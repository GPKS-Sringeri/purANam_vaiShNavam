+++
title = "08"

+++


ॐ श्री-श्री-राधा-कृष्णाभ्यां नमः


श्रीमद्-भागवत-महा-पुराणम् ।


अथाष्टमः स्कन्धः

(८)



### अथ प्रथमोऽध्यायः

**॥ ८.१.१ ॥**

**श्री-राजोवाच—**

**स्वायम्भुवस्येह गुरो वंशोऽयं विस्तराच् छ्रुतः ।**

**यत्र विश्व-सृजां सर्गो मनून् अन्यान् वदस्व नः ॥**

**श्रीधरः : **श्री-गणेशाय नमः । नमः श्री-परम-हंसास्वादित-चरण-कमल-चिन्-मकरन्दाय भक्त-जन-मानस-निवासाय श्री-रामचन्द्राय । 

अथाष्टमे चतुर्-विंशत्य्-अध्यायैर् मनु-वर्णनम् ।

तत् सुतैर् ऋषि-देवेन्द्रैर् मुर्तिभिश् च हरेः सह ॥

प्रति-मन्व्-अन्तरं चैव मन्व्-आद्याः षट् पृथक् पृथक् ।

प्रवर्तयन्ति सद्-धर्मान् पालयन्त्य् आचरन्ति च ॥

अतो मन्व्-अन्तरस्योक्तं सद्-धर्म इति लक्षणम् ।

येन वै क्रियमाणेन नरो न निरयं व्रजेत् ॥

तत्र तु प्रथमे स्वायं- भुवः स्वारोचिषस् तथा ।

उत्तमस् तामसश् चेति चतुर्-मनु-निरूपणम् ॥

स्वायंभुवेऽन्तरेऽनन्त- दुरन्त-गुण-वर्णनात् ।

मुदितः परिपप्रच्छ सर्व-मन्व्-अन्तर-स्थितिम् ॥

स्वायंभुवस्येति त्रिभिः, यत्र विश्व-सृजां मरीच्य्-आदीनां मनु-कन्यासु पुत्र-पौत्रादि-सर्गः ॥१॥

**क्रम-सन्दर्भः : **	श्री श्री राधाकृष्णाभ्यां नमः ।

अष्टमे क्रम-सन्दर्भे सन्दर्भाणां समाहृतिः ।

क्रियते यन्-निदेशेन स मेऽनन्य-गतिर् गतिः ॥

श्री-कृष्ण कृष्ण-चैतन्य स-सनातन-रूपक ।

गोपाल रघुनाथाप्त व्रज-जीवक पाहि माम् ॥[^१]

अथाष्टम-स्कन्धस्य क्रम-सन्दर्भः ।

स्वामि-पदैर् न व्यक्तं यद् व्यक्तं चास्फुटं क्वचित् ।[^२]

तत्र तत्रैव विज्ञेयः सन्दर्भः क्रम-सञ्ज्ञकः ॥

वैष्णवापरितोषः स्याद् यत्र यत्र ततस् ततः ।

लेख्यं वैष्णव-सिद्धान्तं दाक्षिण्येनैव किञ्चन ॥

**विश्वनाथः :** श्री-गोवर्धन-धारिणे नमः ।

**प्रणम्य श्री-गुरुं भूयः श्री-कृष्णं करुणार्णवम् ।**

**लोकनाथं जगच्-चक्षुः श्री-शुकं तम् उपाश्रये ॥**

**गोप-रामाजन-प्राण-प्रेयसेऽतिप्रभुष्णवे ।**

**तदीय-प्रिय-दास्याय मां मदीयम् अहं ददे ॥**

मन्वन्तरस्य सद्-धर्म इति लक्षणम् ईरितम् ।

तस्य प्रवर्तकाः किन्तु मन्वाद्याः षट् पृथक् पृथक् ॥

प्रतिमन्वन्तरं तस्माच् चतुर्विंशति-सङ्ख्यकैः ।

अध्यायैर् अष्टम-स्कन्धे ते वर्ण्यन्ते यथोचितम् ॥

अध्यायेनोक्तम् एकेन मन्वन्तर-चतुष्टयम् ।

तोर्ब्जोर् गजेन्द्रोपाख्यानम् अथोक्तः पञ्चमो मनुः ॥

षष्ठश् चात्राम्बुधेर् मन्थश् चामृताख्यानम् अष्टभिः ।

एकेन सप्तमादीनां मनूनाम् अनुकीर्तनम् ॥

एकेन तेषां कर्माणि नवभिर् वामनेहितम् ।

मत्स्यावतार एकेनेत्य् एवं स्कन्धोऽष्टमो मतः ॥

अथात्र प्रथमे स्वायम्भुव-स्तोत्रं प्रकीर्त्यते ।

मन्वन्तरीय-मन्व्-आदि-षट्कानां च चतुष्टयम् ॥

तद् एवं चतुर्थादि-स्कन्धेषु स्वायम्भुव-मनु-वंश-कथा-प्रासङ्गिक-मरीच्य्-आदि-वंश्य-प्रह्लादाद्य्-उपाख्यानाम् ऋत-पान-प्रमुदितो राजा सर्व-मन्व्-आदि-कथां जिज्ञासमानः पृच्छति स्वायम्भुवस्येति ॥१॥

—ओ)०(ओ—

**॥ ८.१.२ ॥**

**मन्वन्तरे हरेर् जन्म कर्माणि च महीयसः ।**

**गृणन्ति कवयो ब्रह्मंस् तानि नो वद शृण्वताम् ॥**

**श्रीधरः : **महीयसो हरेः । अत्र क्वचिद् बहु पाथान्तरम् अस्ति तद् उपेक्षितम् अस्माभिः ॥२॥

**क्रम-सन्दर्भः : _न व्याख्यातम्।_**

**विश्वनाथः :** महीयसो हरेः ॥२॥

—ओ)०(ओ—

**॥ ८.१.३ ॥**

**यद् यस्मिन्न् अन्तरे ब्रह्मन् भगवान् विश्व-भावनः ।**

**कृतवान् कुरुते कर्ता ह्य् अतीतेऽनागतेऽद्य वा ॥**

**श्रीधरः : **यस्मिन्न् अतीते यत् कृतवान्, यस्मिन्न् अनागते यत् कर्ता क्रिष्यति, अद्य वा वर्तमाने यत् कुरुते तद्वद् एत्य् अन्वयः ॥३॥

**क्रम-सन्दर्भः : _न व्याख्यातम्।_**

**विश्वनाथः :** यद् इति तद्वद् एत्य् अध्याहृतेनान्वयः । अन्तरे मन्वन्तरे अद्य वर्तमाने ॥३॥

—ओ)०(ओ—

**॥ ८.१.४ ॥**

**श्री-ऋषिर् उवाच—**

**मनवोऽस्मिन् व्यतीताः षट् कल्पे स्वायम्भुवादयः ।**

**आद्यस् ते कथितो यत्र देवादीनां च सम्भवः ॥**

**श्रीधरः : **अस्मिन् कल्पे षण्-मनवो व्यतीताः ॥४॥

**क्रम-सन्दर्भः : _न व्याख्यातम्।_**

**विश्वनाथः :** तेषु मध्ये आद्यः स्वायम्भुवः ॥४॥

—ओ)०(ओ—

**॥ ८.१.५ ॥**

**आकूत्यां देवहूत्यां च दुहित्रोस् तस्य वै मनोः ।**

**धर्म-ज्ञानोपदेशार्थं भगवान् पुत्रतां गतः ॥**

**श्रीधरः : **तस्य मनोर् दुहित्राः कपिल-यज्ञ-मूर्तिभ्यां पुत्रतां गतः प्राप्तः ॥५॥

**क्रम-सन्दर्भः : **आकूत्याम् इति । कयोः ? तत्राह—दुहित्रोर् इति ॥५॥

**विश्वनाथः :** दुहित्रोः कयोर् इत्य् अपेक्षायाम् आह—आकूत्यां देवहूत्यां च ॥५॥

—ओ)०(ओ—

**॥ ८.१.६-७ ॥**

**कृतं पुरा भगवतः कपिलस्यानुवर्णितम् ।**

**आख्यास्ये भगवान् यज्ञो यच् चकार कुरूद्वह ॥**

**विरक्तः काम-भोगेषु शतरूपा-पतिः प्रभुः ।**

**विसृज्य राज्यं तपसे सभार्यो वनम् आविशत् ॥**

_न कतमेनापि व्याख्यातम्।_

—ओ)०(ओ—

**॥ ८.१.८ ॥**

**सुनन्दायां वर्ष-शतं पदैकेन भुवं स्पृशन् ।**

**तप्यमानस् तपो घोरम् इदम् अन्वाह भारत ॥**

**श्रीधरः : **घोरं दुश्चरं तपस् तप्यमानः समाधाव् अनुभूतम् इदं वक्ष्यमाणं निद्रितोच्छ्वसित-वद् विस्मित इवोपदिशन्न् इवानुवदन्न् इव चाष्टभिः श्लोकैर् अन्वाह ॥८॥

**क्रम-सन्दर्भः : _न व्याख्यातम्।_**

**विश्वनाथः : **अन्वाह जजाप ॥८॥

—ओ)०(ओ—

**॥ ८.१.९ ॥**

**श्री-मनुर् उवाच—**

**येन चेतयते विश्वं विश्वं चेतयते न यम् ।**

**यो जागर्ति शयानेऽस्मिन् नायं तं वेद वेद सः ॥**

**श्रीधरः : **येन चिद्-आत्मना विश्वं चेतयते चेतनी-भवति । विश्वं तु यं न चेतयते न चेतनी-करोति । स्वत एव चिद्-रूपत्वात् । तत्र हेतुः—अस्मिन् शयाने स्वपति यो जागर्ति साक्षितया वर्तते । अहो चित्रं नायं जनस् तं वेद । स तु इमं वेद ॥९॥

**चैतन्य-मत-मञ्जुषा :** येन चेतयते इत्य्-आदि । विश्वं चेतयते चेतनीभवति, विश्वं तु यं न चेतयते, न स्मृति-विषयीकरोति । चिती स्मृत्याम् । चेतनं चेतस् तं करोतीति णिच् । अस्मिन् लोकेऽविद्यया शयाने लुप्त-ज्ञाने यो जागर्ति, सर्वम् एव पश्यति, नित्यावबोधत्वात्, अयं लोकस् तं न वेद । स तु सर्वं वेदेत्य् अर्थः । अतः सृष्टेः प्राग् अन्ते च स एव श्री-कृष्णः ॥९॥

**क्रम-सन्दर्भः**[^३]** : **इदं येनेत्य्-आदिकं तद् ईहमानम् इत्य्-आद्य्-अन्तम् अन्वाह**—**यो जागर्ति प्रपद्यत इति पर्यवसान-क्रियायां स्व-तात्पर्यात् । येनेति य इत्य् अर्थः । सुपाम् । सुपो भवन्तीति छान्दस-वार्तिकात् । नायम् इति जाग्रद्-दशायां तज्-ज्ञान-च्छाययैव विश्वस्य ज्ञानात् सुषुप्त-दशायां तस्या अपि तिरोधानात् तस्य तु स्वतः सिद्ध-सर्व-व्यापक-ज्ञानत्वाद् अयुक्तम् एवैतद् इति भावः ॥९॥

**विश्वनाथः :** येन स इत्य् अर्थः । चेतयते विश्वं चेतनीकरोति विश्वं कर्तुं यं न चेतयते, अस्मिन् विश्वस्मिन् शयाने सुप्ति-सुषुप्ति-प्रलय-गतेऽपि सति यो जागर्ति यस्मिंश् च योग-निद्रां गते तु नेदं विच्वं जागर्तीति प्रक्रमाक्षेप-लब्धं तस्माद् अयं विश्व-वर्ती जनस् तं न वेद । स च हरिर् इमं वेद ॥९॥

—ओ)०(ओ—

**॥ ८.१.१० ॥**

**आत्मावास्यम् इदं विश्वं यत् किञ्चिज् जगत्यां जगत् ।**

**तेन त्यक्तेन भुञ्जीथा मा गृधः कस्य स्विद् धनम् ॥**

**श्रीधरः : **तस्येश्वरत्वं दर्शयन् लोकस्य हितम् उपदिशति—आत्मना ईश्वरेणावास्यं सत्ता-चैतन्याभ्यां संव्याप्यं विश्वं सर्वं जगत्यां लोके यत् किञ्चिज् जगद्-भूत-जातम् । अतस् तेनैवेश्वरेण यत् किञ्चित् त्यक्तं दत्तं धनं तेनैव भुञ्जीथाः भोगान् भूङ्क्ष्व । यद् वा, तेन हेतुना त्यक्तेनेश्वरार्पणेन भुञ्जीथा न स्वार्थम् । कस्य स्वित् कस्यचिद् अपि धनं मा गृधो माभिकाङ्क्षीः । यद् वा, कस्य-स्विद् इति कस्यान्यस्य धनम् अस्ति, यतो धन-काङ्क्षा क्रियेतेत्य् अर्थः । तथा च श्रुतिः, ईशावास्यम्[ईश। १] इति यथा-श्लोकम् एव ॥१०॥

**चैतन्य-मत-मञ्जुषा :** आत्मावास्यम् इदम् इत्य्-आदि । जगत्यां यत् किञ्चिद् अदृश्यं तत् सर्वं जगत् नश्वरं, गच्छतीति जगत् । अत इदं विश्वम् आत्मावास्यम् आत्मना अवास्यम् अवासनीयम् अवक्षेप्यम् इत्य् अर्थः । अव-पूर्वात् असु क्षेपणे इत्य् अतः सिद्देः । अत्रासक्तिर् न कार्येति भावः । तेन हेतुना त्यक्तेन त्यागेन एव भुञ्जीथाः, त्याग एव भोगः क्रियते, तेन भोगेन सदा तृप्तेन भवितव्यम्, तस्मात् कस्यचित् धनं मा गृधः, पञ्चम्य्-अर्थे षष्ठी, कस्माद् अपि धनं माकाङ्क्षणीयम् इत्य् अर्थः ॥१०॥

**क्रम-सन्दर्भः : _न व्याख्यातम्।_**

**विश्वनाथः :**तस्येश्वरत्वं दर्शयन् स्व-पुत्र-पौत्रादिकम् उद्दिश्य—आत्मेति । जगत्यां त्रिभुवने यत् किञ्चिज् जगत्-स्थानं स्वीय-देहेन्द्रियादिकम् अपि तत् सर्वम् आत्मनो भगवत एव आवास्यम् आवास-विषयी-भूतं कर्मणि ण्यत् । सम्यग् वासार्हम् इति । तेनैव स्व-क्रीडास्पदत्वेन सृष्टत्वाद् इति भावः । अतस् तत्र तत्र स्थाने भगवन्-मन्दिरं तद्-अर्च्यं च संस्थाप्य तद्-अनुज्ञां सम्प्रार्थ्यैव स्व-वास-गृहं, ततो निकृष्टम् एव सेवक-बुद्ध्या निर्मीयतां, न तु तत्र स्वस्यैव सत्त्वम् आरोप्य तन्-मन्दिरम् अनिर्मायैवेत्य्-आदिको ध्वनिः । एवं बहु-धन-सद्-भावेऽपि तेन परमेश्वरेण मत्-त्यक्तं कर्म-कारेभ्या वेतनम् इव मद्-दत्तं वा माभिकाङ्क्षीः । तत्-सेवायां तद्-भक्त-सेवायां च बहु-धनं पर्याप्तीकृत्य तच्-छेषेणैव पात्र-मित्र-कलत्रादीनां स्वस्य चोदर-भरणं कुर्व् इति भावः । 

ननु ते पुत्र-कलत्रादयो नात्र व्यवस्थायां संमन्येरंस् तत्र सतर्जनम् आह—स्वित् प्रश्ने । अरे कस्य धनं स्व-गृहे स्थितम् अपि धनं परमेश्वरं विना कस्य ? न कस्यापीत्य् अर्थः ।


    यावद् भ्रियेत जठरं तावत् सत्त्वं हि देहिनाम् ।


    अधिकं योऽभिमन्येत स स्तेनो दण्डम् अर्हति ॥ [भा।पु। ७.१४.८] इति नारदोक्तेः ।

यद् वा, कस्यैच्द् अन्यस्यापि मा गृधः । तथा च श्रुतिः—ईशावास्यमिदं सर्वं[ईश। १] इति यथा-श्लोकम् एव ॥१०॥

—ओ)०(ओ—

**॥ ८.१.११ ॥**

**यं पश्यति न पश्यन्तं चक्षुर् यस्य न रिष्यति ।**

**तं भूत-निलयं देवं सुपर्णम् उपधावत ॥**

**श्रीधरः : **ननु यदि सर्वं व्याप्नोति, तर्हि चक्षुर्-आदिभिः किं न प्रतीयते ? तत्राह—यं पश्यन्तं जनश् चक्षुर् वा न पश्यति, चक्षुर्-आद्य्-अविषयत्वात् । न हि प्रमातारं प्रमाणं विषयी-करोतीति भावः । तथा च श्रुतिः—चक्षुषश् चक्षुर् उत श्रोत्रस्य श्रोत्रम् इत्य्-आदि । 

ननु तर्हि घटनाशे देव-दत्तस्य तद् विषयं चाक्षुषं ज्ञानम् इवेश्वरस्यापि स्वरूप-भूतम् । तद्-विषयं ज्ञानं नश्येत्, तत्राह—यस्य तु पश्यतश् चक्षुर् ज्ञानं न रिष्यति न नश्यति । तत्-तद्-आकारेणोत्पन्नाया वृत्तेर् एव नाशो न स्वतः-सिद्ध-ज्ञानस्य । न हि सवितृ-प्रकाशः प्रकाश्य-नाशे नश्यतीति भावः । भूतानि निलयो यस्य तं सर्वान्तर्यामिणं, तथापि सुपर्णं शोभन-पतनम् असङ्गम् उपधावत भजध्वम् ॥११॥

**चैतन्य-मत-मञ्जुषा :** यं पश्यति न पश्यन्तम् इत्य्-आदि । एवं भगवन्तं पश्यन्तं द्रष्टारं चक्षुर् न पश्यति, चक्षुषोर् अविषयत्वात्, तच् चक्षुस् तु विश्वम् एव विषयीकरोति, ज्ञानात्मकत्वात् तद्-इन्द्रियाणाम् । चक्षुर् इत्य् उपलक्षणम्, सर्वाण्य् एव तस्याखण्ड-बोध-रूपाणि इन्द्रियाणि । चक्षुर् इत्य् आदीनि तस्य प्रतीत्य्-अभिप्रायेणोच्यन्ते, केवलानन्द-मयत्वात् तेषां चक्षुर्-आदित्येनानुकरणम् इत्य् अर्थः । अत आह—यस्य चक्षुर् न रिष्यति, नित्यत्वात् तद्-अङ्गानाम् । चक्षुर् इति काकाक्षि-गोलक-न्यायेनोभयत्र योज्यम् । रिष् हिंसायां भुवादिर् दिवादित्वम् आर्षम् । धातूनाम् अनेकार्थत्वाद् इह नशार्थः । तं देवम् उपधावत । सुष्ठु पा शोभनं रक्षणम् इत्य् अर्थः । पा रक्षणे पानम्, पा सम्पद्-आदि सैव ऋणम् ऋण-प्रदानं यस्य सः, तथा पाति यथा तं कोऽपि सेवितुं न शक्नोति, उत्तमर्ण एव सः, तस्य करुणा-रूपम् ऋणं न कैर् अपि शोधयितुम् शक्यत इति भावः । 

यद् वा, शोभना पा रक्षणं यस्यां सा सुपा द्रौपदी तस्या ऋ;नं यत्र तं सुपर्णंन् श्री-कृष्णम् । तथा चोक्तं, 


    ऋणम् एतत् प्रवृद्धं मे हृदयान् नापसर्पति ।


    यद् गोविन्देति चुक्रोश कृष्णा मां दूर-वासिनम् ॥ इति ।

यद् वा, सुपर्णम् उप इति च्छेदः । उप समीपे स्थितम् इत्य् अर्थः । यद् वा, शोभनानि पर्णानि पद्म-पलाश-विलासानि कर-चरणानि यस्य । भूत-निलयं प्राणिनाम् आश्रयम् ॥११॥

**क्रम-सन्दर्भः : **चक्षुः स्वरूप-भूता ज्ञान-शक्तिः—स्वाभाविकी ज्ञान-बल-क्रिया च[श्वे।उ। ६.८] इति श्रुतेः । शेषं सुगमम् ॥११॥

**विश्वनाथः : **ननु जगद् इदं तस्यैवावास्यं तर्हि कथं स क्वापि न दृश्यते ? तत्राह—यम् इति । ननु तर्हि घट-नाशे देवदत्तस्य तद्-विषयं चाक्षुषं ज्ञानम् इव दृश्यस्य जगतो नाशे परमेश्वरस्यापि तद्-विषयं ज्ञानं नश्येत् ? तत्राह—चक्षुः स्वरूप-भूता ज्ञान-शक्तिर् न नश्यति—स्वाभाविकी ज्ञान-बल-क्रिया च इति श्रुतेः । न हि सवितृ-प्रकाशः प्रकाश्यस्य नाशे नश्यतीति भावः । भूत-निलयं सर्वान्तर्यामिनं देवं दीव्यन्तम् असङ्गं सुपर्णं जीवात्म-सखम्—द्वा सुपर्णा सयुजा इति श्रुतेः । उपधावत सेवध्वम् ॥११॥

—ओ)०(ओ—

**॥ ८.१.१२ ॥**

**न यस्याद्य्-अन्तौ मध्यं च स्वः परो नान्तरं बहिः ।**

**विश्वस्यामूनि यद् यस्माद् विश्वं च तद् ऋतं महत् ॥**

**श्रीधरः : **तस्य स्वरूपस्य नित्यत्वम् एवोपपादयन्न् आह, न यस्येति । अमून्य् आद्य्-अन्तादीनि विश्वस्य यस्माद् भवन्ति विश्वं च यत् यद् रूपम् । अत एवाव्यभिचारित्वात् तद् ऋतं सत्यम् । महत् परिपूर्णं ब्रह्म ॥१२॥

**चैतन्य-मत-मञ्जुषा :**न यस्येत्य्-आदि । यस्य आद्य्-अन्तौ न स्तः, अजत्वाद् अनादित्वं, शाश्वतत्वाद् अनन्तत्वम् । आद्य्-अन्त-सापेक्षं हि मध्यम्, तयोर् अभावान् न च मध्यं यस्य । यद् वा, आदिर् बाल्यं, अन्तो वार्धक्यं, मध्यं यौवनं तेषाम् अभावान् नित्य-किशोरम् इत्य् अर्थः । उक्तं च—सन्तं वयसि कैशोरे [भा।पु। ३.२८.१७] इति । यस्य न स्वः, न परः, भजने सति सर्व एव स्व इत्य् अर्थः । नान्तरं बहिश् च नतर् बहिर् एक-रूपम् अप्रतारकम् इत्य् अर्थः । यद् यस्माद् अमूनि आद्य्-अन्तादीनि विश्वस्य यस्माद् यतो विश्वं तद् ईश्वराख्यं किम् अपि वस्तु ऋतं सत्यं महत् परिपूर्णं श्री-कृष्णम् इत्य् अभिप्रायः ॥१२॥

**क्रम-सन्दर्भः : **तद् एवं तज्-ज्ञान-शक्तेर् नित्यत्वम् उक्त्वा तत्-स्थापनाय स्वरूपस्य नित्यत्वम् आह—न यस्येति ॥१२॥

**विश्वनाथः :** सर्व-व्यापकत्वम् आह—न यस्येति । अमूनि आद्य्-अन्तादीनि विश्वस्य यस्माद् भवन्ति, विश्वं च यत् यद्-रूपम् । अत एवाव्यभिचारित्वात् तत् ऋतं सत्यं महत् परिपूर्णं ब्रह्मेति तत्-स्वरूप-नित्यत्वम् उक्तम् ॥१२॥

—ओ)०(ओ—

**॥ ८.१.१३ ॥**

**स विश्व-कायः पुरु-हूत-ईशः **

**सत्यः स्वयं-ज्योतिर् अजः पुराणः ।**

**धत्तेऽस्य जन्माद्य्-अजयात्म-शक्त्या **

**तां विद्ययोदस्य निरीह आस्ते ॥**

**श्रीधरः : **ननु विश्वं चेत् तद् रूपं तर्हि तस्य कुतो जन्माद्य्-अभावः स्व-प्रकाशत्वं वा, कथं वा जगज् जन्मादि-कर्तृत्वेन विकारिणः सत्यत्वं पूर्णत्वं च तत्राह, स ईशोऽजः सत्यश् च स्व-प्रकाशश् च पुराणश् च निर्विकारः । विश्वं कायो यस्य । पूरूणि हूतानि नामानि यस्य तथाविधोऽपि यतोऽस्य विश्वस्य जन्मादि स्व-शक्त्या मायया धत्ते । तां च नित्य-सिद्धया विद्ययोदस्य हित्वा निष्क्रिय एवास्ते ॥१३॥

**चैतन्य-मत-मञ्जुषा :**स विश्व-काय इत्य्-आदि । कै शब्दे, कायः शब्दः, विश्वम् इति कायः शब्दो नाम यस्य । विश्वं विष्णुः इति सहस्र-नाम्नः । प्रथमं नाम विश् प्रवेशने, विशति सर्व-भूत-हृदयम् इति परमाभिरामत्वात्, सर्व-हृदयङ्गमो हि विश्वं, विशादेर् वः इत्य् औणादिको वः । न केवलं विश्वम् इति नाम तस्य, पुरुहूतः पुरूणि श्री-कृष्ण-किशोर गोविन्दादीनि हूतानि नामानि यस्य । ईशोऽचिन्त्य-परमैश्वर्यः । समो नित्य-ह्रास-वृद्ध-रहित इति भावः । स्वयं-ज्योतिः स्व-प्रकाशः । अजोऽनादिः, अत एव पुराणः, अजया निज-शक्त्या विश्वस्य जन्मादि धत्ते, विद्यया शक्त्या ताम् अजाम् उदस्य क्षिप्त्वा निरीहस् तत्-कृत-विश्व-जननाद् ईहा-रहित आस्ते, सदा तिष्ठतीति भावः, स एव श्री-कृष्णः ॥१३॥

**क्रम-सन्दर्भः : **तद् एवोपपादयति—स इति । विश्वस्य सर्वस्य व्यापकः कायो यस्य, विश्वे अनन्ताः काया वा यस्य सः । अत एव पुरु बहुधा हूतो वेदैर् गीतः । तत्र हेतुः—ईशोऽचिन्त्य-शक्तिः, यतः सत्यः सर्व-सत्ता-हेतु-स्वरूपः, यतः स्वयं-ज्योतिः स्व-प्रकाशः, अतश् चाजः पुरापि नवत्वाद् विकारान्तर-शून्यश् च । तद् एवं परम-पूर्णोऽप्य् अस्य प्रपञ्चस्यापि अजया मायाख्ययात्माधीन-शक्त्या जन्मादि विधत्ते करोति । तां च मायां विद्यया उदस्य, तस्यां स-कार्यायाम् अनासज्यैवास्ते । अत एव निरीह एवास्त इत्य् अर्थः । तद् एतद् अचिन्त्य-स्वभाव-मय-लीला-मात्रम् एवेति भावः ॥१३॥

**विश्वनाथः :** सर्वात्मत्वम् आह—स इति । पुरूणि हूतानि नामानि यस्य सः । यत्र विद्याविद्ये न विदामो विद्याविद्याभ्याम् भिन्नो विद्या-मयो हि यः स कथं विषयी-भवतीति ।[गो।ता।उ।ई-श्रुतेर् विद्या-शब्देन स्वरूप-भूता चिच्-छक्तिर् अभिधीयते, तयैव सुभगया पट्ट-महिष्य् एव अजां दुर्भागां निरस्येत्य् अर्थः । तद् उक्तम्—मायां व्युदस्य चिच्-छक्त्या कैवल्ये स्थित आत्मनि [भा।पु। १.७.२३] इति ॥१३॥

—ओ)०(ओ—

**॥ ८.१.१४ ॥**

**अथाग्रे ऋषयः कर्माणीहन्तेऽकर्म-हेतवे ।**

**ईहमानो हि पुरुषः प्रायोऽनीहां प्रपद्यते ॥**

**श्रीधरः : **यस्माद् एवम् ईश्वरः कर्म कृत्वा सन्त्यज्य नैष्कर्म्येणास्ते, अथास्माद् धेतोः ऋषयोऽप्य् अग्रे आदौ कर्माणि कुर्वन्ति । किम्-अर्थम् ? अकर्म-हेतवे मोक्षार्थम् । पाथान्तरे कर्म-नाशाय । हि यस्मात् ॥१४॥

**क्रम-सन्दर्भः : **सैषा च लीला-शिक्षया भक्त-सुख-पर्यवसानैवेत्य् आह—अथेति । यस्माद् एवम् असौ कर्म कृत्वाप्य् अनासज्य नैष्कर्म्येणास्ते, अथास्माद् धेतो ऋषयोऽप्य् अग्रे प्रथमावस्थत्वे कर्माणि कुर्वन्ति, तेष्व् अनासक्ता अपि भवन्तीत्य् अर्थः । किम्-अर्थम् ? अकर्म-हेतवे तद्वन् निरीहत्वे प्राप्त्यै । तर्हि कथं पूर्वम् एव निरीहा न स्युः ? तत्राह—हि यस्माद् ईहमान एव पुरुषः प्रायोऽनासक्ते सत्य् अनीहां प्रपद्यते, क्रमात् प्राप्नोति, न तु हठाद् अनीहमान एवेत्य् अर्थः । तद् उक्तम्—


    आरुरुक्षोर् मुनेर् योगं कर्म कारणम् उच्यते । 


    योगारूढस्य तस्यैव शमः कारणम् उच्यते ॥ [गीता ६.३]


    कर्मेन्द्रियाणि संयम्य य आस्ते मनसा स्मरन् । 


    इन्द्रियार्थान् विमूढात्मा मिथ्याचारः स उच्यते ॥ [गीता ३.६] इति ॥१४॥

**विश्वनाथः :** एवं तस्य योग-पद्येनैवेहमानत्वम् अनीहत्वं धर्तुम् अशक्नुवन्तो मुनयः काल-भेदेनापि तत् स्वस्मिन् सम्पादयितुम्, यतस् तु इत्य् आह—अथ अत एव अकर्म-हेतवे नैष्कर्म्यार्थम् । हन्तवे इति पाठे कर्म-हननाथम् ॥१४॥

—ओ)०(ओ—

**॥ ८.१.१५ ॥**

**ईहते भगवान् ईशो न हि तत्र विसज्जते ।**

**आत्म-लाभेन पूर्णार्थो नावसीदन्ति येऽनु तम् ॥**

**श्रीधरः : **नन्व् ईहमानः कर्मभिर् अवगुण्ठितः कोश-कार इव वध्येतैव तत्राह—ईहत इति । अतस् तम् अनुवर्तमाना ये ते नावसीदन्ति न विषज्जन्ते ॥१५॥

**क्रम-सन्दर्भः : **विद्ययोदस्य निरीह आस्त इति यद् उक्तं, तद् एव ऋषयोऽनुसंसरन्ति । तद् एव विशदयति—ईहत इति । स्वरूप-सुख-स्फूर्ति-रूप-विद्यया पूर्णत्वेन भगवतः कार्यान्तरे क्रियमाणेऽप्य् अनासक्तिः, ऋषीणाम् अपि तद्-अनुगत्येत्य् अर्थः ॥१५॥

**विश्वनाथः :** नन्व् ईहमानः कर्मभिर् अवगुण्ठितः कोष-कार-वद्-वध्यतैवेत्य् अत आह—ईहत इति । अतस् तम् अनुवर्तमाना ये ते नावसीदन्तीति । तद्-भक्तिर् उपदिष्टा ॥१५॥

—ओ)०(ओ—

**॥ ८.१.१६ ॥**

**तम् ईहमानं निरहङ्कृतं बुधं**

**निराशिषं पूर्णम् अनन्य-चोदितम् ।**

**नॄन् शिक्षयन्तं निज-वर्त्म-संस्थितं**

**प्रभुं प्रपद्येऽखिल-धर्म-भावनम् ॥**

**श्रीधरः : **तद् एवं लोकानुग्रहाय विश्व-सृष्ट्य्-आदि यः करोति श्री-राम-कृष्णाद्य्-अवतारैश् च वेदोक्तम् अप्य् आचरति, तं शरणं व्रजामीत्य् आह—तम् इति । निजं वर्त्म नरावतारानुरूपो मार्गः, तत्र सम्यक् स्थितम् । अत ईहमानं कर्माचरन्तम् । तथापि जीव-वैलक्षण्यम् आह—निरहङ्कृतं निराशिषम् अनन्य-चोदितम् इति च । निरहङ्कारत्वे हेतुः—बुधम् । निराशीष्ट्वे हेतुः—पूर्णम् । अनन्य-नियुक्तत्वे हेतुः—प्रभुम् । तथापि कर्मानुष्ठाने हेतुः—नॄन् स्वाचारेण शिक्षयन्तम् । तत् किम् अर्थम् ? तत्राह—अखिलान् धर्मान् भावयति प्रवर्तयतीति तथा तम् ॥१६॥

**क्रम-सन्दर्भः : **एतानि निजोक्तान्य् अनूद्य फलितम् आह—तम् ईहमानम् इति । अत्र स विश्वकाय [भा।पु। ८.१.१३] इत्य्-आदि त्रयस्यानुवादः स्पष्ट एव । किं च, “बुधम्” इति येन चेतयत [भा।पु। ८.१.९] इत्य् अस्य, यं न पश्यति [भा।पु। ८.१.११] इत्य् अस्य च । “प्रभुम्” इति आत्मावास्यम् [भा।पु। ८.१.१०] इत्य् अस्य । “पूर्णम्” इति न यस्य [भा।पु। ८.१.१२] इत्य् अस्य च ज्ञेयः। 

अर्थश् चायं—तं प्रपद्ये । तत्र हेतवः—ईहमानम् । जगत्-सृष्ट्य्-आदिकं कुर्वन्तम् अपि निरहङ्कृतं, तद्-आसक्ति-शून्यं, यतो बुधं स्वानन्दाऽनुभव-शीलम् । यतः पूर्णं निराशिषं च । तर्हि किम्-अर्थं करोति ? तत्राह—नॄन् इति । 

ननु, नर-शिक्षणम् अपि बहिर्-आवेश एव ? तत्राह—निजा भक्तास् तेषां वर्त्मनि सम्यक् स्थितम्, तद्-अनुकूल्यायैव सर्वं कुर्वन्तम् इत्य् अर्थः । अत एव सर्व-धर्म-मूलस्य तेषां धर्मस्य भावनेनाऽखिल-धर्म-भावनम् अपीति । तम् एव प्रपद्ये ॥१६॥

**विश्वनाथः :** ननु त्वम् एवम् अस्मान् उपदिशसि स्वयं तावत् साम्प्रतं किं करोषीति ? तत्राह—तम् इति । अहं तु प्रभुं नाम-विशेषानुक्तेर् नाम्नापी प्रभुं, येन चेतयते विश्वम्[भा।पु। ८.१.९] इति प्रक्रमोक्तेश् चैतन्यं प्रभुं भगवन्तं तं प्रपद्ये । कीदृशम् ? तं प्रसिद्धं परमेश्वरम् आत्मानम् एव ईहमानं कामयमानं यथान्ये भक्तास् तम् ईहन्ते, तथासाव् अपि समीहते आत्मारामत्वाद् इति भावः । निरहङ्कृतं सर्वेश्वर इत्य् अहङ्कार-शून्यम् । अनन्य-चोदितं स्वेनविआदिष्टं यन् निज-वर्त्म स्व-प्राप्ति-साधनं संस्थितं चिर-काल-व्यवधानात् विलुप्तं, तन् नॄन् शिक्षयन्तं स्वाचरणादिनेति शेषः । अखिलम् अन्यूनं धर्मं भक्ति-योगं भावयत्य् आविर्भावयति प्रवर्तयति वा तम् ॥१६॥

—ओ)०(ओ—

**॥ ८.१.१७ ॥**

**श्री-शुक उवाच—**

**इति मन्त्रोपनिषदं व्याहरन्तं समाहितम् ।**

**दृष्ट्वासुरा यातुधाना जग्धुम् अभ्यद्रवन् क्षुधा ॥**

**श्रीधरः : **समाहितम् अपि सन्तं मन्त्रोपनिषदं व्याहरन्तं दृष्ट्वा सुप्तोच्छ्वसितवद् विवशम् इव मन्वाना असुरा यातुधानाश् च क्षुधा-निमित्तेन जग्धुम् अत्तुम् अभ्यद्रवन्न् अभिदुद्रुवुः ॥१७॥

**क्रम-सन्दर्भः : _न व्याख्यातम्।_**

**विश्वनाथः :**समाहितम् समाधि-स्थम् अपि सन्तं मन्त्रोपनिषदं व्याहरन्तं दृष्ट्वा सुप्तोच्छ्वसितवद् विवशम् इव मन्वाना क्षुधा जग्धुम् अत्तुम् अभ्यद्रवन् ॥१७॥

—ओ)०(ओ—

**॥ ८.१.१८ ॥**

**तांस् तथावसितान् वीक्ष्य यज्ञः सर्व-गतो हरिः ।**

**यामैः परिवृतो देवैर् हत्वाशासत् त्रि-विष्टपम् ॥**

**श्रीधरः : **यामैः स्व-पुत्रैः । त्रि-विष्टपं स्वर्गम् अपालयत् । स्वयम् एवेन्द्रो बभूवेत्य् अर्थः । तत्र प्रति-मन्व्-अन्तरं मन्व्-आदयः षड् अन्येऽन्ये भवन्ति । तथा हि सूतो द्वादशे वक्ष्यति—


    मन्वन्तरं मनुर् देवा मनु-पुत्राः सुरेश्वरः । 


    ऋषयोऽंशावतारश् च हरेः षड्-विधम् उच्यते ॥ [भा।पु।१२.७.१५]इति । 

तत्राद्ये स्वायंभुवो मनुः । प्रियव्रतोत्तानपादौ मनु-पुत्रौ । यामादयो देवाः । मरीचि-प्रमुखाः सप्त-ऋषयः । यज्ञो हरेर् अवतारः । इन्द्रश् च स एवेति । तन् मन्वन्तरं पञ्च-विधम् एव तच् चतुर्थ-स्कन्धोपक्रमे निरूपितम् ॥१८॥

**क्रम-सन्दर्भः : _न व्याख्यातम्।_**

**विश्वनाथः :** यामैर् याम-संज्ञकैः ॥१८॥

—ओ)०(ओ—

**॥ ८.१.१९ ॥**

**स्वारोचिषो द्वितीयस् तु मनुर् अग्नेः सुतोऽभवत् ।**

**द्युमत्-सुषेण-रोचिष्मत् प्रमुखास् तस्य चात्मजाः ॥**

**श्रीधरः : **द्वितीयादिषु त्रिषु मन्वन्तरेषु मन्व्-आदि-षट्कम् आह—स्वारोचिषो द्वितीयस् त्व् अति यावद् गजेन्द्र-मोक्ष-प्रश्नम् ॥१९॥

**क्रम-सन्दर्भः : _न व्याख्यातम्।_**

**विश्वनाथः :** मन्वन्तरं हि मन्व्-आदि षट्क-युक्तं भवति । यद् उक्तं—


    मन्वन्तरं मनुर् देवा मनु-पुत्राः सुरेश्वरः । 


    ऋषयोऽंशावतारश् च हरेः षड्-विधम् उच्यते ॥ [भा।पु।१२.७.१५]इति । 

तत्राद्ये स्वायंभुव-मन्वन्तरे स्वायम्भुवो मनुः । प्रियव्रतोत्तानपादौ मनु-पुत्रौ । यामादयो देवाः । मरीचि-प्रमुखाः सप्त-ऋषयः । यज्ञो हरेर् अवतारः । यज्ञ एवेन्द्रश् चेति षट्कं चतुर्थ-स्कन्धोपक्रमे निरूपितम् । द्वितीयादिषु त्रिषु मन्व्-आदि-षट्कान्य् आह—स्वारोचिष इति द्वादशभिः ॥१८॥

—ओ)०(ओ—

**॥ ८.१.२०-२१ ॥**

**तत्रेन्द्रो रोचनस् त्व् आसीद् देवाश् च तुषितादयः ।**

**ऊर्ज-स्तम्भादयः सप्त ऋषयो ब्रह्म-वादिनः ॥**

**ऋषेस् तु वेदशिरसस् तुषिता नाम पत्न्य् अभूत् ।**

**तस्यां जज्ञे ततो देवो विभुर् इत्य् अभिविश्रुतः ॥**

_न कतमेनापि व्याख्यातम्।_

—ओ)०(ओ—

**॥ ८.१.२२ ॥**

**अष्टाशीति-सहस्राणि मुनयो ये धृत-व्रताः ।**

**अन्वशिक्षन् व्रतं तस्य कौमार-ब्रह्मचारिणः ॥**

**श्रीधरः : **विभोर् असाधारणं चरितम् आह, अष्टाशीति-सहस्राणीति ।

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ८.१.२३ ॥**

**तृतीय उत्तमो नाम प्रियव्रत-सुतो मनुः ।**

**पवनः सृञ्जयो यज्ञ- होत्राद्यास् तत्-सुता नृप ॥**

_न कतमेनापि व्याख्यातम्।_

—ओ)०(ओ—

**॥ ८.१.२४ ॥**

**वसिष्ठ-तनयाः सप्त ऋषयः प्रमदादयः ।**

**सत्या वेदश्रुता भद्रा देवा इन्द्रस् तु सत्यजित् ॥**

**श्रीधरः, विश्वनाथः :_न व्याख्यातम्।_**

**क्रम-सन्दर्भः : **वसिष्ठेति दन्त्य-मध्योऽयं, वसिष्ठ ऋषिः प्रजापति-गृहीतया त्वया इति श्रुतेः ॥२४॥

—ओ)०(ओ—

**॥ ८.१.२५ ॥**

**धर्मस्य सूनृतायां तु भगवान् पुरुषोत्तमः ।**

**सत्यसेन इति ख्यातो जातः सत्यव्रतैः सह ॥**

_न कतमेनापि व्याख्यातम्।_

—ओ)०(ओ—

**॥ ८.१.२६ ॥**

**सोऽनृत-व्रत-दुःशीलान् असतो यक्ष-राक्षसान् ।**

**भूत-द्रुहो भूत-गणांश् चावधीत् सत्यजित्-सखः ॥**

**श्रीधरः : **सत्यजित इन्द्रस्य सखा सन् ॥२६॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ८.१.२७ ॥**

**चतुर्थ उत्तम-भ्राता मनुर् नाम्ना च तामसः ।**

**पृथुः ख्यातिर् नरः केतुर् इत्य् आद्या दश तत्-सुताः ॥**

**श्रीधरः : **उत्तमस् तृतीयो मनुस् तस्य भ्राता तामसश् चतुर्थो मनुः ॥२७॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ८.१.२८ ॥**

**सत्यका हरयो वीरा देवास् त्रिशिख ईश्वरः ।**

**ज्योतिर्धामादयः सप्त ऋषयस् तामसेऽन्तरे ॥**

**श्रीधरः : **त्रिशिख ईश्वर इन्द्रः ॥२८॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ८.१.२९ ॥**

**देवा वैधृतयो नाम विधृतेस् तनया नृप ।**

**नष्टाः कालेन यैर् वेदा विधृताः स्वेन तेजसा ॥**

**श्रीधरः : **अन्यान् अपि विशिष्ट-पराक्रमान् देवान् आह—देवा वैधृतय इति ॥२९॥

**क्रम-सन्दर्भः : _न व्याख्यातम्।_**

**विश्वनाथः :** देवा वैधृतय इत्य् अत्र मन्वन्तरे द्विविधा देवा अभवन्न् इति दर्शितम् ॥२९॥

—ओ)०(ओ—

**॥ ८.१.३० ॥**

**तत्रापि जज्ञे भगवान् हरिण्यां हरिमेधसः ।**

**हरिर् इत्य् आहृतो येन गजेन्द्रो मोचितो ग्रहात् ॥**

**श्रीधरः : **हरिर् इत्य् आहृतो व्याहृतः । ग्रहात् ग्राहात् ॥३०॥

**क्रम-सन्दर्भः : _न व्याख्यातम्।_**

**विश्वनाथः : **आहृतो व्याहृतः ॥३०॥

—ओ)०(ओ—

**॥ ८.१.३१ ॥**

**श्री-राजोवाच—**

**बादरायण एतत् ते श्रोतुम् इच्छामहे वयम् ।**

**हरिर् यथा गज-पतिं ग्राह-ग्रस्तम् अमूमुचत् ॥**

**श्रीधरः : **अमूमुचत् मोचयाम् आस ॥३१॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ८.१.३२ ॥**

**तत्-कथासु महत् पुण्यं धन्यं स्वस्त्ययनं शुभम् ।**

**यत्र यत्रोत्तमश्लोको भगवान् गीयते हरिः ॥**

**श्रीधरः : **श्रवणेच्छायां हेतुः—तत्-कथासु तासु कथासु । सा कथैव वा सु-महत्-पुण्यम् । पुण्यस्य विशेषणं धन्यम् इत्य्-आदि ॥३२॥

**क्रम-सन्दर्भः : _न व्याख्यातम्।_**

**विश्वनाथः : **तत्-कथा सा कथा ॥३२॥

—ओ)०(ओ—

**॥ ८.१.३३ ॥**

**श्री-सूत उवाच—**

**परीक्षितैवं स तु बादरायणिः**

**प्रायोपविष्टेन कथासु चोदितः ।**

**उवाच विप्राः प्रतिनन्द्य पार्थिवं**

**मुदा मुनीनां सदसि स्म शृण्वताम् ॥**

_न कतमेनापि व्याख्यातम्।_

—ओ)०(ओ—

इति सारार्थ-दर्शिन्यां हर्षिण्यां भक्त-चेतसाम् ।

अष्टमे प्रथमोऽध्यायः सङ्गतः सङ्गतः सताम् ॥*॥

 —ओ)०(ओ—


    इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्याम् अष्टम-स्कन्धे 


    मन्वन्तरानुवर्णनं 


    प्रथमोऽध्यायः ।

॥ ८.१ ॥

(८.२)


### अथ द्वितीयोऽध्यायः


## गजेन्द्रोपाख्याने

**॥ ८.२.१ ॥**

**श्री-शुक उवाच—**

**आसीद् गिरिवरो राजंस् त्रिकूट इति विश्रुतः ।**

**क्षीरोदेनावृतः श्रीमान् योजनायुतम् उच्छ्रितः ॥**

**श्रीधरः :**

तुर्ये मन्व्-अन्तरे प्रोक्तं गजेन्द्रस्य विमोक्षणम् ।

द्वितीयादि-त्रिभिस् तत् तु विस्तरेणोपवर्ण्यते ॥

द्वितीये तु गजेन्द्रस्य गजीभिः क्रीडतो जले ।

दैवाद् ग्राह-गृहीतस्य हरि-स्मृतिर् उदीर्यते ॥

आसीद् अस्ति ॥१॥

**क्रम-सन्दर्भः : _न व्याख्यातम्।_**

**विश्वनाथः :**

त्रिकूट-तत्र-स्थोऽद्यानसरो-वर्णन-विश्रुतेः ।

द्वितीयेऽत्र गजेन्द्रेण ग्राहार्तेन हरिः स्मृतः ॥

आसीद् अस्ति ॥१॥

—ओ)०(ओ—

**॥ ८.२.२ ॥**

**तावता विस्तृतः पर्यक् त्रिभिः शृङ्गैः पयो-निधिम् ।**

**दिशः खं रोचयन्न् आस्ते रौप्यायस-हिरण्मयैः ॥**

**श्रीधरः : **तावता योजनायुतेन । पर्यक् परितः । त्रिकूट-समाख्या-बीजम् आह—त्रिभिः शृङ्गैर् मुख्यैः ॥२॥

**क्रम-सन्दर्भः : _न व्याख्यातम्।_**

**विश्वनाथः : **पर्यक् परितः । तावता योजनायुतेनैव । त्रिकूट-समाख्याया बीजम् आह—त्रिभिः मुख्यैर् शृङ्गैर् दिशः ऊर्ध्व-गता एव ॥२॥

—ओ)०(ओ—

**॥ ८.२.३ ॥**

**अन्यैश् च ककुभः सर्वा रत्न-धातु-विचित्रितैः ।**

**नाना-द्रुम-लता-गुल्मैर् निर्घोषैर् निर्झराम्भसाम् ॥**

**श्रीधरः : **अन्यैश् च शृङ्गैर् निर्झराम्भसां निर्घोषैश् च ककुभः । सर्वा रोचयन्न् आस्त इति पूर्वेणैवान्वयः । कथं-भूतैः शृङ्गैः । रत्नैर् धातुभिश् च विचित्रितैः । नाना-विधानां द्रुम-लतानां गुल्मा येषु तैः ।

**क्रम-सन्दर्भः : _न व्याख्यातम्।_**

**विश्वनाथः :** अन्यैः शृङ्गैः ककुभः सर्वा अष्टाव् एव पर्यक् दिशो रोचयन्न् आस्त इति पूर्वेणैवान्वयः । निर्घोषैर् दिशां रोचना तासु प्रतिध्वनि-समर्पणेनेति ज्ञेयम् ॥३॥

—ओ)०(ओ—

**॥ ८.२.४ ॥**

**स चावनिज्यमानाङ्घ्रिः समन्तात् पय-ऊर्मिभिः ।**

**करोति श्यामलां भूमिं हरिन्-मरकताश्मभिः ॥**

**श्रीधरः : **पयस ऊर्मिभिः समन्ताद् अवनिज्यमानाम् अङ्घ्रयो मुल-प्रान्ता यस्य । हरिद्भिः पलाश-वर्णैः ॥४॥

**क्रम-सन्दर्भः : _न व्याख्यातम्।_**

**विश्वनाथः :** पयस ऊर्मिभिः समन्ताद् अवनिज्यमाना अङ्घ्रयो मुल-प्रान्ता यस्य सः । हरित्सु अष्ट-दिक्षु स्थितैर् मरकताश्मभिर् मध्य-वर्तिनीं भूमिं दुर्वादल-श्यामलां करोति ॥४॥

—ओ)०(ओ—

**॥ ८.२.५ ॥**

**सिद्ध-चारण-गन्धर्वैर् विद्याधर-महोरगैः ।**

**किन्नरैर् अप्सरोभिश् च क्रीडद्भिर् जुष्ट-कन्दरः ॥**

_न कतमेनापि व्याख्यातम्।_

—ओ)०(ओ—

**॥ ८.२.६ ॥**

**यत्र सङ्गीत-सन्नादैर् नदद्-गुहम् अमर्षया ।**

**अभिगर्जन्ति हरयः श्लाघिनः पर-शङ्कया ॥**

**श्रीधरः : **किन्नरादीनां सङ्गीत-सन्नादैर् नदन्त्यो गुहा यस्मिन् प्रदेशे तम् अभिगर्जन्ति । हरयः सिंहाः । अमर्षया असहनेन ॥६॥

**क्रम-सन्दर्भः : _न व्याख्यातम्।_**

**विश्वनाथः :**किन्नरादीनां सङ्गीत-सन्नादैर् नदन्त्यो गुहा यस्मिन् तम् प्रदेशम् अभि लक्ष्यीकृत्य अमर्षया असहनेन । पर-शङ्कया गर्जन्ति । श्लाघिनः कत्थमानाः ॥६॥

—ओ)०(ओ—

**॥ ८.२.७ ॥**

**नानारण्य-पशु-व्रात- सङ्कुल-द्रोण्य्-अलङ्कृतः ।**

**चित्र-द्रुम-सुरोद्यान- कलकण्ठ-विहङ्गमः ॥**

**श्रीधरः : **नाना ये आरण्याः पशवस् तेषां व्रातैः सङ्कुलाभिर् द्रोणीभिर् अलङ्कृत आस्ते । किं च, चित्रा द्रुमा येषु तेषु सुरोद्यानेषु कल-कण्ठा मधुर-स्वना विहङ्गमा यस्मिन् ॥७॥

**क्रम-सन्दर्भः : _न व्याख्यातम्।_**

**विश्वनाथः :** चित्रा द्रुमा येषु तेषु सुरोद्यानेषु कलकण्ठा विहङ्गमा यत्र स आस्ते ॥७॥

—ओ)०(ओ—

**॥ ८.२.८ ॥**

**सरित्-सरोभिर् अच्छोदैः पुलिनैर् मणि-वालुकैः ।**

**देव-स्त्री-मज्जनामोद- सौरभाम्ब्व्-अनिलैर् युतः ॥**

**श्रीधरः : **किं च, स्वच्छोदकैः सरित्-सरोभिर् युतः । मणय इव वालुका येषु, तैः पुलिनैश् च युतः । देव-स्त्रीणां मज्जनेन य आमोदस् तेन सौरभ-युक्तान्य् अम्बून्य् अनिलाश् च तैश् च युत आस्ते ॥८॥

**क्रम-सन्दर्भः : _न व्याख्यातम्।_**

**विश्वनाथः :** देव-स्त्रीणां मज्जनेन य आमोदस् तेन सौरभ्य-युक्तान्य् अम्बूनि अनिलाश् च तैर् युतः ॥८॥

—ओ)०(ओ—

**॥ ८.२.९ ॥**

**तस्य द्रोण्यां भगवतो वरुणस्य महात्मनः ।**

**उद्यानम् ऋतुमन् नाम आक्रीडं सुर-योषिताम् ॥**

**श्रीधरः : **तस्य द्रोण्यां वरुणस्योद्यानम् आस्ते ॥९॥

**क्रम-सन्दर्भः : _न व्याख्यातम्।_**

**विश्वनाथः :** ऋतुमान् नामोद्यानम् आस्ते ॥९॥ 

—ओ)०(ओ—

**॥ ८.२.१० ॥**

**सर्वतोऽलङ्कृतं दिव्यैर् नित्य-पुष्प-फल-द्रुमैः ।**

**मन्दारैः पारिजातैश् च पाटलाशोक-चम्पकैः ॥**

**श्रीधरः : **गिरि-वनादि सर्वं ध्येयम् इति वक्ष्यति । अतो गिरिम् उपवर्ण्य वनं वर्णयति—सर्वतोऽलङ्कृतम् इति । पुनर् गिरिं वर्णयति—इति चतुर्भिः । मन्दारादिभिर् वृत इत्य् अन्वयः ॥१०॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ८.२.११-१३ ॥**

**चूतैः पियालैः पनसैर् आम्रैर् आम्रातकैर् अपि ।**

**क्रमुकैर् नारिकेलैश् च खर्जूरैर् बीजपूरकैः ॥**

**मधुकैः शाल-तालैश् च तमालैर् असनार्जुनैः ।**

**अरिष्टोडुम्बर-प्लक्षैर् वटैः किंशुक-चन्दनैः ॥**

**पिचुमर्दैः कोविदारैः सरलैः सुर-दारुभिः ।**

**द्राक्षेक्षु-रम्भा-जम्बुभिर् बदर्य्-अक्षाभयामलैः ॥**

_न कतमेनापि व्याख्यातम्।_

—ओ)०(ओ—

**॥ ८.२.१४ ॥**

**बिल्वैः कपित्थैर् जम्बीरैर् वृतो भल्लातकादिभिः ।**

**तस्मिन् सरः सुविपुलं लसत्-काञ्चन-पङ्कजम् ॥**

**श्रीधरः : **तस्मिन् गिरौ सर आस्ते । तद् वर्णयति—सुविपुलम् इत्य्-आदि सार्धैः पञ्चभिः । लसन्ति काञ्चन-पङ्कजानि यस्मिन् ॥१४॥

**क्रम-सन्दर्भः : _न व्याख्यातम्।_**

**विश्वनाथः :** मन्दारादिभिर् वृत इति पुं-लिङ्ग-निर्देशेन गिरि-वर्णनेन व्याख्यायमाने तस्मिन् सर इत्य् अत्र तत्-पदेन प्रक्रान्ते गिराव् एवोच्यमाने तत्रत्य सरसि गजेन्द्रावगाहनादि-कथायां सत्याम् ऋतुमन् नाम्नो वरुणोद्यानस्य वर्णनम् अप्रस्तुतत्वाद् व्यर्थं स्यात् तस्माद् वृत इत्य् आर्ष्यत्वाद् वृतम् इत्य् उद्यान-विशेषणम् एव व्याख्येयं, अस्मिन्न् उद्याने सर आस्ते तद् वर्णयति सार्धैः पञ्चभिः । शकुन्तैः पक्षिभिः सहितम् । मत्स्यानां कच्छपानां च सञ्चारेण चलतां पद्मानां रजसा युक्तं पयो यस्मिंस् तत् । नित्यम् ऋतवः फल-पुष्पादि-सम्पादनार्थं येषु तैः ॥१४-१९॥

—ओ)०(ओ—

**॥ ८.२.१५ ॥**

**कुमुदोत्पल-कह्लार- शतपत्र-श्रियोर्जितम् ।**

**मत्त-षट्-पद-निर्घुष्टं शकुन्तैश् च कल-स्वनैः ॥**

**श्रीधरः : **कुमुदादीनां श्रिया ऊर्जितम् । कलः स्वनो येषां तैः शकुन्तैश् च निर्धुष्टम् ॥१५॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ८.२.१६ ॥**

**हंस-कारण्डवाकीर्णं चक्राह्वैः सारसैर् अपि ।**

**जलकुक्कुट-कोयष्टि- दात्यूह-कुल-कूजितम् ॥**

**श्रीधरः : **चक्राह्वैः सारसैर् अप्य् आकिर्णम् । जल-कुक्कुटादीनां कुलैः कूजितम् ॥१६॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ८.२.१७ ॥**

**मत्स्य-कच्छप-सञ्चार- चलत्-पद्म-रजः-पयः ।**

**कदम्ब-वेतस-नल- नीप-वञ्जुलकैर् वृतम् ॥**

**श्रीधरः : **मत्स्यानां कच्छपानां च सञ्चारेण चलतां पद्मानां रजसा युक्तं पयो यस्मिंस् तत् ॥१७॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ८.२.१८ ॥**

**कुन्दैः कुरुबकाशोकैः शिरीषैः कूटजेङ्गुदैः ।**

**कुब्जकैः स्वर्ण-यूथीभिर् नाग-पुन्नाग-जातिभिः ॥**

_न कतमेनापि व्याख्यातम्।_

—ओ)०(ओ—

**॥ ८.२.१९ ॥**

**मल्लिका-शतपत्रैश् च माधवी-जालकादिभिः ।**

**शोभितं तीर-जैश् चान्यैर् नित्यर्तुभिर् अलं द्रुमैः ॥**

**श्रीधरः : **नित्यम् ऋतवः फल-पुष्पादि-संपत्ति-हेतवो येषां तैर् अलं शोभितम् ॥१९॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ८.२.२० ॥**

**तत्रैकदा तद्-गिरि-काननाश्रयः**

**करेणुभिर् वारण-यूथ-पश् चरन् ।**

**सकण्टकं कीचक-वेणु-वेत्रवद्**

**विशाल-गुल्मं प्ररुजन् वनस्पतीन् ॥**

**श्रीधरः : **तत्रैवं सत्य् एकदा तद्-गिरि-काननाश्रयो वारण-यूथपः करेणुभिश् चरंस् तृषार्दितेन स्व-यूथेन वृतः सरोवरस्याभ्याशं समीपम् अगमद् इति पश्चिमेनान्वयः । किं कुर्वन् । कीचक-वेणु-वेत्र-वन्तं विशालं गुल्मं लतादि-सन्दर्भं वनस्पतींश् च प्ररुजन् प्रभञ्जन् ॥२०॥

**क्रम-सन्दर्भः : _न व्याख्यातम्।_**

**विश्वनाथः :** तत्रैकदा वारण-यूथपः अगमद् इति पञ्चमेनान्वयः । किं कुर्वन् करेणुभिश् चरन् स्व-भक्ष्यं भुञ्जानः कीचक-वेत्रवन्तं विशालं गुल्मं प्ररुजन् प्रभञ्जन् ॥२०॥

—ओ)०(ओ—

**॥ ८.२.२१ ॥**

**यद्-गन्ध-मात्राद् धरयो गजेन्द्रा**

**व्याघ्रादयो व्याल-मृगाः सखड्गाः ।**

**महोरगाश् चापि भयाद् द्रवन्ति**

**सगौर-कृष्णाः सरभाश् चमर्यः ॥**

**श्रीधरः : **कथं-भुतः ? यस्य गन्ध-मात्राद् धरयः सिंहा गजेन्द्रादयश् च भयाद् द्रवन्ति पलायन्ते ॥२१॥

**क्रम-सन्दर्भः : _न व्याख्यातम्।_**

**विश्वनाथः :** हरयः सिंहाः ॥२१॥

—ओ)०(ओ—

**॥ ८.२.२२ ॥**

**वृका वराहा महिषर्क्ष-शल्या**

**गोपुच्छ-शालावृक-मर्कटाश् च ।**

**अन्यत्र क्षुद्रा हरिणाः शशादयश्**

**चरन्त्य् अभीता यद्-अनुग्रहेण ॥**

**श्रीधरः : **वृकादयः क्षुद्रा अल्पाः प्राणिनोऽन्यत्र तद्-दृष्टि-पथं त्यक्त्वा चरन्ति ॥२२॥

**क्रम-सन्दर्भः : _न व्याख्यातम्।_**

**विश्वनाथः :** यद्-अनुग्रहेण तु वृकाद्याः क्षुद्रा अपि चरन्ति । किन्त्व् अन्यत्र तद्-दृष्टि-पथं त्यक्त्वा ॥२२॥

—ओ)०(ओ—

**॥ ८.२.२३-२४ ॥**

**स घर्म-तप्तः करिभिः करेणुभिर्**

**वृतो मदच्युत्-करभैर् अनुद्रुतः ।**

**गिरिं गरिम्णा परितः प्रकम्पयन्**

**निषेव्यमाणोऽलिकुलैर् मदाशनैः ॥**

**सरोऽनिलं पङ्कज-रेणु-रूषितं**

**जिघ्रन् विदूरान् मद-विह्वलेक्षणः ।**

**वृतः स्व-यूथेन तृषार्दितेन तत्**

**सरोवराभ्यासम् अथागमद् द्रुतम् ॥**

**श्रीधरः : **पुनः कीदृशः ? घर्म-तप्तः । मद-च्युन् मद-स्रावी । मदम् अश्नन्तीति तथा तैः ॥२३॥

**क्रम-सन्दर्भः : _न व्याख्यातम्।_**

**विश्वनाथः :** तस्मिन्न्न् एव सरोवरे अभ्यासो यस्य तद् यथा स्यात् तथेति तत्रावगाहनादौ निःशङ्कत्वं व्यञ्जितम् ॥२३-२४॥

—ओ)०(ओ—

**॥ ८.२.२५ ॥**

**विगाह्य तस्मिन्न् अमृताम्बु निर्मलं**

**हेमारविन्दोत्पल-रेणु-रूषितम् ।**

**पपौ निकामं निज-पुष्करोद्धृतम्**

**आत्मानम् अद्भिः स्नपयन् गत-क्लमः ॥**

**श्रीधरः : **निजेन पुष्करेण कराग्रेणोद्धृतम् । गत-क्लमः सन्निकामं पपौ ॥२५॥

**क्रम-सन्दर्भः : _न व्याख्यातम्।_**

**विश्वनाथः :** निजेन पुष्करेण कराग्रेण ॥२५॥

—ओ)०(ओ—

**॥ ८.२.२६ ॥**

**स पुष्करेणोद्धृत-शीकराम्बुभिर्**

**निपाययन् संस्नपयन् यथा गृही ।**

**घृणी करेणुः करभांश् च दुर्मदो**

**नाचष्ट कृच्छ्रं कृपणोऽज-मायया ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** करेणुः स्त्रीः कलभान् सुतांश् च स्नपयन् ॥२६॥

—ओ)०(ओ—

**॥ ८.२.२७ ॥**

**तं तत्र कश्चिन् नृप दैव-चोदितो**

**ग्राहो बलीयांश् चरणे रुषाग्रहीत् ।**

**यदृच्छयैवं व्यसनं गतो गजो**

**यथा-बलं सोऽतिबलो विचक्रमे ॥**

_न कतमेनापि व्याख्यातम्।_

—ओ)०(ओ—

**॥ ८.२.२८ ॥**

**तथातुरं यूथ-पतिं करेणवो**

**विकृष्यमाणं तरसा बलीयसा ।**

**विचुक्रुशुर् दीन-धियोऽपरे गजाः**

**पार्ष्णि-ग्रहास् तारयितुं न चाशकन् ॥**

**श्रीधरः : **दीन-धियः करेण-वस्तं केवलं विचुक्रुशुः ॥२८॥

**क्रम-सन्दर्भः : _न व्याख्यातम्।_**

**विश्वनाथः :** ग्राहेण विकृष्यमाणं तं दीन-धियः करेणवः केवलं विचुक्रुशुर् एव पार्ष्णि-ग्रहास् तद्-उद्धरणे साहाय्यवन्तः ॥२८॥

—ओ)०(ओ—

**॥ ८.२.२९ ॥**

**नियुध्यतोर् एवम् इभेन्द्र-नक्रयोर्**

**विकर्षतोर् अन्तरतो बहिर् मिथः ।**

**समाः सहस्रं व्यगमन् मही-पते**

**सप्राणयोश् चित्रम् अमंसतामराः ॥**

_न कतमेनापि व्याख्यातम्।_

—ओ)०(ओ—

**॥ ८.२.३० ॥**

**ततो गजेन्द्रस्य मनो-बलौजसां**

**कालेन दीर्घेण महान् अभूद् व्ययः ।**

**विकृष्यमाणस्य जलेऽवसीदतो**

**विपर्ययोऽभूत् सकलं जलौकसः ॥**

**श्रीधरः : **मन उत्साह-शक्तिः, बलं शारीरम्, ओजः ऐन्द्रियं तेषाम् । सकलं बलादि । विपर्ययो विपरीतम् अधिकम् । जलौकसो ग्राहस्य ॥३०॥

**क्रम-सन्दर्भः : _न व्याख्यातम्।_**

**विश्वनाथः :**जलौकसो ग्राहस्य । विपर्ययो बलादीनां व्ययस्याभावः प्रत्युताधिक्यम् इत्य् अर्थः । सकलं सर्वं यथा स्यात् तथाभूत्, विपर्ययस्योत्पत्तिः सम्पूर्णैव न त्व् अंशेनेत्य् अर्थः ॥३०॥

—ओ)०(ओ—

**॥ ८.२.३१ ॥**

**इत्थं गजेन्द्रः स यदाप सङ्कटं**

**प्राणस्य देही विवशो यदृच्छया ।**

**अपारयन्न् आत्म-विमोक्षणे चिरं**

**दध्याव् इमां बुद्धिम् अथाभ्यपद्यत ॥**

**श्रीधरः : **स इत्थं यदा प्राणस्य सङ्कटम् आप । यतो देही ॥३१॥

**क्रम-सन्दर्भः : _न व्याख्यातम्।_**

**विश्वनाथः :** दध्यौ किम् इदं मे कर्मेति यदा पराममर्श, तदा इमां बुद्धिं सहसैव प्राप ॥३१॥

—ओ)०(ओ—

**॥ ८.२.३२ ॥**

**न माम् इमे ज्ञातय आतुरं गजाः**

**कुतः करिण्यः प्रभवन्ति मोचितुम् ।**

**ग्राहेण पाशेन विधातुर् आवृतोऽप्य् **

**अहं च तं यामि परं परायणम् ॥**

**श्रीधरः : **बुद्धिम् एवाह—न माम् इति । अहं न च प्रभवामि । यतो ग्राह-रुपेण केवलं विधातुः पाशेनावृतः । तथापि तं परं परमेश्वरं परेषां ब्रह्मादीनाम् अयनम् आश्रय-भूतं शरणं यामि ॥३२॥

**क्रम-सन्दर्भः : _न व्याख्यातम्।_**

**विश्वनाथः :** बुद्धिम् एवाह न माम् इमे गजा अपि मोक्षितुं मोक्षयितुम् प्रभवन्ति करिण्यः कुतः ? यतो ग्राह-रूपेण विधातुः पाशेनावृतः, तद् अपि परं परमेश्वरं परायणं परमाश्रयं शरणं यामि, अहं चेति यद्यप्य् अहं पशुत्वाद् अज्ञस् तद् अपीत्य् अर्थः ॥३२॥

—ओ)०(ओ—

**॥ ८.२.३३ ॥**

**यः कश्चनेशो बलिनोऽन्तकोरगात्**

**प्रचण्ड-वेगाद् अभिधावतो भृशम् ।**

**भीतं प्रपन्नं परिपाति यद्-भयान्**

**मृत्युः प्रधावत्य् अरणं तम् ईमहि ॥**

**श्रीधरः : **कोऽसौ यं शरणं यासि ? तत्राह—यः कश्चनेति । अन्तक एवोरगस् तस्मात् । तं शरणम् ईमहि व्रजेम । यद्-भयाद् इत्य् अत्र श्रुतिः । 


    भीषास्माद् वातः पवते भीषोदेति सूर्यः । 


    भीषास्माद् अग्निश् चेन्द्रश् च मृत्युर् धावति पञ्चमः ॥ इति ॥३३॥

**क्रम-सन्दर्भः : _न व्याख्यातम्।_**

**विश्वनाथः : **कोऽसौ यं शरणं यासीति ? तत्राह—य इति । यद्-भयाद् इत्य् अत्र श्रुतिः—


    भीषास्माद् वातः पवते भीषोदेति सूर्यः । 


    भीषास्माद् अग्निश् चेन्द्रश् च मृत्युर् धावति पञ्चमः ॥ इति ॥३३॥

—ओ)०(ओ—



इति सारार्थ-दर्शिन्यां हर्षिण्यां भक्त-चेतसाम् ।

अष्टमस्य द्वितीयोऽयं सङ्गतः सङ्गतः सताम् ॥*॥

—ओ)०(ओ**—**


    इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्याम् अष्टम-स्कन्धे 


    गजेन्द्रोपाख्याने द्वितीयोऽध्यायः ।

॥ ८.२ ॥

(८.३)


### तृतीयोऽध्यायः


## गजेन्द्र-मोक्षणं नाम 

**॥ ८.३.१ ॥**

**श्री-बादरायणिर् उवाच—**

**एवं व्यवसितो बुद्ध्या समाधाय मनो हृदि ।**

**जजाप परमं जाप्यं प्राग्-जन्मन्य् अनुशिक्षितम् ॥**

**श्रीधरः :**

तृतीये तु गजेन्द्रेण स्तुतो हरिर् उपेत्य तम् ।

समुद्दधार तं ग्राहाद् ग्राहं देवल-शापतः ॥

जाप्यं जप्यं स्तोत्रम् । प्राग् जन्मनि इन्द्रद्युम्न-संज्ञे ॥१॥

**क्रम-सन्दर्भः : _न व्याख्यातम्।_**

**विश्वनाथः :**

तृतीये संस्तुतो विष्णुर् जलाद् उद्धृत्य हस्तिनम् ।

ग्राहं चक्रेण संछिद्य तं तं चापात् कृपाम्बुधिः ॥

एवं व्यवसितं निश्चयो यस्य सः ॥१॥

—ओ)०(ओ**—**

**॥ ८.३.२ ॥**

**श्री-गजेन्द्र उवाच—**

**ॐ नमो भगवते तस्मै यत एतच् चिद्-आत्मकम् ।**

**पुरुषायादि-बीजाय परेशायाभिधीमहि ॥**

**श्रीधरः : **तस्मै नमो नमनम् अभिधीमह्य् अभिध्यायेम केवलम् । ग्राह-गृहीतत्वेन काय-प्रण-तेर-शक्यत्वात् । स्वस्य तज् ज्ञानं भवयितुं विशिनष्टि । यतश् चिद्-रूपाद् एतद् देहादि-चिद्-आत्मकं चेतनं भवति । तद् उक्तम्—येन चेतयते विश्वम् इति । तत्र हेतुः—पुरुषाय पूर्षु कारणत्वेन प्रविष्टाय । ननु प्रकृति-पुरुषौ कारणम् इति प्रसिद्धम् ? तत्राह—आदिः प्रकृतिर् बीजं पुरुषस् तद्-रूपाय । प्रविष्टत्वेऽपि जीववत् पार-तन्त्र्यं वारयति—परेशयेति ॥२॥

**चैतन्य-मत-मञ्जुषा :** ॐ नमो भगवत इत्य्-आदि सर्वेश्वराय भगवते तस्मै नमः, यतो यस्माद् एतत् प्रसिद्धं चिद्-अन्तः-करणं ब्रह्म, तर्ह्य् असौ किम्-अन्तः-करणः ? तत्राह—आदि-बीजाय पुरुषाय पुरुषोत्तमाय पुरुषाणाम् अन्तर्यामि-हिरण्यगर्भादीनां पुरुषाणाम् अयनम् आय आश्रयः पुरुषायः स च सर्वादि-बीजं चेति तथा तस्मै, अत एव परेशाय ॥२॥

**क्रम-सन्दर्भः : **नमो भगवत इत्य् अस्य टीकायां—ग्राह-गृहीतत्वेन इत्य् आदि । यद्यपि प्राग्-जन्मन्य् अस्य न सम्भवति, तथापि प्रस्ताव-वशाद् अनेनात्र तथा भावितम् इति ज्ञेयम् ॥२॥

**विश्वनाथः :** नमस्कुर्मः धीमहि ध्यायामश् च यतो यस्मात् नमस्कृतात् ध्याताच् च एतन्-मायात्मकम् अपि जगत् स्थूल-सूक्ष्म-देहमयं चिद्-आत्मकं भवति, पुरुषाय पुरुषाकाराय आदि-बीजाय पुरुषाकारत्वेनैवादि-कारणाय, अतः परेशाय परमेश्वराय ॥२॥

—ओ)०(ओ**—**

**॥ ८.३.३ ॥**

**यस्मिन्न् इदं यतश् चेदं येनेदं य इदं स्वयम् ।**

**योऽस्मात् परस्माच् च परस्**[^४]** तं प्रपद्ये स्वयम्भुवम् ॥**

**मध्वः :** श्री-वेदव्यासाय नमः । यत इति स्रष्टृत्वम्[^५] । येनेति प्रवर्तकत्वम्[^६] । य इति सत्ता-प्रदत्वं, न सन्ति यद्-उपेक्षया इत्य् उक्तत्वात् । 


    उत्पन्नस्यापि यत् सत्ता हरेस् तत् स इतीर्यते ।


    हरेर् विश्वं भिन्नम् अपि परमोऽसौ[^७] यतो विभुः ॥ इति ब्रह्म-तर्के ॥३॥

**श्रीधरः : **परमैश्वर्यं विवृण्वन्न् आह यावत् समाप्ति । यस्मिन्न् अधिष्ठाने, यत उपादानात्, येन कर्त्रा, यश् च स्वयम् एवेदं विश्वं भवति । अस्मात् कार्यात् परस्मात् कारणाच् च यः परस् तं स्वयंभुवं स्वतः सिद्धं प्रपद्ये शरणं व्रजामि ॥३॥

**चैतन्य-मत-मञ्जुषा :** यस्मिन्न् इदम् इत्य्-आदि । योऽस्मात् प्रपञ्चात् परस्माद् ब्रह्मणः परः ॥३॥

**क्रम-सन्दर्भः : _न व्याख्यातम्।_**

**विश्वनाथः :** परमेश्वरस्य जगद्-उपादानादि कारण-कलापत्वं चाह—यस्मिन् इदं जगत् गृहे घटादिकम् इव यतश् च कुम्भकाराद् इव येन चक्र-दण्डादिनेव यः मृत्पिण्ड इव एवं योऽस्य विश्वस्य स्वयम् एव सर्वाणि कारणानि भवतीत्य् अर्थः । इदम् इत्य् अस्य पुनः पुनर् उक्तिस् तद्-अन्वय-निर्धारणार्थः । इद्म इत्य् अस्य पुनः पुनर् उक्तिस् तद्-अन्वय-निर्धारणार्था । यस् तु अस्मात् विश्वस्मात् परस्मात् विश्व-कारण-कलापाच् च परस् तं स्वयम्भुवं कृष्ण-रामादि-रूपेण यः स्वयम् एव भवतीत्य् अर्थः ॥३॥

—ओ)०(ओ**—**

**॥ ८.३.४ ॥**

**यः स्वात्मनीदं निज-माययार्पितं**

**क्वचिद् विभातं क्व च तत् तिरोहितम् ।**

**अविद्ध-दृक् साक्ष्य् उभयं तद् ईक्षते**

**स आत्म-मूलोऽवतु मां परात्-परः ॥**

**श्रीधरः : **विश्व-हेतुत्वं स्वतः सिद्धत्वं चोक्तम्, इदानीं विश्व-प्रकाशकत्वं स्व-प्रकाशत्वं च वर्णयन् प्रार्थयते—यः स्वात्मनीति । विभातम् अभिव्यक्तं सत्, क्वचित् प्रलये तिरोहितं लीनं सत्, तद् उभयं कार्यं कारणं च साक्षी सन्न् ईक्षते । साक्षित्वे हेतुः—अविद्ध-दृग् अलुप्त-दृष्टिः । आत्म-मूलः स्वयं-प्रकाशः । कुतः ? परात् प्रकाशकाच् चक्षुर्-आदेर् अपि परः । तस्यापि प्रकाशक इत्य् अर्थः । चक्षुषश् चक्षुः इत्य्-आदि-श्रुतेः ॥४॥

**चैतन्य-मत-मञ्जुषा :** य इत्य्-आदि । स परात्परो भगवान् श्री-कृष्णो माम् अवतु । कोऽसाव् इत्य् आह—य आत्मनि ब्रह्मणि इदं विश्वं निज-मायया अर्पितं कल्पितं सत् क्वचिद् विभातं क्वचित् तिरोहितं साक्षी सन् ईहते उभयं कार्यं विश्वं कारणं ब्रह्म, यतः परात्परः । क्वचिद् इत्य् उत्पन्न-भक्तिं तत् तिरोहितं सपदि असद् अन्यत्र सद् एव विशेषेण स्फुरत् ॥४॥

**क्रम-सन्दर्भः : _न व्याख्यातम्।_**

**विश्वनाथः :** किं च, इदं कार्य-कारणात्मकं जगद् अप्य् अनादितः सत्यम् एवास्तीति वदन् स्व-पर-प्रकाशकत्वम् आह—य इति । निज-मायया यद् इच्छा-वशात् सृष्ट्वा सृष्ट्वा अर्पितम् आत्मन्य् एव कदाचित् कल्पादौ विभातं क्व च कदाचित् कल्पान्ते तिरोहितम् अविद्ध-दृक् अलुप्त-दृष्टिर् एव साक्षी सन्न् ईक्षते । उभयं विभातं तिरोहितं च, आत्म-मूलः, आत्मा स्वयम् एव मूलं यस्य स स्व-प्रकाशः, परात् प्रकाशकत्वाद् अपि परः । चक्षुषश् चक्षुर् उत श्रोत्रस्य श्रोत्रम् इति श्रुतेः ॥४॥

—ओ)०(ओ**—**

**॥ ८.३.५ ॥**

**कालेन पञ्चत्वम् इतेषु कृत्स्नशो**

**लोकेषु पालेषु च सर्व-हेतुषु ।**

**तमस् तदासीद् गहनं गभीरं**

**यस् तस्य पारेऽभिविराजते विभुः ॥**

**श्रीधरः : **तिरोहितम् ईक्षत इत्य् एतत् प्रपञ्च-पूर्वकं दुर्ज्ञेयत्वं वदन् प्रार्थयते—

कालेनेति द्वाभ्याम् । पञ्चत्वम् इतेषु नाशं प्राप्तेषु गहनं दुरवगाहम् । गभीरम् अनन्तम् । तस्य तमसः । आदित्य-वर्णं तमसः परस्तात् इति श्रुतेः ॥५॥

**क्रम-सन्दर्भः : **कालेनेति त्रिकम् । तस्य पारे महा-वैकुण्ठे ॥५॥

**विश्वनाथः :** सर्व-काल-विराजमानत्वम् आह—कालेनेति । तमः प्रलय-कालोद्भूतं तस्य पार इति । आदित्य-वर्णं तमसः परस्तात् इति श्रुतेः ॥५॥

—ओ)०(ओ**—**

**॥ ८.३.६ ॥**

**न यस्य देवा ऋषयः पदं विदुर्**

**जन्तुः पुनः कोऽर्हति गन्तुम् ईरितुम् ।**

**यथा नटस्याकृतिभिर् विचेष्टतो**

**दुरत्ययानुक्रमणः स मावतु ॥**

**श्रीधरः : **अत एव देवादयो यस्य स्वरूपं न विदुः । जन्तुर् अर्वाचीनः कोऽपि गन्तुं ज्ञातुम् ईरितुं वक्तुं वा । दुरत्ययं दुर्गमम् अनुक्रमणं चरितं कथनं वा यस्य सः । मा माम् ॥६॥

**चैतन्य-मत-मञ्जुषा :** स यस्य देवा इत्य्-आदि । पदं चरणारविन्दं तद्-धाम वैकुण्ठं वा ॥६॥

**क्रम-सन्दर्भः : **यथा नटस्येति । तस्य तद् यथा साधारणैर् दुर्गमं, तथेत्य् अर्थः ॥६॥

**विश्वनाथः :** सर्व-दुर्ज्ञेयत्वम् आह—न यस्येति । पदं स्वरूपं जन्तुर् अर्वाचीनः तत्त्वानभिज्ञः गन्तुं ज्ञातुम् ईरितुं वक्तुं वा । यथा नटस्य गीत-पदार्थानां चन्द्र-कमलादीनाम् आकृतिभिर् अभिनीयमानाभिर् विविधं चेषातमानस्य स्वरूपं भ्रू-नेत्र-पाण्य्-अङ्गुल्य्-आदि-चेष्टया किम् आकृतिमयं दर्शयतीति यथा नाट्य-तत्त्वानभिज्ञः ज्ञातुं वक्तुं च नार्हति, तथा । दुरत्ययानुक्रमणः दुर्ज्ञेय-चरित्रः ॥६॥

—ओ)०(ओ**—**

**॥ ८.३.७ ॥**

**दिदृक्षवो यस्य पदं सुमङ्गलं**

**विमुक्त-सङ्गा मुनयः सुसाधवः ।**

**चरन्त्य् अलोक-व्रतम् अव्रणं वने**

**भूतात्म-भूताः सुहृदः स मे गतिः ॥**

**श्रीधरः : **कथं तर्हि, तम् एव विदित्वातिमृत्युम् एति इत्य्-आदि-श्रुतिर् इत्य्-आशङ्क्य तज्-ज्ञानोपायं कथयन्न् आह—दिदृक्षव इति । अलोक-व्रतं ब्रह्मचर्यादि । अव्रणम् अच्छिद्रम् । भूतानाम् आत्म-भूता भूतेष्व् आत्म-दृष्टयः सन्तः । स मे गतिर् अस्तु ॥७॥

**क्रम-सन्दर्भः : **अलोक-व्रतंलोकातीत-भागवत-धर्म-व्रतम् अत एवाव्रणम्, धावन् निमील्य वा नेत्रे[भा।पु। ११.२.३५] इत्य्-आदेः ॥७॥

**विश्वनाथः :** सर्वात्म्यैवादृश्यत्वेऽपि भागवत-व्रत-दृश्यत्वम् आह पदं चरण-कमलं विमुक्त-सङ्गास् त्यक्त-सङ्गा मुक्तेभ्योऽपि विशिष्टाये भक्ता तत्-सङ्गिनश् च अलोक-व्रतं लोका वर्णाश्रमाचारवन्तस् तद्-अतीतं भागवतं व्रतम् इत्य् अर्थः । अत एवाव्रणं भ्रंश-शङ्का-रहितम् । धावन् निमील्य वा नेत्रेन स्खलेन् न पतेद् इह [भा।पु। ११.२.३५] इत्य्-आदेः ॥७॥

—ओ)०(ओ**—**

**॥ ८.३.८ ॥**

**न विद्यते यस्य च जन्म कर्म वा**

**न नाम-रूपे गुण-दोष एव वा ।**

**तथापि लोकाप्यय-सम्भवाय यः**

**स्व-मायया तान्य् अनुकालम् ऋच्छति ॥**

**श्रीधरः :** दुरत्ययानुक्रमणत्वं प्रपञ्चयन् प्रणमति—न विद्यते इत्य् आदिना । लोकानाम् अप्ययः प्रलयः । सम्भवो जन्म । तयोर् द्वन्द्वैक्यम् । तद्-अर्थं यस् तानि जन्मादीनि स्वीकरोति तस्मै नम इत्य् उत्तरेणान्वयः ॥८॥ 

**चैतन्य-मत-मञ्जुषा :** न विद्यते यस्येत्य्-आदि । यस्य रूपे श्री-विग्रहे जन्म-कर्म जन्म-क्रिया न विद्यते, न नाम शरीरादि-संज्ञा । न गुणाः सत्त्वादयः प्राकृत-गुणाः, दोषा हिंसासूयादयः, जाताव् एक-वचनम् । तथापि जन्म-कर्मादीनि लोकाप्यय-सम्भवाय रुद्र-ब्रह्म-रूपेणानुकालं कालं कालम् अनु ऋच्छति, अप्यय-काले रुद्र-रूपेण, सम्भव-काले ब्रह्म-रूपेण, स्वयं तु तत्र तत्रोदासीन एवास्ते ॥८॥

**क्रम-सन्दर्भः : **भगवति प्राकृतानि रूपादीनि विप्रतिपाद्यान्यानि सम्प्रतिपाद्यन्ते—न विद्यते यस्येति युग्मकम् । अयम् अर्थः—अवस्थान्तर-प्राप्तिर् विकारः । तत्र प्रथमो विकारो—**जन्म **इति । अपूर्णस्य निज-पूर्त्य्-अर्था चेष्टा—**कर्म **इति । मनो-ग्राह्यस्य वस्तुनो व्यवहारार्थं केनापि सङ्केतितः शब्दः—**नाम **इति । चक्षुषा ग्राह्यो गुणः—**रूपम्** इति । सत्त्वादि-प्राकृत-गुण-निदानो द्रव्यस्योत्कर्ष-हेतुर्-धर्म-विशेषो **गुण** इति प्रकृतिजे लोके दृश्यते । यस्य च सर्वदा स्वरूपस्थत्वात् पूर्णत्वान् मनसोऽप्य् अगोचरत्वात् स्वप्रकाशत्वात् प्रकृत्य्-अतीत्वात् तानि न विद्यन्ते, तथापि यस् तानि **ऋच्छति **प्राप्नोति तस्मै नम [भा।पु। ८.३.९] इत्य् उत्तर-श्लोकेनान्वयः । अत एव श्रुत्यापि—निष्कलं निष्क्रियं शान्तम् [श्वे।उ। ६.१९] इत्य् आदौ, अशब्दम् अस्पर्शम् अरूपम् अव्ययम् [कठ।उ। १.३.१५] इत्य् आदौ च तन् निषिध्यापि सर्व-कर्मा सर्व-कामः सर्व-गन्धः सर्व-रस [छा।उ। ३.१४.४] इत्य् आदौ विधीयते । **गुण-दोष **इति अपरमार्थत्वाद् गुण एव दोष इत्य् अर्थः । ततो रूढ-दोषस् तु सर्वथा न सम्भवत्य् एवेति वक्ष्यते । तथा च कौर्मे—


    ऐश्वर्य-योगाद् भगवान् विरुद्धार्थोऽभिधीयते ।


    तथापि दोषाः परमे नैवाहार्याः कथञ्चन ।


    गुणा विरुद्धा अपि तु समाहार्याश् च सर्वतः ॥ इति ।

अयम् आत्मापहत-पाप्मा [छा।उ। ८.७.१] इत्य् आद्याः श्रुतयश् च । एतं संयद् वाम इत्य् आचक्षते एतं सर्वाणि वामान्य् अभिसंयन्ति, एष उ एव वामनीः, एष हि सर्वाणि वामानि नयति, एष उ एव भामनीः, एष सर्वेषु वेदेषु भाति [छा।उ। ४.१५.२-४] इत्य् आद्या च । अत एव सर्व-गन्ध [छा।उ। ३.१४.४] इत्य् आदौ गन्धादि-शब्देन सौगन्ध्यादिकम् एवोच्यते । 

यदा तु ऋच्छतीत्य् अनेन क्रिया-पदेनान्वयः, तदा गुणस्य दोषत्वेन रूपकम् अविवक्षितं, श्रुति-विरुद्धत्वात्, परमार्थत्वेनैव प्रतिपादयिष्यमाणत्वाच् च । 

नन्व् एकत्र तेषां जन्मादीनां भावाभावयोर् विरोध इत्य् आशङ्क्य तद्-अविरोधे हेतुम् आह— **स्व-मायया**इति । अन्यथानुपपत्ति-प्रमिता दुस्तर्क्या स्वरूप-शक्तिर् एव तत्र हेतुः । अत एव स्वरूप-भूतत्वेन तेभ्यः प्राकृतेभ्यो विलक्षणत्वात् तान्य् अपि न विद्यन्त इति च वक्तुं न शक्यत इति भावः । यथा शाङ्कर-शारीररके समाकर्षाद् [वे।सू। १.४.१५] इत्य् अत्र—नाम-रूप-व्याकृत-वस्तु-विषयः स्वच्छन्दः प्रायेण प्रसिद्ध इति तद्-व्यकरणाभावापेक्षया प्राग्-उत्पत्तेः सद् एव ब्रह्म-श्रुताव् असद् इत्य् उच्यते इत्य् उक्तम्, तथैव ज्ञेयम् ।

अत एव श्री-विष्णु-पुराणे—गुणांश् च दोषांश् च मुने व्यतीत [वि।पु। ६.५.८३] इत्य् उक्त्वा पुनर् आह—समस्त-कल्याण-गुणात्मको हीति [वि।पु। ६.५.८४] । तथा—


    ज्ञान-शक्ति-बलैश्वर्य-वीर्य-तेजांस्य् अशेषतः ।


    भगवच्-छब्द-वाच्यानि विना हेयैर् गुणादिभिः ॥ [वि।पु। ६.५.७९] इति ।

पाद्मोत्तर-खण्डे च—


    योऽसौ निर्गुण इत्य् उक्तः शास्त्रेषु जगद्-ईश्वरः ।


    प्राकृतैर् हेय-संयुक्तैर् गुणैर् हीनत्वम् उच्यते ॥ इति ।

न च **स्व-मायया **इत्य् अन्यथार्थं मन्तव्यम् । 


    स्वरूप-भूतया नित्य-शक्त्या मायाख्यया युतः ।


    अतो माया-मयं विष्णुं प्रवदन्ति सनातनम् ॥ [चतुर्वेद-शिखा।उ] इति श्रुतेः ॥

आत्म-माया तद्-इच्छा स्यात् इति महा-संहितातः ।


    त्रिगुणात्मिकाथ ज्ञानं च विष्णु-शक्तिस् तथैव च ।


    माया-शब्देन भण्यन्ते शब्द-तत्त्वार्थ-वेदिभिः ॥ इति शब्द-महोदधेः ।

माया वयुनं ज्ञानमिति निघण्टोः । माया स्याच् छाम्बरी-बुद्ध्योःइति त्रिकाण्ड-शेषाच् च । स्व-तेजसा नित्य-निवृत्त-माया-गुण-प्रवाहं भगवन्तम् ईमहि ॥ [भा।पु। १०.३७.२३]इति श्री-नारद-वाक्यात् । धाम्ना स्वेन सदा निरस्त-कुहकं [भा।पु। १.१.१] इति । मायां व्युदस्य चिच्-छक्त्या कैवल्ये स्थित आत्मनि [भा।पु। १.७.२३] इत्य्-आदि-वचनेभ्यः । तथा स्व-सुख-निभृत-चेताः [भा।पु। १२.१२.६९]इत्य्-आदि-वक्तृ-हृदय-विरोधाच् च । ततः सर्वथा चिच्-छक्त्या इत्य् अर्थः । अतः स्वामिभिर् अपि योग-माया-शब्देन चिच्-छक्तिर् व्याख्याता [भावार्थ-दीपिका ३.१५.२६] । 

ननु **ऋच्छति** इत्य् उक्तेः कदाचित्कत्वम् अप्य् अवगम्यते ? तत्राह—**अनुकालं,**नित्यम् एव प्राप्नोति, कदाचिद् अपि न त्यजतीत्य् अर्थः । स्वरूप-शक्ति-प्रकाशित्वस्य च मिथो हेतुमत्ता ज्ञेया । 

ननु कथं जन्म-कर्मणोर् नित्यत्वम् ? ते हि क्रिये । क्रियात्वं च प्रति-निजांश-लक्षणम् अप्य् आरम्भ-परिसमाप्तिभ्याम् एव सिध्यतीति ते विना स्व-स्वरूप-हान्य्-आपत्तिः । नैष दोषः । श्री-भगवति सदैवाकारानन्त्यात् प्रकाशानन्त्यात् जन्म-कर्म-लक्षण-लीलानन्त्याद् अनन्त-प्रपञ्चानन्त-वैकुण्ठ-गत-तत्-तल्-लीला-स्थान-तत्-तल्-लीला-परिकराणां व्यक्ति-प्रकाशयोर् आनन्त्याच् च । एतद् एवोक्तं श्री-ब्रह्मणा—


    को वेत्ति भूमन् भगवन् परात्मन्


    योगेश्वरोतीर् भवतस् त्रिलोक्याम् ।


    क्व वा कथं वा कति वा कदेति


    विस्तारयन् क्रीडसि योग-मायाम् ॥[भा।पु। १०.१४.२१]

अत एव सत्योर् अपि तत्-तद्-आकार-प्रकाश-गतयोस् तद्-आरम्भ-समाप्त्योर् एकत्रैव ते ते जन्म-कर्मणोर् अंशा यावत् समाप्यन्ते न समाप्यन्ते वा, तावद् एवान्यत्राप्य् आरब्धा भवतीत्य् एवं श्री-भगवति विच्छेदाभावान् नित्ये एव[^८] ते जन्म-कर्मणी वर्तेते । तत्र ते क्वचित् किञ्चिद् विलक्षणत्वेनारभ्येते, ते क्वचिद् ऐकरूप्येण चेति ज्ञेयम्, विशेषण-भेदाद् विशेषणैक्याच् च। एक एवाकारः प्रकाश-भेदेन पृथक् क्रियास्पदं भवतीति चित्रं बतैतद् एकेन वपुषा [भा।पु। १०.६९.२] इत्य्-आदौ प्रतिपादितम् । ततः क्रिया-भेदात् तत्-तत्-क्रियात्मकेषु प्रकाश-भेदेष्व् अभिमान-भेदश् च गम्यते । स च श्री-नारदेन श्री-कृष्णस्य योग-माया-वैभव-दर्शने द्वारकायां प्रसिद्धः । तथा सत्य् एकत्रैकत्र लीला-क्रम-जनित-रसोद्बोधश् च जायते ।

ननु, कथं ते एव जन्म-कर्मणी वर्तेते इत्य् उक्तं, पृथग्-आरब्धत्वाद् अन्ये एव ते ? उच्यते—काल-भेदेनोदितानाम् अपि समान-रूपाणां क्रियाणाम् एकत्वम् । यथा शङ्कर-शारीरके—द्विर् गो-शब्दोऽयम् उच्चारितो… न तु द्वौ गो-शब्दाव् [१.३.२८]इतिप्रतीति-निर्णीतं शब्दैकत्वम् । तथैव द्विः पाकः कृतोऽनेन, न तु द्विधा पाकः कृतोऽनेनेति प्रतीत्या भविष्यति । ततो जन्म-कर्मणोर् अपि नित्यता युक्तैव । अत एवागमादाव् अपि भूत-पूर्व-लीलोपासन-विधानं युक्तम् । 

तथा चोक्तम् मध्व-भाष्ये—परमात्म-सम्बन्धित्वेन नित्यत्वात् त्रिविक्रमत्वादिष्व् अप्य् उपसंहार्यत्वं युज्यते [३.३.२१] इति । अनुमतं चैतत् श्रुत्या—यद् गतं भवच् च भविष्यच् च [बृ।आ।उ। ३.८.४]इत्य् अनयैव । [उल्लिखित-माध्व-भाष्योक्तौ] _उपसंहार्यत्वम्_ उपासनायाम् उपादेयत्वम् इत्य् अर्थः । 

ततस् तस्य (१) जन्मनः प्राकृतात् तस्माद् विलक्षणत्वं प्राकृत-जन्मानुकरणेनाविर्भाव-मात्रत्वं, क्वचित् तद्-अननुकरणेन वा । अजायमाना बहुधा विजायत[शुक्ल-यजुः ३१.१७] इति श्रुतेः।

तद् यथा—


    देवक्यां देव-रूपिण्यां विष्णुः सर्व-गुहाशयः ।


    आविरासीद् यथा प्राच्यां दिशीन्दुर् इव पुष्कलः ॥ [भा।पु। १०.३.८] इति ।

यथा च—


    सत्यं विधातुं निज-भृत्य-भाषितं 


    व्याप्तित्वं च भूतेष्व् अखिलेषु चात्मनः ।


    अदृश्यतात्यद्भूत-रूपम् उद्वहन् 


    स्तम्भे सभायां न मृगं न मानुषम् ॥ [भा।पु। ७.८.१७] इति ।

कार्दमं वीर्यम् आपन्नः [भा।पु। ३.२४.६] इत्य् अत्र श्री-कपिल-देवावतार-प्रसङ्गे कर्दमस्य भक्ति-सामर्थ्य-वशीभूत इत्य् एव व्याख्येयम् । वीर्य-शब्द-न्यासस् तु प्रसिद्धं पुत्रत्वम् अपि श्लिष्टं भवतीत्य् एवम् अर्थः । 

तथा कर्मणो वैलक्षण्यं स्वरूप-शक्त्य्-आनन्द[^९]-विलास-मात्रत्वम् । तद् यथा, लोकवत् तु लीला-कैवल्यम् [वे।सू। २.१.३३] इति । व्याख्यातं च तत्त्व-वादिभिः, यथा—लोके मत्तस्य सुखोद्रेकाद् एव नृत्यादि-लीला, न तु प्रयोजनापेक्षया, एवम् एवेश्वरस्य इति । नारायण-संहितायां च—


    सृष्ट्यादिकं हरिर् नैव प्रयोजनम् अपेक्ष्य तु ।


    कुरुते केवलानन्दाद् यथा मत्तस्य नर्तनम् ॥


    पूर्णानन्दस्य तस्येह प्रयोजन-मतिः कुतः ?


    मुक्ता अप्य् आप्त-कामाः स्युः किम् उतास्याखिलात्मनः ॥ इति । 

न चोन्मत्त-दृष्टान्तेनासर्वज्ञत्वं प्रसञ्जयितव्यम् । स्वरूपानन्दोद्रेकेण स्व-प्रयोजनम् अननुसन्धायैव लीलायते इत्य् एतद् अंशेनैव स्वीकारात् । उच्छ्वास-प्रश्वास-दृष्टान्तेऽपि सुषुप्त्य्-आदौ तद्-दोषापातात् । तस्मात् स्वरूपानन्द-स्वाभाविक्येन तल्-लीला । श्रुतिश् च—देवस्यैव स्वभावोऽयम् आप्त-कामस्य का स्पृहा [माण्डूक्य-कारिका ९] इति ।

अत्र प्राकृत-सृष्ट्य्-आदि-गतस्य साक्षाद्-भगवच्-चेष्टात्मकस्य वीक्षणादि-कर्मणो वस्तुतस् तु तथा-विधत्वे वैकुण्ठादि-गतस्य कैमुत्यम् एवापतितम् । यथोक्तं नाग-पत्नीभिः अव्याकृत-विहाराय [भा।पु। १०.१६.४७] इति । अत एव श्री-शुकादीनाम् अपि तल्-लीला-श्रवणे रागतः प्रवृत्तिर् युज्यते । यथोक्तं—अजित-रुचिर-लीलाकृष्ट-सारः [भा।पु। १२.१२.६९] इत्य्-आदि ।

अतश् च—


    एवं च जन्मानि कर्माणि ह्य् अकर्तुर् अजनस्य च ।


    वर्णयन्ति स्म कवयो वेद-गुह्यानि हृत्-पतेः ॥ इति [भा।पु। १.३.३५] 

अत्र जन्म-गुह्याध्याय-पद्येऽप्य् एवम् एव व्याख्येयम् । यत्रेमे सद्-असद्-रूपे [भा।पु। १.३.३३-४] इत्य् आदिभ्याम् अव्यवहित-पद्याभ्यां यथा स्वरूप-सम्यग्-ज्ञानेनैव कृतस्याविद्याकृतात्माध्यास-सद्-असद्-रूप-निषेधस्य हेतोर् ब्रह्म-दर्शनं भवति । यथा च—मायोपरताव् एव स्वरूप-सम्पत्तिर् भवति इत्य् उक्तम् । एवम् एव _कवय_आत्मारामा _हृत्-पतेः_परमात्मनो जन्मानि कर्माणि च _वर्णयन्ति_ । तत्-तत्-प्रतिषेधे तद्-उपरतौ चैव सत्यां तज्-जन्म-कर्मानुभव-सम्पत्ती भवत इत्य् अर्थः । सम्पत्तिर् अत्र साक्षाद् दर्शनम्। तस्मात् स्वरूपानन्दातिशयित-भगवद्-आनन्द-विलास-रूपाण्य् एव तानीति भावः । अत एव प्राकृत-वैलक्षण्याद् _अकर्तुर् अजनस्य_इत्य् उक्तम् । अत एव _वेद-गुह्यान्य्_अपि तानीति । 

यथाक्रूर-स्तुतौ त्वयोदितः [भा।पु। १०.४८.२३-२४] इत्य्-आदि-द्वयं टीकायाम् एवेत्थम् उत्थापितम्—ननु तर्हि ममावतारास् तच्-चरितानि च शुक्ति-रजत-वद् अविद्या-कल्पितान्य् एव किम् ? नहि नहि । इयं तु तव लीलेत्य् आह—द्वयेन त्वयोदित इति इति ।

तथैव च भगवत्-स्वरूप-साम्येनोक्तं वैष्णवे—


    नाम-कर्म-स्वरूपाणि न परिच्छेद-गोचरे ।


    यस्याखिल-प्रमाणानं स विष्णुर् गर्भगस् तव ॥ [वि।पु। ५.२.१९] इति ।

रूप-कर्मेति वा पाठान्तरम्[^१०] । इत्थम् एवाभिप्रेतं श्री-गीतोपनिषद्भिः—जन्म-कर्म च मे दिव्यम् एवं यो वेत्ति तत्त्वतः [गीता ४.९] इति ।

तथा नाम्नो वैलक्षण्यं वाङ्-मनसागोचर-गुणावलम्बित्वेन स्वतः-सिद्धत्वम् । तद् यथा वासुदेवाध्यात्मे—अप्रसिद्धेस् तद्-गुणानाम् अनामासौ प्रकीर्तितः इति । ब्राह्मे[^११]—अनामा सोऽप्रसिद्धत्वाद् अरूपो भूत-वर्जनात् इति । अत एव नाम-कर्म-रूपाणि इति पूर्वोदाहरणानुसारेणास्यापि वैष्णव-वाक्यस्यायम् एवार्थः—


    न यत्र नाथ विद्यन्ते नाम-जात्य्-आदि-कल्पनाः ।


    तद् ब्रह्म परमं नित्यम् अविकारि भवान् अज ॥


    न कल्पनाम् ऋतेऽर्थस्य सर्वस्याधिगमो यतः ।


    ततः कृष्णाच्युतानन्त-विष्णु-नामभिर् ईड्यसे ॥[वि।पु। ५.१८.५३-५४] इति ॥

एतद्-वैष्णव-वचनानन्तरम् अपि न तस्य विरुद्धम् । तथा हि—अत्रापाततः प्रतीतार्थतायां कल्पना-शब्दो व्यर्थः स्यात्, नाम-जात्य्-आदयो न विद्यन्ते इत्य् अनेनैव विवक्षितार्थ-सिद्धेः, स्वयम् एव ब्रह्माजादि-शब्दानां परमार्थ-प्रतिपादक-नामतया स्वीकृतेश् च । अजाम् एकां लोहित-शुक्ल-कृष्णाम् [श्वे।उ। ४.५] इत्य्-आदिष्व् अजायमानत्व-लक्षण-जातिश् च दृश्यत एव । तथा नामादि-कल्पना न विद्यन्ते इत्य् उक्त्या स्वयं कृष्णादि-नाम-कल्पनोक्तिर् विरुद्धा स्यात् । कल्पनया वा कथम् ईड्यता स्यात् ? कल्पनाया अनियतत्वाच् च कथं कृष्णादिनाम् नैयत्यम् उच्यते ? 

तस्मान् नाम-कर्म-स्वरूपाणीत्य् अनुसाराच् चायम् एवार्थः । यथा यत्र नाम-जात्य्-आदीनां नामनि कृष्णादीनि जातयो देवत्व-मनुष्यत्व-क्षत्रियत्वादि-लीलाः, तद्-आदीनां कल्पना न विद्यन्ते । किन्तु स्व-संस्थया समाप्त-सर्वार्थम्[भा।पु। १०.३७.२२] इत्य्-उक्त-दिशा स्वरूप-सिद्ध-नित्य-शक्ति-विलास-रूपाण्य् एव तानीत्य् अर्थः । ततश् च यतो यस्मात् सर्वस्यापि दृष्टस्य वस्तुनः कल्पनां नामादि-रचनामृतेऽधिगमो व्यवहारिक-बोधो न भवति । ततस् तस्माद् एव हेतोः कल्पना-मयं नाम तन्-नामिनं चार्थं सर्वम् अवज्ञाय निखिल-प्रमाण-परिच्छेदागोचरत्वेन वेदात्मतया स्वतः-सिद्धैः कृष्णादि-नामोपलक्षणैः प्रसिद्धैर् एव नामभिः स्वतः-सिद्धस् त्वम् एवेड्यसे, मुनिभिर् वेदैश् च श्लाघ्यसे । न तु कल्पना-मयैर् अन्यैस् त्वम् अपि श्लाघ्यसे, तादृश-महिमभिस् तैर् एव तव महिमा व्यक्तीभवतीति । यद् वा, तैर् एवेड्यसे व्यक्त-माहात्मीक्रियस इत्य् अर्थः ।

अत्र यैः शास्त्रेऽतिप्रसिद्धैः श्री-भगवान् एव झटिति प्रतीतो भवति, येषां च साङ्केत्यादाव् अपि तादृश-प्रभावः श्रूयते, तेषां स्वतः-सिद्धत्वम्, अन्येषां कल्पना-मयत्वं ज्ञेयम् । अथवा, हे नाथ ! यत्र नाम-जात्य्-आदीनां कल्पना न विद्यन्ते, तत् केवलं विशेष्य-रूपं परमं ब्रह्म भवान् ।

तत्-तत्-कल्पनाया अविषयत्वे हेतुः—विशेषेण करोति लीलायत इति विकारि, तथा न भवतीत्य् अविकारि इति । तद्-रूपेण न जायते न प्रकटीभवतीति हे अजेति च । ततः किम् अवलम्ब्य तत्र नाम-जात्य्-आदि-कल्पनाः क्रियन्ताम् ? इति भावः । तत्-तत्-कल्पनां विना च सर्वस्याप्य् अर्थस्य वस्तु-मात्रस्याधिगम-मात्रं न भवेत्, किम् उत तादृश-ब्रह्म-स्वरूपस्य भवतः । कल्पनामय-नाम-जात्य्-आदयस् तु न कस्यापि स्वरूप-धर्मा भवन्ति । यत एवं, ततः साङ्केत्यादिना भावितैर् अपि भवद्वत्-सर्व-पुरुषार्थ-प्रदैस् तत्-तद्-विशेष-प्रतिपादकैः कृष्णादि-नामभिर् एव त्वम् ईड्यसे, नित्य-सिद्ध-श्रुति-पुराणादिभिः श्लाघ्यसे, न तु निर्विशेषता-प्रतिपादकैर् नितरां[^१२] कल्पनामयैर् इत्य् अर्थः ।

किं च, कृष्णादीनां चतुर्णां नाम्नाम् उपलक्सणत्वम् एव ज्ञेयम् । नारायणादि-नाम्नाम् अपि साङ्केत्यादौ तथा प्रभाव-श्रवणात् । वर्णा एव तु शब्दा इति भगवान् उपवर्ष [जै।सू। १.५.५ शवर-भाष्ये] इत्य् अनेन, तस्य च नित्यत्वाद् [वे।सू। २.४.१७] इत्य् अनेन च न्यायेन वर्णतयैव नित्यत्वम् अस्य वेद-सार-वर्णात्मक-नाम्नः सिध्यति । तथैव गोपाल-तापनी-श्रुतौ नाम-मयाष्टदशाक्षर-प्रसङ्गे ब्रह्म-वाक्यम्—तेष्व् अक्षरेषु भविष्यज्-जगद्-रूपं[^१३] प्रकाशयन्न् [गो।ता।उ। १.२६] इति । 

अत्रावर-काल-जात-शब्दादि-मय-जगत्-कारणत्वेन तद्-वैलक्षण्यात् स्वतः-सिद्धत्वं तथा भगवत्-स्वरूपाभिन्नत्वं च तद्-वैलक्षण्यं नाम्नः । तद् यथा श्रुतौ—ॐ आस्य जानन्तो नाम चिद् विविक्तन महस् ते विष्णो सुमतिं भजामहे । ॐ तत् सत् [ऋ।वे। १.१५६.३]इत्य् आदि । अयम् अर्थः—हे विष्णो! ते तव नाम चित् चित्-स्वरूपम्, अत एव महः स्व-प्रकाश-रूपम्। तस्माद् अस्य नाम्न आ ईषद् अपि जानन्तः, न तु सम्यग् उच्चार-माहात्म्यादि-पुरस्कारेण । तथापि विवक्तन ब्रुवाणाः केवलं तद्-अक्षराभ्यास-मात्रं कुर्वाणाः सुमतिं तद्-विषयां विद्यां भजामहे प्राप्नुमः । यतस् तद् एव प्रणव-व्यञ्जितं वस्तु सत् स्वतः-सिद्धम् इति । 

अत एव भय-द्वेषादौ श्री-मूर्तेः स्फूर्तेर् इव साङ्केत्यादाव् अप्य् अस्य मुक्तिदत्वं श्रूयते । तथा चोक्तं ब्राह्मे—


    अप्य् अन्य-चित्तः क्रुद्धो वा यः सदा कीर्तयेद् धरिम् ।


    सोऽपि बन्ध-क्सयान् मुक्तिं लभेच् चेदि-पतिर् यथा ॥[^१४]इति ।

तथा श्री-भगवत इव तस्य नाम्नः सकृद् अपि साक्षात्कारः संसार-ध्वंसको भवति । यथा स्कान्दे—


    सकृद् उच्चारितं येन हरिर् इत्य् अक्षर-द्वयम् ।


    बद्धः परिकरस् तेन मोक्षाय गमनं प्रति ॥ इति ।

श्रुतौ च प्रणवम् उद्दिश्य—ॐ इत्य् एतत् ब्रह्मणो नेदिष्टं नाम… यस्माद् उच्चार्यमाण एव संसार-भयात् तारयति, तस्माद् उच्यते तारः इत्य्-आदि बहुतरम् । 

न चास्यार्थ-वादत्वं चिन्त्यम्, तथार्थवादो हरिनाम्नि कल्पनम् इति पद्म-पुराणानुसारेणापराधापातात् । यस्य तु गृहीत-नाम्नोऽपि पुनः संसारस् तस्य, 


    नानुव्रजति यो मोहाद् व्रजन्तं परमेश्वरम् । 


    ज्ञानाग्नि-दग्ध-कर्मापि स भवेद् ब्रह्म-राक्षसः ॥ 

इति श्री-विष्णु-भक्ति-चन्द्रोदयादि-प्रमाणित-पुराण-वचनवन् महद् अपराध-तद्-अर्थ-वाद-कल्पनादिकं प्रतिबन्धकं ज्ञेयम् । 

अत एवानन्द-रूपत्वम् अस्य महद्-धृदय-साक्षिकं यथा श्री-विग्रहस्य । तद् उक्तं श्री-शौनकेन—


    तद् अश्म-सारं हृदयं बतेदं


    यद् गृह्यमाणैर् हरि-नाम-धेयैः ।


    न विक्रियेताथ यदा विकारो


    नेत्रे जलं गात्र-रुहेषु हर्षः ॥ [भा।पु। २.३.२४] 

अत एव स्कान्दे प्रभास-खण्डे कण्ठोक्त्या कथितैर् हेतुभिः सकल-वेद-फलत्वेन च भगवत्-स्वरूपत्वम् एव प्रतिपादितम्—


    मधुर-मधुरम् एतन् मङ्गलं मङ्गलानां


    सकल-निगम-वल्ली-सत्-फलं चित्-स्वरूपम् ।


    सकृद् अपि परिगीतं श्रद्धया हेलया वा 


    भृगु-वर नर-मात्रं तारयेत् कृष्ण-नाम ॥ इति ॥

तस्माद् भगवत्-स्वरूपम् एव नाम । स्पष्टं चोक्तं श्री-नारद-पञ्चरात्रेऽष्टादशाक्षरम् उद्दिश्य—


    व्यक्तं हि भगवान् एव साक्षान्-नारायणः स्वयम् ।


    अष्टाक्षर-स्वरूपेन मुखेषु परिवर्तते ॥ इति । 

माण्डूक्योपनिषत्सु च प्रणवम् उद्दिश्य—ॐ इत्य् एतद् अक्षरम् इदं सर्वं [मा।उ। १] । ओंकार एवेदं सर्वम् [छा।उ। २.२४.४] । 


    प्रणवो ह्य् अपरं ब्रह्म प्रणवश् च परं स्मृतम् ।


    अपूर्वोऽनन्तरोऽबाह्योऽनपरः प्रणवोऽव्ययः ॥


    सर्वस्य प्रणवो ह्य् आदिर् मध्यम् अन्तस् तथैव च ।


    एवं हि प्रणवं ज्ञात्वा व्यश्नुते तद्-अनन्तरम् ॥


    प्रणवं हीश्वरं विद्यात् सर्वस्य हृदये स्थितम् ।


    सर्व-व्यापिनम् ओंकारं मत्वा धीरो न शोचति ॥


    अमात्रोऽनन्त-मात्रश् च द्वैतस्योपशमः शिवः ।


    ओंकारो विदितो येन स मुनिर् नेतरो जनः ॥ [आगम-कारिका २६-२९] इति ।

न च परमेश्वरस्यैव तद्-योग्यता-सम्भवाद् वर्ण-मात्रस्य तथोक्तिः स्तुति-रूपैवेति मन्तव्यम् । अवतारान्तरवत् परमेश्वरस्यैव वर्ण-रूपेणावतारोऽयम् इति अस्मिन्न् अर्थे तेनैव श्रुति-बलेनाङ्गीकृते तद्-अभेदेन तत्-सम्भवात् । तस्मान् नाम-नामिनोर् अभेद एव । तद् उक्तं पाद्मे—


    नाम चिन्तामणिः कृष्णश् चैतन्य-रस-विग्रहः ।


    पूर्णः शुद्धो नित्य-मुक्तोऽभिन्नत्वान् नाम-नामिनोः ॥ इति ॥

अस्यार्थः—नामैव चिन्तामणिः, सर्वार्थ-दातृत्वात् । न केवलं तादृशम् एव, अपि तु चैतन्येत्य्-आदि-लक्षणो यः कृष्णः, स एव साक्षात् । तत्र हेतुः—अभिन्नत्वाद् इति। 

ननु, तथाविधं नामादिकं कथं पुरुषेन्द्रिय-जन्यं भवति ? न, वेद-मात्रस्य भगवतैव पुरुषेन्द्रियादिष्व् आविर्भावनात् । यथोक्तम् एकादशेस्वयं श्री-भगवता—शब्द-ब्रह्म सुदुर्बोधम् [भा।पु। ११.२१.३६] इत्य् आरभ्य, 


    मयोपबृंहितं भूम्ना ब्रह्मणानन्त-शक्तिना ।


    भूतेषु घोष-रूपेण विशेष-पूर्णेव लक्ष्यते ॥ [भा।पु। ११.२१.३७] इति ॥

द्वादशस्य षष्ठे वेदव्यसन-प्रसङ्गे क्षीणायुषः [भा।पु। १२.६.४७] इत्य् आदौ । टीका च—तर्हि पुरुष-बुद्धि-प्रभवत्वान् नादरणीयं स्याद् इत्य् आशङ्क्याह हृदि-स्थाच्युत- चोदितेति । इत्य् एषा । 

एतत् सर्वम् अभिप्रेत्य गर्भ-स्तुताव् उक्तम्—


    न नाम-रूपे गुण-जन्म-कर्मभिर्


    निरूपितव्ये तव तस्य साक्षिणः।


    मनो-वचोभ्याम् अनुमेय-वर्त्मनो


    देव क्रियायां प्रतियन्त्य् अथापि हि ॥[भा।पु। १०.२.३६] इति ।

कस्मै येन विभासितोऽयम् इत्य् आदौ [भा।पु। १२.१३.१९] तद्-रूपेणेत्य् आदिवत् । तथा-रूपस्यापि वैलक्षण्यं स्व-प्रकाशता-लक्षण-स्वरूप-शक्त्यैवाविर्भावित्वम् । तच् च पूर्व-दर्शितम् । अत एव द्वितीये, 


    आत्म-तत्त्व-विशुद्ध्य्-अर्थं यद् आह भगवान् ऋतम् ।


    ब्रह्मणे दर्शयन् रूपम् अव्यलीक-व्रताद् ऋतः ॥ [भा।पु। २.९.४] इत्य् अत्र ।

टीका च—


    यच् चोक्तम् अष्टमाध्यये परमेश्वरस्यापि देह-सम्बन्धाविशेषात् कथं तद्-भक्त्या मोक्षः स्याद् इति, आसीद् यद् उदरात् पद्मम् [भा।पु। २.८.८] इत्य् आदिना । तत्राह—आत्म-तत्त्व-विशुद्ध्य्-अर्थम् इति । आत्मनो जीवस्य तत्त्व-विशुद्ध्य्-अर्थं तत्त्व-ज्ञानार्थं तद् भवेद् एव । किं तत् ? यत् तप-आदिना स्व-भजनं भगवान् ब्रह्मण आह । किं कुर्वन् ? _ऋतं_ सत्यं चिद्-घनं _रूपं दर्शयन्_ । दर्शने हेतुर् अव्यलीकेन तपसादृतः सेवितः सन् । अयं भावः—जीवस्याविद्यया मिथ्या-भूत-देह-सम्बन्धः । ईश्वरस्य तु योगमायया चिद्-घन-विग्रहाविर्भाव इति महान् विशेषः । अतस् तद्-भजने मोक्षोपपत्तिर् इति । इत्य् एषा ॥

अत एव, स त्वं त्रि-लोक-स्थितये[^१५][भा।पु। १०.३.२०-२१]इत्य्-आदि-द्वये श्रीमद्-आनक-दुन्दुभिनापि समाहितम् । अत्र ह्य् अयम् अर्थः—स प्रपञ्चस्य सृष्टि-स्थिति-प्रलय-कर्ता _त्वं त्रिलोक-स्थितये_ यदा तस्य स्थितिम् इच्छसि, तदा _स्व-मायया_ स्वाश्रितया माया-शक्त्या कृत्वा, _आत्मनः शुक्लं वर्णं_ स्वेन सृष्टां धर्म-परां विप्रादि-जातिं _बिभर्षि_ पालयसि । अत्र सत्त्व-मय्य् एव स्व-माया ज्ञेया निष्कृष्टत्वाद्[^१६] उपयुक्तत्वाच् च । 

अथ यदा सर्गम् इच्छसि, तदा _रजसा_ रजो-मय्या स्व-मायया कृत्वा, _उपबृंहितं रक्तम् _कामिनं विप्रादि-वर्णं बिभर्षि । यदा च जनात्ययम् इच्छसि, तदा तमो-मय्या कृत्वा _कृष्णं_ मलिनं पाप-रतं तं बिभर्षि । अथवा, यदा स्थितिम् इच्छसि, तदात्मनः श्री-विष्णु-रूपस्य _शुक्लं_ शुद्धं गुण-सङ्कर-रहितम् इत्य् अर्थः । शिव-ब्रह्मवत् तस्य तत्-सङ्गाभावात् । 

अथवा यदा स्थितिम् इच्छसि तदात्मनः श्री-विष्णु-रूपस्य शुक्लं शुद्धं गुण-सङ्कर-रहितम् इत्य् अर्थः । शिव-ब्रह्म-वत् तस्य तत्-सङ्गाभावात् । तथैव सिद्धान्तितं श्री-शुकदेवेन—शिवः शक्ति-युतः शश्वत् त्रिलिङ्गो गुण-संवृतः [भा।पु। १०.८८.३] इत्य् आदौ, हरिर् हि निर्गुणः साक्षात् पुरुषः प्रकृतेः परः [भा।पु। १०.८८.५] इत्य्-आदि । अत एव—


    चन्द्रिका-विशद-स्मेरैः सारुणापाङ्ग-वीक्षितैः ।


    स्वकार्थानाम् इव रजः-सत्त्वाभ्यां स्रष्टृ-पालकाः ॥ [भा।पु। १०.१३.५०] इति ।

अत्र सात्त्विकत्व-राजसत्वे उत्प्रेक्षिते एव, न तु वस्तुतया निरूपिते । _वर्णं_ रूपं, न तु कान्ति-मात्रम् । गुण-मयत्व-स्वीकारेऽपि तत्-तद्-गुण-व्यञ्जकाकारस्याप्य् अपेक्ष्यत्वात्, न तु श्वेतं वर्णम् इति व्याख्येयम् । श्री-विष्णु-रूपस्य पालनार्थं गुणावतारस्य श्री-परमात्म-सन्दर्भे क्षीरोद-शायित्वेन स्थापयिष्यमाणस्य तत्र श्यामत्वेनातिप्रसिद्धेर् जनात्यय-हेतो रुद्रस्य श्वेततातिप्रसिद्ध्या तद्-वैपरीत्य-पातात् । 

तथैव हि गोभिलोक्त-सन्ध्योपासना[^१७] । अतोऽत्र ब्रह्मणो न शोण-वर्णत्वे तात्पर्यम् । न च तत्-तद्-गुणानां तत्-तद्-वर्ण-नियमः, परम-तामसानां बकादीनां शुक्लत्व-दर्शनात्, सात्त्विक-गुणोपास्यानां श्री-बादरायण-शुकादीनां श्यामत्व-श्रवणाच् च। स्व-मायया भक्तेषु कृपया, माया दम्भे कृपायां च इति विश्व-प्रकाशात्,बिभर्षि जगति धारयसि प्रकटयसीत्य् अर्थः । रक्तं रजोमयत्वेन सिसृक्सादि-राग-बहुलम् । कृष्णं तमोमयत्वेन स्वरूप-प्रकाश-रहितम् इत्य् अर्थः ।


    पार्थिवाद् दारुणो धूमस् तस्माद् अग्निस् त्रयीमयः ।


    तमसस् तु रजस् तस्मात् सत्त्वं यद् ब्रह्म-दर्शनम् ॥ [भा।पु। १.२.२४] इत्य् उक्तेः ।

ननु, कथम् अन्यार्थेन वाक्येन लोक-भ्रामकं वर्णयसि, यतः सम्प्रति जनात्ययार्थं कृष्णोऽयं वर्णो मया तमसा गृहीत इत्य् अर्थोऽप्य् आयाति ? तद् एतद् आशङ्क्य परिहरन्न् आह त्वम् अस्य [भा।पु। १०.३.२१][^१८] इति। _निर्व्यूह्यमाना_इतस् ततश् चाल्यमानाः । 

अयं भावः—आस्तां तावद् ब्रह्म-घनत्व-शुद्ध-सत्त्व-मयत्व-बोधकं प्रमाणान्तरं, गुणानुरूप-रूपाङ्गीकारेऽपि यथा प्रलयस्य दुःख-मात्र-हेतुत्वात् सुषुप्ति-रूपत्वाच् च तत्र तद्-अर्थावसरो भवति, तथास्य तु कालस्य त्वत्-कृत-रक्षया जगत्-सुख-हेतुत्वात् तमोमयासुर-विनाश-योग्यत्वात् तेषाम् असुराणाम् अपि हनन-व्याजेन सर्व-गुणातीत-मोक्षात्मक-प्रसाद-लाभात् तद्-अर्थावसरो न भवति, सैन्धवम् आनयेतिवत् । तथैवोक्तम्—


    जय-काले तु सत्त्वस्य देवर्षीन् रजसोऽसुरान् । 


    तमसो यक्ष-रक्षांसि तत्-कालानुगुणोऽभजत् ॥ [भा।पु। ७.१.८] इति ।

तस्मान् न तमः-कृतोऽयं वर्ण इति रजः-सत्त्वाभ्यां रक्त-शुक्लाव् एव भवत इति पूर्व-पक्षि-मतम् । ततश् च पारिशेष्य-प्रमाणेन स्वरूप-शक्ति-व्यञ्जितत्वम् एवात्रापि पर्यवस्यति इति भावः । तथैव तम् एवार्थं श्री-देवकी-देव्य् अपि सम्भ्रमेण प्राग् एव विवृतवती—रूपं यत् तत् प्राहुर्… अव्यक्तम् आद्याम् [भा।पु। १०.३.२४] इति ।

अथ प्रकृतम् अनुसरामः । तथा-गुणस्य [श्री-भगवतः] वैलक्षण्यम् आत्मारामाणाम् अप्य् आकर्षण-लिङ्ग-गम्याद्भुत-रूपत्वम् । तद् यथा श्री-सूतोक्तौ—आत्मारामाश् च मुनय [भा।पु। १.७.१०] इत्य् आदौ । हरेर् गुणाक्षिप्त-मतिर् [भा।पु। १.७.११] इत्य् आदि च । अत एवोक्तं विष्णु-धर्मोत्तरे—


    गुणाः सर्वेऽपि युज्यन्ते ह्य् ऐश्वर्यात् पुरुषोत्तमे ।


    दोषाः कथञ्चिन् नैवात्र युज्यन्ते परमो हि सः ॥


    गुण-दोषौ माययैव केचिद् आहुर् अपण्डिताः ।


    न तत्र माया मायी वा तदीयौ तौ कुतो ह्य् अतः ॥


    तस्मान् न मायया सर्वं सर्वम् ऐश्वर्य-सम्भवम् ।


    अमायी हीश्वरो यस्मात् तस्मात् तं परमं विदुः ॥ इति ॥

अथ **न विद्यते**इत्य् अस्य प्रकृत-श्लोकस्य व्याख्यातावशेषः । तद् एवं स्वरूप-शक्ति-विलास-रूपत्वेन तेषां प्राकृताद् वैलक्षण्यं साधितम् । तत्र आशङ्कते—ननु भवन्तु स्वरूप-भूतान्य् एव तानि तथापि स्वरुपस्यैव पूर्णत्वात् तत्-तत्-प्राप्तौ किं प्रयोजनम् ? तत्राह—**लोकाप्यय-सम्भवाय**।लोको भक्त-जनः, तस्याप्ययः संसार-ध्वंसस्, तत्-पूर्वकः सम्भवो भक्ति-सुख-प्राप्तिः, भू प्राप्तौ, तद्-अर्थम् । एतद् अप्य् उपलक्षणं नित्य-पार्षदानाम् अपि भक्ति-सुखोत्कर्षार्थम् । तद् उक्तं श्रीमद्-अर्जुनेन प्रथमे—


    तथायं चावतारस् ते भुवो भार-जिहीर्षया ।


    स्वानां चानन्य-भावानाम् अनुध्यानाय चासकृत् ॥ [भा।पु। १.७.२५] इति ।

अस्यार्थः—यथान्ये पुरुषादयोऽवतारास् **तथायं चावतारः** साक्षाद्-भगवतः श्री-कृष्णाख्यस्य तवैव प्राकट्यं, परम-भक्ताया **भुवो भार-जिहीर्षया** जातोऽपि । अन्येषां **स्वानां भक्तानामसकृच् च** मुहुर् अप्य् **अनुध्यानाय** निज-भजन-सौख्याय भवति ।[^१९]

ननु तर्हि भक्त-सौख्यम् एव प्रयोजनं जातम् इति पूर्णानन्दस्य तस्येह प्रयोजन-मतिः कुतः [पूर्वम् उद्धृते माध्व-भाष्य-धृत-नारायण-संहिता-धृत-श्लोके]इत्य् एतत् स्व-स्वरूपस्य पूर्णत्वं कथम् उपपद्येत ? तत्राह—**अनन्य-भावानाम्**इति । अन्यथा सर्वज्ञ-शिरोमणेर् निर्दोषस्य तस्य तन्-मात्रापेक्षकानां तेषाम् उपेक्षायाम् अकारुण्य-दोषः प्रयुज्येत इति भावः । आत्मारामेऽपि कारुण्य-गुणावकाशो गुणा विरुद्धा अपि तु समाखार्याश् च सर्वतः [कूर्म।पु।] इति स्मरणात् विचित्र-गुण-निधाने श्री-भगवत्य् एव सम्भवति । ततोऽन्यत्र तु सञ्चरित-तद्-गुणांशे तदीय एव यः प्रतिपदम् एव साश्चर्यं श्रुत्य्-आदिभिर् उच्चैर् गीयते । यश् चा-विरिञ्चिम् आ-पामर-जनम् आकर्षन्न् एव वर्तते । तद् उक्तं श्री-दशमे स्वयम् एव—भजतोऽपि न वै केचित्… इत्य्-आदि, भजाम्य् अमीषाम् अनुवृत्ति-वृत्तये [भा।पु। १०.३२.१९-२०] इत्य्-अन्तम् ।

तस्मात् परम-समर्थस्य तस्य कृपा-लक्षणं भक्त-जन-सुख-प्रयोजनकत्वं नाम कोऽपि स्वरूपानन्द-विलास-भूत-परमाश्चर्य-स्वभाव-विशेष इति मूल-पद्येऽप्य् **अनुकालम् ऋच्छति **इत्य् अनेनैव दर्शितम् । अतः प्रयोजनान्तर-मतित्वं तु तस्मिन् नास्त्य् एव । तत्-प्रयोजनत्वं च तस्य परम-समर्थस्यानन्द-विलास एवेति दिक् । अत्र विशेष-जिज्ञासायां श्री-भगवत्-सन्दर्भो दृश्यः ॥[^२०] (भगवत्-सन्दर्भः ३५)

**विश्वनाथः :** प्राकृत-जन्म-कर्मादिमत्त्वम् आह—नेति । गुण-दोषम् इति समाहार-द्वन्द्वः गुण-दोष एवेति पाठे सर्वो द्वन्द्वो विभाषयैकवद् भवतीति । इतरतेतर-योगेऽप्य् एकतवम् उकालोऽज-ह्रस्व-दीर्घ-प्लुत इतिवत् । तद् अपि लोकानाम् अप्ययः प्रलयः सम्भवः सृष्टिस् तयोर् द्वन्द्वैक्यं तद्-अर्थं स्व-मायया मायिक-तमो-रजो-गुणाभ्यां तानि रुद्र-रूपेण ब्रह्म-रूपेण च जन्म-कर्मादीनि अनुकालं प्रतिप्रलय-सृष्टि-समये ऋच्छति प्राप्नोति । अत्र लोक-स्थित्य्-अर्थं विष्णु-जन्मादीनि न निर्दिष्टानि, तेषां मायिकत्वाभावात् । अमायिक-जन्म-कर्मादीनि तु नानेन निषिद्ध्यन्ते । तानि देवक्यादि-जन्म-गोवर्धन-धारणादि-कर्म कृष्ण-रामादि-नाम-रूपाणि स्वरूप-भूतान्य् एव न निषेद्धुं शक्यन्ते श्रुत्यापि । निष्कलं निष्क्रियं शान्तम् निरवद्यं निरञ्जनम् [श्वे।उ। ६.१९], अशब्दम् अस्पर्शम् अरूपम् अव्ययम् [कठ।उ। १.३.१५] इत्य् आदौ मायिकं निषिध्य, स सर्व-कर्मा सर्व-कामः सर्व-गन्धः सर्व-रसः [छा।उ। ३.१४.४] इत्य् अमायिकं कर्मादि विधीयते । 

अत एव श्री-विष्णु-पुराणे—गुणांश् च दोषांश् च मुने व्यतीत [वि।पु। ६.५.८३] इत्य् उक्त्वा पुनर् आह—समस्त-कल्याण-गुणात्मको हि [वि।पु। ६.५.८४] इति । तथा—


    ज्ञान-शक्ति-बलैश्वर्य-वीर्य-तेजांस्य् अशेषतः ।


    भगवच्-छब्द-वाच्यानि विना हेयैर् गुणादिभिः ॥ [वि।पु। ६.५.७९] इति ।

पाद्मोत्तर-खण्डे च—


    योऽसौ निर्गुण इत्य् उक्तः शास्त्रेषु जगद्-ईश्वरः ।


    प्राकृतैर् हेय-संयुक्तैर् गुणैर् हीनत्वम् उच्यते ॥ इति ।

हेय-संयुक्तैर् हेयत्व-युक्तैर् इत्य् अर्थः । प्राकृता गुणा हि हेया भवन्ति यत इति भावः । नाम्नश् चिन्मयत्वं श्रुतिर् आह— ॐ आस्य जानन्तो नाम चिद् विविक्तन् महस् ते विष्णो सुमतिं भजामहे । ॐ तत् सद् इत्य् आदि । अयम् अर्थः—हे विष्णो! ते तव नाम चित् चित्-स्वरूपम्, अत एव महः स्व-प्रकाश-रूपम् । तस्माद् अस्य नाम्नः आ ईषद् एव जानन्तो वयं न तु सम्यग् उच्चारण-माहात्म्यादि-पुरस्कारेणेत्य् अर्थः । तथापि विविक्तेन ब्रुवाणाः केवलं तद्-अभ्यास-मात्रं कुर्वाणाः सुमतिं शोभनाम् त्वद्-विषयां बुद्धिं भजामहे प्राप्नुमः । यतस् तद् एव नाम ॐ प्रणवः सत् स्वतः-सिद्धम् इति ॥८॥ 

—ओ)०(ओ**—**

**॥ ८.३.९ ॥**

**तस्मै नमः परेशाय ब्रह्मणेऽनन्त-शक्तये ।**

**अरूपायोरु-रूपाय नम आश्चर्य-कर्मणे ॥**

**श्रीधरः :** ब्रह्मणे अरूपाय । अनन्त-शक्तये उरु-रूपाय । अत आश्चर्याणि कर्माणि यस्य तस्मै परेशाय नमः ॥९॥

**चैतन्य-मत-मञ्जुषा :**तस्मै परेशाय श्री-कृष्णाय नमः । ब्रह्मणे बृहते परेशत्वात् कैवल्य-नाथाय कैवल्यम् एकान्त-भक्तिस् तस्याः पतिर् नाथः प्राणेश्वरः, तस्मै । निर्वाण-सुखाद् अपि सं समीचीना विद् अनुभावो यस्य ॥९॥

**क्रम-सन्दर्भः : **अरूपाय प्राकृत-रूप-रहिताय । उरु-रूपाय अप्राकृतानन्त-रूपाय ॥९॥

**विश्वनाथः : **अरूपाय प्राकृत-रूप-रहिताय । उरु-रूपाय अप्राकृत-चिद्-घन-राम-कृष्णादि-बहुल-रूपाय ॥९॥

—ओ)०(ओ**—**

**॥ ८.३.१० ॥**

**नम आत्म-प्रदीपाय साक्षिणे परमात्मने ।**

**नमो गिरां विदूराय मनसश् चेतसाम् अपि ॥**

**श्रीधरः : **आत्म-प्रदीपाय प्रकाशान्तरस्याविषयाय । कुतः ? साक्षिणे प्रकाशकाय । परमात्मने जीवनि-यन्त्रे । अत एव गिरां विदूरायाप्राप्याय । चेतसां चित्त-वृत्तीनाम् । तथा च श्रुतिः—यतो वाचो निवर्तन्ते अप्राप्य मनसा सह इति ॥१०॥

**क्रम-सन्दर्भः : _न व्याख्यातम्।_**[^२१]

**विश्वनाथः :** जीवात्म-वाङ्-मनस् तद्-वृत्तिभि अग्म्यत्वम् आह—आत्म-प्रदीपाय जीवात्म-प्रकाशकाय प्रकाशकस्य तत्त्वं प्रकाश्यो न जानातीति भावः । सर्वं पुमान् वेद गुणांश् च तज्-ज्ञो न वेद सर्व-ज्ञम् अनन्तम् ईडे [भा।पु। ६.४.२५] इति हंस-गुह्योक्तेः । विदूराय अगम्याय, चेतसां चित्त-वृत्तीनाम् ॥१०॥

आत्म-प्रदीपाय स्वस्मै स्वयं-प्रकाशाय गिरां मनसश् चेतसां विदूराय बहिर्मुख-वाङ्-मनसश् चित्त-वृत्तीनाम् अगोचराय ॥

—ओ)०(ओ**—**

**॥ ८.३.११ ॥**

**सत्त्वेन प्रतिलभ्याय नैष्कर्म्येण विपश्चिता ।**

**नमः कैवल्य-नाथाय निर्वाण-सुख-संविदे ॥**

**श्रीधरः : **एवम् अपि विपश्चिता निपुणेन । नैष्कर्म्येण सन्न्यासेन । सत्त्वेन शुद्धेन । सन्न्यास-योगाद् यतयः शुद्ध-सत्त्वाः इति श्रुतेः । प्रतिलभ्याय प्रत्यक्त्वेन प्राप्याय । निर्वाण-सुख-संविदे मोक्षानन्दानुभूतये ॥११॥

**क्रम-सन्दर्भः : **सत्त्वेन शुद्ध-सत्त्वात्मकेन, नैष्कर्म्येण भक्ति-योगेन हेतुना । विपश्चिता कर्त्रा, तन्त्रं सात्वतम् आचष्ट नैष्कर्म्यं कर्मणां यतः [भा।पु। १.३.८] इति प्रथमोक्तेः । कैवल्यस्य शुद्ध-प्रेम्णः, नाथाय दानादानयोः प्रभवे, कैवल्य-सम्मत-पथस् त्व् अथ भक्ति-योगः [भा।पु। २.३.१२] इति, कैवल्यैक-प्रयोजनम् [भा।पु। १२.१३.१२] इति च तच्-छब्देन तत्-प्रसिद्धेः । निर्वाण-सुखस्यापि संविद्-अनुभवो यस्मात् तस्मै, मदीयं महिमानं च [भा।पु। ८.२४.३८] इत्य्-आदि-श्री-मत्स्य-देवोक्तेः । उभयम् अपि ब्रह्मणो हि प्रतिष्ठाहम् अमृतस्य [गीता १४.२७] इत्य्-आदि श्री-गीतोपनिषद्भ्यः ॥११॥[^२२]

**विश्वनाथः-** कथं तर्हि स गम्यो भवतीत्य् अत आह । सत्त्वेन सन् साधुः सतो भावः सत्त्वं वैष्णवत्वं तेन प्रतिलभ्याय । वचन-प्रतिवचनवल् लाभ-प्रतिलाभोऽयं भक्त-भगवतोर् ज्ञेयः । भक्तिर् अस्य भजनं तद् इहामुत्रोऽपाधि-नैरास्येनामुष्मिन् मनः कल्पनम् एतद् एव नैष्कर्म्यम् इति गोपाल-तापनी-श्रुतेः। सत्त्वेन यत् नैष्कर्म्यं तेन विपश्चिता प्रतिलभ्याय इत्य् अन्वयः ॥११॥

—ओ)०(ओ**—**

**॥ ८.३.१२ ॥**

**नमः शान्ताय घोराय मूढाय गुण-धर्मिणे ।**

**निर्विशेषाय साम्याय नमो ज्ञान-घनाय च ॥**

**श्रीधरः : **गुण-धर्मणे सत्त्वादि-धर्मानुकारिणे । ज्ञान-घनाय चेति निर्विशेषत्वेऽपि प्रधान-वैलक्षण्यम् उक्तम् ॥१२॥

**चैतन्य-मत-मञ्जुषा :**नमः शान्तायेत्य्-आदि । शं कल्याणं भगवत्-प्रेम तस्य अन्तो बन्धनं यत्र, अति बन्धने इत्य् अतः सिद्धेः । तस्मै शान्ताय घोराय क्रूराय मूढाय अभक्ताय जनाय गुण-धर्मीव भासमानः, तस्मै । घोरेषु मूढेषु गुण-धर्मिण इति विषय-विवक्षायां तादर्थ्यम् । ते ते तु तं गुण-धर्मिणं जानन्ति । साम्याय साम्यथार्थं ब्रह्म-विग्रहयोः समानार्थः । ज्ञान-घनाय घनः काठिन्यं साम्यथार्थं ज्ञान-रूपेण काठिन्यं यस्य तस्मै ॥१२॥

**क्रम-सन्दर्भः : **शान्तायेति पद-युग्म-त्रयं[^२३] प्रतिस्वं मिथो-विरोधित्वेन निर्दिश्य कारण-कार्ययोस् तादात्म्यात् तद्-अभिन्नतया तथा चाङ्गीकृत्य तस्य मिथो-विरोधि-शक्त्य्-आश्रयत्वं दर्शितम् उक्तं च । दर्शनीय-सर्वाश्रय-योग्य-स्वरूपम् आह—ज्ञान-घनाय इति, सच्-चिद्-आनन्द-स्वरूपायेत्य् अर्थः । तत्र गुणा ज्ञानादयो ये धर्माः स्वभावास् ते विद्यन्ते यस्य तस्मै । साम्याय समाय, विशेषेष्व् अनुगतायेत्य् अर्थः ॥१२॥

**विश्वनाथः :** अज्ञानि-लभ्य-विश्व-रूपत्वम् आह—नम इति । शान्ताय सात्त्विक-लोक-रूपाय । तत्रापि ज्ञानि-वेद्य ब्रह्म-रूपत्वम् आह—निर्विशेषायेति ॥१२॥

**—**ओ)०(ओ**—**

**॥ ८.३.१३ ॥**

**क्षेत्रज्ञाय नमस् तुभ्यं सर्वाध्यक्षाय साक्षिणे ।**

**पुरुषायात्म-मूलाय मूल-प्रकृतये नमः ॥**

**श्रीधरः : **साक्षिण इति सर्वाध्यक्षत्वेऽपि निर्विकारत्वम् उक्तम् । आत्मनां क्षेत्र-ज्ञानां मूलाय । मूलस्य प्रधानस्यापि प्रकृतये उद्भव-हेतवे । तत्र हेतुः**—**पुरुषाय पूर्वम् एव सते । तथा च श्रुतिः**—**पूर्वम् एवाहम् इहासम् इति, तत् पुरुषस्य पुरुषत्वम् इति, पूर्णाय इति वा ॥१३॥

**चैतन्य-मत-मञ्जुषा : **क्षेत्रज्ञायेत्य्-आदि । आत्मा श्रीमत्-तमाल-श्यामलं धाम, तद् एव मूलम् आदी-भूतं यस्य तस्मै । क्षेत्रज्ञाय—क्षेत्रं भक्त-शरीरं तत्र ज्ञा अवबोधो यस्य, तस्मै । मूलं श्री-कृष्णाख्यं तत्त्वं, तद् एव प्रकृतिः स्वभावो यस्य ॥१३॥

**क्रम-सन्दर्भः : _न व्याख्यातम्।_**

**विश्वनाथः :** योगि-वेद्यान्तर्यामि-रूपत्वम् आह—क्षेत्रज्ञेति चतुर्भिः । क्षेत्रं देह-द्वयं तत्त्वेन जानातीति क्षेत्रज्ञोऽन्तर्यामी, तस्मै । क्षेत्रज्ञं चापि मां विद्धि [गीता १३.४] इति गीतोक्तेः । आत्मनां जीवानां मूलायांशिने । प्रकृतेर् अपि मूलं मूल-प्रकृतिस् तस्मै । राज-दन्तादित्वात् पर-निपातः ॥१३॥

**—**ओ)०(ओ**—**

**॥ ८.३.१४ ॥**

**सर्वेन्द्रिय-गुण-द्रष्ट्रे सर्व-प्रत्यय-हेतवे ।**

**असता च्छाययोक्ताय सद्-आभासाय ते नमः ॥**

**श्रीधरः : **सर्वेन्द्रियाणां ये गुणा विषयास् तेषां द्रष्ट्रे । सर्वे प्रत्यया इन्द्रिय-वृत्तयो हेतवो ज्ञापका यस्य तस्मै । तद् एवाह**—**असताहङ्कारादि-प्रपञ्चेन । छाययाऽसद्-रूपाय उक्ताय प्रतिबिम्बेन बिम्बम् इव सूचिताय । तत्र हेतुः**—**सद्-रूपो विषयेष्व् आभासो यस्य तस्मै । तद् उक्तं तृतीये**—**यथा जल-स्थ आभासः [भा।पु। ३.२७.१२] इत्य्-आदिना । पाठान्तरे असत्य् अस्य छाययाऽध्यासेनाक्ताय युक्ताय, तद्-अधिष्ठानायेत्य् अर्थः ॥१४॥

**क्रम-सन्दर्भः : **छायया निजाभास-रूपेणेत्य् अर्थः । पाठान्तरे असति ख-पुष्पादौ या अच्छाया स्फुर्त्य्-अभावः, तद्-युक्ताय सद्-आभासाय सति तु वस्तुनि स्फुरते ॥१४॥

**विश्वनाथः :** सर्वाणीन्द्रियाणि गुणा विषयाश् च तेषां द्रष्ट्रे । सर्व-प्रत्यया इन्द्रिय-वृत्तयो हेतवो ज्ञापका यस्य तस्मै । गुण-प्रकाशैर् अनुमीयते भवान् [भा।पु। १०.२.३५] इत्य् उक्तेः । असता असर्व-काल-स्थायिना छायया, छायेव यस्य भुवनानि बिभर्ति दुर्गा इति ब्रह्म-संहितोक्ते च छाया-तुल्य-माया-कार्येण विश्वेन उक्ताय ज्ञापिताय कार्येण कारणानुमानाद् इति भावः । कुम्भकार-शक्त्या जनितेन घटेन यथा कुम्भकारोऽनुमीयते, तद्वद् इत्य् अर्थः । असत्य-च्छाययाक्तायेति पाठे ससति असाधौ जने अच्छायया अक्ताय स्व-चरण-छायाम् अदात्रे इत्य् अर्थः । 

यद् वा, अच्छाया ज्वाला तद्-युक्ताय । छाया सूर्य-प्रिया कान्तिः प्रतिबिम्बम् अनातप इत्य् अमरः । यद् वा, अच्छाया अकान्तिर् अस्फूर्तिर् इति यावत् तद्-युक्ताय सत्सु साधुषु आभासः स्फूर्तिर् यस्य तस्मै ॥१४॥

**—**ओ)०(ओ**—**

**॥ ८.३.१५ ॥**

**नमो नमस् तेऽखिल-कारणाय**

**निष्कारणायाद्भुत-कारणाय ।**

**सर्वागमाम्नाय-महार्णवाय**

**नमोऽपवर्गाय परायणाय ॥**

**श्रीधरः : **अखिल-कारणाय सर्व-कारण-रूपाय । अत एव स्वयं निष्कारणाय । कारणत्वेऽपि मृदादिवद् विकारं वारयति**—**अद्भुत-कारणायेति । एवं-भूतत्वे प्रमाणम् आह**—**सर्वे आगमाः पञ्चरात्रादय आम्नायाश् च वेदास् तेषां महार्णवाय स्रोतसाम् इव पर्यवसान-स्थानाय । अपवर्गाय मोक्ष-रूपाय । अतः परायणायोत्तमानाम् आश्रयाय ॥१५॥

**चैतन्य-मत-मञ्जुषा :**नमो नम इत्य्-आदि । अद्भुतस्य आश्चर्य-भूतस्य अलौकिकस्यैवात्यद्भुतत्वात् । तद् गायन्तः सन्त आनन्द-समुद्र-मग्ना ये कञ्चनार्थं न वाञ्छन्ति, त एव एकान्तिनो यस्य तच्-चरितम् इत्य् अन्वयः । आनन्द-समुद्र-मग्नत्वात् सुमङ्गलत्वात् परिपूर्णः ॥१५॥

**क्रम-सन्दर्भः : **अद्भुत-कारणायेति । श्रुतेस् तु शब्द-मूलत्वात् [वे।सू। २.१.२७] इति न्यायं दृढीकरोति शुक्ति-रजतवत्त्वेऽद्भुतत्वायोगात् ॥१५॥

**विश्वनाथः : **अद्भुत-कारणाय उपादान-कारणत्वेऽपि अद्भुतत्वं निर्विकारत्वात् तवेति भावः । यद् उक्तं देवैः— आत्मनैवाविक्रियमाणेन सगुणम् अगुणः सृजसि[भा।पु।६.९.३४]इति स्वामि-चरणैर् अप्य् अत्रावतारितं—कारणत्वेऽपि मृदादिवद् विकारं वारयति**—**अद्भुत-कारणायेति । एति भावःभावत्वे प्रमाणम् आह—सर्वे आगमाः पञ्चरात्रादयः आम्नाया वेदाश् च तेषां महार्णवाय तरङ्गाणाम् इव पर्यवसान-स्थानायेति । अपवर्ग-रूपाय परायणाय उत्तमानाम् आश्रयाय ॥१५॥

—ओ)०(ओ**—**

**॥ ८.३.१६ ॥**

**गुणारणि-च्छन्न-चिद्-उष्मपाय**

**तत्-क्षोभ-विस्फूर्जित-मानसाय ।**

**नैष्कर्म्य-भावेन विवर्जितागम-**

**स्वयं-प्रकाशाय नमस् करोमि ॥**

**श्रीधरः : **गुणा एवारणिस्तयाच्छन्नश् चिद्-ऊष्मपो ज्ञानाग्निस् तस्मै । तेषां गुणानां क्षोभे कार्ये विस्फूर्जितं बहिर्-वृत्तिकं मानसं यस्य । सोऽकामयत बहु स्याम् इति श्रुतेः । नैष्कर्म्यम् आत्म-तत्त्वं तस्य भावेन भावनया विवर्जिता आगमा विधि-निषेध-लक्षणा यैस् तेषु स्वयम् एव प्रकाशो यस्य तस्मै ॥१६॥

**क्रम-सन्दर्भः : **गुणारणीत्य्-आदि-द्वये तृतीयान्य-पदार्थो बहुव्रीहिः । तत्र च चिन्-मानसे जीवस्येति ज्ञेयम् । विस्फूर्जितत्वम् बहिर्-वृत्तित्वम् । नैष्कर्म्याय यो भावो भक्ति-ज्ञानात्मकः, तेन _।_।१५॥

**विश्वनाथः :** गुण एवारणिस् तयाच्छन्नो यश् चिद् उष्मपो ज्ञानाग्निस् तस्मै । तेषां गुणानां क्षोभ-विस्फूर्जिते क्षोभोत्कर्षे मानसम् इच्छा यस्य, सोऽकामयत बहु स्याम् इति श्रुतेः । नैष्कर्म्यम् आत्म-तत्त्वं तस्य भावेन भावनया विवर्जिता आगमा विधि-निषेध-लक्षणा यैस् तेषु स्वयम् एव प्रकाशो यस्य तस्मै ॥१६॥

**—**ओ)०(ओ**—**

**॥ ८.३.१७ ॥**

**मादृक् प्रपन्न-पशु-पाश-विमोक्षणाय**

**मुक्ताय भूरि-करुणाय नमोऽलयाय ।**

**स्वांशेन सर्व-तनु-भृन्-मनसि प्रतीत-**

**प्रत्यग्-दृशे भगवते बृहते नमस् ते ॥**

**श्रीधरः : **मादृक् मद्-विधश् चासौ प्रपन्नः पशुस् तस्य पाशोऽविद्या तस्य विशेषेण मोक्षणं येन । तत्र योग्यताम् आह**—**मुक्ताय । मोचने हेतुः**—**भूरिः करुणा यस्य । अतस् तत्रार्थेऽलयायानलसाय । स्वांशेनान्तर्यामि-रूपेण सर्वेषां तनु-भृतां मनसि प्रतीता प्रख्याता या प्रत्यग्-दृक् तस्मै । तथा च श्रुतिः—य आत्मनि तिष्ठन्न् आत्मानम् अन्तरो यमयति इति । भगवते सर्वेषां तनु-भृतां नियमने समर्थाय । तेषं मनः-स्थितत्वेऽपि बृहतेऽपरिच्छिन्नाय ॥१७॥

**क्रम-सन्दर्भः : **स्वांशेनेति । परात्म-रूपाय भगवते महा-वैकुण्ठेश्वराय, बृहते ब्रह्मणे _॥_१७॥

**विश्वनाथः :** भक्त-वेद्य-भगवत्-स्वरूपम् आह—मादृग् इति यावत् स्तुतिः । पाशो ग्राह-रूपः संसार-स्वरूपश् च । मुक्ताय अर्थान् मादृग्भिर् एतावत्-कालं परित्यक्ताय असेवितायेत्य् अर्थः । तद् अपि मादृग्भ्यो न क्रुध्यते प्रत्युत भूरि-करुणाय यतोऽमलाय प्राकृतानाम् इव ईर्ष्या-मालिन्य-भावाद् इति भावः । अलयायेति पात्ःए तत्र करुणायां न विद्यते लयः स्वाप आलस्यं यस्य तस्मै । न च त्वयि दुःख-ज्ञापनापेक्षेत्य् आह—स्वांशेनेति । विष्टभ्याहम् इदं कृत्स्नम् एकांशेन स्थितो जगत् [गीता १०.४२] इति श्री-मुखोक्तेः । प्रतीतो यः प्रत्यग्-दृक् अन्तर्यामी, तस्मै । बृहते श्री-कृष्णाय ॥१७॥

—ओ)०(ओ**—**

**॥ ८.३.१८ ॥**

**आत्मात्म-जाप्त-गृह-वित्त-जनेषु सक्तैर्**

**दुष्प्रापणाय गुण-सङ्ग-विवर्जिताय ।**

**मुक्तात्मभिः स्व-हृदये परिभाविताय**

**ज्ञानात्मने भगवते नम ईश्वराय ॥**

**श्रीधरः : **अन्तः-स्थत्वेऽपि देहादिष्व् आसक्तैर् दुष्प्रापणायाप्तुम् अशक्याय । तत्र हेतुः**—**गुण-सङ्गेन विवर्जिताय । अत एव मुक्तात्मभिर् देहादिष्व् अनासक्तैश् चिन्तिताय । तैः परिभावितं रूपम् आह**—**ज्ञानात्मन इत्य्-आदि ॥१८॥

**क्रम-सन्दर्भः : **ज्ञानात्मने ब्रह्मणे, ईश्वराय परमात्मने ॥१८॥

**विश्वनाथः :** मर्त्य-लोके क्रीडा-परत्वेऽपि प्राकृत-गुण-सङ्ग-शून्याय । मुक्तात्मभिर् मुक्त-जीवैर् आत्म-घातिभिर् इत्य् अर्थः । परिभाविताय मायिक-विग्रहः परमेश्वरोऽयम् इति दृष्ट्या तिरस्कृताय, वस्तुतस् तु ज्ञानात्मने ज्ञानं पूर्णं चिद् एव आत्मा वपुर् यस्य तस्मै ।यद् वा, तं तद्-अपराधं जानते अचिरात् तद्-उचित-फल-दानार्थम् इति भावः ॥१८॥

—ओ)०(ओ**—**

**॥ ८.३.१९ ॥**

**यं धर्म-कामार्थ-विमुक्ति-कामा**

**भजन्त इष्टां गतिम् आप्नुवन्ति ।**

**किं चाशिषो रात्य् अपि देहम् अव्ययं**

**करोतु मेऽदभ्र-दयो विमोक्षणम् ॥**

**श्रीधरः : इष्टां गतिं** कामितं धर्मादि-फलं **प्राप्नुवन्त्य्** एव, न तु तावद् एव, किन्तु यास् तैर् अकामिता अन्या अप्य् **आशिषो राति** । **देहम्** अप्य् **अव्ययं** राति । एवं योऽ**दभ्र-दयः**, स **मे** **विमोक्षणम्** एव केवलं **करोतु**, नाधिकं प्रार्थये ॥१९॥

**क्रम-सन्दर्भः : आशिषः** सामीप्याद्याः **अव्ययम्** अनश्वरं **देहं** पार्षदादि-रूपम् ॥१९॥[^२४]

**प्रीति-सन्दर्भः १२**: एतां मूर्तिम् उद्दिश्यैवाह **यं धर्म-कामार्थ** [भा।पु। ८.३.१९] इत्य्-आदौ, **रात्य् अपि देहम् अव्ययम्** इति । टीका च—देहम् अप्य् अव्ययं राति इत्य् एषा ।

**विश्वनाथः :** स-काम-भक्त-सेव्यत्वम् आह—यं **धर्मादि-कामनया भजन्तो**ऽपि **इष्टां** सेविताम्, आराध्याम् इति यावत्, **गतिं** प्रेम-लक्षणां, सत्यं दिशत्य् अर्थितम् अर्थितो नृणां [भा।पु। ५.१९.२७] इत्य्-आदेः । किन्त्व् **आशिषः** कामितान् अर्थान् अपि **राति** ददाति । **अव्ययम्** अप्राकृतं देहं च ध्रुवादिभ्य इव ददाति, अतः स **अदभ्र-दयः**, अनल्प-कृपा-राशिः । **विमोक्षणं** ग्राहात् संसाराच् च **करोतु** । नित्य-सिद्ध-देहं च प्रेम-भक्तिं च ददात्व् इति भावः ॥१९॥

—ओ)०(ओ**—**

**॥ ८.३.२०-२१ ॥**

**एकान्तिनो यस्य न कञ्चनार्थं**

**वाञ्छन्ति ये वै भगवत्-प्रपन्नाः ।**

**अत्यद्भुतं तच्-चरितं सुमङ्गलं**

**गायन्त आनन्द-समुद्र-मग्नाः ॥**

**तम् अक्षरं ब्रह्म परं परेशम्**

**अव्यक्तम् आध्यात्मिक-योग-गम्यम् ।**

**अतीन्द्रियं सूक्ष्मम् इवातिदूरम्**

**अनन्तम् आद्यं परिपूर्णम् ईडे ॥**

**श्रीधरः : **एतावद् अप्य् अहं भक्ति-सुखानभिज्ञत्वेन वाञ्छामि । **यस्यैकान्त-भक्ता न कञ्चिद् अर्थं वाञ्छन्ति, तं परेशं परमेश्वरम् ईडे** स्तौमीत्य् उत्तरेणान्वयः । तेषां निष्कामत्वे हेतुः—**ये वै भगवतः** सर्व-ज्ञान-युक्तान् **प्रपन्नाः** सेवितवन्तः ॥२०॥ अत्यद्भुत-सुमङ्गलत्व-प्रदर्शनार्थम् अक्षरत्वादीनि विशेषणानि ॥२१॥

**चैतन्य-मत-मञ्जुषा :**तम् अक्षरम् इत्य्-आदि । तं परिपूर्णम् ईडे अक्षरं शाश्वतं ब्रह्म ब्रह्मणोऽपि परं पराणां नारायणादीनाम् अपि परम् । अव्यक्तम् अभक्तानां दुर्दर्शम् । आध्यात्मिक-योग-गम्यम् आत्मानम् अधि आत्मानं ध्यानं तेन निवृत्तो यो योगः संयोग आसक्ति-विशेषस् तेन गम्यम् । अतोऽतीन्द्रियाग्राह्यं स्व-प्रकाशम् इत्य् अर्थः । अतिसूक्ष्मं विग्रहः परिच्छिन्नोऽपि व्यापी नित्य इत्य्-आदि-विरुद्धत्वेन तद्-अज्ञानां सूक्ष्मं दुर्बोधं यतो दूरम् । यथा अतिदूरस्थं वस्तु सूक्ष्मवद् दृश्यते, अतः सूक्ष्मम् इति वा यदा तु भाग्य-वशान् निकट-स्थो भवति, तदा प्रकट एव भवतीत्य् अर्थः । अनन्तम् आद्यम् इति सुगमम् । सर्वम् एव श्री-कृष्ण-परम् एतत् ॥२१॥

**क्रम-सन्दर्भः : **एकान्तिन इति युग्मकम् । आध्यात्मिक-योग-गम्यम् इत्य् आत्मानं तम् एवाधिकृत्य योगो भक्त्याख्यस् तन्-मात्र-गम्यम् ॥२०-२१॥

**विश्वनाथः :** ऐकान्तिक-भक्त-स्वभावस् तु मादृशः पशुः कथं प्राप्स्यन्तीति द्योतयन् निष्काम-भक्त-सेव्यत्वम् आह—एकान्तिनो यस्य भक्ता न कञ्चनाप्य् अर्थं वाञ्छन्ति तम् ईडे इत्य् उत्तरेणान्वयः । कुतो न वाञ्छन्ति भगवत्-प्रपन्नाः भगवत्-प्रपत्ति-महा-सम्पत्त्यैव परिपूर्णा इत्य् अर्थः । तेषां सुखं सर्वतोऽप्य् अधिकम् इत्य् आह—अत्यद्भुतम् इत्य्-आदि । 

ननु तं केचिन् माया-शवलं ब्रह्मेति केचिच् च प्रभूत-पूण्य-कृज् जीव इत्य् आचक्षते । सत्यं ते नारकिन एव, स तु साक्षात् पूर्णं पर-ब्रह्मैवेत्य् आह—तम् इति । आध्यात्मिक-योग-गम्यं यद् ब्रह्म, तद् एव परेशं परमेश्वरं तम् ईडे । यद् वा, आत्मानं तम् एवाधिकृत्य यो योगो भक्त्याख्यस् तेन गम्यं, भक्त्याहम् एकया ग्राह्यः [भा।पु। ११.१४.२१] इति तद्-उक्तेः । सूक्ष्मं परमाणुम् इव । अतीन्द्रियं सर्वेन्द्रियागम्यम् ॥२०-२१॥

—ओ)०(ओ**—**

**॥ ८.३.२२ ॥**

**यस्य ब्रह्मादयो देवा वेदा लोकाश् चराचराः ।**

**नाम-रूप-विभेदेन फल्ग्व्या च कलया कृताः ॥**

**श्रीधरः : **परिपूर्णत्वं प्रदर्शयन्न् अह त्रिभिः—यस्य फल्ग्व्या च स्वल्पयैव कलयांशेन कृताः स जयताद् इति तृतीयेनान्वयः ॥२२॥

**क्रम-सन्दर्भः : **यस्येति त्रिकम् ॥२२॥

**विश्वनाथः : **परिपूर्णत्वं प्रदर्शयन्न् अह त्रिभिः—यस्येति । फल्ग्व्या चेति । तस्य कला द्विविधा फल्गुर् अफल्गुश् च । आद्या ब्रह्मेन्द्र-रुद्रादि-जीव-रूपा, द्वितीया मत्स्य-कूर्मादीश्वर-रूपा चेति । स एव सर्व इत्य् अर्थः ॥ वेदा वेदोक्ताः कर्मादयः ॥२२॥

—ओ)०(ओ**—**

**॥ ८.३.२३ ॥**

**यथार्चिषोऽग्नेः सवितुर् गभस्तयो**

**निर्यान्ति संयान्त्य् असकृत् स्व-रोचिषः ।**

**तथा यतोऽयं गुण-सम्प्रवाहो**

**बुद्धिर् मनः खानि शरीर-सर्गाः ॥**

**श्रीधरः : **कथं कृताः ? इत्य् अपेक्षायां दृष्टान्तौ । यथार्चिषोऽग्नेर् इति प्रवाहे दृष्टान्तः—सवितुर् गभस्तय इत्य् आनन्त्ये । निर्यान्त्य् उद्गच्छन्ति । संयान्ति लीयन्ते । गुण-संप्रवाहम् एवाह, बुद्धिर् मन इति । खानि करणानि शरीर-सर्गाः कार्य-देह-प्रवाहाश् च यतो भवन्ति सः ॥२३॥

**क्रम-सन्दर्भः : **संयान्ति भूत-सूक्ष्म-रूपे तत्र तत्रेति ज्ञेयम् ॥२३॥

**विश्वनाथः : **भगवन्-निःश्वास-भूतत्वेन वेदानाम् अफल्गुत्वात् । उक्तम् अर्थं दृष्टान्तेन साधयति—यथेति । तथा च श्रुतिः— यथाग्नेः क्षुद्रा विस्फुलिङ्गा व्युच्चरन्ति [बृ।आ।उ। २.१.२०] इति । तथा तेनैव प्रकारेण जीवानाम् उपाधयोऽपि अपरया फल्ग्वा कलया कृता इत्य् आह—यत इति । गुण-प्रवाहम् एवाह—बुद्धिर् इत्य्-आदि । समष्टि-व्यष्टि-शरीरस्य सर्गाः सर्ग-हेतवः ॥२३॥

—ओ)०(ओ**—**

**॥ ८.३.२४ ॥**

**स वै न देवासुर-मर्त्य-तिर्यङ्**

**न स्त्री न षण्डो न पुमान् न जन्तुः ।**

**नायं गुणः कर्म न सन् न चासन्**

**निषेध-शेषो जयताद् अशेषः ॥**

**श्रीधरः : **अत एव देवादीनां मध्ये कोऽपि न भवति । न जन्तुर् लिङ्ग-त्रय-शून्यं प्राणि-मात्रम् अपि । किन्तु सर्वस्य निषेधेऽवधित्वेनावशिष्यत इति निषेध-शेषो मायया अशेषोऽशेषात्मकश् च जयतान् मद्-विमोक्षणायाविर्भवतु ॥२४॥

**चैतन्य-मत-मञ्जुषा :**स वै इत्य्-आदि । सोऽशेषः श्री-कृष्णो जयतात् । कीदृशः ? निषेध-शेषः—इदं न इदं नेति निषेधो यः, तेन शिष्यते इति शेषः । ननु कथं शेषतयैवासौ ज्ञायते, तथा हि शब्दैर् एव प्रतीक्ष्यन्ते जाति-द्रव्य-गुण-क्रियाः इति जात्यादीनां मध्ये स किम् अपि न भवतीत्य् आह—न देवासुर-मर्त्य-तिर्यग् इति जातिं निराकरोति । अन्यच् च शब्दस् तद्वत् लिङ्ग-त्रयम् अभिधाय स एव । स तु लिङ्ग-त्रयेणैकम् अपि दर्शयति—न स्त्री न षण्डो न पुमान् न स्त्री न कृतिर् न षण्डो न वा ब्रह्म पुमान् पुरुषः पुरुषावतारः, प्रकृत्य्-आदीनाम् अपि परत्वात् । 

द्रव्यं निराकरोति—न जन्तुः, जन्तु-शब्दोऽत्र डित्थादि-परः । अन्यथा देवासुर-मर्त्य-तिर्यग् इत्य्-आदिनैव प्राणित्वं पर्यवस्यते । किम् अन्येन प्राणि वचनेन ? जन्तु-शब्देन *** उत्पन्नत्वेन जायते इति जन्तुः । 

गुणं निराकरोति—न गुणः । क्रियां निराकरोति—न कर्म न क्रिया न सत् कारणं कार्य-कारणयोर् अपि परः । अथवा, श्री-कृष्णो न देवासुरादिः, यदा देवादिषु अवतरति, तद् असौ देव एव न, अत एव न जातिर् इति सर्वत्र बोध्यम् । तथासुरान् आविशत् [भा।पु। ८.१.११] इत्य्-आदिनामृत-मथनेऽसुर-बल-वीर्य-वृद्धयेऽसुरान् आविशत, तदा नास्यासुरत्वम् । यदा मर्त्येषु रामादि-रूपेणावतरति, तदापि नास्य मर्त्यत्वम् । यदा तिर्यक्षु वराहादि-रूपेणावतरति, तदापि नासौ तिर्यक् । अतोऽसौ न जातिः । नापि लिङ्गम् अस्य नियामकं, तत्राह—न स्त्री । यदा मोहिनी-रूपोऽभूत्, तदा नास्य षण्डत्वं, यदा पुरुषावतारो भवति, तदा पुरुष वायम् ? इति न पुरुषत्वम् । श्मश्रु *** मत्त्वं नास्य, तथापि स वै इति पुं-लिङ्ग-निर्देशान् निषेध-लेशः पुरुषोत्तमो नित्य-किशोर इति । न गुणः शुक्लादि-वर्णेन यदा व्यक्तीभवति, तदासौ न गुणः सत्त्वादिभिर् विष्णु-रूपेण वा ब्रह्म यदावतरति, तदासौ न गुणः, तदापि गुणातीत एव । स्वर्गादि-फल-जनकम् अग्निष्टोमादि कर्म च तस्य न रूपम् । तदापि नासौ कर्म—कारणस्यापि कारणत्वात् । न सत् न कार्यं न चासत् कारणम् । अतो देवासुर-मर्त्यादीनां निषेध-शेषः खलु यः, स एव श्री-कृष्णो नित्य-किशोरः श्री-पुरुषोत्तमः, न विद्यते शेषो यस्य । 

यद् वा, निषेध इति जीवो न, क्षेत्रज्ञो हिरण्यगर्भो न, नारायणो न इत्य्-आदि निषेध-शेषः ॥२४॥

**क्रम-सन्दर्भः : **यस्य ब्रह्मादयो देवा [भा।पु। ८.३.२२-२३]इत्य् आदि प्राक्तन-पद्य-द्वयेन यस्मात् सर्व-कारण-कारणत्वं व्यञ्जितं, तस्माद् देवादीनां मध्ये कोऽपि न भवति । वैलक्षण्यं च सात्त्विकत्व-भौतिकत्वादि-हीनतैव, स्त्रीत्व-पुरुषत्व-हीनता च प्राकृत-तत्-तद्-धर्म-राहित्यम् । अत एव **न षण्ड **इत्य् उक्तम् । तस्मान् न कोऽपि जन्तुः । कारण-भूतः सत्त्वादिर् गुणः पुण्य-पाप-लक्षणं कर्म च नेत्य् आह—नायं गुणः कर्मेति, तयोर् अपि प्रवर्तकत्वाद् इति भावः । किं बहुना ? यद् अत्र सत् स्थूलम् असत् सूक्ष्मं, तद् एकम् अपि न भवति, स्व-प्रकाश-रूपत्वाद् इति भावः । किन्तु सर्वस्य निषेधेऽवधित्वेन शिष्यत इति निषेध-शेषः । मायया तत्-तद्-अशेषात्मकश् च जयतान् मद्-विमोक्षणायाविर्भवत्व् इति टीका च । 

यद् वा, तत्-तद्-अन्तर्यामित्वात् तत्-तच्-छरीर-प्रविष्टेऽपि तत्-तज्-जीववत् तत्-तद्-अभिमानाभावात् तन्-निषेध-शेषः । तद्-अन्तर्यामित्वात् तेनैव तत्-तद्-धर्माणां सिद्धत्वाद् अशेष-रूपश् च जयतात् । क्वचित् तत्-तत्-सादृश्येन तत्र तत्र स्वरूप-शक्त्यावतीर्णत्वाच् चेत्य् अर्थः । अत एव मद्-विमोक्षणायाविर्भवत्व् इति । तत्रैव तात्पर्यं टीकायां दर्शितम् ॥२४॥ (भगवत्-सन्दर्भ ३३)

**विश्वनाथः : **अत एव सर्व-कारणत्वात् स देवादी मध्ये न कतमोऽपीत्य् आह—स इति । जन्तुः लिङ्ग-त्रय-शून्य-प्राणि-विशेषः । किन्तु सर्वस्य निषेधे अवधित्वेन शिष्यत इति निषेध-शेषः । अशेषः स्व-शक्ति-कार्यत्वाद् अशेषश् च ॥२४॥

—ओ)०(ओ**—**

**॥ ८.३.२५ ॥**

**जिजीविषे नाहम् इहामुया किम्**

**अन्तर् बहिश् चावृतयेभ-योन्या ।**

**इच्छामि कालेन न यस्य विप्लवस्**

**तस्यात्म-लोकावरणस्य मोक्षम् ॥**

**श्रीधरः : **न च ग्राहाच् छरीरस्य मोक्षणेनाहं जीवितुम् इच्छामि । तत्र हेतुः, अमुया अन्तर् बहिश् चाविवेक-व्याप्तया गज-जात्या किं प्रयोजनम् । आत्म-लोकस्यात्म-प्रकाशस्य यदावरणम् अज्ञानं तस्यैव तु मोक्षम् इच्छामि । यस्य मोक्षस्य कालेन नाशो नास्ति । यद् वा, देहस्य बन्धो देह-नाशे नश्येद् एव किं तन् मोक्ष-प्रार्थनेन । आत्म-लोकावरणस्य तु कालेन विप्लवो नास्ति, ज्ञानक-निवर्त्यत्वात् । अतस् तस्यैव मोक्षम् इच्छामीत्य् अर्थः ॥२५॥

**क्रम-सन्दर्भः : **तद् एवं प्राग्-जन्मन्य् अनुशिक्षितं जप्त्वा प्रस्तुतं विज्ञापयति—जिजीविष इत्य् आदिना । आत्म-लोको भगवद्-आविर्भावः ॥२५॥

**विश्वनाथः : **नन्व् एतावत्या स्तुत्या ग्राहात् स्व-शरीर-मोक्षणम् इच्छसि, तत्राह जिजीविषे नेति, तत्र हेतुः—अन्तर् बहिश् च अविद्या आवृतया हस्ति-योन्या किं प्रयोजनम् ? तर्हि किम् इच्छसि ? इति तत्राह—यस्य कालेन विप्लवो नाशो नास्ति तस्य आत्म-लोकावरणस्य मद्-आदि-जीवानाम् अविद्यया भगवद्-विस्मारिकाया मोक्षम् । यद् वा, आत्मनस् तव लोको वैकुण्ठस् तद्-आवरणस्य तद्-द्वारक-पाटस्य मोचनं मन्-निष्ठायास् तत्-प्राप्त्य्-अयोग्यताया नाशम् इत्य् अर्थः ॥२५॥

—ओ)०(ओ**—**

**॥ ८.३.२६ ॥**

**सोऽहं विश्व-सृजं विश्वम् अविश्वं विश्व-वेदसम् ।**

**विश्वात्मानम् अजं ब्रह्म प्रणतोऽस्मि परं पदम् ॥**

**श्रीधरः : **सोऽहं मुमुक्तुः । विश्वं विश्वरूपम् अविश्वं विश्व-व्यतिरिक्तं च । विश्वं वेदो धनम् उपकरणं यस्य तम् । विश्वस्यात्मानं च केवलं प्राणतोऽस्मि, न तु तं जानामि ॥२६॥

**चैतन्य-मत-मञ्जुषा :**सोऽहम् इत्य्-आदि । सोऽहं विश्व-सृजं तं प्रणतोऽस्मि । यं यथा-रुचि सर्वे सर्वं वदन्तीत्य् आशयेनाह—विश्वम् । केषांचिन् मते परं पदं श्री-कृष्णम् ॥२६॥

**क्रम-सन्दर्भः : **परं पदं परमाश्रयम् । [विश्व-वेदसं विश्व-ज्ञातारम्] ॥२६॥

**विश्वनाथः : **तर्हि भक्तिः क्रियताम् इति चेद् भक्तिम् अप्य् अहं कर्तुं पशुत्वात् विपद्-ग्रस्तत्वाच् च न जानामि, तस्मात् यत् किञ्चित् स्व-चक्षुर्-आदिभिर् इदं विश्वं जानामि, तस्य यः कर्ता भवेत्, तं केवलं मनसैव नमामीत्य् आह—सोऽहं प्रसिद्ध-पशुः विश्वं विश्व-रूपम् अविश्वं स्वरूप-शक्त्या विश्व-व्यतिरिक्तं विश्व-वेदसं विश्व-ज्ञातारं विश्वस्यात्मानम् ॥२६॥

—ओ)०(ओ**—**

**॥ ८.३.२७ ॥**

**योग-रन्धित-कर्माणो हृदि योग-विभाविते ।**

**योगिनो यं प्रपश्यन्ति योगेशं तं नतोऽस्म्य् अहम् ॥**

**श्रीधरः : **योगं विना दुर्ज्ञेयत्वाद् इत्य् आह, योगेन भगवद्-धर्मेण रन्धितानि दग्धानि कर्माणि येषां ते यं प्रपश्यन्ति ॥२७॥

**चैतन्य-मत-मञ्जुषा :** योग-रन्धित-कर्माण इत्य्-आदि । यं योगिनो भक्ति-योगिनः पश्यन्ति। कीदृशास् ते ? योगेन भक्ति-योगेन रन्धितानि कर्माणि यैर् हृदि योग-विभाविते भावं प्रापिते ॥२७॥

**क्रम-सन्दर्भः : _न व्याख्यातम्।_**

**विश्वनाथः : **न च तत्-प्राप्त्य्-उपायो मयि वर्तत इत्य् आह—योगेति । योगिनो न तु मादृशाः पशवः, योगेन भगवद्-धर्मेण दग्ध-कर्म्-अणः ॥२७॥

—ओ)०(ओ**—**

**॥ ८.३.२८ ॥**

**नमो नमस् तुभ्यम् असह्य-वेग-**

**शक्ति-त्रयायाखिल-धी-गुणाय ।**

**प्रपन्न-पालाय दुरन्त-शक्तये**

**कद्-इन्द्रियाणाम् अनवाप्य-वर्त्मने ॥**

**श्रीधरः : **तर्हि सर्वेऽपि योगम् एव किं नास्थितास् तत्राह, नम इति द्वाभ्याम् । असह्यो वेगो रागादि-लक्षणो यस्य तथाभूतं शक्ति-त्रयं यस्य तस्मै । बहिश् चाखिल-धियां सर्वेन्द्रियाणां गुणाय शब्दादि-रूपेण प्रतीयमानाय । अतः कद्-इन्द्रियाणां कुत्सितानीन्द्रियाणि येषां, तेषाम् अनवाप्यं वर्त्म यस्य ॥२८॥

**क्रम-सन्दर्भः : **असह्येत्य् अन्तः-करणेन दुर्ज्ञेयत्वम् । अखिलानां ब्रह्मादीनां धियो येभ्यस् तादृशा गुणा यस्य तस्मा इति स्वतोऽपि दुर्ज्ञेयत्वम् । तथापि प्रपन्न-पालायेति प्रपत्ति-मात्रेण सुज्ञेयत्वम् । शक्त्य्-अन्तरेण तु सुलभत्वं निषेधयति—दुरन्त-शक्तये इत्य् अन्येषाम् अल्प-शक्तिकत्वाद् इति भावः । अत एव कदिन्द्रियाणाम्[^२५] इति । अतो नमो नमः ॥२८॥

**विश्वनाथः : **हृदि तद्-भावनायां प्रतिबन्धकम् आह—असह्य-वेगं शक्ति-त्रयं गुण-त्रयं यस्य तस्मै । तत्-कृपया प्रतिबन्धकाभावे तु अखिलानां सर्वेषाम् अपि धियो यत्र तथा-भूत-गुणाः स्मरणयतिआदयो यस्य तस्मै । किं च, प्रपन्न-मात्रम् अपि पालयति, तस्मै । तत्र हेतुः—दुरन्त-शक्तये दुर्ज्ञेय-कृपा-शक्तये । कृपां विना तु बहिर्मुखेन्द्रियाणां दुष्प्राप-वर्त्मने ॥२८॥

—ओ)०(ओ**—**

**॥ ८.३.२९ ॥**

**नायं वेद स्वम् आत्मानं यच्-छक्त्याहं-धिया हतम् ।**

**तं दुरत्यय-माहात्म्यं भगवन्तम् इतोऽस्म्य् अहम् ॥**

**श्रीधरः : **यच्-छक्त्या यस्य मायया या अहं-धीस् तया हतम् आवृतम् अयं जनो न वेद । दुरत्ययं माहात्म्यं यस्य तम् इत आश्रितोऽस्मि ॥२९॥

**क्रम-सन्दर्भः : _न व्याख्यातम्।_**

**विश्वनाथः : **अयं मदीयो जीवः यस्य शक्तिर् माया तया या अहं-धीः, तया हतं स्वं न वेद ॥२९॥

—ओ)०(ओ**—**

**॥ ८.३.३० ॥**

**श्री-शुक उवाच——**

**एवं गजेन्द्रम् उपवर्णित-निर्विशेषं**

**ब्रह्मादयो विविध-लिङ्ग-भिदाभिमानाः ।**

**नैते यदोपससृपुर् निखिलात्मकत्वात्**

**तत्राखिलामर-मयो हरिर् आविरासीत् ॥**

**श्रीधरः : **उपवर्णितं निर्विशेषं मूर्ति-भेदं विना परं तत्त्वं येन तम् । विविधा चासौ लिङ्ग-भिदा मूर्ति-भेदस् तस्याम् अभिमानो येषां ते । अत एते यदा नोपजग्मुः । तत्र तदा । अखिलामर-मयः सर्व-देव-मय-मूर्तिः ॥३०॥

**चैतन्य-मत-मञ्जुषा :** हरिर् आविरासीद् इति । हर्षादीनि नामानि सर्वाण्य् एव श्री-कृष्ण-पराणीत् । यदा यदा तस्यांशावतारो भवति, तदा नाम्नाम्, एकैकम् अवतरति, तस्मिन्न् अवतारे हरिर् इति नाम्नावतीर्णः, न त्व् अयम् एव हरिर् इति हारिद्रावन्दुः केनापि दत्तोऽस्ति ॥३०॥

**क्रम-सन्दर्भः : **स वै न देव [भा।पु। ८.३.२४] इति पद्यार्थम् एव विशदयंस् तद्-विवक्षितं साक्षाद् दर्शयति—एवम् इति । एवम् उपवर्णितं निर्विशेषं देवादि-रूपं विना परं तत्त्वं येन, तं गजेन्द्रम् । विविध-लिङ्ग-भिदाभिमाना विविधा चासौ लिङ्ग-भिदा देवादि-रूप-भेदश् च, तस्याभिमानो येषाम् ते एवैते ब्रह्मादयो यदा नोपजग्मुस् तत्र तदा निखिलात्मकत्वात् निखिलानां तेषां परमात्म-सुख-रूपत्वात् तद्-विलक्षणो माययाशेषात्मकत्वाद् अखिलामर-मयो हरिर् आविरासीद् इति । एवम् आविर्भावं प्रार्थयमाने श्री-गजेन्द्रे यद् रूपेणाविर्भूतं तत् खलु तादृशम् एव भवितुम् अर्हतीति साधूक्तं स्थूल-सूक्ष्म-वस्त्व्-अतिरिक्तस् तव श्री-विग्रह इति । 

यद् वा, एवम् उपवर्णितं निर्विशेषं श्री-हरेर् देवत्वादि-प्राकृत-विशेष-राहित्यं येन तम् । अखिलाखिल-सम्पादक-शक्तयस् तत्राप्य् अमरस् तत्-सम्पादक-शक्तयोऽपि प्राचूर्येण विद्यन्ते यस्मिन् सः । तत्र हेतुः—निखिलात्मकत्वाद् इति स्वार्थे कन् । कं सुख-रूपो वा ॥३०॥ (भगवत्-सन्दर्भ ३३)

**विश्वनाथः : **उपवर्णितं निर्विशेषं निष्प्राकृत-स्वरूपं येन तं, ब्रह्मादयः आधिकारिकाः शिष्ट-रक्षणादौ भगवन्-नियुक्ता अपि तद्-रक्षणे असामर्थ्याद् एव नोपससृपुः । किं तु, विविध-लिङ्ग-भिदायां हंस-वाहनत्वैर् आवतवाहनत्वादौ स्रष्टृत्व-महेन्द्रत्वादाव् एव अभिमानो येषां ते । गजेन्द्रेण वयं न त्व् ईषद् अपि स्तुताः, प्रत्युत, 


    यस्य ब्रह्मादयो देवा वेदा लोकाश् चराचराः ।


    नाम-रूप-विभेदेन फल्ग्व्या च कलया कृताः ॥ [भा।पु। ८.३.२२] इति ।

फल्ग्व्येति पदेन तुच्छीकृता एवातो यम् एव स्तौति, स एव भगवान् रक्षतु, स तु शीघ्रं, न प्रत्यक्षीभविष्यतीति दुराराध्यस्य तस्य स्वभावं वयं जानीम एवातो ग्राह-ग्रस्तो मरिष्यत्य् एवेत्य् एवं दुरभिमानेनौदासीन्यं यदा व्यञ्जयामासुर् इति भावः । तदा तत्-क्षण एव तत्र हरिः निखिलात्मकत्वाद् धेतोर् अखिलामर-मयः इति तरु-मूल-सेचनेन पल्लवाद्या सिक्ता इव विष्णु-स्तुत्यैव सर्वे स्तुता इति ते तत्त्वम् अविद्वांस इति भावः ॥३०॥

—ओ)०(ओ**—**

**॥ ८.३.३१ ॥**

**तं तद्वद् आर्तम् उपलभ्य जगन्-निवासः **

**स्तोत्रं निशम्य दिविजैः सह संस्तुवद्भिः ।**

**छन्दोमयेन गरुडेन समुह्यमानश्**

**चक्रायुधोऽभ्यगमद् आशु यतो गजेन्द्रः ॥**

**श्रीधरः : **दिविजैर् देवैः सह । छन्दो-मयेनेति शैध्र्यायोक्तम् ॥३१॥

**क्रम-सन्दर्भः : _न व्याख्यातम्।_**

**विश्वनाथः :**दिविजैर् ब्रह्मादिभिर् देवैः सहित एव संस्तुवद्भिर् इति स्वापराध-खण्डनार्थम् एवेति भावः । छन्दो-मयेन इच्छा-मयेन इच्छा-तुल्य-वेगेनेत्य् अर्थः । यतो यत्र ॥३१॥

—ओ)०(ओ**—**

**॥ ८.३.३२ ॥**

**सोऽन्तः-सरस्य् उरुबलेन गृहीत आर्तो**

**दृष्ट्वा गरुत्मति हरिं ख उपात्त-चक्रम् ।**

**उत्क्षिप्य साम्बुज-करं गिरम् आह कृच्छ्रान्**

**नारायणाखिल-गुरो भगवन् नमस् ते ॥**

**श्रीधरः : **खे दृष्ट्वा । उपात्तम् उद्यतं चक्रं येन ॥३२॥

**क्रम-सन्दर्भः **: कृच्छ्रात् प्रेम-वैवश्यात् ॥३२॥

**विश्वनाथः :** आर्तस् तत्-पीडाभिभूतोऽपि खे आकाशे अतिदूरेऽपि दृष्ट्वा साम्बुजेति तत्रत्यान्य् अम्बुजानि सद्य एव शुण्डेनैवावचित्य चरणयोर् अर्पयितुम् इत्य् अर्थः ॥३२॥

—ओ)०(ओ**—**

**॥ ८.३.३३ ॥**

**तं वीक्ष्य पीडितम् अजः सहसावतीर्य **

**स-ग्राहम् आशु सरसः कृपयोज्जहार ।**

**ग्राहाद् विपाटित-मुखाद् अरिणा गजेन्द्रं**

**संपश्यतां हरिर् अमूमुचद् उस्रियाणाम्**[^२६]** ॥**

**श्रीधरः :** गरुडोऽपि मन्द-गतिर् इति ततः सहसावतीर्यारिणा चक्रेण विपाटितं मुखं यस्य । उस्रियाणां देवानाम् ॥३३॥

**क्रम-सन्दर्भः : _न व्याख्यातम्।_**

**विश्वनाथः : **गरुडोऽपि मन्द-गतिर् इति तत्-पृष्ठाद् अवतीर्य वाम-करेण शुण्डं धृत्वा सरसः सकाशात् तटे उज्जहार । ततश् च दक्षिण-करेण अरिणा चक्रेण विपाटितं मुखं यस्य तस्मात् । उच्छ्रियाणां देवानाम् सम्पश्यतां सम्यक्तया पश्यतोऽपि तान् अनादृत्य ॥३३॥

इति सारार्थ-दर्शिन्यां हर्षिण्यां भक्त-चेतसाम् ।

अष्टमस्य तृतीयोऽयं सङ्गतः सङ्गतः सताम् ॥*॥

—ओ)०(ओ**—**

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं 

संहितायां वैयासिक्याम् अष्टम-स्कन्धे

गजेन्द्र-मोक्षणं नाम

तृतीयोऽध्यायः ।

॥ ८.३ ॥

(८.४)

**॥ ८.४.१ ॥**

**श्री-शुक उवाच—**

**तदा देवर्षि-गन्धर्वा ब्रह्मेशान-पुरोगमाः ।**

**मुमुचुः कुसुमासारं शंसन्तः कर्म तद् धरेः ॥**

**श्रीधरः :**

चतुर्थे तु तयोर् ग्राहः प्राप गन्धर्वतां पुनः ।

गजं स्व-पार्षदं कृत्वा हरिर् निन्ये निजं पदम् ॥१॥

**क्रम-सन्दर्भः : _न व्याख्यातम्।_**

**विश्वनाथः :**

पार्षदत्वं गजेन्द्रस्य गन्धर्वत्वं च यादसः ।

चतुर्थे भगवद्-वाक्यं हितम् उक्तं मरिष्यताम् ॥१॥

—ओ)०(ओ—

**॥ ८.४.२ ॥**

**नेदुर् दुन्दुभयो दिव्या गन्धर्वा ननृतुर् जगुः ।**

**ऋषयश् चारणाः सिद्धास् तुष्टुवुः पुरुषोत्तमम् ॥**

_न कतमेनापि व्याख्यातम्।_

—ओ)०(ओ—

**॥ ८.४.३-४ ॥**

**योऽसौ ग्राहः स वै सद्यः परमाश्चर्य-रूप-धृक् ।**

**मुक्तो देवल-शापेन हूहूर् गन्धर्व-सत्तमः ॥**

**प्रणम्य शिरसाधीशम् उत्तम-श्लोकम् अव्ययम् ।**

**अगायत यशो-धाम कीर्तन्य-गुण-सत्-कथम् ॥**

**श्रीधरः : हूहू**-संज्ञो **गन्धर्व-सत्तमः**, असौ **देवलस्य शापेन ग्राहो** जातः । **स वै** स तु ततः **सद्यो मुक्तः** सन्न् **उत्तम-श्लोकम् अगायत **इत्य् अन्वयः । एवं हीतिहासोत्तमे कथा सरसि स्त्रीभिः क्रीडन्न् असौ स्नातुं प्रविष्टं देवलं पादे प्रगृह्य विचकर्ष । स च प्रकुपितो "ग्राहो भव" इति शशाप, तेन च प्रसादितः सन्न् उवाच—एवम् एव गजेन्द्रं गृह्णीष्व, ततश् च गजेन्द्रम् उद्धरन् हरिस् त्वाम् अपि मोचयिष्यतीति ॥३॥

कथं-भूतम् ? याशसो धाम आश्रयम् । अतः कीर्तन्याः कीर्तनीया गुणाः सती कथा च यस्य तम् ॥४॥

**क्रम-सन्दर्भः : _न व्याख्यातम्।_**

**विश्वनाथः :** देवल-शापेनेत्य् एवम् अत्र कथा । सरसि स्त्रीभिः क्रीडन्न् असौ स्नातुं प्रविष्टं देवलं पादे प्रगृह्य विचकर्ष । स च कुपितो "ग्राहो भव" इति शशाप । तेन च प्रसादितः सन्न् उवाच । "एवम् एव गजेन्द्रं गृहीतवन्तं त्वाम् हरिर् मोचयिष्यति" इति । अधीशं कीदृशं ? **यशसो धाम** आश्रयम् ॥३-४॥

—ओ)०(ओ—

**॥ ८.४.५ ॥**

**सोऽनुकम्पित ईशेन परिक्रम्य प्रणम्य तम् ।**

**लोकस्य पश्यतो लोकं स्वम् अगान् मुक्त-किल्बिषः ॥**

**श्रीधरः : **स्वं लोकं गन्धर्व-लोकम् ॥५॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ८.४.६ ॥**

**गजेन्द्रो भगवत्-स्पर्शाद् विमुक्तोऽज्ञान-बन्धनात् ।**

**प्राप्तो भगवतो रूपं पीत-वासाश् चतुर्-भुजः ॥**

**श्रीधरः : _न व्याख्यातम्।_**

**क्रम-सन्दर्भः : **विमुक्त इति तत्-सारूप्यस्य मायातीतत्वम् उक्तम् ॥६॥

**विश्वनाथः :** **भगवत्-स्पर्शात्** भगवत्-कर्मक-स्पर्शात्, तत्र मनो-वचोभ्यां स्पर्शात् **अज्ञान-बन्धतो मुक्तः** । स्थूल-देहेन स्पर्शात् स्पर्श-मणि-न्यायेन **भगवतो रूपं प्राप्तो** ध्रुव इवेति ज्ञेयम् । देहम् अव्ययं करोतु [८.३.१९] इति पूर्व-प्रार्थनात् ॥६॥

—ओ)०(ओ—

**॥ ८.४.७ ॥**

**स वै पूर्वम् अभूद् राजा पाण्ड्यो द्रविड-सत्तमः ।**

**इन्द्रद्युम्न इति ख्यातो विष्णु-व्रत-परायणः ॥**

_न कतमेनापि व्याख्यातम्।_

—ओ)०(ओ—

**॥ ८.४.८ ॥**

**स एकदाराधन-काल आत्मवान्**

**गृहीत-मौन-व्रत ईश्वरं हरिम् ।**

**जटा-धरस् तापस आप्लुतोऽच्युतं**

**समर्चयाम् आस कुलाचलाश्रमः ॥**

**श्रीधरः : कुलाचले** मलयाद्राव् **आश्रमो** यस्य ॥८॥

**क्रम-सन्दर्भः : _न व्याख्यातम्।_**

**विश्वनाथः : कुलाचले** मलयाद्राव् **आश्रमो** यस्य सः ॥८॥

—ओ)०(ओ—

**॥ ८.४.९ ॥**

**यदृच्छया तत्र महा-यशा मुनिः**

**समागमच् छिष्य-गणैः परिश्रितः ।**

**तं वीक्ष्य तूष्णीम् अकृतार्हणादिकं**

**रहस्य् उपासीनम् ऋषिश् चुकोप ह ॥**

**श्रीधरः : तूष्णीं रहस्य् उपासीनं वीक्ष्य** ॥९॥

**क्रम-सन्दर्भः : चुकोप ह** इति न स्वावमानेन, किन्तु विध्य्-अतिक्रमेण । अत एव **विप्रावमन्ता** इति वक्ष्यति । अनेन च पूर्व-पूर्व-विप्रेष्व् अवमानं कृतवान् इति बोध्यते । तत्र हेतुः—**स्तब्ध-मतिर्** इत्य् अनेन दर्शितः । कोप-विधानं चेदं तद्-अपराध-जन्य-महा-दुःख-भोगान्तर-शान्तये अभूद् इति कृपा-मयम् एव ज्ञेयम् ॥९-१०॥

**विश्वनाथः :** मुनिर् अगस्त्यः ॥९॥

—ओ)०(ओ—

**॥ ८.४.१० ॥**

**तस्मा इमं शापम् अदाद् असाधुर्**

**अयं दुरात्माकृत-बुद्धिर् अद्य ।**

**विप्रावमन्ता विशतां तमिस्रं**

**यथा गजः स्तब्ध-मतिः स एव ॥**

**श्रीधरः : **शापम् एवाह—**असाधुर्** इत्य्-आदि । **अकृट**ऽशिक्षिता **बुद्धिर्** यस्य । **गजो यथा स्तब्ध-मतिस्** तथैवायम् । अतः स एव गज एव, भवत्व् इति शेषः ॥१०॥

**क्रम-सन्दर्भः : _न व्याख्यातम्।_**

**विश्वनाथः :** **अकृत-बुद्धिः** अशिक्षित-धीः । स एव गज एव भवत्व् इति शेषः ॥१०॥

—ओ)०(ओ—

**॥ ८.४.११ ॥**

**श्री-शुक उवाच—**

**एवं शप्त्वा गतोऽगस्त्यो भगवान् नृप सानुगः ।**

**इन्द्रद्युम्नोऽपि राजर्षिर् दिष्टं तद् उपधारयन् ॥**

**श्रीधरः : दिष्टं** दैव-प्रापितं **तद् उपधारयन्न्** आलोचयन् ॥११॥

**क्रम-सन्दर्भः : **एवम् इत्य् अर्धकम् । अत एव्**आगस्त्यो** **भगवान्** इति दयालुत्व-सर्वज्ञत्वादिनैव तं शशापेति भावः । तत्र चान्यथास्यान्यत्रापि बहुत्रेदृशापराधास् तत्-फल-दुर्भोगाश् च समुत्पत्स्यन्ते । स्तब्धत्वं सति शिक्षा-मात्रेणाचिकित्स्यत्वात्[^२७] । ततश् चास्य कदाचिद् अपि  न निस्तारः[^२८] स्याद् इति तद्-अभिप्रायो ज्ञेयः ॥११॥

**विश्वनाथः :** **दिष्टं** दुरदृष्टम् **उपधारयन्** जानन् ॥११॥

—ओ)०(ओ—

**॥ ८.४.१२ ॥**

**आपन्नः कौञ्जरीं योनिम् आत्म-स्मृति-विनाशिनीम् ।**

**हर्य्-अर्चनानुभावेन यद् गजत्वेऽप्य् अनुस्मृतिः ॥**

**श्रीधरः : कौञ्जरीं** **योनिम् आपन्नः** । तर्हि पश्चात् कथं स्मृतिर् जाता ? तत्राह—**हरेर् अर्चनस्यानुभावेन **इति ॥१२॥

**क्रम-सन्दर्भः : **हर्य्-अर्चनेति । **गजत्वेऽप्य् अनुस्मृतिर् यद् **अभूत्, तत् तु **हर्य्-अर्चनानुभावेन** एवेत्य् अर्थः ॥१२॥

**विश्वनाथः : **यस्य गजत्वे **यद् गजत्वे** ॥१२॥

—ओ)०(ओ—

**॥ ८.४.१३ ॥**

**एवं विमोक्ष्य गज-यूथ-पम् अब्ज-नाभस् **

**तेनापि पार्षद-गतिं गमितेन युक्तः ।**

**गन्धर्व-सिद्ध-विबुधैर् उपगीयमान- **

**कर्माद्भुतं स्व-भवनं गरुडासनोऽगात् ॥**

**श्रीधरः : अद्भुतं स्व-भवनम् अगात्** ॥१३॥

**क्रम-सन्दर्भः : _न व्याख्यातम्।_**

**विश्वनाथः :** **विमोक्ष्येति** ग्राहाद् इति शेषः ॥१३॥

—ओ)०(ओ—

**॥ ८.४.१४ ॥**

**एतन् महा-राज तवेरितो मया**

**कृष्णानुभावो गज-राज-मोक्षणम् ।**

**स्वर्ग्यं यशस्यं कलि-कल्मषापहं**

**दुःस्वप्न-नाशं कुरु-वर्य शृण्वताम् ॥**

**श्रीधरः : **एतद् गज-राज-मोक्षणं नाम कृष्णानुभावस् तवेरितः । कथं-भूतम् ? तत्राह—स्वर्ग्यम् इत्य्-आदि । दुःस्वप्नं नाशयतीति तथा ॥१४॥

**चैतन्य-मत-मञ्जुषा : **कृष्णानुभावो गज-राज-मोक्षणम् इत्य्-आदि । श्री-कृष्णस्यैवानुभावोऽयम्, यतोऽस्य हरि-नाम्नांशेनैव गजं मोचयामास ॥१४॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ८.४.१५ ॥**

**यथानुकीर्तयन्त्य् एतच् छ्रेयस्-कामा द्विजातयः ।**

**शुचयः प्रातर् उत्थाय दुःस्वप्नाद्य्-उपशान्तये ॥**

**श्रीधरः : **अतः श्रेयस्-कामा ये एतद् यथा-वद् अनुकीर्तयन्ति ।

**क्रम-सन्दर्भः : _न व्याख्यातम्।_**

**विश्वनाथः :** यथा यथावत् ॥१५॥

—ओ)०(ओ—

**॥ ८.४.१६ ॥**

**इदम् आह हरिः प्रीतो गजेन्द्रं कुरु-सत्तम ।**

**शृण्वतां सर्व-भूतानां सर्व-भूत-मयो विभुः ॥**

**श्रीधरः : **अनेन श्रेयो भवतीति कुतो ज्ञातम् ? साक्षाद् भगवद्-वचनाद् एवेत्य् आह—इदम् आहेत्य्-आदि यावत् समाप्ति ॥१६॥

**क्रम-सन्दर्भः, विश्वनाथः** : _न व्याख्यातम्।_

—ओ)०(ओ—

**॥ ८.४.१७ ॥**

**श्री-भगवान् उवाच—**

**ये मां त्वां च सरश् चेदं गिरि-कन्दर-काननम् ।**

**वेत्र-कीचक-वेणूनां गुल्मानि सुर-पादपान् ॥**

**श्रीधरः : **प्रसङ्गाद् अन्यस्यापि स्मरणे फलम् उच्यते । सर्वेषां द्वितीयान्तानां स्मरन्तीत्य् अष्टमेनान्वयः ॥१७॥

**क्रम-सन्दर्भः : **ये माम् इत्य् अष्टकम् । ये माम् इत्य्-आदिना स्व-भक्तोद्धार-जात-परमानन्दः श्री-भगवान् आशिषो ददाति, य एतत्-प्रसङ्ग-सङ्गिनः, तेषां स्मरणानुवादेन, तत्र तु शेषादीनाम् अप्य् आगमनं ज्ञेयम्, दिविजैः सह संस्तुवद्भिः [भा।पु। ८.३.३१] इत्य् उक्तेः । प्रह्लादोऽयं नित्य-पार्षदः, अक्रूरेण ब्रह्म-ह्रदे दृष्टत्वात् । मत्स्याद्य्-अवतार-कृतानि तदानीं गन्धर्वादिभिर् गीयमानानि । प्रणवादिकम् अपि तत्-प्रसङ्गे कीर्त्यमानम् । गङ्गाद्यास् तद्-अधिष्ठात्र्यः । पुण्य-श्लोकाश् च तल्-लीलान्तः कीर्त्यमानास् तत्-पार्षदादिना प्राप्तत्वेन तत्-सहिता एव चेति ॥१७॥

**विश्वनाथः :** मां त्वां चेत्य्-आदि द्वितीयान्तानां स्मरन्तीत्य् अष्टमेनान्वयः ॥१७॥

—ओ)०(ओ—

**॥ ८.४.१८-२२ ॥**

**शृङ्गाणीमानि धिष्ण्यानि ब्रह्मणो मे शिवस्य च ।**

**क्षीरोदं मे प्रियं धाम श्वेत-द्वीपं च भास्वरम् ॥**

**श्रीवत्सं कौस्तुभं मालां गदां कौमोदकीं मम ।**

**सुदर्शनं पाञ्चजन्यं सुपर्णं पतगेश्वरम् ॥**

**शेषं च मत्-कलां सूक्ष्मां श्रियं देवीं मद्-आश्रयाम् ।**

**ब्रह्माणं नारदम् ऋषिं भवं प्रह्रादम् एव च ॥**

**मत्स्य-कूर्म-वराहाद्यैर् अवतारैः कृतानि मे ।**

**कर्माण्य् अनन्त-पुण्यानि सूर्यं सोमं हुताशनम् ॥**

**प्रणवं सत्यम् अव्यक्तं गो-विप्रान् धर्मम् अव्ययम् ।**

**दाक्षायणीर् धर्म-पत्नीः सोम-कश्यपयोर् अपि ॥**

**श्रीधरः : **अव्यक्तं मायाम् । अव्ययं धर्मं भक्ति-लक्षणम् । सोम-कश्यपयोर् अपि पत्नीर् दाक्षायणीः ॥२२॥

**क्रम-सन्दर्भः : _न व्याख्यातम्।_**

**विश्वनाथः : **अव्यक्तं मायां, अव्ययं धर्मं भक्तिम् । सोम-कश्यपयोर् अपि पत्नीः ॥२२॥

—ओ)०(ओ—

**॥ ८.४.२३ ॥**

**गङ्गां सरस्वतीं नन्दां कालिन्दीं सित-वारणम् ।**

**ध्रुवं ब्रह्म-ऋषीन् सप्त पुण्य-श्लोकांश् च मानवान् ॥**

**श्रीधरः, विश्वनाथः : **सित-वारणम् ऐरावतम् ॥२३॥

**क्रम-सन्दर्भः : _न व्याख्यातम्।_**

—ओ)०(ओ—

**॥ ८.४.२४ ॥**

**उत्थायापर-रात्रान्ते प्रयताः सुसमाहिताः ।**

**स्मरन्ति मम रूपाणि मुच्यन्ते तेऽंहसोऽखिलात् ॥**

**श्रीधरः : **सु-समाहिता एकाग्र-चित्ताः । मम रूपाणि मद्-विभूतीः ॥२४॥

**क्रम-सन्दर्भः, विश्वनाथः **: _न व्याख्यातम्_।

—ओ)०(ओ—

**॥ ८.४.२५ ॥**

**ये मां स्तुवन्त्य् अनेनाङ्ग प्रतिबुध्य निशात्यये ।**

**तेषां प्राणात्यये चाहं ददामि विपुलां गतिम् ॥**

_न कतमेनापि व्याख्यातम्।_

—ओ)०(ओ—

**॥ ८.४.२६ ॥**

**श्री-शुक उवाच—**

**इत्य् आदिश्य हृषीकेशः प्राध्माय जलजोत्तमम् ।**

**हर्षयन् विबुधानीकम् आरुरोह खगाधिपम् ॥**

**श्रीधरः : **जल-जोत्तमं शङ्ख-वरं प्रध्माय वादयित्वा ।

**क्रम-सन्दर्भः, विश्वनाथः **: न व्याख्यातम्।

—ओ)०(ओ—

इति सारार्थ-दर्शिन्यां हर्षिण्यां भक्त-चेतसाम् ।

अष्टमस्य चतुर्थोऽयं सङ्गतः सङ्गतः सताम् ॥*॥

—ओ)०(ओ**—**

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं 

संहितायां वैयासिक्याम् अष्टम-स्कन्धे

गजेन्द्र-मोक्षणं नाम

चतुर्थोऽध्यायः ।

॥ ८.४ ॥

(८.५)


### पञ्चमोऽध्यायः


# ब्रह्म-स्तुतिः

**॥ ८.५.१ ॥**

**श्री-शुक उवाच—**

**राजन्न् उदितम् एतत् ते हरेः कर्माघ-नाशनम् ।**

**गजेन्द्र-मोक्षणं पुण्यं रैवतं त्व् अन्तरं शृणु ॥**

**श्रीधरः : **

अमृताख्यानम् अष्टाभिर् अध्यायैर् अनुवर्ण्यते ।

स्व-भक्त-पक्ष-पातेन यत्र योषायितं प्रभोः ॥

पञ्चमे पञ्चमं चाथ षष्ठं चाकथयन् मनुम् ।

विप्र-शापाच् च निःस्रीकैः कृतां देवैर् हरेः स्तुतिम् ॥१॥

**क्रम-सन्दर्भः : _न व्याख्यातम्।_**

**विश्वनाथः :**

षष्ठ-मन्वन्तरे श्रीमद्-अजितस्य कथाम् अनु ।

दुर्वासः-शाप-निःश्रीकाः पञ्चमे तुष्टुवुः सुराः ॥ओ॥

—ओ)०(ओ—

**॥ ८.५.२ ॥ **

**पञ्चमो रैवतो नाम मनुस् तामस-सोदरः ।**

**बलि-विन्ध्यादयस् तस्य सुता हार्जुन-पूर्वकाः ॥**

**श्रीधरः : **तामसश् चतुर्थो मनुः, तस्य सोदरो भ्राता ॥२॥

**चैतन्य-मत-मञ्जुषा :**पञ्चमं मनुम् आह—पञ्चम इत्य्-आदि ॥२॥ 

**क्रम-सन्दर्भः, विश्वनाथः :_न व्याख्यातम्।_**

—ओ)०(ओ—

**॥ ८.५.३ ॥ **

**विभुर् इन्द्रः सुर-गणा राजन् भूतरयादयः ।**

**हिरण्यरोमा वेदशिरा ऊर्ध्वबाह्व्-आदयो द्विजाः ॥**

_न कतमेन व्याख्यातम्।_

—ओ)०(ओ—

**॥ ८.५.४-५ ॥ **

**पत्नी विकुण्ठा शुभ्रस्य वैकुण्ठैः सुर-सत्तमैः ।**

**तयोः स्व-कलया जज्ञे वैकुण्ठो भगवान् स्वयम् ॥**

**वैकुण्ठः कल्पितो येन लोको लोक-नमस्कृतः ।**

**रमया प्रार्थ्यमानेन देव्या तत्-प्रिय-काम्यया ॥**

**श्रीधरः : _न व्याख्यातम्।_**

**चैतन्य-मत-मञ्जुषा :**तयोर् विकुण्ठा-शुभ्रयोर् भगवान् स्वयं श्री-कृष्णः सकलया जज्ञे इत्य्-अन्वयः । येन रमया प्रार्थ्यमानेन विकुण्ठाख्यो लोकः कल्पितः, वैकुण्ठ-सदृशं धामान्तरं चक्रे । अयं भावः—प्राक्-सिद्धं लोकं नित्यं परम-वैकुण्ठं नित्यत्वेनैव वर्तते, यद् धि ब्रह्मणे भगवता दर्शितं, यत्र सनकादयो गत्वा भगवन्तं ददृशुः, यत्र नैःश्रेयसं नाम वनं, तन् नित्यं वैकुण्ठम् । इदं तु सहावतीर्णया कलया रमया प्रार्थैतः सन्, तद्-अनुकल्पः सन्, तद्-अनुकल्पं वैकुण्ठं चकार । वैकुण्ठ-कृतत्वाद् वैकुण्ठम् इदं, तत् तु वैकुण्ठं सनातनम्, ब्रह्म-रूप-लोकः कुण्ठातीतं विकुण्ठम् अकुण्ठं सर्व-शक्ति-सम्पन्नत्वात् कुत्रापि न कुण्ठम् । विकुण्ठम् एव वैकुण्ठं, स्वार्थेऽण् । तथा च—क्षेमं विन्दन्ति मत्-स्थानं यद् ब्रह्म परमं विदुः [भा।पु। ११.२०.३७] इत्य्-आदयो यस्य निरुक्तयः । लोकेऽपि ईश्वरो लोकः स्व-स्थानात् कस्यापि हेतोः स-परिकरश् चेद् गच्छति, तदा परिकर-परितोषात् पुरान्तरं करोति, अन्यथा अस्यैव कुण्ठत्वं यदि, तदा पूर्व-पूर्व-कथित-वैकुण्ठ-लोकस्य प्रात्वम् असङ्गतम् ॥४-५॥

**क्रम-सन्दर्भः : **यथा भगवद्-वपुर् आविर्भवति लोके, तथैव क्वचित् कस्यचित् तत्-पदस्याविर्भावः श्रूयते—पत्नीति द्वयेन । यथा भगवत आविर्भाव-मात्रं जन्मेति मन्यते, तथैव वैकुण्ठस्यापि कल्पनम् आविर्भावनम् एव, न तु प्राकृतवत् कृत्रिमत्वम् । उभयत्रापि नित्यत्वात्, इत्य् अभिप्रायेण तत्-साम्येनाह—जज्ञ इति । श्री-विकुण्ठा-सुतस्यैवेदं वैकुण्ठं, मूल-वैकुण्ठं तु सृष्टेः प्राक् श्री-ब्रह्मणा दृष्टम् इति द्वितीय-स्कन्धे [भा।पु। २.९.९-१६] प्रसिद्धम् एव । सतन्-निकेतं परिसृत्य शून्यम् अपश्यमानः कुपितो ननाद[भा।पु। ८.१९.११] चेति निर्दिष्टं तत् स्थानं तु सर्गादि[^२९]-गतम् एव ज्ञेयम् ।_।_४-५॥ [भगवत्-सन्दर्भः ६३]

**विश्वनाथः : **शुभ्रस्य पत्नी विकुण्ठा आसीद् इति शेषः । तयोर् भगवान् वैकुण्ठैः सह जज्ञे॥४॥ यथा भगवत आविर्भाव-मात्रं जन्मेति भण्यते तथैव वैकुण्ठस्य कल्पनम् आविर्भावनम् एव, न तु प्राकृतवत् कृत्रिमत्वम् । उभयत्रापि नित्यत्वात् नित्यत्वाभिप्रायेण तत्-साम्येनाह जज्ञ इति । श्री-विकुण्ठ-सूतस् तस्येवेदं वैकुण्ठं मूल-वैकुण्ठस् तु अष्टावरण-पारे विरजं सृष्टेः प्राक् ब्रह्मणा दृष्टम् इति द्वितीय-स्कन्धे प्रसिद्धम् इति सन्दर्भः ॥५॥

—ओ)०(ओ—

**॥ ८.५.६ ॥ **

**तस्यानुभावः कथितो गुणाश् च परमोदयाः ।**

**भौमान् रेणून् स विममे यो विष्णोर् वर्णयेद् गुणान् ॥**

**श्रीधरः : **तस्य वैकुण्ठ-संज्ञस्य हरेर् अनुभावः सनकादि-शापेन दैत्यतां प्राप्ताभ्यां स्व-पार्षदाभ्यां वराहादि-रूपेना यूद्धादि-लक्षणः, गुणाश् च ब्रह्मण्यतादयः, परमोदयाश् च महर्द्धयः कथिताः तृतीय-स्कन्धादिषु ॥६॥

**क्रम-सन्दर्भः : _न व्याख्यातम्।_**

**विश्वनाथः :** कथितस् तृतीय-स्कन्धे गुणा ब्रह्मण्यत्वादयः ॥६॥

—ओ)०(ओ—

**॥ ८.५.७-१० ॥ **

**षष्ठश् च चक्षुषः पुत्रश् चाक्षुषो नाम वै मनुः ।**

**पूरु-पूरुष-सुद्युम्न- प्रमुखाश् चाक्षुषात्मजाः ॥**

**इन्द्रो मन्त्रद्रुमस् तत्र देवा आप्यादयो गणाः ।**

**मुनयस् तत्र वै राजन् हविष्मद्-वीरकादयः ॥**

**तत्रापि देवसम्भूत्यां वैराजस्याभवत् सुतः ।**

**अजितो नाम भगवान् अंशेन जगतः पतिः ॥**

**अयोधिं येन निर्मथ्य सुराणां साधिता सुधा ।**

**भ्रममाणोऽम्भसि धृतः कूर्म-रूपेण मन्दरः ॥**

**चैतन्य-मत-मञ्जुषा :** षष्ठं मनुम् आह—अजितो नामेत्य्-आदि । भगवान् श्री-कृष्णोऽजित-नामाभूत् । एवं स्वायम्भुवे मन्वन्तरे प्रथमे मन्वन्तरावतारः कपिलो यज्ञश् च, द्वितीये स्वारोचिषे मन्वन्तरे विभुः । तृतीये उत्तमे मन्वन्तरे सत्यसेनः । चतुर्थे तामसे हरिः । पञ्चमे रैवते वैकुण्ठः, यो वैकुण्ठान्तरं चकार । षष्ठे चाक्षुषेऽजितोऽयम् ॥९॥

_अन्यैर् न व्याख्यातम्।_

—ओ)०(ओ—

**॥ ८.५.११-१२ ॥**

**श्री-राजोवाच——**

**यथा भगवता ब्रह्मन् मथितः क्षीर-सागरः ।**

**यद्-अर्थं वा यतश् चाद्रिं दधाराम्बुचरात्मना ॥**

**यथामृतं सुरैः प्राप्तं किं चान्यद् अभवत् ततः ।**

**एतद् भगवतः कर्म वदस्व परमाद्भुतम् ॥**

**श्रीधरः : **यतो हेतोः । अम्बु-चरात्मना कूर्म-रूपेण । सुराणां साधिता सुधा इत्य् उक्त्या युद्धाद्य् अपि सूचितम्, अतः पृच्छति—किं चान्यद् इति ॥११-१२॥

**क्रम-सन्दर्भः : _न व्याख्यातम्।_**

**विश्वनाथः :** अम्बुचरः कूर्मस् तद्-आत्मना ॥११-१२॥

—ओ)०(ओ—

**॥ ८.५.१३ ॥ **

**त्वया सङ्कथ्यमानेन महिम्ना सात्वतां पतेः ।**

**नातितृप्यति मे चित्तं सुचिरं ताप-तापितम् ॥**

**श्रीधरः : **नोत्तिष्ठेरन्न् अपुनर् जीवन्ति स्मेत्य् अर्थः ॥१३॥

**क्रम-सन्दर्भः : _न व्याख्यातम्।_**

**विश्वनाथः : _न व्याख्यातम्।_**

—ओ)०(ओ—

**॥ ८.५.१४ ॥**

**श्री-सूत उवाच—**

**सम्पृष्टो भगवान् एवं द्वैपायन-सुतो द्विजाः ।**

**अभिनन्द्य हरेर् वीर्यम् अभ्याचष्टुं प्रचक्रमे ॥**

_न कतमेनापि व्याख्यातम्।_

—ओ)०(ओ—

**॥ ८.५.१५-१६ ॥**

**श्री-शुक उवाच—**

**यदा युद्धेऽसुरैर् देवा बध्यमानाः शितायुधैः ।**

**गतासवो निपतिता नोत्तिष्ठेरन् स्म भूरिशः ॥**

**यदा दुर्वासः-शापेन सेन्द्रा लोकास् त्रयो नृप ।**

**निःश्रीकाश् चाभवंस् तत्र नेशुर् इज्यादयः क्रियाः ॥**

**श्रीधरः : **दुर्वाससा हि कदाचिन् मार्गे गच्छन्तम् इन्द्रं दृष्ट्वा स्व-कण्ठ-स्था माला तस्मै दत्ता, तेन च श्री-मदेनानादृत्यैरावतस्य कुम्भयोर् निक्षिप्ता, स च गजो मत्तः पद्भ्यां तां मालां चूर्णी-चकार, ततः कुपितो दुर्वासास् तं शशाप त्रिभिर् लोकैः सह त्वं निःश्रीको भवेति । तद् एतद् आह—यदा दुर्वाससः शापाद् इति । इज्यादयो यागाद्याः। ॥१५-१६॥

**क्रम-सन्दर्भः : **यदा युद्ध इति युग्मकम् । सेन्द्रा इन्द्रानुगता ये, त एव, न त्व् असुरा इत्य् अर्थः ॥१५-१६॥[^३०]

**विश्वनाथः :** नोत्तिष्ठेरन् न पुनर् जीवन्ति स्म इति देवानां पराभव उक्तः, तत्र कारणम् आह—दुर्वासः-शापेनेति । दुर्वासा हि कदाचिन् मार्गे गच्छन्तम् इन्द्रं दृष्ट्वा स्व-कण्ठ-स्था माला तस्मै दत्ता । तेन श्री-मदेनानादृत्यैवैरावतस्य कुम्भयोर् निक्षिप्ता । स च पशुत्वान् मत्तः पतितां तां मालां पद्भ्यां चूर्णीचकार । तद् दृष्ट्वा कुपितो दुर्वासास् त्रिभिर् लोकैः सह त्वं निःश्रीको भवेति शशाप ॥१५-१६॥

—ओ)०(ओ—

**॥ ८.५.१७-१८ ॥ **

**निशाम्यैतत् सुर-गणा महेन्द्र-वरुणादयः ।**

**नाध्यगच्छन् स्वयं मन्त्रैर् मन्त्रयन्तो विनिश्चितम् ॥**

**ततो ब्रह्म-सभां जग्मुर् मेरोर् मूर्धनि सर्वशः ।**

**सर्वं विज्ञापयां चक्रुः प्रणताः परमेष्ठिने ॥**

_न कतमेनापि व्याख्यातम्।_

—ओ)०(ओ—

**॥ ८.५.१९-२० ॥ **

**स विलोक्येन्द्र-वाय्व्-आदीन् निःसत्त्वान् विगत-प्रभान् ।**

**लोकान् अमङ्गल-प्रायान् असुरान् अयथा विभुः ॥**

**समाहितेन मनसा संस्मरन् पुरुषं परम् ।**

**उवाचोत्फुल्ल-वदनो देवान् स भगवान् परः ॥**

**श्रीधरः : **असुरान् अयथा देव-वैलक्षण्येन । बल-पुष्ट्य्-आदि-युक्तान् विलोक्येत्य् अर्थः । हरिं शरणं गताः सन्तो यथा-पूर्वं सर्वं प्राप्स्याम इति हर्षेणोत्फुल्लं विकसितं वदनं यस्य ॥१९-२०॥

**चैतन्य-मत-मञ्जुषा :**समाहितेन मनसेत्य्-आदि । पुरुषं परं श्री-कृष्णम् एवेत्य् अर्थः । समाहितेन मनसा संस्मरन्, न तु तत्र गत्वा पश्यन् । उत्फुल्ल-वदन इत्य् अस्यायम् अर्थः—स्मरण-मात्रेण प्रसाद-सुमुखस्य प्रादुर्भूतः श्री-कृष्ण इति सर्व-कार्य-सिद्धिर् अनुमिता ॥२०॥

**क्रम-सन्दर्भः : **स विलोक्येति युग्मकम् । असुरान् अयथेति ज्ञान-दृष्ट्यैव दृष्टम्, तेषाम् अत्रानागमनात् । उत्फुल्ल-वदन इति समाधौ हरेः प्रसादानुभवात् ॥१९-२०॥

**विश्वनाथः :** स परमेष्ठी असुरांस् तु अयथा बल-पुष्ट्य्-आदि-युक्तान् ॥१९-२०॥

—ओ)०(ओ—

**॥ ८.५.२१ ॥ **

**अहं भवो यूयम् अथोऽसुरादयो**

**मनुष्य-तिर्यग्-द्रुम-घर्म-जातयः ।**

**यस्यावतारांश-कला-विसर्जिता**

**व्रजाम सर्वे शरणं तम् अव्ययम् ॥**

**श्रीधरः :**मनुष्यादयो जरा-युजाण्ड-जोद्भिज्ज-स्वेद-जाः । यस्यावतारः पुरुषस् तस्यांशो ब्रह्मा तस्य कला मरीच्य्-आदयस् ताभिर् विसर्जिताः पुत्र-पौत्रादि-द्वारा जनिताः ॥२१॥

**चैतन्य-मत-मञ्जुषा :**यद् उवाच तद् एव दर्शयति—अहं भवेत्य्-आदिभिः त्रिभिः ॥२१॥

**क्रम-सन्दर्भः : **यस्यावतार-रूपा येऽंशाः कलाश् च पुरुषस्य त्रि-देव्य्-आदयो मरीच्य्-आदयश् च ताभिर् विसर्जिताः । तत्र मूलावतारिणः पुरुष-त्रयं, तत्र द्वितीयात् पुरुषात् त्रिदेवी । तत्र ब्रह्मणो मरीच्य्-आद्याः । तेभ्योऽन्येऽन्य इति विवेचनीयम् । तद् एतद् अवतारि-दृष्ट्योक्तम् ॥२१॥

**विश्वनाथः : **धर्म-जातयः स्वेदजाः । यस्यावतारः पुरुषस् तेनाहं भवश् च विसर्जितो विविधां सृष्टिं कारितौ पुरुषांशेन मया च मरीच्य्-आदयः । मत्-कलाभिर् मरीच्य्-आदिभिः पुत्र-पौत्र-द्वारा औस्रादयो विसर्जिताः ॥२१॥

—ओ)०(ओ—

**॥ ८.५.२२ ॥ **

**न यस्य वध्यो न च रक्षणीयो**

**नोपेक्षणीयादरणीय-पक्षः ।**

**तथापि सर्ग-स्थिति-संयमार्थं**

**धत्ते रजः-सत्त्व-तमांसि काले ॥**

**मध्वः-**अनुग्राह्यतया पक्षा देवानात्म्यर्थतो हरेः इति च ॥२२॥

**श्रीधरः : **ननु तर्हि सर्वेष्व् असौ समः स्यात्, किं तच् छरणाश्रयेण ? सत्यम्, यद्यप्य् एवं, तथाप्य् अस्मत्-पक्षपाती भविष्यतीत्य् आशयेनाह—न यस्येति द्वाभ्यम् ॥२२॥

**क्रम-सन्दर्भः : **न यस्येत्यादौ सर्गादयः, लोकवत् तु लीला-कैवल्यम् [वे।सू। २.१.३३] इति न्यायेनैवेति भावः । तद् उक्तम्—


    सृष्ट्य्-आदिकं हरिर् नैव प्रयोजनम् अपेक्ष्य तु । 


    कुरुते केवलानन्दाद् यथा मत्तस्य नर्तनम् ॥ इत्य् आदि[^३१] ॥२२॥

**विश्वनाथः :** न यस्य बध्य इति तस्य सर्वत्र साम्याद् इति भावः । ननु तर्हि वधादयः कथं जगति दृश्यन्ते तत्राह धत्ते इति । गुणानां तच्-छक्तित्वात् सृष्ट्य्-आद्य्-अर्थं स एव रज-आदि धत्ते इत्य् उच्यते तमः-सत्त्व-रजोभिर् गुणैर् एव वध-रक्षणोपेक्षणानि क्रियन्ते तत्र परमेश्वरे केवलम् उपचार इति भावः ॥२२॥

—ओ)०(ओ—

**॥ ८.५.२३ ॥ **

**अयं च तस्य स्थिति-पालन-क्षणः**

**सत्त्वं जुषाणस्य भवाय देहिनाम् ।**

**तस्माद् व्रजामः शरणं जगद्-गुरुं**

**स्वानां स नो धास्यति शं सुर-प्रियः ॥**

**श्रीधरः : **स्थिति-पालनस्य क्षणः कालः । अतः सुर-प्रियः सन् स्वीयानां नः शं सुखं करिष्यति ॥२३॥

**क्रम-सन्दर्भः : **ननु, सर्गादिकालाऽनुसारी चेद् असौ तर्हि कालान्तरेऽस्मद्-विपक्षी-भावान् नातिविश्वसनीयस् तत्राह—स्वानाम् इति । ननु, तर्हि स्वीयत्वम् अप्य् अस्मासु न घटते ? तत्राह—सुर-प्रियः । सुरेषु प्रियास् तद्-भक्ताः श्री-नारदादयो यस्य स इति । सुरेष्व् एव तद्-भक्तानां स्थिति-प्राचुर्याद् अस्मास्व् एवास्याऽनुग्रहः पर्यवस्यतीति भावः ॥२३॥

**विश्वनाथः :** किन्तु सम्प्रति तमः-कार्य-वध-कालो नेत्य् आह—अयं स्थितिर् मर्यादा तस्याः पालन-क्षणः समयः । सत्त्वं जुषाणस्येति सम्प्रति सत्त्वं स्वीकुर्वन् सुर-प्रियः एव भवितुम् अर्हतीति भावः ॥२३॥

—ओ)०(ओ—

**॥ ८.५.२४ ॥**

**श्री-शुक उवाच—**—

**इत्य् आभाष्य सुरान् वेधाः सह देवैर् अरिन्दम ।**

**अजितस्य पदं साक्षाज् जगाम तमसः परम् ॥**

**श्रीधरः : **यत्र क्षीराब्धौ हरेर् वासस् तद् एव तमसः परं स्थानम् । यद् वा, लोकालोकात् परतो यत् तमस् ततः परं स्थानं जगाम ॥२४॥

**चैतन्य-मत-मञ्जुषा :**अजितस्य पदं स्थानं तमसः परं लोकाद् बहिर् यद् उत्तमं तस्माद् अपि परम्, तत्रार्जुनेन सह भगवान् श्री-कृष्णो ब्राह्मण-पुत्रानयनार्थं गतः । यद् वा, तमसः परं शुद्ध-सत्त्वं, किन्तु ब्रह्माण्डान्तर्-वर्त्य् एव तत् । क्षीराब्धि-स्थं वा ॥२४॥

**क्रम-सन्दर्भः : **अजितस्य पदं विकुण्ठा-सुतस्यैव तेनैव प्रकाशितं वैकुण्ठ-विशेषम् । तमसः परम् प्रपञ्च-मध्याविर्भूतत्वेऽपि श्री-भगवद्-विग्रहवद् एव प्रकृत्या न स्पृष्टं यत् तज् जगाम, तत्-समीप-देशं प्रापेत्य् अर्थः ॥२४॥

**विश्वनाथः :** पदं क्षीरोदधि-स्थ-श्वेतद्वीपम् । तमसः प्रकृतेः परम् ॥२४॥

—ओ)०(ओ—

**॥ ८.५.२५ ॥ **

**तत्रादृष्ट-स्वरूपाय श्रुत-पूर्वाय वै प्रभुः ।**

**स्तुतिम् अब्रूत दैवीभिर् गीर्भिस् त्व् अवहितेन्द्रियः ॥**

**श्रीधरः : **दैवीभिर् लोकेऽप्रसिद्धाभिर् वैदिकीभिर् गीर्भिः स्तुतिम् अकरोत् ॥२५॥

**क्रम-सन्दर्भः : _न व्याख्यातम्।_**

**विश्वनाथः :** अदृष्ट-स्वरूपायेति तत्र वर्तमानत्वेऽपि तद्-इच्छां विना द्रष्टुम् अशक्तेः । अब्रूत अकरोत् । दैवीभिः पुरुष-सूक्तादिभिः वैदिकीभिः ॥२५॥

—ओ)०(ओ—

**॥ ८.५.२६ ॥**

**श्री-ब्रह्मोवाच—**

**अविक्रियं सत्यम् अनन्तम् आद्यं**

**गुहाशयं निष्कलम् अप्रतर्क्यम् ।**

**मनोऽग्र-यानं वचसानिरुक्तं**

**नमामहे देव-वरं वरेण्यम् ॥**

**श्रीधरः : **देव-वरं नमामहे नमाम । हे देव ! वरं त्वां नमामेति वा । वरत्वे हेतुः—सत्यम् । कुतः ? अविक्रियम् । तत् कुतः ? अनन्तम् आद्यं चानादिम् । आद्य्-अन्तवन्तो हि वृद्ध्य्-आदि-विक्रिया-युक्ता भवन्ति । किं च—गुहाशयं सर्वान्तरम् । कुतः ? निष्कलं निरुपाधिम् । तत् कुतः ? अप्रतर्क्यम् । तत् कुतः ? मनोऽग्र-यानं मनसोऽपि जविष्टम् । मनः-प्राप्ये स्थाने ततः प्राग् एव विद्यमानत्वात् । तथा च श्रुतिः—अनेजद् एकं मनसो जवीयो नैनद् देवा आप्नुवन् पूर्वम् अर्शत् । तद् धावतोऽन्यानेत्य् एति तिष्ठेत् इति । वचसा अनिरुक्तं, अविषयत्वात्—यद्-वाचा नाभ्युदितं येन वाग् अभ्युद्यते इति श्रुतेः । मनो-वचसोर् अगोचरत्वाद् अप्रतर्क्यम् । यथेष्टं वा सर्वेषां हेतु-हेतुमद्-भावः ॥२६॥

**क्रम-सन्दर्भः : **ब्रह्मत्वेन स्तौति—अविक्रियम् इति ॥२६॥

**विश्वनाथः :** हे देव ! त्वां वयं नमाम एव न तु ध्यातुं स्तोतुं च प्रभवाम इत्य् आहुः । मनसोऽग्रे यानं यस्य तम् । तथा च श्रुतिः—अनेजद् एकं मनसो जवीयो नैनद् देवा आप्नुवन् पूर्वम् अर्शत् । तद् धावतोऽन्यानेत्य् एति तिष्ठेत् [ईश।उ। ४]इति । वचसापि अनिरुक्तं—यद् वाचा नाभ्युदितं येन वाग् अभ्युद्यते इति श्रुतेः । अस्मन्-मनो-वचसोर् मायिकत्वात् तव तु मायातीतत्वाद् इति भावः । मायातीतत्वे लिङ्गम् आह विक्रियं गुणानाम् एव विकार-धर्मत्वाद् इति भावः । न च मन आद्यगम्यत्वेऽपि तवावस्तुत्वम् इत्य् आह—सत्यम् । ननु, किं घट-पटादिकम् इव नेत्य् आह अनन्तं काल-देश-परिच्छेद-रहितं यत्र आद्यं सर्व-जगत्-कारणम् । अत एव सर्वेषाम् अगम्यत्वाद् गुहायाम् इव शेते इति तं, यतो निष्कलं निरुपाधिम् । यद् वा, अप्रमेयत्वान् निष्कलं—कलो नाकालम् आनायोर् इति मेदिनी। तत्र हेतुः अप्रतर्क्यम् ॥२६॥

—ओ)०(ओ—

**॥ ८.५.२७ ॥ **

**विपश्चितं प्राण-मनो-धियात्मनाम्**

**अर्थेन्द्रियाभासम् अनिद्रम् अव्रणम् ।**

**छायातपौ यत्र न गृध्र-पक्षौ**

**तम् अक्षरं खं त्रि-युगं व्रजामहे ॥**

**मध्वः-**छाया त्व् अविद्या सम्प्रोक्ता जन्य-विद्याऽऽतपः स्मृतम् ।

	जीव-गृध्रस्य तौ पक्षाव् अध-ऊर्ध्व-पथोः पृथक् ।

	तौ विष्णोस् तु न विद्येते नित्य-विद्या स्वरूपिणः ॥ इति च ॥२७॥

**श्रीधरः : **किं च, प्राणादीनां विपश्चितं ज्ञातारम् । आत्माहङ्कारो देहो वा, न तु तद्-व्यतिरिक्तं ज्ञेयम् अस्तीत्य् आह—अर्थो विषयः । इन्द्रियाणि तद्-वाहकानि तद्-उभय-रूपेणाभासत इति तथा तम् । तथाप्य् अनिद्रं स्वप्न-दर्ष्टृवद् अज्ञान-रहितम् । कुतः ? अव्रणम् अदेहम् । अत एवाक्षरं खम् इव व्यापिनं च । सर्वत्र हेतुः—यत्र यस्मिन् गृध्र-पक्षौ जीव-पक्ष-पातिनौ छायातपाव् अविद्या च तन्-निवर्तिका विद्या च नास्ति तं त्रि-युगं त्रिषु युगेष्व् आविर्भवन्तं शरणं व्रजाम ॥२७॥

**क्रम-सन्दर्भः : **परमात्मत्वेन स्तौति—विपश्चितम् इति द्वाभ्याम् । तत्-तद्-अवतार-रूपेण त्रि-युगम् ॥२७॥

**विश्वनाथः :** अतस् तस्य सर्वज्ञत्वं सर्वाज्ञेयत्वं चाह—विपश्चितं प्राणादीनां ज्ञातारम्। आत्मा अहङ्कारो देहो जीवो वा । अर्था विषयाः इन्द्रियाणि तद्-ग्राहकाणि तैर् न भासते इति तं विषय-निष्ठेन्दिर्यागोचरम् इत्य् अर्थः । अनिद्रं द्रष्टारं तद् अपि अव्रणं जीव-दुःख-दर्शिनेऽप्य् अदुःखितं सर्वत्र हेतुः । यत्र यस्मिन् गृध्र-पक्षौ जीव-पक्ष-तुल्यौ छाया-तपौ अविद्या-विद्ये न स्तः । अत एवाक्षरं खं नित्य-सुख-रूपम् इत्य् अर्थः । खम् इन्द्रिये सुखे स्वर्ग इति कोषः । नित्य-सुखम् एव गणयति । त्रियुगं त्रीणि युगानि यत्र तं षड्-ऐश्वर्यवन्तम् इत्य् अर्थः । व्रजामहे शरणं व्रजामः ॥२७॥

—ओ)०(ओ—

**॥ ८.५.२८ ॥ **

**अजस्य चक्रं त्व् अजयेर्यमाणं**

**मनोमयं पञ्चदशारम् आशु ।**

**त्रि-नाभि विद्युच्-चलम्**[^३२]** अष्ट-नेमि**

**यद्-अक्षम् आहुस् तम् ऋतं प्रपद्ये ॥**

**मध्वः-**गुण-त्रय-नाभि । विद्युद् ब्रह्म । विद्युद् ब्रह्मेत्य् उपासीत इति श्रुतेः । जगच्-चक्रस्याक्ष-भूतो बल-रूपश् च केशवः ॥ इति च ॥२८॥

**श्रीधरः : **तद् एवम् अविक्रियत्वादिभिः सर्व-ज्ञत्वादिभिश् च सत्यत्वं वरेण्यत्वं चोक्तम्, संसार-चक्राधारत्वेनापि तद् एव दर्शयन्न् आह—अजस्य जीवस्य चक्रं चक्रवद् आवर्तमानं देहाद्य्-अजया मायया प्रेर्यमाणम् । योऽक्षो यस्य यद् अधिष्ठानम् आहुस् तम् ऋतं सत्यं प्रपद्ये । कथं-भूतं चक्रम् ? मनो-मयं मनः प्रधानम् । दशेन्द्रियाणि पञ्च-प्राणाश् चेत्य् एवं पञ्च-दश अरा यस्य । आशु शीघ्र-गम् । त्रयो गुणा नाभिर् इव मध्ये यस्य । विद्युद् इव चलम् । अष्टौ प्रकृतयो नेमय इवावरणानि यस्य ॥२८॥

**क्रम-सन्दर्भः : **यद् अक्षम् आहुर् इत्य् अस्य टीकायां—गुणीभूत-प्रथमान्त-यच्-छब्देनैव तम् इत्य् अस्यान्वयः कृतः । अष्टौ प्रकृतयः [श्रीधर-टीकायाम्]इति भूमिर् आपोऽनलो वायुः[गीता७.४] इत्य्-आदि-गीतोक्तेः ॥२८॥

**विश्वनाथः : **एवम्-भूतः स एव जीवैर् उपास्यो यतो जीवाविद्या तद्-आश्रययैवेत्य् आह अजस्य जीवस्य चक्रं संसार-चक्रम् अजया मायया प्रेर्यमाणं चाल्यमानं मनो-मयं मनः-प्रधानं दशेन्द्रियाणि पञ्च-प्राणाश् चेत्य् एवं पञ्चदश अरायस्य आशु शीघ्र-गं त्रयोगुणा नाभिर् इव मध्ये यस्य विद्युद् इव चपलम् अष्ट-प्रकृतयो नेमय इवाकरणानि यस्य तत् । यद् अक्षं यः परमेश्वर एवाक्षो यस्य तत् यद् अधिष्ठानम् आहुर् इत्य् अर्थः । तत् ऋतं प्रपद्ये ॥२८॥

—ओ)०(ओ—

**॥ ८.५.२९ ॥ **

**य एक-वर्णं तमसः परं तद्**

**अलोकम् अव्यक्तम् अनन्त-पारम् ।**

**आसां चकारोपसुपर्णम् एनम्**

**उपासते योग-रथेन धीराः ॥**

**श्रीधरः : **सर्व-जीव-नियन्तृत्वादिना च वरिष्ठत्वम् आह, य इति । य उप-सुपर्णं जीव-समीपे तन् नियन्तृत्वेनासाञ्चकारास् ते स्म । द्वा सुपर्णा सयुजा सखाया समानं वृक्षं परिषस्वजाते [मु।उ। ३.१.१] इति श्रुतेः । यद् वा, भक्त-रक्षणार्थं गरुडस्योपरि य उपविष्ट इत्य् अर्थः । तर्हि देह-स्थत्वाद् भक्त-रक्षणादि-क्रियावेशाज् जीव-साम्यं स्यात् तत्राह, एक-वर्णं ज्ञानैक-स्वरूपं, तमसः प्रकृतेः परम्, अलोकम् अदृश्यम् अव्यक्तं निर्विकल्पम्, अनन्त-पारं कालतो देशतश् चापरिच्छिन्नं तद् ब्रह्मैव यः । अप्रच्युत-स्वरूपत्वान् न जीव-साम्यम् । तयोर् अन्यः पिप्पलं स्वाद्व् अत्त्य् अनश्नन्न् अन्यो अभिचाकशीति [मु।उ। ३.१.१] इति विशेष-श्रवणाद् इत्य् अर्थः । अत एव यम् एनं धीरा योगेन रथेन प्राप्ति-साधनेनोपासते भजन्ते तं नमामेत्य् उत्तरेणान्वयः ॥२९॥

**क्रम-सन्दर्भः : **भगवत्त्वेन स्तौति—य इति युग्मकेन । यस् तमसः परं स्व-धाम आसाञ्चकार अनादित एवाऽध्यास्ते तम् एनं योग-रूप-प्राप्ति-साधनेन धीरा उपासते । तच् चोपसुपर्णं यथा स्यात् तथेति । गरुडम् अप्य् अनुगम्योपासत इत्य् अर्थः । इति दाक्ष्यं दर्शितम् । तद् धाम विशिनष्टि—एक-वर्णं शुद्ध-सत्त्वैक-स्वरूपम् यतस् तमसः प्रकृतेः परम्, यत एवालोकम् लोकातीतम् । अत एवानन्त-पारम् अव्यक्तम् प्राकृतागोचरम् इति ॥२९॥

**विश्वनाथः : **प्रपत्ति-प्रकारम् अभिव्यञ्जयति—य इति । एक-वर्णम् एकाक्षरं प्रणव-रूपं सुपर्णं गरुडं य उप आधिक्येन उपरि वा आसाञ्चकार अध्यास्ते स्म । कीदृशम् ? तमसः प्रकृतेः परं तत् तं प्रसिद्धम् अलोकं लोकातीतं, अत एव अव्यक्तं लोकागम्यम् । तत्र हेतुः—अनन्त-पारं सर्व-वेद-रूपत्वाद् अर्थतः शब्दतश् च एतावत्तया निश्चेतुम् अशक्यम् । एति भावःभावं प्रणव-सुपर्णम् आरूढम् एनं परमेश्वरं योग एव रथः, तेन योग-लक्षणं रथम् आरुह्येत्य् अर्थः । उपासते उत्साह-स्थायिना वीर-रसेन युद्ध्यमाना इवेत्य् अर्थः । तन् मां मोक्षानन्द-जिघृक्षयेति भावः । धीरा युद्धाद् अनपसरन्तः तं नमामेत्य् उत्तरेणान्वयः ॥२९॥

—ओ)०(ओ—

**॥ ८.५.३० ॥ **

**न यस्य कश्चातितितर्ति**[^३३]** मायां**

**यया जनो मुह्यति वेद नार्थम् ।**

**तं निर्जितात्मात्म-गुणं परेशं**

**नमाम**[^३४]** भूतेषु समं चरन्तम् ॥**

**मध्वः :** आत्मा च आत्म-गुणाश् च निर्जिता येन ॥३०॥

**श्रीधरः : **माया-नियन्तृत्वेनापि जीव-साम्यं परिहरन् वरिष्ठत्वम् आह—यस्य मायां कश् च कश्चिद् अपि नातितितर्ति नातिक्रामति । कथं-भूताम् ? जनो यया मुह्यति । अर्थम् आत्म-स्वरूपं न तु वेद । निर्जित आत्मात्म-शक्तिर् माया च तद् गुणाश् च येन तम् ॥३०॥

**क्रम-सन्दर्भः : **अधीराणां तु दुर्गमत्वम् आह—न यस्येति । अर्थं परमार्थं यं न वेद, तं परेशं[^३५] भगवन्तं नमामि । कीदृशम् ? निर्जिता वशीकृता आत्मानः स्वांश-भूताः महा-पुरुषादयः आत्म-भूता गुणा ऐश्वर्यादयश् च येन तम् एवं-भूतैश्वर्यत्वेऽपि न तूच्चावचा दृष्टिर् इत्य् आह—भूतेष्व् इति ॥३०॥

**विश्वनाथः :** प्रभविष्णुताम् आह—न यस्येति । कश् च कोऽपि प्रपत्तिं विनेति शेषः । निर्जिता वशीकृता आत्मानो जीवा आत्म-शक्तिर् माया तद्-गुणाश् च येन तम् ॥३०॥

—ओ)०(ओ—

**॥ ८.५.३१ ॥ **

**इमे वयं यत्-प्रिययैव तन्वा**

**सत्त्वेन सृष्टा बहिर्-अन्तर्-आविः ।**

**गतिं न सूक्ष्माम् ऋषयश् च विद्महे**

**कुतोऽसुराद्या इतर-प्रधानाः ॥**

**श्रीधरः : **अर्थं न वेद[भा।पु। ८.५.३०] इति यद् उक्तं, तत् प्रपञ्चयन्न् आह—इमे वयं देवा ऋषयश् च यस्य प्रियया तन्वा सत्त्वेनैव सृष्टा अपि बहिर् अन्तश् च सत्ता-प्रकाशाभ्याम् आविः प्रकटाम् अपि सूक्ष्मां गतिं निरुपाधि-स्वरूपं न विद्मः । इतर-प्रधाना रजस्-तमो-मयाः कुतो विदुः ? तं नमामेति पूर्वेणान्वयः ॥३१॥

**चैतन्य-मत-मञ्जुषा :**अजितं स्तुत्वा तस्मात् परं श्री-कृष्णं स्तौति—इमे वयम् इत्य्-आदि । इमे मदाद्याः सुरा इति बहु-वचनम् । यद् यस्य तव प्रियया तन्वा श्री-कृष्णाख्येन श्री-विग्रहेण सूक्ष्माम् अतिदूरस्थत्वेन दुष्प्रापां गतिं काष्ठाम् अवधि-भूतां तां न विद्मः, सत्त्वेन सृष्टा अपि ऋषयश् च न विन्दन्तीत्य् अर्थः । बहिर् अवतारादिभिर् अन्तः केवलेऽन्तः-पुरे आविः प्रादुर्भवन्तीत्य् अपि, कुतोऽसुरा इत्य् अर्थः ॥३१॥

**क्रम-सन्दर्भः : **दुर्गमत्वम् एव दर्शयति—इमे वयम् इति ॥३१॥

**विश्वनाथः :**अर्थं न वेद[भा।पु। ८.५.३०] इति यद् उक्तं, तत् प्रपञ्चयति—इमे इति । बहिः काल-रूपेण अन्तर् अन्तर्यामि-रूपेण आविः प्रकटाम् अपि गतिं चरित्रम् ऋषयः सन्तो न विद्मः । इतर-प्रधाना रजस्-तमो-मयाः कुतो विदुस् तं नमामेति पूर्वेणान्वयः वयं देवा ऋषयश् च यस्य प्रियया तन्वा सत्त्वेनैव सृष्टा अपि बहिर् अन्तश् च सत्ता-प्रकाशाभ्याम् आविः प्रकटाम् अपि सूक्ष्मां गतिं निरुपाधि-स्वरूपं न विद्मः । इतर-प्रधाना रजस्-तमो-मयाः कुतो विदुः ? तं नमामेति पूर्वेणान्वयः ॥३१॥

—ओ)०(ओ—

**॥ ८.५.३२ ॥ **

**पादौ महीयं स्व-कृतैव यस्य**

**चतुर्-विधो यत्र हि भूत-सर्गः ।**

**स वै महा-पूरुष आत्म-तन्त्रः**

**प्रसीदतां ब्रह्म महा-विभूतिः ॥**

**श्रीधरः : **इदानीं वैराज-रूपेण स्तुवन् प्रार्थयते । पादौ महीति द्वादशभिः । यत्र मह्यां जरा-युजादि-भूत-सर्गः सा मही यस्य पादौ स नः प्रसीदतु । आत्म-तन्त्रः पादादि-मत्त्वेऽपि न तत् पर-तन्त्रः । कुतः ? ब्रह्म अप्रच्युत-रूपः । तत् कुतः ? महती विभूतिर् ऐश्वर्यं यस्य सः ॥३२॥

**चैतन्य-मत-मञ्जुषा :**अजितं स्तुत्वा, ततश् च परात्प्परं श्री-कृष्णं च स्तुत्वा इदानीं विराड्-रूपेण वर्तमानं स्तौति द्वादशभिः ॥३२॥

**क्रम-सन्दर्भः : **तथापि ब्रह्मणोऽपि प्रतिष्ठा-रूपं तम् अर्वाग्-दृष्ट्यैव भजेमहीत्य् आह—पादौ महीति द्वादशभिः । ब्रह्म च महा-विभूतिर् यस्य, अतो महा-विभूतीत्य् अत्रापि महती ब्रह्म-लक्षणा विभूतिर् यस्य स इत्य् एव एकादशे [११.१६] विभूति-कथन-प्रसङ्गे विस्तरेण दर्शयिष्यते ॥३२॥

**विश्वनाथः :** अतो वयं तव स्थूलं दृश्यं वैराज-रूपं जानीम इति व्यञ्जयन् प्रार्थयते । पादौ महीति द्वादशभिः । महत्यः पृथ्वी-जलाद्या विभूतयो यस्य सः । प्रसीदतां प्रसीदतु । ब्रह्म-मूर्तित्वाद् ब्रह्म । 


    पृथिवी वायुर् आकाश आपो ज्योतिर् अहं महान् ।


    विकारः पुरुषोऽव्यक्तं रजः सत्त्वं तमः परम् ॥ [भा।पु। ११.१६.३७] 

इति विभूति-गणनाध्याये परम् इत्य् अस्य ब्रह्मेति व्याख्यानात् । परात्परं ब्रह्म च ते विभूतयः [स्तो।र। १४] इति यामुनाचार्य-कृत-स्तोत्राच् च, ब्रह्मापि महा-विभूतिर् यस्येति सन्दर्भः । ततश् च प्राकृते लोके प्राकृत्यः पृथिव्य्-आदयः क्षुद्रा एव विभूतय इति ता एव निर्दिशति पादाव् इति चिन्मय-मूर्तेस् तस्य पादयोर् विभूतित्वात् पादौ इयं मही स्व-कृता स्वेनैव सृष्टा यत्र मह्यां जरायुजादिश् चतुर्विधः । स वै स तु महा-पुरुष इति वैराजोऽयं तु प्राकृतः पुरुषः इति भावः । आत्म-तन्त्र-वैराजोऽयं तु काल-परतन्त्रेति भावः ॥३२॥ 

—ओ)०(ओ—

**॥ ८.५.३३ ॥ **

**अम्भस् तु यद्-रेत उदार-वीर्यं**[^३६]

**सिध्यन्ति जीवन्त्य् उत वर्धमानाः ।**

**लोका यतोऽथाखिल-लोक-पालाः**

**प्रसीदतां नः स**[^३७]** महा-विभूतिः ॥**

**मध्वः :** सूर्य-सोम-यमेन्द्रादीनृतेऽन्ये लोकपा अपि ।


    अद्भिर्जीवन्ति सोमाच् च महेन्द्रादीन् ऋतेऽखिलाः ।


    अपां सोमस्य चेन्द्राद्याः सर्वे वै जीवन-प्रदाः ॥[^३८] इति च ॥३३-३४॥

**श्रीधरः : **उदारं वीर्यं शक्तिर् यस्य, तद् अम्भो यस्य रेतः, स नः प्रसीदतु । उदार-वीर्यताम् आह, यतोऽम्भसो लोकादयः सिध्यन्ति जायन्ते ॥३३॥

**क्रम-सन्दर्भः : **लोकास् त्रय इति पाठः सर्वत्र । लोका यत इति स्वामि-सम्मतः, श्लोक-लब्धश् च ॥३३॥

**विश्वनाथः :** उदार-वीर्यं महा-शक्तिकं, यतोऽम्भसो लोकादयः सिद्ध्यन्ति जायन्ते ॥३३॥

—ओ)०(ओ—

**॥ ८.५.३४ ॥ **

**सोमं मनो यस्य समामनन्ति**

**दिवौकसां यो बलम् अन्ध आयुः ।**

**ईशो नगानां प्रजनः प्रजानां**

**प्रसीदतां नः स**[^३९]** महा-विभूतिः ॥**

**श्रीधरः : **यः सोमो देवानाम् अन्धोऽन्नम् । अत एव बलम् आयुश् च । नगानां वृक्षाणाम् । प्रकर्षेण जनयति वर्धयतीति प्रजनः । तं यस्य मनः समामनन्ति स नः प्रसीदतु ॥३४॥

**क्रम-सन्दर्भः : **अधुना अर्वाक् समन्वन्तं तत्र परिहरन्न् ऐश्वर्य-लीलयोर् महिमानम् आह—नमोऽस्त्व् इति । उपशान्ता निरुपद्रवा शक्तिर् यस्य स्वाराज्यस्य त्रिपाद्-विभूतेः स्व-धाम्नो लाभेन प्रतिपूरिता तत्-तद्-अंशेन सम्भाविता आत्मानं स्वांशा येन नभस्वान् इव विचित्र-गतिर् लीला यस्य तस्मै ॥३४॥

**विश्वनाथः :** यः सोमो देवानाम् अन्धः, अत एव बलम् आयुश् च । नगानां वृक्षाणां, प्रकर्षेण जनयतीति प्रजनः शुक्रस्य सोमात्मकत्वात् ॥३४॥

—ओ)०(ओ—

**॥ ८.५.३५ ॥ **

**अग्निर् मुखं यस्य तु जात-वेदा**

**जातः क्रिया-काण्ड-निमित्त-जन्मा ।**

**अन्तः-समुद्रेऽनुपचन्**[^४०]** स्व-धातून्**

**प्रसीदतां नः स महा-विभूतिः ॥**[^४१]

**मध्वः :** समुद्रे उदरे ॥३५॥[^४२]

**श्रीधरः : **अग्निर् यस्य तु मुखं जातः । कथं-भूतः ? जातं वेदो धनं यस्मात् । क्रिया-काण्डं तत् प्रतिपाद्यं कर्म, तन्-निमित्तं जन्म यस्य । अन्तः समुद्रे उदर-मध्ये स्व-धातून् पाकार्हान् एवान्नादीन् अनुपचन् । प्रसिद्ध-समुद्रेऽपि बाडव-रूपेणोदकान्य् एवानुपचन्न् अग्निः ॥३५॥

**क्रम-सन्दर्भः : _न व्याख्यातम्।_**

**विश्वनाथः :** जातं वेदो धनं यस्मात् सः । अन्तः-समुद्रे उदर-मध्ये । स्व-धातून् पाकार्हान् एवान्नादीन् पचन् प्रसिद्ध-समुद्रेऽपि बाडव-रूपेण जलानि ॥३५॥

—ओ)०(ओ—

**॥ ८.५.३६ ॥ **

**यच्-चक्षुर् आसीत् तरणिर् देव-यानं**

**त्रयीमयो ब्रह्मण एष धिष्ण्यम् ।**

**द्वारं च मुक्तेर् अमृतं च मृत्युः**[^४३]

**प्रसीदतां नः स महा-विभूतिः ॥**[^४४]

**मध्वः :** अमृतस्येति मुक्तेर् इत्य् अस्य विशेषणम् ॥३६॥

**श्रीधरः : **एष तरिणिर् यस्य चक्षुर् आसीत् । कथं-भूतः ? देव-यानम् अर्चिर् आदि-मार्ग-देवता । त्रयी-मयः, सैषा त्रय्य् एव विद्या तपति इति श्रुतेः । ब्रह्मणो धिष्ण्यम् उपासना-स्थानम् । य एषोऽन्तर् आदित्ये हिरण्-मयः पुरुषः इति श्रुतेः । मुक्तेर् द्वारं देव-यानत्वात् । अमृतं च पुण्य-लोकत्वात् । मृत्युश् च कालात्मकत्वात् । एवं-भूतस् तरणिर् यस्य चक्षुः, स प्रसीदतु ॥३६॥

**क्रम-सन्दर्भः : _न व्याख्यातम्।_**

**विश्वनाथः :** तरणिः सूर्यः देवयानम् । अर्चिर्-आदि-मार्ग-देवता । त्रयी-मयः, सैषा त्रय्य् एव विद्या तपति इति श्रुतेः । ब्रह्मणोऽधिष्ण्यम् उपासना-स्थानम् । य एषोऽन्तरादित्यो हिरण्मयः पुरुष इति श्रुतेः । मुक्तेर् द्वारं देव-यानत्वात् । अमृतं च पुण्य-लोकत्वात् । मृत्युश् च कालात्मकत्वात् ॥३६॥

—ओ)०(ओ—

**॥ ८.५.३७ ॥ **

**प्राणाद् अभूद् यस्य चराचराणां**

**प्राणः सहो बलम् ओजश् च वायुः ।**

**अन्वास्म सम्राजम् इवानुगा वयं**

**प्रसीदतां नः स महा-विभूतिः ॥**

**श्रीधरः : **कथं-भूतो वायुः ? चराचराणां सह-आदि-धर्म-वान् प्राणः, यं प्राणं वयं बुद्ध्य्-आद्य्-अधिष्ठातारो देवाः सम्राजं भृत्या इवास्मान् अनुसृत्य स्थिताः । एवं-भूतो वायुर् यस्य प्राणाद् अभूत् सः ॥३७॥

**क्रम-सन्दर्भः : _न व्याख्यातम्।_**

**विश्वनाथः : **यस्य प्राणाद् वायुर् इत्य् अन्वयः । यो वायुश् चराचराणां सह आदि-धर्मवान् प्राणः, यं प्राणं वयं बुद्ध्य्-आद्य्-अधिष्ठातारो देवाः सम्राजं भृत्या इव अन्वास्म ॥३७॥

—ओ)०(ओ—

**॥ ८.५.३८ ॥ **

**श्रोत्राद् दिशो यस्य हृदश् च खानि**

**प्रजज्ञिरे खं पुरुषस्य नाभ्याः ।**

**प्राणेन्द्रियात्मासु-शरीर-केतः**

**प्रसीदतां नः स महा-विभूतिः ॥**

**श्रीधरः : **खानि देह-गतानि च्छिद्राणि, प्राणः पञ्च-वृत्तिः, इन्द्रियाणि च, आत्मा मनश् च, असवो नाग-कूर्मादयः, शरीरं च, तेषां केतम् आश्रय-भूतं खं यस्य पुरुषस्य नाभ्याः प्रजज्ञे सः ॥३८॥

**क्रम-सन्दर्भः : _न व्याख्यातम्।_**

**विश्वनाथः : **हृदो यस्य हृदयाकाशात् खानि देह-गत-च्छिद्राणि नाभ्याः सकाशात् खं कीदृशं प्राणः पञ्च-वृत्तिश् च, इन्द्रियाणि च, आत्मा मनश् च, असवो नाग-कूर्मादयः, शरीरं च, तेषां केतम् आश्रय-भूतम् ॥३८॥

—ओ)०(ओ—

**॥ ८.५.३९ ॥ **

**बलान् महेन्द्रस् त्रि-दशाः प्रसादान्**

**मन्योर् गिरीशो धिषणाद् विरिञ्चः ।**

**खेभ्यस् तु छन्दांस्य् ऋषयो मेढ्रतः कः**

**प्रसीदतां नः स महा-विभूतिः ॥**

**श्रीधरः : **यस्य बलान् महेन्द्रो जज्ञे । छन्दांसि ऋषयश् च खेभ्यः । कः प्रजा-पतिः ॥३९॥

**क्रम-सन्दर्भः : _न व्याख्यातम्।_**

**विश्वनाथः : **धिषणायाः बुद्धेः सकाशात् । खेभ्यो देह-च्छिद्रेभ्यः ॥३९॥

—ओ)०(ओ—

**॥ ८.५.४० ॥ **

**श्रीर् वक्षसः पितरश् छाययासन्**

**धर्मः स्तनाद् इतरः पृष्ठतोऽभूत् ।**

**द्यौर् यस्य शीर्ष्णोऽप्सरसो विहारात्**

**प्रसीदतां नः स महा-विभूतिः ॥**

**श्रीधरः, विश्वनाथः : **इतरोऽधर्मः ॥४०॥

**क्रम-सन्दर्भः : _न व्याख्यातम्।_**

—ओ)०(ओ—

**॥ ८.५.४१ ॥ **

**विप्रो मुखाद् ब्रह्म च यस्य गुह्यं**

**राजन्य आसीद् भुजयोर् बलं च ।**

**ऊर्वोर् विड् ओजोऽङ्घ्रिर् अवेद-शूद्रौ**

**प्रसीदतां नः स महा-विभूतिः ॥**

**श्रीधरः : **विड् वैश्यः । ओजो नैपुण्यं तस्य वृत्तिः । अङ्घ्रिर् अङ्घ्रि-जाव् इत्य् अर्थः । अवेद-शूद्रौ अवेदो वेद-व्यतिरिक्ता शुश्रूषा, तद्-वृत्तिमान् शूद्रश् च । पाठान्तरं सुगमम् ॥४१॥

**क्रम-सन्दर्भः : _न व्याख्यातम्।_**

**विश्वनाथः : **मुखाद् विप्रः । गुह्यं ब्रह्म वेदश् च । विड् वैश्यः । ओजो नैपुण्यं तस्य वृत्तिश् च । अङ्घ्रिः अङ्घ्रेः सकाशात् । अवेदः वेद-व्यतिरिक्ता शुश्रूषा-वृत्तिः, तद्-वृत्तिमान् शूद्रश् च । विशेषोऽङ्घ्रेर् अभवच् च शूद्र इति च पाठः ॥४१॥

—ओ)०(ओ—

**॥ ८.५.४२ ॥ **

**लोभोऽधरात् प्रीतिर् उपर्य् अभूद् द्युतिर्**

**नस्तः पशव्यः स्पर्शेन कामः ।**

**भ्रुवोर् यमः पक्ष्म-भवस् तु कालः**

**प्रसीदतां नः स महा-विभूतिः ॥**

**श्रीधरः : **उपर्य् उत्तरोष्ठात् । नस्तो नासिकातः । द्युतिः कान्तिः । पशव्यः पशूनां हितः कामः स्पर्शेनाभूत् ॥४२॥

**क्रम-सन्दर्भः : _न व्याख्यातम्।_**

**विश्वनाथः : **उपर्य् उत्तरोष्ठात् । नस्तो नासिकातो द्युतिः । पशव्यः पशूनां हितः कामः स्पर्शेनाभूत् ॥४२॥

—ओ)०(ओ—

**॥ ८.५.४३ ॥ **

**द्रव्यं वयः कर्म गुणान् विशेषं**

**यद्-योगमाया-विहितान् वदन्ति ।**

**यद् दुर्विभाव्यं प्रबुधापबाधं**

**प्रसीदतां नः स महा-विभूतिः ॥**

**श्रीधरः : **द्रव्यं भूतानि । वयः कालम् । विशेषं भौतिक-प्रपञ्चम् । यद् यस्माद् दुर्विभाव्यम् । कुतः ? प्रबुधापबाधं विद्वद्भिर् अपोह्यमानम् । पाठान्तरे प्रबुधानां मायेत्य् अवबोधो यस्मिन्न् इत्य् अर्थः ॥४३॥

**क्रम-सन्दर्भः : _न व्याख्यातम्।_**

**विश्वनाथः : **द्रव्यं पृथिव्य्-आदि त्रयोविंशति-तत्त्वम् । वयः कालम् कर्म च तद्-धेतु-भूतान् गुणान् सत्त्वादीन् योग-माययैव विहितान् सृष्टान् वदन्ति । यद् येभ्यः पृथिव्य्-आदिभ्यः दुर्विभाव्यम् विशेषं प्रपञ्चं च वदन्ति । कीदृशं प्रकृष्ट-बुधानाम् अपबाधं निषेधं प्राकृतत्वेनाग्रहणं यस्य तम् । प्रबुधावबोधम् इति पाठे दुर्विभाव्यम् अपि प्रकृष्टैर् बुधैर् एव अवबोध्यम् इत्य् अर्थः । तेन यस्य स्वरूप-शक्ति-वृत्तेर् योग-मायाया विभूतिः सत्त्वादि-गुण-मयी माया, तस्या विभूतयः काल-कर्म-महद्-आदि पृथिव्य्-अन्तानि तत्त्वानि तेषां विभूतिर् इदं मायिकं विश्वम् एवास्माभिर् अवगम्यते इति व्यञ्जितम् ॥४३॥

—ओ)०(ओ—

**॥ ८.५.४४ ॥ **

**नमोऽस्तु तस्मा उपशान्त-शक्तये**

**स्वाराज्य-लाभ-प्रतिपूरितात्मने ।**

**गुणेषु माया-रचितेषु वृत्तिभिर्**

**न सज्जमानाय नभस्वद्-ऊतये ॥**

**श्रीधरः : **तद् एवं स-प्रपञ्चम् उपवर्ण्य निष्प्रपञ्चम् अनुवर्णयन् प्रणमति—नमोऽस्त्व् इति । वृत्तिभिर् दर्शनादिभिः । नभस्वान् वायुस् तस्येव ऊतिर् लीला यस्य तस्मै ॥४४॥

**क्रम-सन्दर्भः : **अधुना अर्वाक् सम्बन्धं तत्र परिहरन्न् ऐश्वर्य-लीलयोर् महिमानम् आह—नमोऽस्त्व् इति । उपशान्ता निरुपद्रवा शक्तिर् यस्य । स्वाराज्यस्य त्रिपाद्-विभूतेः स्व-धाम्नो लाभेन प्रतिपूरिता तत्-तद्-अंशेन सम्भाविता आत्मानः स्वांशा येन । नभस्वान् इव विचित्र-गतिर् लीला यस्य तस्मै ॥४४॥

**विश्वनाथः :** मायातीतं स्वरूपं दुरवगम्यं केवलम् अस्माभिर् नमनीयम् एवेत्य् आह—नम इति । उपशान्ताः संविदाद्या अन्तरङ्गाः शक्तयो यस्य तस्मै, स्वेन स्वरूप-शक्त्यैव राजत इति स्वराट् तस्य भावः स्वाराज्यं तेनैव लाभेन प्रतिपूरित आत्मा मनो यस्य तस्मै । 

ननु तर्हि कथं सृष्ट्य्-आद्य्-आसक्तिस् तत्राह—गुणेष्व् इति वृत्तिभिर् दर्शनादिभिः नभस्वतो वायोर् इव ऊतिः सृष्ट्य्-आदि-लीला यस्य तस्मै ॥४४॥

—ओ)०(ओ—

**॥ ८.५.४५ ॥ **

**स त्वं नो दर्शयात्मानम् अस्मत्-करण-गोचरम् ।**

**प्रपन्नानां दिदृक्षूणां सस्मितं ते मुखाम्बुजम् ॥**

**श्रीधरः : **स-स्मितं मुखाम्बुजं दिदृक्षूणां नोऽस्मच् चक्षुर्-आदि-करण-गोचरं यथा भवत्य् एवं चात्मानं दर्शय ॥४५॥

**क्रम-सन्दर्भः : **अभीष्टम् आह—स त्वम् इति । अस्माकं करणान्य् अपि गोचराः प्रकाश्यानि यस्य, तादृशम् अप्य् आत्मानं दर्शयस्व, स्वयं प्रकाशय ॥४५॥

**विश्वनाथः :** ननु ब्रह्मन्न् अभीप्सितं वरं गृहाणेत्य् अत आह—स त्वाम् इति । नोऽस्माकं प्रपन्नानाम् अस्मान् प्रपन्नान् आत्मानं स्व-स्वरूपं दर्शय । किं निर्विशेषं स्वरूपं स-विशेषं वा ? तत्राह—अस्मत्-करण-गोचरं स-विशेषम् इत्य् अर्थः । तत्रापि स-स्मितं मुखाम्बुजम् ॥४५॥

—ओ)०(ओ—

**॥ ८.५.४६ ॥ **

**तैस् तैः स्वेच्छा-भूतै रूपैः काले काले स्वयं विभो ।**

**कर्म दुर्विषहं यन् नो भगवांस् तत् करोति हि ॥**

**श्रीधरः : **भक्तेच्छानुवर्तित्वं च तव बहुशो दृष्टम् एवेत्य् आह—तैस् तैर् इति । यन् नो दुर्विषहम् अशक्यं कर्म तद् भगवान् स्वयम् एव करोति हि ॥४६॥

**क्रम-सन्दर्भः : **स्वेषां भक्तानाम् इच्छया भृतेः पुष्टैर् आविर्भावित-प्रकाशैर् इत्य् अर्थः ॥४६॥

**विश्वनाथः :** भक्त-वात्सल्यं बहुशः स्मरन्न् आह—स्वेच्छा-भूतैः स्व-भक्तेच्छा-पुष्टैः रूपैर् नृसिंहादिभिः यन् नो दुर्विषहं कर्म तत् स्वयम् एव करोति ॥४६॥

[अत्रानुरूपार्थकं ४.३१.१४, यथा तरोर् मूल- इति पद्यं तथा ८.९.२९ यद् युज्यते इत्य्-आदि पद्यं च द्रष्टव्यम् ]

—ओ)०(ओ—

**॥ ८.५.४७ ॥ **

**क्लेश-भूर्य्-अल्प-साराणि कर्माणि विफलानि वा ।**

**देहिनां विषयार्तानां न तथैवार्पितं त्वयि ॥**

**श्रीधरः : **न च बहिर् मुखानाम् इव त्वद्-भक्तानाम् अस्माकं त्वय्य् अर्पितानि पूर्व-पुण्यानि विपरीत-फलानि भवितुम् अर्हन्तीत्य् आह, क्लेशो भूरिर् येषु । अल्पं सारं फलं येषु । यद् वा, विफलान्य् एव सकामानां कर्माणि । त्वय्य् अर्पितं तु नैव तथा ॥४७॥

**क्रम-सन्दर्भः : _न व्याख्यातम्।_**

**विश्वनाथः :** न च बहिर्मुखानाम् इव त्वद्-भक्तानाम् अस्माकं त्वय्य् अर्पितानि पूर्व-पुण्यानि विपरीत-फलानि भवितुम् अर्हन्तीत्य् आह । क्रोशो भूरि येषु अल्पं सारं फलं येषु तानि तान्य् अपि यथा त्वद्-विमुखानां कर्माणि वा एवार्थे विफलान्य् एव, तथा त्वय्य् अर्पितं भक्तानां कर्म न ॥४७॥

—ओ)०(ओ—

**॥ ८.५.४८ ॥ **

**नावमः कर्म-कल्पोऽपि विफलायेश्वरार्पितः ।**

**कल्पते पुरुषस्यैव स ह्य् आत्मा दयितो हितः ॥**

**श्रीधरः : **तत्रावैफल्यम् उपपादयति, अवमोऽल्पोऽपि कर्म-कल्पः कर्माभासोऽपीश्वरार्पितश् चेद् विफलायायासाय न कल्पते । हि यस्मात् स एष ईश्वरः पुरुषस्यात्मा । अत एव दयितो हितश् च । न ह्य् आत्मनि दयिते हिते चार्पितं निष्फलं स्यात् ॥४८॥

**क्रम-सन्दर्भः : _न व्याख्यातम्।_**

**विश्वनाथः :** त्वय्य् अर्पितम् अल्पम् अपि कर्म महद् भवति, अनर्पितं महद् अपि व्यर्थम् एव भवतीत्य् आह—नेति । अवमः अल्पोऽपि कर्म-कल्पः कर्माभासोऽपि न विफलाय । हि यस्मात् । स ईश्वरः पुरुषस्यात्मा दयितो हितश् चेत्य् अतस् तद्-आदरानादराव् एव कर्म-साफल्य-वैफल्य-हेतू इति भावः ॥४८॥

—ओ)०(ओ—

**॥ ८.५.४९ ॥ **

**यथा हि स्कन्ध-शाखानां तरोर् मूलावसेचनम् ।**

**एवम् आराधनं विष्णोः सर्वेषाम् आत्मनश् च हि ॥**

**श्रीधरः : **अनन्त-फलत्वम् आह—यथा हि मूलावसेचनं स्कन्धानां शाखानां च भवति ॥४९॥

**क्रम-सन्दर्भः : _न व्याख्यातम्।_**

**विश्वनाथः : **किं च, कर्माकरणेऽपि विष्णोर् आराधने सति सर्वाणि कर्म-फलानि भवन्ति, तद्-आराधनाभावे तान्य् अपि कर्माणि विफलान्य् एव भवन्तीत्य् एतत् स-दर्शनम् आह—यथा हीति ॥४९॥

—ओ)०(ओ—

**॥ ८.५.५० ॥ **

**नमस् तुभ्यम् अनन्ताय दुर्वितर्क्यात्म-कर्मणे ।**

**निर्गुणाय गुणेशाय सत्त्व-स्थाय च साम्प्रतम् ॥**

**श्रीधरः : **एवं सत्य् अपि त्वद्-अर्पित-कर्मणां त्वद्-भक्तानाम् अस्माकं किं-निमित्तम् इदं दुःखम् ? इति त्वम् एव वेत्सीत्य् आशयेनाह—नम इति । दुर्वितर्क्याण्य् आत्म-कर्माणि स्वभाव-चेष्टितानि यस्य तस्मै ॥५०॥

**क्रम-सन्दर्भः : _न व्याख्यातम्।_**

**विश्वनाथः :** अस्मद्-अभीप्सितं पूरयिष्यसि न वेत्य् अन्तं न प्राप्नुम इत्य् आह—अनन्ताय सर्वज्ञानाम् अप्य् अस्माकं त्वयि सार्वज्ञ्यं नास्त्य् एव सम्प्रति तत् करिष्यमानं कर्म अनुमानेनापि न विद्म इत्य् आह—दुर्वितर्क्येति । ननु मत्-कृपाम् एव हेतु-कृत्य भक्तानाम् इन्द्रादीनाम् अभीष्ट-सिद्धिर् अनुमीयतां तत्र नेत्य् आह निर्गुणाय कृपयैव गुण-जन्यां सम्पत्तिम् अनर्थ-हेतुं न ददासि, गुणेशायेति कृपयैव गुण-जन्यां सम्पत्तिं ददास्य् अपीति तयैव तद्-द्वयानुमान-सम्भवात् । तर्ह्य् एवं संशये कथं स्तौषि ? तत्राह—सत्त्वस्थाय सत्त्व-गुणस्य सम्प्रति वृद्धि-काल इति सात्त्विकान् देवान् वर्धयितुम् अरहसीति एषां च शुद्ध-भक्त्य्-अभावात् विषय-भोग-विच्छेदं कर्तुं च नार्हसीति निश्चयोऽपि वर्तत इति भावः ॥५०॥

—ओ)०(ओ—

इति सारार्थ-दर्शिन्यां हर्षिण्यां भक्त-चेतसाम् ।

अष्टमे पञ्चमोऽध्यायः सङ्गतः सङ्गतः सताम् ॥*॥

—ओ)०(ओ—


    इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्याम् अष्टम-स्कन्धे 


    ब्रह्म-स्तुतिर् नाम पञ्चमोऽध्यायः ।

॥ ८.५ ॥

(८.६)

**षष्ठोऽध्यायः**

**॥ ८.६.१ ॥**

**श्री-शुक उवाच—**

**एवं स्तुतः सुर-गणैर् भगवान् हरिर् ईश्वरः ।**

**तेषाम् आविरभूद् राजन् सहस्रार्कोदय-द्युतिः ॥**

**श्रीधरः :**

षष्ठे पुनः स्तुतिर् विष्णाव् आविर्भूते सुरैः कृता ।

तन् मन्त्राच् चासुरैः साकम् अमृतार्थे महोद्यमः ॥

सहस्रार्काणाम् उदये द्युतिर् इव द्युतिर् यस्य ॥१॥

**चैतन्य-मत-मञ्जुषा : **एवम् इत्य्-आदि । भगवान् श्री-कृष्णेन सह भेदेन हरिर् इति सर्वेषां नाम्नां श्री-कृष्ण-परत्वात् । सहस्रार्कोदय-द्युतिर् इति सहस्र-शब्दो बहुल-परः ॥१॥

**क्रम-सन्दर्भः : _न व्याख्यातम्।_**

**विश्वनाथः :**

आविर्भूते हरौ षष्ठे ब्रह्मा तुष्टाव तं पुनः ।

तन्-मन्त्रणेनामृतार्थे बलिं देवाः प्रपेदिरे ॥ओ॥

—ओ)०(ओ**—**

**॥ ८.६.२ ॥ **

**तेनैव सहसा सर्वे देवाः प्रतिहतेक्षणाः ।**

**नापश्यन् खं दिशः क्षौणीम् आत्मानं च कुतो विभुम् ॥**

**श्रीधरः : **महसा तेजसा प्रतिहतानीक्षणानि चक्षूंषि येषाम् ॥२॥

**चैतन्य-मत-मञ्जुषा : **तेनैव महसा सर्वे देवाः प्रतिहतेक्षण आत्मानम् अपि न ददृशुः, अस्तु तावत् श्री-कृष्ण-मह इति भावः ॥२॥

**क्रम-सन्दर्भः, विश्वनाथः :_न व्याख्यातम्।_**

—ओ)०(ओ**—**

**॥ ८.६.३-७ ॥ **

**विरिञ्चो भगवान् दृष्ट्वा सह शर्वेण तां तनुम् ।**

**स्वच्छां मरकत-श्यामां कञ्ज-गर्भारुणेक्षणाम् ॥**

**तप्त-हेमावदातेन लसत्-कौशेय-वाससा ।**

**प्रसन्न-चारु-सर्वाङ्गीं सुमुखीं सुन्दर-भ्रुवम् ॥**

**महा-मणि-किरीटेन केयूराभ्यां च भूषिताम् ।**

**कर्णाभरण-निर्भात- कपोल-श्री-मुखाम्बुजाम् ॥**

**काञ्ची-कलाप-वलय- हार-नूपुर-शोभिताम् ।**

**कौस्तुभाभरणां लक्ष्मीं बिभ्रतीं वन-मालिनीम् ॥**

**सुदर्शनादिभिः स्वास्त्रैर् मूर्तिमद्भिर् उपासिताम् ।**

**तुष्टाव देव-प्रवरः स-शर्वः पुरुषं परम् ।**

**सर्वामर-गणैः साकं सर्वाङ्गैर् अवनिं गतैः ॥**

**श्रीधरः : **ताम् आविर्भूतां तनुं विरिञ्चो दृष्ट्वा तुष्टाव् एति पञ्चमेनान्वयः । कञ्ज-गर्भ-वद् अरुणे ईक्षणे यस्य ॥३॥ 

तप्त-हेम-वद् अवदातेन पीतेन लसता कौशेय-वाससा युक्ताम् । प्रसन्नानि चारूणि सर्वाण्य् अङ्गानि यस्याः । शोभनं मुखं यस्याः । सुन्दरे भ्रुवौ यस्याः ॥४॥

महान्तो मणयो यस्मिंस् तेन किरीटेन । कर्णाभरणे कुण्डले ताभ्यं निर्भातौ यौ कपोलौ ताभ्यां श्रीर् मुखाम्बुजे यस्याः ॥५॥

कौस्तुभ आभरणं कण्ठे यस्याः । लक्ष्मीं वक्षसि बिभ्रतीम् ॥६॥

देव-प्रवरो ब्रह्मा । सर्वाङ्गैर् अवनिं गतैः साष्टाङ्गं प्रणतैः ॥७॥

**चैतन्य-मत-मञ्जुषा : **तां तनूम् इत्य्-आदि । तनूं श्री-विग्रहं मरकत-श्यामम् अपि स्वच्छां कनकाभरण-पीत-वसनादि-गौरिमण्य् स्वभावेन्द्र-मणि-श्यामस्यापि धाम्नो मरकत-श्यामत्वम् ॥३॥ 

**क्रम-सन्दर्भः : **विरिञ्च इति पञ्चकम् ॥३-७॥

**विश्वनाथः :** विरिञ्चः तुष्टावेति पञ्चमेनान्वयः । तप्त-हेमवद् अवदातेन पीतेन । कर्णाभरणेन निर्भ्यातौ वपोलौ यत्र तादृशं श्री-मुखम् एवाम्बुजं यत्र ताम् ॥३-७॥

—ओ)०(ओ**—**

**॥ ८.६.८ ॥**

**श्री-ब्रह्मोवाच—**

**अजात-जन्म-स्थिति-संयमाया-**

**गुणाय निर्वाण-सुखार्णवाय ।**

**अणोर् अणिम्नेऽपरिगण्य-धाम्ने**

**महानुभावाय नमो नमस् ते ॥**

**श्रीधरः : **

अनाविराविरासेयं नाभूताभूद् इति ब्रुवन् ।

ब्रह्माभिप्रैति नित्यत्व-विभुत्वे भगवत्-तनोः ॥ इति ।

श्री-मूर्तेर् अयम् आविर्भाव एव, न त्व् अस्मद्-आदिवज् जन्मादि तवास्तीत्य् आह—न जाता जन्मादयो यस्य । कुतः ? अगुणाय, अतो निर्वाण-सुखस्यार्णवाय, अपार-मोक्ष-सुख-रूपायेत्य् अर्थः । तथाप्य् अणोर् अप्य् अणिम्नेऽतिसूक्ष्माय, दुर्ज्ञानत्वात् । वस्तुतस् त्व् अपरिगण्यम् इयत्तातीतं धाम मूर्तिर् यस्य तस्मै । न चैतद् असंभावितम्, यतो महान् अचिन्त्योऽनुभावो यस्य तस्मै ॥८॥ 

**क्रम-सन्दर्भः : **अजातेति स्थितिर् अत्र जन्मान्तरास्तित्व-लक्षणैव न नित्या, तस्या विकारित्वाभावात् । निर्वाण-सुखस्य[^४५] ब्रह्मानन्दस्यार्णवायेति भगवत्त्वेनाविर्भावस्य परम-वैशिष्ट्यं दर्शितम् ॥८॥ 

**[भगवत्-सन्दर्भः ३२]:**अत्र “निर्वाण-सुखार्णवाय” इति अर्णवत्व-रूपकेण निर्वाण-सुख-मात्रत्वं निरस्य, ततोऽप्य् अधिक-महा-सुखत्वम् दर्शितम् । तद् उक्तं श्री-ध्रुवेन—


    या निर्वृतिस् तनु-भृतां तव पाद-पद्म-


    ध्यानाद् भवज्-जन-कथा-श्रवणेन वा स्यात् ।


    सा ब्रह्मणि स्व-महिमन्य् अपि नाथ मा भूत्


    किं त्व् अन्तकासि-लुलितात् पततां विमानात् ॥ [भा।पु। ४.९.१०] इति ।

तथा “अणोर् अणिम्ने” इति प्रोच्य अपरिमेय-धाम्न इत्य् उक्तेर् अचिन्त्य-शक्तित्व-रूपेण महानुभावत्वेन सर्व-परिमाणाधारत्वं तत्र दर्शितम् इति विशेषोऽपि ज्ञेयः ॥८॥ 

**विश्वनाथः :** न जातो जन्म-स्थित्योः संयम उपरमो यस्येति । कृष्ण-रामाद्य्-अवताराणां जन्म-स्थित्योर् नित्यत्वं, स्थितिर् अकर्मका जातस्य चेतनस्य न सम्भवतीति कर्मणोऽपि नित्यत्वम् । अगुणाय प्राकृत-गुण-रहिताय, विना हेयैर् गुणादिभिर्[वि।पु। ६.५.७९] इति, समस्त-कल्याण-गुणात्मकोहि[वि।पु। ६.५.८४] इति वैष्णवोक्तेर् अप्राकृत-षाड्गुण्यवत्त्वेन भगवत्त्वम् उक्तम् । निर्वाण-सुखार्णवायेति ब्रह्मत्वम् । अणोर् अप्य् अणिम्ने अतिसूक्ष्मायेति परमात्मत्वम् । अपरिगण्यम् इयत्तातीतं धाम मूर्तिर् यस्य तस्मै इति त्वन्-मूर्तेः परिच्छिन्नत्वेऽप्य् अचिन्त्य-शक्त्या विभुत्वं चोक्तम् ॥८॥ 

—ओ)०(ओ**—**

**॥ ८.६.९ ॥ **

**रूपं तवैतत् पुरुषर्षभेज्यं**

**श्रेयोऽर्थिभिर् वैदिक-तान्त्रिकेण ।**

**योगेन धातः सह नस् त्रि-लोकान्**

**पश्याम्य् अमुष्मिन्न् उ ह विश्व-मूर्तौ ॥**

**श्रीधरः : **तन्-मूर्तेः सनातनत्वम् अपरिमेयत्वं चोपपादयति—रूपम् इति । हे पुरुषर्षभ! हे धातः ! एतत् तव रूपं वैदिकेन तान्त्रिकेण च योगेनोपायेन श्रेयोऽर्थिभिः सदा इज्यं पूज्यं, अतो नेदम् इदानीम् अपूर्वं जातम् इति भावः । 

ननु यूयं देवाः पूज्यत्वेन प्रसिद्धाः ? सत्यं, सर्वेऽप्य् अत्रैवान्तर्भूता इत्य् आह । उ अहो, ह स्फुटम् । अमुष्मिंस् त्वयि नोऽस्मांस् त्रीन् लोकांश् च सह पश्यामि । तत्र हेतुः—विश्वं मूर्तौ यस्य, अतस् तवैतद् रूपं परिच्छिन्नम् अपि न भवतीत्य् अर्थः ॥९॥

**चैतन्य-मत-मञ्जुषा : **रूपं तवैत्य्-आदि । हे पुरुष्र्षभ । तवैतद् रूपं श्रेयोऽर्थ्भिर् इज्यं वैदिकेन तान्त्रिकेण च योगेन । हे धातः ! अमुष्मिन् रूपे नोऽस्मान् त्रिलोकं च सह मिलितान् पश्यामि । त्वय्य् एव सर्वे दृश्यन्ते, यतस् त्वं विश्व-मूर्तिः, तव मूर्तिर् एव सनातनी अपरिच्छिन्ना चेति भावः ॥९॥

**क्रम-सन्दर्भः : _न व्याख्यातम्।_**

**विश्वनाथः :**ब्रह्माभिप्रैति नित्यत्व-विभुत्वे भगवत्-तनोः [भावार्थ-दीपिका ८.६.८] इति कारिका, तन्-मूर्तेः सनातनत्वम् अपरिमेयत्वं चोपपादयति—रूपम् इति । अत्रावतारिका च श्री-स्वामि-पादानाम् अत्र दृश्या ॥९॥

—ओ)०(ओ**—**

**॥ ८.६.१० ॥ **

**त्वय्य् अग्र आसीत् त्वयि मध्य आसीत्**

**त्वय्य् अन्त आसीद् इदम् आत्म-तन्त्रे ।**

**त्वम् आदिर् अन्तो जगतोऽस्य मध्यं**

**घटस्य मृत्स्नेव परः परस्मात् ॥**

**श्रीधरः : **विश्व-मूर्तित्वम् एवाह, त्वयीति । घटस्य मृत्तिका यथा आदिर् अन्तश् च मध्यं च तथा त्वम् अस्य जगतः । तत्र हेतुः, परस्मात् प्रधानाद् अपि परः ॥१०॥

**क्रम-सन्दर्भः : **परस्माद् ब्रह्मणोऽपि परः ब्रह्मानुभवोत्तर-भाव्य्-अनुभवः, तस्माद् उत्कृष्टाविर्भावश् च । उक्तं च चतुर्थे—यः परं रंहसः साक्षात्[भा।पु। ४.२४.२८] इति । विष्णु-पुराणे च—स ब्रह्म-पारः पर-पार-भूतः[वि।पु। १.१५.५५] इति । अक्षरात् परतः परः [मु।उ। २.१.२] इति श्रुतेः ॥१०॥

**विश्वनाथः :** विश्व-मूर्तित्वम् एवाह—त्वयीति घटस्य मृत्तिका यथा आदिर् अन्तश् च मध्यं च । तथा त्वम् अस्य जगतः । मृत्तिकादृष्टान्तेन प्रसक्तं परिणामं वारयति परस्मात् प्रधानाद् अपि परः । प्रधानम् एव विश्व-रूपेण परिणमति, न तु त्वम् इति भावः ॥१०॥

—ओ)०(ओ**—**

**॥ ८.६.११ ॥ **

**त्वं माययात्माश्रयया स्वयेदं**

**निर्माय विश्वं तद्-अनुप्रविष्टः ।**

**पश्यन्ति युक्ता मनसा मनीषिणो**

**गुण-व्यवायेऽप्य् अगुणं विपश्चितः ॥**

**श्रीधरः : **मृत्तिकादृष्टान्तेन परिणामं प्राप्तं वारयति, त्वम् इति । स्वया स्वाधीनया । अत एव गुणानां व्यवाये परिणामेऽप्य् अगुणम् एव त्वां युक्ताः पश्यन्ति । मनीषिणो विवेकिनः । विपश्चितः शास्त्र-ज्ञाः ॥११॥

**क्रम-सन्दर्भः : **ननु, मृत्तिका-दृष्टान्तेन परः परस्माद् इति न सङ्गच्छते ? तत्राह—त्वं माययेति । स्वया स्वस्य बहिरङ्गांश-रूपया आत्माश्रयया स्वाधीनया मायया प्रकृत्य्-आख्योपादान-रूपया । तद् उक्तं श्री-भगवता—पृथिवी वायुर् आकाशः [भा।पु। ११.१६.३७] इत्य्-आदिना । तद्-अनुप्रविष्ट इति मूर्तेः परिच्छिन्नापरिच्छिन्नतयाचिन्त्य-शक्ति-मय-स्थितित्वाद् इति भावः ॥११॥

**विश्वनाथः :** ननु तर्हि प्रधानस्यैव विश्व-हेतुत्वम् आयातं न तु मेमेति । तत्राह—त्वम् इति । मायया स्वया स्व-शक्त्येति तव ततः परत्वेऽपि तस्यास् त्वच्-छक्तित्वात् त्वम् एवेदं विश्वं निर्माय तत्र विश्वस्मिन्न् अनुप्रविष्टो वर्तसे । मायया कीदृश्या आत्मा त्वम् एवाश्रयो यस्या तया त्वद्-अधीनयेत्य् अर्थः । अतो गुण-व्यवाये गुण-परिणाम-भूते अत्र विश्वस्मिन्न् एव प्रविष्टम् अप्य् अगुणं गुण-सङ्ग-रहितं त्वां मनसा युक्ताः स-मनस्का जनाः पश्यन्ति । ये च पश्यन्ति त एव मनीषिणो विवेकिनः । त एव विपश्चितः शास्त्र-तात्पर्य-विज्ञाः । ये न पश्यन्ति त एवाविपश्चितोऽमनीषिणोऽमनसोऽन्धाश् चेति ॥११॥

—ओ)०(ओ**—**

**॥ ८.६.१२ ॥ **

**यथाग्निम् एधस्य् अमृतं च गोषु**

**भुव्य् अन्नम् अम्बूद्यमने च वृत्तिम् ।**

**योगैर् मनुष्या अधियन्ति हि त्वां**

**गुणेषु बुद्ध्या कवयो वदन्ति ॥**

**श्रीधरः : **एतद् एव सदृष्टान्तम् आह, यथाग्निं काष्ठे मथनेन, अमृतम् आज्यं गोषु दोहनादिना, भुव्य् अन्नं व्रीह्य्-आदि कर्षणादिना, अम्बु च खननेन, उद्यमने पुरुष-कारे वाणिज्यादिना । वृत्तिं जीविकाम् । यद् वा, अम्बु उद्यमने घटी-यन्त्रादिनोद्धरणे । योगैर् उपायैर् मनुष्या अधियन्ति प्राप्नुवन्ति, तथा कवयस् त्वं बुद्ध्या गुणेष्व् अधियन्ति वदन्ति च ॥१२॥

**क्रम-सन्दर्भः : _न व्याख्यातम्।_**

**विश्वनाथः : **कथं मां पश्यन्तीत्य् अतस् तद्-उपायं स-दृष्टान्तम् आह—यथेति । मनुष्या गुणेषु गुणमये जगति निर्गुणं त्वां योगैर् भक्त्याहम् एकया ग्राह्य इति त्वद्-उक्तेर् भक्ति-भेदैः अधियन्ति प्राप्नुवन्ति बुद्ध्या त्वद्-दत्तया वदन्ति च । तया सहोक्ति-प्रत्युक्तौ कुर्वन्ति । एधसि काष्ठे अग्निं मन्थनेन यथेति मन्थनम् अपि गुरूपदेशेनैव यथा जानन्ति तथैव श्री-गुरूपदिष्टया श्रवण-कीर्तनादि-भक्त्या मनो मन्थनेन मुहुर् मथितया त्वां पश्यन्ति । 


    यस्य स्वरूपं कवयो विपश्चितो


    गुणेषु दारुष्व् इव जात-वेदसम् ।


    मथ्नन्ति मथ्ना मनसा दिदृक्षवो


    गूढं क्रियार्थैर् नम ईरितात्मने ॥ [भा।पु। ५.१८.३६] इति पञ्चमोक्तेः ।

साधु-साहाय्य-भूयस्त्वे त्व् अल्पायासेनैवेत्य् अत्र दृष्टान्तः—गोषु अमृतं दग्धं दोहनेन यथेति वत्स-मुख-सङ्घृष्टा पीन-प्रस्तुतम् इत्य् अर्थः । प्राचीन-भक्ति-बीज-सद्-भावे तु भक्ति-बाहुल्य-प्राप्त्यैव त्वत्-प्राप्तिर् इत्य् अत्र दृष्टान्तः—भुवि अन्नं कर्षणादिना यथा । प्राचीन-साधु-सङ्ग-बहु-भक्ति-सद्-भावे तु प्रतिबन्धकाभाव एव त्वत्-प्राप्तिर् इत्य् अत्र दृष्टान्तः—अम्बु जलं खननात् तदावरक-मृत्तिकादि-दूरीकरणेन यथेति । लब्ध-भक्तीनां तु भजन-मात्रेण नित्यम् एव त्वत्-प्राप्तिर् इत्य् अत्र दृष्टान्तः—उद्यमने वृत्तिं नर्तक-गायकादीनां प्रति स्व-शिल्पोद्यमेनैव जीविकां यथेति ॥१२॥

—ओ)०(ओ**—**

**॥ ८.६.१३ ॥ **

**तं त्वां वयं नाथ समुज्जिहानं**

**सरोज-नाभातिचिरेप्सितार्थम् ।**

**दृष्ट्वा गता निर्वृतम् अद्य सर्वे**

**गजा दवार्ता इव गाङ्गम् अम्भः ॥**

**श्रीधरः : **हे नाथ सरोज-नाभ, अति-चिरादीप्सितम् अर्थं तं योगैक-प्राप्यं त्वां सम्यग् उज्जिहानम् आविर्भवन्तं प्रत्यक्षतो दृष्ट्वाऽद्य वयं निर्वृतिं गताः । दवार्ता दावाग्नि-पीडिताः।

**क्रम-सन्दर्भः : _न व्याख्यातम्।_**

**विश्वनाथः :** वयं तु कृतार्था एवाभूमेत्य् आह—तम् इति । त्वाम् त्वां हे सरोज-नाभ ! अतिचिरेप्सितम् अर्थं परमार्थ-वस्तु-रूपम् ॥१३॥

—ओ)०(ओ**—**

**॥ ८.६.१४ ॥ **

**स त्वं विधत्स्वाखिल-लोक-पाला**

**वयं यद् अर्थास् तव पाद-मूलम् ।**

**समागतास् ते बहिर्-अन्तर्-आत्मन्**

**किं वान्य-विज्ञाप्यम् अशेष-साक्षिणः ॥**

**श्रीधरः : **यद् विधेयं तत् कथयेति चेत् तत्राह, हे अन्तर् आत्मन्, अशेष-साक्षिणस् ते बहिः किं वान्यैर् विज्ञाप्यम् अस्ति ॥१४॥

**क्रम-सन्दर्भः : _न व्याख्यातम्।_**

**विश्वनाथः :** तद् विधत्स्व यद् अर्था वयं यत्-प्रयोजनाः तद् एव स्पष्टं विज्ञापयतेति चेत् तत्राह । हे अन्तरात्मन् । अशेष-साक्षिणस् तव बहिः किं ज्ञाप्यम् ॥१४॥

—ओ)०(ओ**—**

**॥ ८.६.१५ ॥ **

**अहं गिरित्रश् च सुरादयो ये**

**दक्षादयोऽग्नेर् इव केतवस् ते ।**

**किं वा विदामेश पृथग्-विभाता**

**विधत्स्व शं नो द्विज-देव-मन्त्रम् ॥**

**श्रीधरः : **यूयम् एव किञ्चित् कुरुतेति चेत् तत्राह, अहम् इति । अग्नेः केतवो विस्फुलिङ्गा इव ते त्वत्तो वयं पृथग्-विभाताः सन्तः आत्मनः शं श्रेयः किं वा विद्मः ? अतस् त्वम् एव द्विजानां देवानां च मन्त्रं विधत्स्व । इदं कुरुतेत्य् उपायम् उपदिशेत्य् अर्थः ॥१५॥

**क्रम-सन्दर्भः : _न व्याख्यातम्।_**

**विश्वनाथः :** ननु, यूयं सर्वज्ञा माभूत् । सुबुद्धयश् चातुर्यवन्तश् च भवथेति वा अतोऽत्र सङ्कटे यः प्रतीकारः सम्भवति तं ब्रूत । यथा युष्मद्-अशक्यम् अपि तम् अहं निष्पादयामीति चेत्, तत्राह—अहम् इति । अग्नेः केतवो विस्फुलिङ्गा इव केतुर् द्यूतौ पताकायाम् इति कोषात् ते त्वत्तो वयं पृथग्-विभाताः सन्तः आत्मनां शं श्रेयः किं वा विद्मः ? न किम् अपि, तस्मात् त्वम् एव नः शं विधत्स्व । द्विजानां मन्त्रं च विधत्स्व इदं कुरुतेत्य् उपायम् अपि उपदिश । अस्माकं बुद्धि-चातुर्यादिकं तु रसातलं यात्व् इति ॥१५॥

—ओ)०(ओ**—**

**॥ ८.६.१६ ॥**

**श्री-शुक उवाच——**

**एवं विरिञ्चादिभिर् ईडितस् तद्**

**विज्ञाय तेषां हृदयं यथैव ।**

**जगाद जीमूत-गभीरया गिरा**

**बद्धाञ्जलीन् संवृत-सर्व-कारकान् ॥**

**श्रीधरः : **हृदयं मन्त्र उपदेष्टव्य इत्य् अभिप्रेतं यथा तथैव विज्ञाय जगाद, संवृतानि नियमितानि सर्वणि कारकाणीन्द्रियाणि यैस् तान् ॥१६॥

**क्रम-सन्दर्भः : **तद् ईडितं विज्ञायावधार्य यथा तेषां हृदयं, तथा जगाद ॥१६॥

**विश्वनाथः :** तेषां देवानां यथा हृदयम् अस्माकम् अमरावती-प्राप्तौ काम् अपि मन्त्रणां भगवान् एव ददात्व् इति यथा मनोगतं तत् तथैवेत्य् अर्थः । संवृत-सर्व-कारकान् नियत-सर्वेन्द्रियान् ॥१६॥

—ओ)०(ओ**—**

**॥ ८.६.१७ ॥ **

**एक एवेश्वरस् तस्मिन् सुर-कार्ये सुरेश्वरः**[^४६]** ।**

**विहर्तु-कामस् तान् आह समुद्रोन्मथनादिभिः ॥**

**श्रीधरः : **ईश्वरस्यापि तथैवाभिप्रेतम् इत्य् आह । एक एवेश्वरः समर्थोऽपि ॥१७॥

**क्रम-सन्दर्भः : **नृपेश्वर इति स्व-सम्बन्धोक्तिः ॥१७॥

**विश्वनाथः : _न व्याख्यातम्।_**

—ओ)०(ओ**—**

**॥ ८.६.१८ ॥**

**श्री-भगवान् उवाच——**

**हन्त ब्रह्मन्न् अहो शम्भो हे देवा मम भाषितम् ।**

**शृणुतावहिताः सर्वे श्रेयो वः स्याद् यथा सुराः ॥**

**श्रीधरः : **हे सुराः, हे देवाः, अन्ये च गन्धर्वादयः ॥१८॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ**—**

**॥ ८.६.१९ ॥ **

**यात दानव-दैतेयैस् तावत् सन्धिर् विधीयताम् ।**

**कालेनानुगृहीतैस् तैर् यावद् वो भव आत्मनः ॥**

**श्रीधरः : **वः आत्मनः स्वतो यावद् भवो वेद्धिर् भवति ॥१९॥

**क्रम-सन्दर्भः : _न व्याख्यातम्।_**

**विश्वनाथः :** अभवः सम्पत्त्य्-अभावो यावत्-सम्पत्तौ तु जातायां विग्रह एव विधेय इति भावः ॥१९॥

—ओ)०(ओ**—**

**॥ ८.६.२० ॥ **

**अरयोऽपि हि सन्धेयाः सति कार्यार्थ-गौरवे ।**

**अहि-मूषिकवद् देवा ह्य् अर्थस्य पदवीं गतैः ॥**

**श्रीधरः : **अर्थस्य प्रयोजनस्य पदवीं सिद्धिं प्राप्तैः पश्चाद् अहि-मूषकवद् वध्य-घातक-भावेन वर्तितव्यम् इति शेषः । यद् वा, पेटिकायां निरुद्धोऽहिर् यथा निर्गम-द्वार-विधानार्थं प्रथमं मूषकेण सन्धिं विधत्ते, पश्चात् तम् एव कदाचिद् भक्षयति, तथाऽर्थ-मार्ग-प्रवृत्तैः प्रथमं सन्धेया इत्य् अर्थः ॥२०॥

**क्रम-सन्दर्भः : **अहि-मूषिकवद् इति महा-जलाप्लवादौ तयोः संवास-दर्शनात् ॥२०॥

**विश्वनाथः :** नीतिम् उपदिशति अरय इति । अहि-मूषिकेति दैवात् पेटिकायां निरुद्धोऽहिर् यथा निर्गम-द्वार-विधानार्थं प्रथमं मूषिकेण समं सन्धिं विधत्ते पश्चात् तम् एव भुङ्क्ते एवं स्वार्थ-पदवीं गतैः । पश्चाद् एतान् वधिष्याम इति व्यवसायवर्ति भवद्भिः ॥२०॥

—ओ)०(ओ**—**

**॥ ८.६.२१ ॥ **

**अमृतोत्पादने यत्नः क्रियताम् अविलम्बितम् ।**

**यस्य पीतस्य वै जन्तुर् मृत्यु-ग्रस्तोऽमरो भवेत् ॥**

**श्रीधरः : **ततस् तैः सह यत् कार्यं तद् आह—अमृतोत्पादन इति । यस्यामृतस्य पीतस्य सतः ॥२१॥

**क्रम-सन्दर्भः : **यस्येति यस्मिन् पीते सतीत्य् अर्थः ॥२१॥

**विश्वनाथः :** यस्य पीतस्य यस्मिन् पीते सति ॥२१॥

—ओ)०(ओ**—**

**॥ ८.६.२२-२३ ॥ **

**क्षिप्त्वा क्षीरोदधौ सर्वा वीरुत्-तृण-लतौषधीः ।**

**मन्थानं मन्दरं कृत्वा नेत्रं कृत्वा तु वासुकिम् ॥**

**सहायेन मया देवा निर्मन्थध्वम् अतन्द्रिताः ।**

**क्लेश-भाजो भविष्यन्ति दैत्या यूयं फल-ग्रहाः ॥**

**श्रीधरः : **नेत्रं रज्जुम् । ननु तर्हि तेऽप्य् अमृत-पानेनामराः स्युस् तत्राह, क्लेश-भाज इति।

**क्रम-सन्दर्भः : _न व्याख्यातम्।_**

**विश्वनाथः :** क्षिप्त्वेति दुग्ध-योगेन मथित-वीरुधादि-क्वाथ-परिणाम एवामृतं भवतीति भावः । नेत्रं रज्जुम् । सहायेन मयेत्य् एतत् फलम् आह—क्लेश-भाज इति । फल-ग्रहाः फलम् अमृतं यूयम् एव प्राप्यथेत्य् अर्थः ॥२२-२३ ॥

—ओ)०(ओ**—**

**॥ ८.६.२४ ॥ **

**यूयं तद् अनुमोदध्वं यद् इच्छन्त्य् असुराः सुराः ।**

**न संरम्भेण सिध्यन्ति सर्वार्थाः सान्त्वया यथा ॥**

**श्रीधरः : **बलिभिः सह-कारिभिः साध्या अर्थास् तद्-अनुसरणं विना न सिध्यन्तीति कृत्वा सामादिकम् उपदिशति—यूयम् इति द्वाभ्याम् । हे सुराः ! संरम्भेण संभ्रमेण सान्त्वया साम-मार्गेण यथा सिध्यन्ति ॥२४॥

**क्रम-सन्दर्भः : **सम्रम्भेण क्रोधेन ॥२४॥

**विश्वनाथः :** हे सुराः ! संरम्भेण विग्रहेण सान्त्वया साम्ना यथा ॥२४॥

—ओ)०(ओ**—**

**॥ ८.६.२५ ॥ **

**न भेतव्यं कालकूटाद् विषाज् जलधि-सम्भवात् ।**

**लोभः कार्यो न वो जातु रोषः कामस् तु वस्तुषु ॥**

**श्रीधरः : **वस्तुषु मथनाद् उत्पन्नेषु ॥२५॥

**क्रम-सन्दर्भः : **लोभो दृष्टे वस्तुनि, कामस् त्व् अदृष्टे वस्तुनि ॥२५॥

**विश्वनाथः :** तुश् चार्थे रत्नादिषु न लोभः तेष्व् एवासुरैर् नीतेषु सत्सु न रोषः । स्त्री-रत्नेषु न कामश् च कार्य इत्य् अर्थः । वस्तुषु मथनाद् उत्पन्नेषु ॥२५॥

—ओ)०(ओ**—**

**॥ ८.६.२६ ॥**

**श्री-शुक उवाच—**

**इति देवान् समादिश्य भगवान् पुरुषोत्तमः ।**

**तेषाम् अन्तर्दधे राजन् स्वच्छन्द-गतिर् ईश्वरः ॥**

**श्रीधरः : **सुरास् तु बलिम् उपेयुर् उपजग्मुः ॥२६॥

**क्रम-सन्दर्भः : _न व्याख्यातम्।_**

**विश्वनाथः :** तेषाम् ईश्वरः ॥२६॥

—ओ)०(ओ**—**

**॥ ८.६.२७ ॥ **

**अथ तस्मै भगवते नमस्कृत्य पितामहः ।**

**भवश् च जग्मतुः स्वं स्वं धामोपेयुर् बलिं सुराः ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** सुरास् तु बलिम् उपेयुर् उपजग्मुः ॥२७॥

—ओ)०(ओ**—**

**॥ ८.६.२८ ॥ **

**दृष्ट्वारीन् अप्य् असंयत्तान् जात-क्षोभान् स्व-नायकान् ।**

**न्यषेधद् दैत्य-राट् श्लोक्यः सन्धि-विग्रह-कालवित् ॥**

**श्रीधरः : **असंयत्तान् अपि दृष्ट्वा । श्लोक्यः कीर्त्य्-अर्हः ॥२८॥

**क्रम-सन्दर्भः : **असंयत्तान् अप्य् अरीन् दृष्ट्वा स्व-नायकान् दैत्यान् न्यषेधत् । कीदृशान् ? जात-क्षोभान् हन्तुम् उद्यतान् इत्य् अर्थः ॥२८॥

**विश्वनाथः :** असंयत्तान् अधृत-कवचास्त्रादीन् अपि दृष्ट्वा स्व-नायकान् स्वसेनापतीन् जात-क्षोभान् हतुम् उद्यतान् । श्लोक्यो यशस्वी ॥२८॥

—ओ)०(ओ**—**

**॥ ८.६.२९ ॥ **

**ते वैरोचनिम् आसीनं गुप्तं चासुर-यूथ-पैः ।**

**श्रिया परमया जुष्टं जिताशेषम् उपागमन् ॥**

**श्रीधरः : **वैरोचनिं बलिम् । जितम् अशेषं त्रै-लोक्यं येन तम् ॥२९॥

**क्रम-सन्दर्भः : _न व्याख्यातम्।_**

**विश्वनाथः :** जिताशेषं सर्व-दिग्-विजयिनम् ॥२९॥

—ओ)०(ओ**—**

**॥ ८.६.३० ॥ **

**महेन्द्रः श्लक्ष्णया वाचा सान्त्वयित्वा महा-मतिः ।**

**अभ्यभाषत तत् सर्वं शिक्षितं पुरुषोत्तमात् ॥**

**श्रीधरः : **तत् सर्वम् अमृतोन्मथनादि ॥३०॥

**क्रम-सन्दर्भः, विश्वनाथः :_न व्याख्यातम्।_**

—ओ)०(ओ**—**

**॥ ८.६.३१ ॥ **

**तत् त्व् अरोचत दैत्यस्य तत्रान्ये येऽसुराधिपाः ।**

**शम्बरोऽरिष्टनेमिश् च ये च त्रिपुर-वासिनः ॥**

**श्रीधरः : **तत्र ये अन्ये चासुराधिपाः पौलोम-कालेयादयः शम्बरादयश् च तेभ्यश् चारोचत ॥३१॥

**क्रम-सन्दर्भः : _न व्याख्यातम्।_**

**विश्वनाथः :** दैत्यस्य दैत्याय येऽन्ये तेभ्यश् चेति उत्पत्स्यमानम् अमृतं दुर्बलानिमांस् तिरस्कृत्य वयम् एव ग्रहीष्याम इत्य् अभिर्पायेणारोचत ॥३१॥

—ओ)०(ओ**—**

**॥ ८.६.३२ ॥ **

**ततो देवासुराः कृत्वा संविदं कृत-सौहृदाः ।**

**उद्यमं परमं चक्रुर् अमृतार्थे परन्तप ॥**

**श्रीधरः : **संविदं समयम् ॥३२॥

**क्रम-सन्दर्भः : _न व्याख्यातम्।_**

**विश्वनाथः :** संविदं सङ्केतं संवादं वा । संविद् युद्धे प्रतिज्ञायाम् आचारे नाम्नि तोषणे । संभाषणे क्रियाकारे सङ्केत-ज्ञानयोर् अपीत्य् अजयह् ॥३२॥

—ओ)०(ओ**—**

**॥ ८.६.३३ ॥ **

**ततस् ते मन्दर-गिरिम् ओजसोत्पाट्य दुर्मदाः ।**

**नदन्त उदधिं निन्युः शक्ताः परिघ-बाहवः ॥**

**श्रीधरः : **परिघा इव बाहवो येषाम्।

**क्रम-सन्दर्भः : _न व्याख्यातम्।_**

**विश्वनाथः :** परिघा इव बाहवो येषाम् ॥३३॥

—ओ)०(ओ**—**

**॥ ८.६.३४ ॥ **

**दूर-भारोद्वह-श्रान्ताः शक्र-वैरोचनादयः ।**

**अपारयन्तस् तं वोढुं विवशा विजहुः पथि ॥**

_न कतमेनापि व्याख्यातम्।_

—ओ)०(ओ**—**

**॥ ८.६.३५ ॥ **

**निपतन् स गिरिस् तत्र बहून् अमर-दानवान् ।**

**चूर्णयाम् आस महता भारेण कनकाचलः ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** यतः कनकाचलः कनक-मयत्वान् न चलतीति अचलः । कनकस्य प्रस्तराद्य्-अपेक्षया भाराधिक्यात् ॥३५॥

—ओ)०(ओ**—**

**॥ ८.६.३६ ॥ **

**तांस् तथा भग्न-मनसो भग्न-बाहूरु-कन्धरान् ।**

**विज्ञाय भगवांस् तत्र बभूव गरुड-ध्वजः ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** बभूव आविर्बभूव ॥३६॥

—ओ)०(ओ**—**

**॥ ८.६.३७ ॥ **

**गिरि-पात-विनिष्पिष्टान् विलोक्यामर-दानवान् ।**

**ईक्षया जीवयाम् आस निर्जरान् निर्व्रणान् यथा ॥**

**श्रीधरः, विश्वनाथः : _न व्याख्यातम्।_**

**क्रम-सन्दर्भः : **यथा यथावत् । निर्जरान् निर्व्रणान् कृत्वेति शेषः ॥३७॥

—ओ)०(ओ**—**

**॥ ८.६.३८-३९ ॥ **

**गिरिं चारोप्य गरुडे हस्तेनैकेन लीलया ।**

**आरुह्य प्रययाव् अब्धिं सुरासुर-गणैर् वृतः ॥**

**अवरोप्य गिरिं स्कन्धात् सुपर्णः पततां वरः ।**

**ययौ जलान्त उत्सृज्य हरिणा स विसर्जितः ॥**

**मध्वः-**अनन्तोढो मन्दरस् तु यदा वैवस्वतान्तरम् ।

अमृतार्थं सुपर्णोढो रैवतस्यान्तरे मनोः ॥ इति ब्राह्मे ॥३८-३९॥[^४७]

**श्रीधरः : **विसर्जितः प्रस्थापितः । सुपर्णे तत्र स्थिते वासुकेर् आगमनायोगाद् इति भावः ॥३९॥

**क्रम-सन्दर्भः : _न व्याख्यातम्।_**

**विश्वनाथः : **विसर्जितः अन्यत्र प्रस्थापितः । सुपर्णे तत्र स्थिते वासुकेर् आगमनायोगाद् इति भावः ॥३८-३९ ॥

इति सारार्थ-दर्शिन्यां हर्षिण्यां भक्त-चेतसाम् ।

षष्ठोऽयम् अष्टम-स्कन्धे सङ्गतः सङ्गतः सताम् ॥*॥

—ओ)०(ओ**—**


    इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्याम् अष्टम-स्कन्धे षष्ठोऽध्यायः ।

॥६॥

(८.७)


### सप्तमोऽध्यायः

**॥ ८.७.१ ॥**

**श्री-शुक उवाच——**

**ते नाग-राजम् आमन्त्र्य फल-भागेन वासुकिम् ।**

**परिवीय गिरौ तस्मिन् नेत्रम् अब्धिं मुदान्विताः ॥**

**श्रीधरः :**

सप्तमे मथनोऽद्भूत- विष-भीत्याखिलैर् जनैः ।

स्तुतः सन्कृपया रुद्रः पपौ विषम् इतीर्यते ॥

फल-भागेन तवाप्य् अमृते भागो भविष्यतीत्य् आमन्त्र्य संमन्त्र्य वषुकिं नेत्रं गिरौ परिवीय संवेष्ट्याब्धिं मथितुम् आरेभिरे ॥१॥

**क्रम-सन्दर्भः :**त इति सार्धकम् ॥१॥

**विश्वनाथः :**

सप्तमे कच्छपोद्भूतिः सिन्धु-मन्थो-विषोद्गमः ।

जनैः स्तुत्या शिवेनैव विष-पानम् इतीर्यते ॥ओ॥

नागराजं वासुकिम् । तवाप्य् अमृते भागो भविष्यतीति संमन्त्र्य तं गिरौ परिवीय नेत्रं कृत्वा परिवेष्ट्य आरेभिरे मथितुम् इति शेषः ॥१॥

—ओ)०(ओ**—**

**॥ ८.७.२ ॥ **

**आरेभिरे सुरा यत्ता अमृतार्थे कुरूद्वह ।**

**हरिः पुरस्ताज् जगृहे पूर्वं देवास् ततोऽभवन् ॥**

**श्रीधरः : **वासुकेर् मुखं तीव्रं दैत्यान् ग्राहयितुम् एव पूर्वं हरिः पुरस्तान् मुखे जगृहे । ततोऽभवन् मुखं जगृहुः ।

**क्रम-सन्दर्भः :**ततस् तस्मिन्न् अभवन् ॥२॥

**विश्वनाथः :** वासुकेर् मुखं तीव्रं दैत्यान् ग्राहयितुम् एव हरिः पुरस्तान् मुखं जग्राह । अभवन् ते च मुखं जगृहुः इत्य् अर्थः ॥२॥

—ओ)०(ओ**—**

**॥ ८.७.३-४ ॥ **

**तन् नैच्छन् दैत्य-पतयो महा-पुरुष-चेष्टितम् ।**

**न गृह्णीमो वयं पुच्छम् अहेर् अङ्गम् अमङ्गलम् ।**

**स्वाध्याय-श्रुत-सम्पन्नाः प्रख्याता जन्म-कर्मभिः ॥**

**इति तूष्णीं स्थितान् दैत्यान् विलोक्य पुरुषोत्तमः ।**

**स्मयमानो विसृज्याग्रं पुच्छं जग्राह सामरः ॥**

**श्रीधरः : _न व्याख्यातम्।_**

**क्रम-सन्दर्भः :**तन्-मुख-धारण-रूपं महा-पुरुष-चेष्टितं नैच्छन्, तत्रेर्षाम् अकुर्वन्न् इत्य् अर्थः ॥३-४॥

**विश्वनाथः :** मानं गृहीत्वा विष-ज्वालया यूयम् एव म्रियध्वम् इत्य् अभिप्रायेण स्मयमानः ॥३-४॥

—ओ)०(ओ**—**

**॥ ८.७.५ ॥ **

**कृत-स्थान-विभागास् त एवं कश्यप-नन्दनाः ।**

**ममन्थुः परमं यत्ता अमृतार्थं पयो-निधिम् ॥**

**श्रीधरः : **कृतो धारणे स्थान-विभागो यैः ॥५॥

**क्रम-सन्दर्भः :**कश्यप-नन्दना इति षष्ठ-सप्तम-मन्वन्तरे देवानाम् ऐक्यं बोधयति । तेन तद्-भेदेन इन्द्रादि-भेदश् च प्रायिक एवेति ज्ञेयम् । तत् तच् च पुण्याधिक्य-न्यूनत्वाभ्यां समाधेयम् । यथात्र षष्ठ-मन्वन्तरादौ जातानाम् आकस्मिक-त्रैलोक्य-नाशेन प्रायो नाशात् तन्-मध्य-जातानां सप्तम-मन्वन्तरानुवृत्तिः, यथोक्तं चतुर्थे प्राक् सर्गे प्रलयं गते [भा।पु। ४.३०.४९] इति । परमं यथा भवति, तथा यत्ताः कृत-यत्नाः ॥५॥

**विश्वनाथः :_न व्याख्यातम्।_**

—ओ)०(ओ**—**

**॥ ८.७.६-७ ॥ **

**मथ्यमानेऽर्णवे सोऽद्रिर् अनाधारो ह्य् अपोऽविशत् ।**

**ध्रियमाणोऽपि बलिभिर् गौरवात् पाण्डु-नन्दन ॥**

**ते सुनिर्विण्ण-मनसः परिम्लान-मुख-श्रियः ।**

**आसन् स्व-पौरुषे नष्टे दैवेनातिबलीयसा ॥**

**श्रीधरः : **दैवेन हेतुना स्व-पौरुषे नष्टे सति ॥६-७॥

**क्रम-सन्दर्भः : **अनाधार इति तल-स्थ-मृत्तिकायाः कर्दम-प्रायत्वात् अन्यथा प्रथमम् एव मग्नः स्यात् ॥६॥

**विश्वनाथः : _न व्याख्यातम्।_**

—ओ)०(ओ**—**

**॥ ८.७.८ ॥ **

**विलोक्य विघ्नेश-विधिं तदेश्वरो**

**दुरन्त-वीर्योऽवितथाभिसन्धिः ।**

**कृत्वा वपुः कच्छपम् अद्भुतं महत्**

**प्रविश्य तोयं गिरिम् उज्जहार ॥**

**श्रीधरः : **विघ्नेशस्य विधिं तेन रचितं विघ्नम् । अवितथः सत्योऽभिसन्धिः सङ्कल्पो यस्य ॥८॥

**क्रम-सन्दर्भः :**विघ्नेश-विधि-शब्दस्य विघ्न-वाचित्व-मात्रे तात्पर्यम्, न तु विघ्नेश-रचितत्वे स्थल-जल-रुह-शब्दवत्, तस्यापि देवतास्व् एकत्वात्[^४८] ॥८॥

**विश्वनाथः :** विघ्ने ईष्टे समर्थो भवतीति विघ्नेशो यो विधिस् तं विलोक्य अस्मिन् विघ्ने । अयम् एव प्रकारो योग्य इति विचार्य काच्छपं वपुः कृत्वा उज्जहार ऊर्ध्वं प्रति नीतवान् । कच्छप-जातेर् एव जलाधः-

स्थ-वस्तूर्ध्वानयने योग्यता स्वाभाविकीति विमृश्येति भावः । अवितथाभिसन्धिः सत्य-सङ्कल्पः ॥८॥ 

—ओ)०(ओ**—**

**॥ ८.७.९ ॥ **

**तम् उत्थितं वीक्ष्य कुलाचलं पुनः**

**समुद्यता निर्मथितुं सुरासुराः ।**

**दधार पृष्ठेन स लक्ष-योजन-**

**प्रस्तारिणा द्वीप इवापरो महान् ॥**

**श्रीधरः : **लक्ष-योजनः प्रस्तारो विस्तारोऽस्यास्तीति तथा तेन पृष्ठेन ॥९॥

**क्रम-सन्दर्भः :_न व्याख्यातम्।_**

**विश्वनाथः :** तं च कुलाचलं स कच्छपः पृष्ठेन दधार । महान् जलाधःस्थो जम्बू-द्वीप इवेत्य् अर्थः ॥९॥

—ओ)०(ओ**—**

**॥ ८.७.१० ॥ **

**सुरासुरेन्द्रैर् भुज-वीर्य-वेपितं**

**परिभ्रमन्तं गिरिम् अङ्ग पृष्ठतः ।**

**बिभ्रत् तद्-आवर्तनम् आदि-कच्छपो**

**मेनेऽङ्ग-कण्डूयनम् अप्रमेयः ॥**

**श्रीधरः : **यस्य गिरेर् आवर्तनं भ्रमणम् अङ्ग-कण्डूयनं नेने ।

**क्रम-सन्दर्भः :_न व्याख्यातम्।_**

**विश्वनाथः :** पृष्ठोपरि गुरुतर-पर्वत-परिभ्रमणे न च तस्य कष्टम् । प्रत्युत सुखम् एवाभूद् इत्य् आह सुरेति ॥१०॥

—ओ)०(ओ**—**

**॥ ८.७.११ ॥ **

**तथासुरान् आविशद् आसुरेण**

**रूपेण तेषां बल-वीर्यम् ईरयन् ।**

**उद्दीपयन् देव-गणांश् च विष्णुर्**

**दैवेन नागेन्द्रम् अबोध-रूपः ॥**

**श्रीधरः : **आसुरेणासुराकारेण दैवेन देवाकारेण रूपेणाविशत् ॥११॥

**क्रम-सन्दर्भः :** तथेत्य् अत्र भगवतो भक्ति-रस-पोषक-लीला-वैचित्त्र्यार्थम् एव तत्-तद्-रूपेण तत्-तद्-आवेश इति ज्ञेयम् । आसुरेण राजसेन, दैवेन सात्त्विकेन रूपेण, शक्ति-विशेषेण । अबोधस् तु तामसः । अत्र तामस-शक्त्या वासुकिम् उद्दीपयन् संवर्धयन्न् इत्य् अर्थः ॥११॥

**विश्वनाथः :** कतिपय-क्षपानन्तरं तेषां मन्थने सामर्थ्याभावं वासुकेश् सङ्घर्षण-पीडया प्राण-त्यागम् इव विलोक्य कृपया प्रभुर् एवं विदधाव् इत्य् आह—तथेति आसुरेण राजस्या शक्त्येत्य् अर्थः । ईरयन् प्रवर्तयन् दैवेन रूपेण सात्त्विक्या शक्त्येत्य् अर्थः। अबोध-रूपस् तामस-शक्तिमयः सन्न् इत्य् अर्थः । अबोध इति मोहेन तस्य पीडा-बोधो नाभूद् इति भावः ॥११॥

—ओ)०(ओ**—**

**॥ ८.७.१२ ॥ **

**उपर्य् अगेन्द्रं गिरि-राड् इवान्य**

**आक्रम्य हस्तेन सहस्र-बाहुः ।**

**तस्थौ दिवि ब्रह्म-भवेन्द्र-मुख्यैर्**

**अभिष्टुवद्भिः सुमनो-ऽभिवृष्टः ॥**

**श्रीधरः :_न व्याख्यातम्।_**

**क्रम-सन्दर्भः :**दिवि ब्रह्म-भवेन्द्र-मुख्यैर् इत्य् अत्र भवस्य कैलासे, दिवि च महेन्द्रादीनां क्षीरोद-तीरे दिवि च काय-व्यूहो ज्ञेयः ॥१२॥

**विश्वनाथः :** ततश् च मन्दरम् ऊर्ध्वम् उच्छलन्तं वीक्ष्य यत् कृतवांस् तद् आह—उपरीति ब्रह्मादि-मुख्यैर् विष्णु-पार्षदैर् इत्य् अर्थः । यद् वा । इन्द्रादीनां क्षीरोद-तीरे दिवि च काय-व्यूहो ज्ञेयः ॥१२॥

—ओ)०(ओ**—**

**॥ ८.७.१३ ॥ **

**उपर्य् अधश् चात्मनि गोत्र-नेत्रयोः**

**परेण ते प्राविशता समेधिताः ।**

**ममन्थुर् अब्धिं तरसा मदोत्कटा**

**महाद्रिणा क्षोभित-नक्र-चक्रम् ॥**

**श्रीधरः : **आत्मनि देव-दैत्य-मध्ये । गोत्रे दार्ध्य-रूपेण, नेत्रे अभेद्याबोध-रूपेण, परेण हरिणा क्षोभितं नक्राणां चक्रं समूहो यस्मिन् ॥१३॥

**क्रम-सन्दर्भः :_न व्याख्यातम्।_**[^४९]

**विश्वनाथः :** तद् एवम् उपरि सहस्र-बाहु-रूपेण आत्मनि दैत्य-देव-समूहे आसुर-दैव-रूपेण गोत्रे दार्ढ्य-रूपेण नेत्रे अबोध-रूपेण प्रविशता परेण हरिणा ॥१३॥

—ओ)०(ओ**—**

**॥ ८.७.१४ ॥ **

**अहीन्द्र-साहस्र-कठोर-दृङ्-मुख-**

**श्वासाग्नि-धूमाहत-वर्चसोऽसुराः ।**

**पौलोम-कालेय-बलील्वलादयो**

**दवाग्नि-दग्धाः सरला इवाभवन् ॥**

**श्रीधरः : **दृशश् च मुखानि च श्वासाश् च । अहीन्द्रस्य साहस्रम् अपरिमिताः कठोरा ये दृग् आदयस् तेभ्यो निर्गताभ्याम् अग्नि-धूमाभ्याम् आहतं वर्चो येषां ते सरला द्रुम-विशेषाः ।

**क्रम-सन्दर्भः :**अहीन्द्र-साहस्राः सहस्र-सङ्ख्ययैव परिवृताः, न तु शताधिक-सङ्ख्यया ॥१४॥

**विश्वनाथः :** आ सम्यग् एव हत-वर्चसः शरला द्रुम-भेदाः ॥१४॥

—ओ)०(ओ**—**

**॥ ८.७.१५ ॥ **

**देवांश् च तच्-छ्वास-शिखा-हत-प्रभान्**

**धूम्राम्बर-स्रग्-वर-कञ्चुकाननान् ।**

**समभ्यवर्षन् भगवद्-वशा घना**

**ववुः समुद्रोर्म्य्-उपगूढ-वायवः ॥**

**श्रीधरः : **देवांस् तु भगवद्-वशा घनाः समभ्यवर्षन् । समुद्रोर्मिभिर् उपगूढा वायवश् च शीतला ववुर् वान्तिस्म । कथं भूतान् । तस्याहीन्द्रस्य श्वास-शिखाभिर्हता प्रभा येषाम् । धूम्राण्य् अम्बरादीनि येषाम् ॥१५॥

**क्रम-सन्दर्भः :_न व्याख्यातम्।_**

**विश्वनाथः :** देवांश् च दूरवर्तिनस् तत्-पुच्छ-धारिणोऽपि । सुधा न जायेतेति मन्थनाधिक्याद् असार-भागे निःसृत एव सुधोद्गम-सम्भवाद् इति भावः ॥१५॥

—ओ)०(ओ**—**

**॥ ८.७.१६ ॥ **

**मथ्यमानात् तथा सिन्धोर् देवासुर-वरूथ-पैः ।**

**यदा सुधा न जायेत निर्ममन्थाजितः स्वयम् ॥**

**श्रीधरः, विश्वनाथः :_न व्याख्यातम्।_**

**क्रम-सन्दर्भः :**मथ्यमान इत्य्-आदि स-टीकं पद्य-द्वयं विगीतम् ॥१६॥

—ओ)०(ओ**—**

**॥ ८.७.१७ ॥ **

**मेघ-श्यामः कनक-परिधिः कर्ण-विद्योत-विद्युन्**

**मूर्ध्नि भ्राजद्-विलुलित-कचः स्रग्-धरो रक्त-नेत्रः ।**

**जैत्रैर् दोर्भिर् जगद्-अभय-दैर् दन्दशूकं गृहीत्वा**

**मथ्नन् मथ्ना प्रतिगिरिर् इवाशोभताथो धृताद्रिः ॥**

**श्रीधरः : **धृतोऽद्रिर् येन स धृताद्रिर् भगवान् परम-पुरुषोऽनन्तरम् अशोभतेत्य् अन्वयः । कथं-भूतः ? कनक-परिधिः पीत-वासाः । कर्णयोर् विद्योतमाना विद्युत्-कुण्डल-लक्षणा यस्य । तथा मूर्ध्नि भ्राजन्तो विलुलिताः कचा यस्य स तथा । जैत्रैर् जिष्णुभिः । दन्दशूकं सर्पम् । प्रति-गिरिः प्रति-द्वन्द्वी पर्वतः ॥१७॥

**क्रम-सन्दर्भः :_न व्याख्यातम्।_**

**विश्वनाथः :** कनकः परिधिः कनक-वर्णं परिधानं यस्य स विद्युन्-मकर-कुण्डलम् । मथ्ना मथन-साधनेन मन्दर-गिरिणा प्रति-गिरिः कनक-गिरेस् तस्य प्रतियोगीन्द्र-नील-गिरिर् इत्य् अर्थः ॥१७॥

—ओ)०(ओ**—**

**॥ ८.७.१८ ॥ **

**निर्मथ्यमानाद् उदधेर् अभूद् विषं**

**महोल्बणं हालहलाह्वम् अग्रतः ।**

**सम्भ्रान्त-मीनोन्मकराहि-कच्छपात्**

**तिमि-द्विप-ग्राह-तिमिङ्गिलाकुलात् ॥**

**श्रीधरः : **हालाहलम् इत्य् आह्वा नाम यस्य । संभ्रान्ता मीना उद्गता मकरादयश् च यस्मिंस् तस्मात् तिम्य्-आदिभिर् आकुलाच् च ॥१८॥

**क्रम-सन्दर्भः :_न व्याख्यातम्।_**

**विश्वनाथः :** विषम् अभूद् इति । वीरुद्-आदिषु विषस्यामृतस्य च सत्त्वात् मथने सति प्रथमं विष-भागः पृथक्तया उत्थित इति ज्ञेयः । हालाहलाह्वम् इति हालाहलं हालहलं तथैव च हलाहलम् इति द्वि-रूप-कोषः । सन्त्रास्ताः केयं विपत्तिर् आगतेति आविग्ना मीनादयो यस्मिंस् तस्मात् । उन्मकर उत्कृष्टो मकरः तिमि-तिमिङ्गिलौ मत्स्य-भेदौ ॥१८॥

—ओ)०(ओ**—**

**॥ ८.७.१९ ॥ **

**तद् उग्र-वेगं दिशि दिश्य् उपर्य् अधो**

**विसर्पद् उत्सर्पद् असह्यम् अप्रति**[^५०]** ।**

**भीताः प्रजा दुद्रुवुर् अङ्ग सेश्वरा**

**अरक्ष्यमाणाः शरणं सदा-शिवम् ॥**[^५१]

**मध्वः :**रुद्रस्य यशसोऽर्थाय स्वयं विष्णुर् विषं विभुः ।

	न संजह्रे समर्थोऽपि वायुं चोचे प्रशान्तये ॥ इति च ॥१९॥

**श्रीधरः : **तद् विषम् अप्रति अप्रतिमं प्रतिक्रियाशून्यम् इति वा । कुतः ? उग्रो वेगो यस्य । तद् एवाह, दिशि दिशीति । यद् वा, उग्रा वेगा रोमाञ्च-स्वेदादयो यस्मात् । अत एवासह्यं विलोक्य भीता अन्येन केनाप्य् अरक्ष्यमाणाः सदा-शिवं शरणं दुद्रुवुर् जग्मुः ॥१९॥

**क्रम-सन्दर्भः :**दिशि दिशीति शनैः शनैर् एवेति ज्ञेयम् । शीघ्रत्वे झटिति सृष्टि-नाशापत्तेः प्रजाश् चात्र देवासुरा एव । साधारणानां समुद्र-वृन्द-लङ्घनाद्य्-अशक्तेः । तत्रापि झटिति। ऊर्ध्व-स्थित-तत्-तद्-व्यूहानां तत्र-स्थ-शिव-प्रभावेणैव तथा-स्थितिर् ज्ञेया । अधः-स्थितानां तु तस्मिन् न गमनम् । विषाग्निना झटित्य् ऊर्ध्व-व्याप्तेः सम्भ्रमेण तत्-तद्-अस्फूर्तेश् च । अरक्ष्यमाणाः श्री-शिव-महिम-दर्शनार्थे श्री-भगवत उदासीनीभावात् ॥१८॥

**विश्वनाथः :** दिशि दिशि विसर्पत् उपरि उपसर्पत् अधोऽवसर्पच् चेति शेषो ज्ञेयः । सर्पणं च शनैः शनैर् एवेति ज्ञेयम् । शीघ्रत्वे झटिति सृष्टि-नाशापत्तेः । प्रजाश् चात्र देवासुरा एव साधारणानां झटिति समुद्र-लङ्घनाद्य्-अशक्तेः । अप्रति अप्रतिमं प्रतिक्रिया-शून्यम् इति वा विलोक्येति शेषः । अरक्ष्यमाणा इति तदानीं भगवता तद्-अपेक्षणं स्व-भक्त-श्रेष्ठाय चन्द्रार्ध-मौलये तादृश-कीर्ति-प्रदानार्थम् इति ज्ञेयम् ॥१९॥

—ओ)०(ओ**—**

**॥ ८.७.२० ॥ **

**विलोक्य तं देव-वरं त्रि-लोक्या**

**भवाय देव्याभिमतं मुनीनाम् ।**

**आसीनम् अद्राव् अपवर्ग-हेतोस्**

**तपो जुषाणं स्तुतिभिः प्रणेमुः ॥**

**श्रीधरः : **त्रि-लोक्या उद्भवाय देव्या सहाद्रौ कैलासे आसीनं, तथापि मुनीनाम् अभिमतं तेषाम् एवापवर्गाय तपो-जुषाणम् ॥२०॥

**क्रम-सन्दर्भः :_न व्याख्यातम्।_**

**विश्वनाथः :** भवाय भूत्यै सम्पत्त्य्-अर्थम् इति यावत् । अद्रौ कैलासे । मुनीनाम् अपवर्ग-हेतोस् तपो-जुषाणम् ॥२०॥

—ओ)०(ओ**—**

**॥ ८.७.२१ ॥**

**श्री-प्रजापतय ऊचुः**—

**देव-देव महा-देव भूतात्मन् भूत-भावन ।**

**त्राहि नः शरणापन्नांस् त्रैलोक्य-दहनाद् विषात् ॥**

**श्रीधरः : **

निर्गुणं सगुणं चैव शिवं हरि-पराक्रमैः ।

स्तुवन्तस् तु प्रजेशाना नामन्य् अन्तान्तरं तयोः ॥ इति ॥२१॥

**क्रम-सन्दर्भः**[^५२]** :**निर्गुणम् इत्य्-आदि-टीका-पद्ये हरि-पराक्रमैर् इत्य् अनेन हरेर् एव मूलत्वम् आयातम् । अत एव यत् तद्-अन्तरम् अस्ति, तद् अपि स्तुति-तात्पर्यान् नामन्य् अन्तेत्य् आयाति । स्तुतिश् च—महिम्ना स्तूयमाना हि देवा वीर्येण वर्धन्ते इति वैदिक-न्यायेन कालकूट-नाशनार्थम् । श्री-हरेर् मूलत्वं तु स्वयं श्री-शिवेनैव वक्ष्यते—


    पुंसः कृपयतो भद्रे सर्वात्मा प्रीयते हरिः । 


    प्रीते हरौ भगवति प्रीयेऽहं सचराचरः ॥[भा।पु। ८.७.४१] इति । 

तथा नवमे—


    वयं न तात! प्रभवाम भूम्नि 


    यस्मिन् परेऽन्येऽप्य् अज-जीव-कोशाः । 


    भवन्ति काले न भवन्ति हीदृशाः 


    सहस्रशो यत्र वयं भ्रमामः ॥[भा।पु। ९.४.५६] इति । 


    एते वयं यस्य वशे महात्मनः 


    स्थिताः शकुन्ता इव सूत्र-यन्त्रिताः ॥ [भा।पु। ५.१७.२२] इत्य्-आदि ।

अन्यथा [श्री-रुद्रस्य परत्वे] तद्-वाक्य-विरोधोपपत्तेः ॥२१॥

**विश्वनाथः :** हे महादेव ! त्राहि त्रायस्व ! ननु महादेवो न त्रायते किन्तु संहरति संहारावतारत्वात् तत्राहुः । भूतत्मन् भूतानि चेतयसि । हे भूत-भावन ! भूतानि पालयस्य् एव ॥२१॥

—ओ)०(ओ**—**

**॥ ८.७.२२ ॥ **

**त्वम् एकः सर्व-जगत ईश्वरो**[^५३]** बन्ध-मोक्षयोः ।**

**तं त्वाम् अर्चन्ति कुशलाः प्रपन्नार्ति-हरं गुरुम् ॥**[^५४]

**मध्वः :**तत्र तत्र स्तुति-पदैर् हरिर् एव तु तद्-गतः ।

	स्तूयतेऽतो युक्तम् एव गुणाधिक्य-वचोऽपि तु ॥ इति च ॥२१॥

**श्रीधरः, क्रम-सन्दर्भः :_न व्याख्यातम्।_**

**विश्वनाथः :** ननु भूत-भावनो विष्णुर् एव तं शरणं यातेति तत्राहुः । त्वम् एकः नहीश्वरो बहवो भवन्त्य् अतस् त्वं विष्णुश् चैक एव माया-गुण-स्पर्शास्पर्शाभ्याम् एव भेद इति भावः ॥२२॥

—ओ)०(ओ**—**

**॥ ८.७.२३ ॥ **

**गुण-मय्या स्व-शक्त्यास्य सर्ग-स्थित्य्-अप्ययान् विभो ।**

**धत्से यदा स्व-दृग् भूमन् ब्रह्म-विष्णु-शिवाभिधाम् ॥**

**श्रीधरः : **नन्व् एवं-भूतो विष्णुर् इति प्रसिद्धं तत्राहुः, गुण-मय्येति । अस्य जगतो यदा सर्गादीन् धत्से तदा हे भूमन्, स्व-दृक् स्वतः सिद्ध-ज्ञानस् त्वं ब्रह्मादि-संज्ञां धत्से ॥२३॥

**क्रम-सन्दर्भः :_न व्याख्यातम्।_**

**विश्वनाथः :** पुरुष-रूपेण स्तुवन्ति गुण-मय्येति यदा सर्गादीन् धत्से तदा ब्रह्मादि-संज्ञां धत्से ॥२३॥

—ओ)०(ओ**—**

**॥ ८.७.२४ ॥ **

**त्वं ब्रह्म परमं गुह्यं सद्-असद्-भाव-भावनम् ।**

**नाना-शक्तिभिर् आभातस् त्वम् आत्मा जगद्-ईश्वरः ॥**

**श्रीधरः : **तत्र हेतुः—त्वं ब्रह्मेति । सद्-असतो भवान् देव-तिर्यग्-आदि-रूपान् भावयतीति तथ । सृज्यं तु त्वद्-व्यतिरिक्तं नास्तीत्य् आहुः—आत्मैव त्वं नाना-शक्तिभिर् जगद्-रूपेणाभातस् तस्माद् ईश्वरः ॥२४॥

**क्रम-सन्दर्भः :_न व्याख्यातम्।_**

**विश्वनाथः :** निर्विशेष-स्वरूपत्वेन स्तुवन्ति—त्वं ब्रह्मेति । ब्रह्मत्वेन स्तुवन्ति सदसद्-भावान् उत्कृष्ट-निकृष्ट-स्वभावान् देव-तिर्यग्-आदीन् भावयसि सृजसि विष्णुत्वेन स्तुवन्ति नानेति ॥२४॥

—ओ)०(ओ**—**

**॥ ८.७.२५ ॥ **

**त्वं शब्द-योनिर् जगद्-आदिर् आत्मा**

**प्राणेन्द्रिय-द्रव्य-गुणः स्वभावः ।**

**कालः क्रतुः सत्यम् ऋतं च धर्मस्**

**त्वय्य् अक्षरं यत् त्रि-वृद्-आमनन्ति ॥**

**श्रीधरः : **स्वतः-सिद्ध-ज्ञानत्वम् उपपादयतो जगद्-आत्मना आभान-प्रकारम् आहुः, त्वं शब्दस्य वेदस्य योनिः । अतः स्वतः-सिद्ध-ज्ञानः । त्वं जगद्-आदिर् महत्-तत्त्वम् । आत्मा चाहङ्कारः । कथं-भूतः ? प्राणेन्द्रिय-द्रव्याणां कारण-भूता गुणा यस्य । राजसादि-त्रि-विध इत्य् अर्थः । स्वभावादयश् च त्वम् एव । क्रतुः सङ्कल्पः सत्यम् ऋतं चेति यो धर्मः स त्वम् । महद्-आदि-स्वरूपत्वे हेतुः—त्रि-वृत् त्रि-गुणात्मकं यद् अक्षरं प्रधानं त्वयि त्वद्-आश्रयं तद् आमनन्ति । यद् वा, एवं-भूते त्वयि त्रि-वृद् अक्षरं प्रणवं प्रकाशकम् आहुर् इत्य् अर्थः ॥२५॥

**क्रम-सन्दर्भः :**ऋतं च सूनृता वाणी [भा।पु। ११.१९.३८], सत्यं च सम-दर्शनम्[भा।पु। ११.१९.३७] ॥२५॥

**विश्वनाथः :** सर्व-वाचक-वाच्यत्वेन स्तुवन्ति त्वं निखिल-शब्दानां योनिर् अकारादि-वर्ग-सङ्घः । प्राणश् च इन्द्रियाणि च द्रव्याणि पृथिव्य्-आदीनि च तैः सह गुणः सत्त्वादिश् च त्वम् । त्रिवृद्-अक्षरं यत् प्रणव-संज्ञं तत् त्वय्य् एव आमनन्ति । तद्-वाचिकम् इति निश्चिन्वन्तीत्य् अर्थः ॥२५॥

—ओ)०(ओ**—**

**॥ ८.७.२६ ॥ **

**अग्निर् मुखं तेऽखिल-देवतात्मा**

**क्षितिं विदुर् लोक-भवाङ्घ्रि-पङ्कजम् ।**

**कालं गतिं तेऽखिल-देवतात्मनो**

**दिशश् च कर्णौ रसनं जलेशम् ॥**

**श्रीधरः : **अखिल-देवतात्मा, अग्निः सर्वा देवताः इति श्रुतेः । सोऽग्निस् ते मुखम् । हे लोक-भव । द्वितीयान्तेषु विदुर् इत्य् अस्य संबन्धः ॥२६॥

**क्रम-सन्दर्भः :**गतिं चेष्टाम् ॥२६॥

**विश्वनाथः :** समष्टि-रूपत्वेन स्तुवन्ति अग्निर् इति पञ्चभिः । अखिल-देवतात्मा अग्निः सर्व-देवताः इति श्रुतेः । हे लोक-भव ॥२६॥

—ओ)०(ओ**—**

**॥ ८.७.२७ ॥ **

**नाभिर् नभस् ते श्वसनं नभस्वान्**

**सूर्यश् च चक्षूंषि जलं स्म रेतः ।**

**परावरात्माश्रयणं तवात्मा**

**सोमो मनो द्यौर् भगवन् शिरस् ते ॥**

**श्रीधरः : **परे अवरे च ये आत्मानो जीवास् तेषाम् आश्रयस् तवात्माहङ्कारः ॥२७॥

**क्रम-सन्दर्भः :_न व्याख्यातम्।_**

**विश्वनाथः :** परेषाम् अवरेषाम् आत्मनाम् उत्कृष्ट-निकृष्ट-जीवानाम् आश्रयणम् आश्रयस् तवात्मा अहङ्कारः ॥२७॥

—ओ)०(ओ**—**

**॥ ८.७.२८ ॥ **

**कुक्षिः समुद्रा गिरयोऽस्थि-सङ्घा**

**रोमाणि सर्वौषधि-वीरुधस् ते ।**

**छन्दांसि साक्षात् तव सप्त धातवस्**

**त्रयी-मयात्मन् हृदयं सर्व-धर्मः ॥**

**श्रीधरः, विश्वनाथः : **त्रयी-मयात्मन् वेद-त्रय-मूर्ते ॥२८॥

**क्रम-सन्दर्भः :_न व्याख्यातम्।_**

—ओ)०(ओ**—**

**॥ ८.७.२९ ॥ **

**मुखानि पञ्चोपनिषदस् तवेश**

**यैस् त्रिंशद्-अष्टोत्तर-मन्त्र-वर्गः ।**

**यत् तच् छिवाख्यं परमात्म-तत्त्वं**

**देव स्वयं-ज्योतिर् अवस्थितिस् ते ॥**

**श्रीधरः : **पञ्चोपनिषदस् तत् पुरुषाघोर-सद्यो-जात-वाम-देवेशान-रूपा मन्त्राः । यैर् मुखैर् अष्टोत्तर-त्रिंशन् मन्त्राणां वर्गः, तेषाम् एव मन्त्राणां पद-च्छेदेनाष्टोत्तर-त्रिंशत्-कलात्मका मन्त्रा इत्य् अर्थः । अवस्थितिर् उपरतावस्था ॥२९॥

**चैतन्य-मत-मञ्जुषा :** यत् तच् छिवाख्यम् इत्य्-आदि । ते तव शिवाख्यं यत् परमात्म-तत्त्वं तत् स्वयं-ज्योतिर् ब्रह्म-भूतं ते उपरतिर् उपरतावस्था । वस्तुतस् तु भगवान् श्री-कृष्ण एव शिव-ब्रह्म-विष्णु-भेदेनाविर्भावे गुण-भेदाद् अवस्था-भेदवान् । गुणश् च गुणान्तर-मिश्रो रजस्-तमसोर् अपि सत्त्वान्तर्-भावः । सत्त्वेऽपि तयोर् यदा रुद्रस् तमस उपरतः शुद्ध-सत्त्व एव, तदासौ शिवः । स च भगवतः श्री-कृष्णस्य परमात्म-तत्त्वं परमा विभूतिः स एव ब्रूते । अवस्थितिः स्थानम् ॥२९॥

**क्रम-सन्दर्भः :_न व्याख्यातम्।_**

**विश्वनाथः : **पञ्चोपनिषदः पुरुषोऽघोर-सद्योजात-वामदेवेशान-रूपा मन्त्राः । यैर् मुखैर् अष्टोत्तर-त्रिंशन्-मन्त्राणाम् वर्गः । तेषाम् एव मन्त्राणाम् पद-च्छेदेन अष्टोत्तर-त्रिंशत्-कलात्मका मन्त्रा इत्य् अर्थः । यत् तव परमात्म-तत्त्वं परमात्मा तच्-छिवाख्यं शिव एव परं स्वयं-ज्योतिः स्व-प्रकाशो देवो विष्णुर् अवस्थितिर् आश्रयः ॥२९॥

—ओ)०(ओ**—**

**॥ ८.७.३० ॥ **

**छाया त्व् अधर्मोर्मिषु यैर् विसर्गो**

**नेत्र-त्रयं सत्त्व-रजस्-तमांसि ।**

**साङ्ख्यात्मनः शास्त्र-कृतस् तवेक्षा**

**छन्दोमयो देव ऋषिः पुराणः ॥**

**श्रीधरः : **अधर्मस्योर्मिषु दम्भ-लोभादिषु यैर् ऊर्मिभिर् विसर्गः प्रतिसर्गः संहारः। यद् वा, यैः सत्त्वादिभिर् विविधः सर्गः, तानि नेत्र-त्रयम् । हे देव छन्दो-मय ! ऋषिर् वेदः स तवेक्षा ईक्षणम् । साक्षान् मनुर् इति पाठे मनुर् वेदः । तम् एवाह— छन्दो-मय इति ॥३०॥

**क्रम-सन्दर्भः :**अधर्मोर्मिषु ते तव छाया प्रकाशाभावः ॥३०॥

**विश्वनाथः :** अधर्मस्य ऊर्मिषु ऊर्मयः दम्भाद्याः छाया इत्य् अर्थः । यैः सत्त्वादिभिर् विविधः सर्गस् तानि नेत्र-त्रयं हे देव छन्दो-मय ऋषिर् वेदस् तवेक्षा ईक्षणम् । साक्षान् नमुर् इति पाठेऽपि मनुर् वेदः ॥३०॥

—ओ)०(ओ**—**

**॥ ८.७.३१ ॥**[^५५]

**न ते गिरित्राखिल-लोक-पाल-**

**विरिञ्च-वैकुण्ठ-सुरेन्द्र-गम्यम् ।**

**ज्योतिः परं यत्र रजस् तमश् च**

**सत्त्वं न यद् ब्रह्म निरस्त-भेदम् ॥**

**श्रीधरः : **हे गिरित्र, ते परं ज्योतिर् अखिलानां लोक-पालादीनां गम्यं न भवति । कुतः ? यत्र रज-आदि नास्ति । किं तज्-ज्योतिः ? यन् निरस्त-भेदं ब्रह्म ॥३१॥

**चैतन्य-मत-मञ्जुषा : **न ते गिरित्रेत्य्-आदि । हे गिरित्र ! हे निखिल-लोक-पाल ! हे विरिञ्च ! हे वैकुण्ठ ! अभेदोपचारात् तत् तत् तेन सम्बोधनम् । ते परं ज्योतिर् न सुरेन्द्र-गम्य सुराणाम् इन्द्रियस्य च गम्यम्, यत्र सत्त्वं रजस् तमश् च नास्ति, यन् निरस्त-भेदं ब्रह्म, तत् ते परं ज्योतिर् इत्य् अर्थः ॥३१॥

**क्रम-सन्दर्भः :**न ते इति । यच् छिवस्य ज्योतिः परमात्म-लक्षणं तत्र स्थितं, तत् सम्यग् ज्ञाने तस्याप्य् अक्षमता युक्तैवेति वा व्याख्येयम् । तद् उक्तम्—द्युपतय एव ते न ययुर् अन्तम् अनन्ततया त्वम् अपि [भा।पु। १०.८७.४१] इति । ब्रह्म-संहिता-मते तु भगवद्-अङ्ग-विशेष एव सदा-शिवः, न त्व् अन्यः । यथा तत्रैव सर्वादि-कारण-गोविन्द-कथने—


    नियतिः सा रमा देवी तत्-प्रिया तद्-वशं तदा ।


    तल्-लिङ्गं भगवान् शम्भुर् ज्योति-रूपः सनातनः ।


    या योनिः सापरा शक्तिः [ब्र।सं। ७-८] इत्य्-आदि ।

तत्रैव—तस्मिन्न् आविरभूल् लिङ्गे महा-विष्णुर् जगत्-पतिः [ब्र।सं। १०] इत्य्-आद्य्-अन्तम् ॥३१॥ (परमात्म-सन्दर्भः १७ द्रष्टव्यः]

**विश्वनाथः :** हे गिरित्र ! ते तव ज्योतिर् यत् परं ब्रह्म, तद् अखिल-लोक-पालादीनां गम्यं न भवति । अत्र वैकुण्ठस्य विष्णोः स्वरूपम् एव यद्यपि परं ब्रह्म, तद् अपि तस्य स्व-स्वरूपस्य स्वागम्यत्वं नापकर्षः खपुष्प-ज्ञानं सार्वज्ञ्यं न निहन्तीति न्यायात् । यद् वा, गिरित्रादि सुरेन्द्रान्तानि सम्बोधन-पदान्य् एव व्याख्येयानि ॥३१॥

—ओ)०(ओ**—**

**॥ ८.७.३२ ॥ **

**कामाध्वर-त्रिपुर-कालगराद्य्-अनेक-**

**भूत-द्रुहः क्षपयतः स्तुतये न तत् ते ।**

**यस् त्व् अन्त-काल इदम् आत्म-कृतं स्व-नेत्र-**

**वह्नि-स्फुलिङ्ग-शिखया भसितं न वेद ॥**

**श्रीधरः : **कामश् चाध्वरश् च दक्ष-यज्ञस् त्रिपुरादयश् च ये अनेक-भूत-द्रुहः, तान् क्षपयतः संहरतस् ते तत् कर्म स्तुतये न भवति । अत्य्-अल्पम् एतद् इत्य् अर्थः । गर-क्षपणस्याप्य् अवश्यं भावित्वेन सिद्धवन् निर्देशः । स्तुतयेऽलं न भवतीत्य् अत्र हेतुः**—**यस् तु भवान् स्व-नेत्र-वह्नि-विस्फुलिङ्गस्य शिखयेदं जगद् भसितं भस्म-साज्जातं न वेद नालोचयत्य् अपि ॥३२॥

**क्रम-सन्दर्भः :_न व्याख्यातम्।_**

**विश्वनाथः : **न च साम्प्रतिकं विषस्योपशमनं त्वया दुष्करम् इत्य् आहुः—कामेति । कामादयो ये अनेक-भूत-द्रुहस् तान् क्षपयतः संहरतस् तव तत्-विषोपशमनं कर्म स्तुतये न भवति अत्यल्पत्वात् । अध्वरो दक्ष-यज्ञः । कालो गरश् च दैत्य-विशेष आसीत् । किं वा, अस्यैवावश्य-संहार्यत्वेन सिद्धवन्-निर्देशः । भसितं न वेदेति कदा जगद् इदं भस्मीकृतम् इत्य् अपि न वेद, नानुसन्धत्ते । तस्यैतद् विष-मात्र-संहारः कियान् इति भावः ॥३२॥

—ओ)०(ओ**—**

**॥ ८.७.३३ ॥ **

**ये त्व् आत्म-राम-गुरुभिर् हृदि चिन्तिताङ्घ्रि-**

**द्वन्द्वं चरन्तम् उमया तपसाभितप्तम् ।**

**कत्थन्त उग्र-परुषं निरतं श्मशाने**

**ते नूनम् ऊतिम् अविदंस् तव हात-लज्जाः ॥**

**श्रीधरः : **तद् एवं नित्यं परानुग्रह-व्यग्रं त्वां ये निन्दन्ति तेऽति-मूर्खा इत्य् आहुः, ये तु उमया सह चरन्तं तस्यां नितरां रतं कामिनं कत्थन्ते प्रलपन्ति । तथा श्मशाने चरन्तम् उग्रं क्रूरं पुरुषं च हिंस्रं कत्थन्ते । कथं भूतम् । आत्मारामाश् च ते गुरवो विश्वहितोपदेष्टारस्तैर् हृदि चिन्तितम् अङ्घ्रि-द्वन्द्वं यस्य तथा-भूतम् अपि तपसाभितप्तम् अपि । ते नूनं तवोतिम् अविदन्न् इति काकुः । त्वल्-लीलां नैव विदुर् इत्य् अर्थः । अतो हात-लज्जास् त्यक्त-त्रपाः । कथम् आत्मारामैः सेवित-चरण-युगलस्य ते कामित्वं संभवति ? कथं वा तपसाभितप्तस्य शान्तस्योग्रत्वं परुषत्वं वा संभवति ? इत्य् अविचार्यैव प्रलापाद् इत्य् अर्थः ॥३३॥

**क्रम-सन्दर्भः :**ये त्व् इति । अयम् अर्थः**—**ये त्वाम् उग्रत्वेन परुष-वचनत्वेन श्मशान-निरतत्वेन च प्रतीयमानम् अपि हात-लज्जाः त्यक्त-सङ्कोचाः सन्तः कत्थन्ते श्लाघन्ते, त एव तवोतिं तेन तेन माया-कृतेन स्व-संवरण-मयीं लीलाम् अविदन् ? नैव ज्ञातवन्तः[^५६] । कत्थ श्लाघायाम्, विद सम्वरणे इति धातु-द्वयम् अत्रोपजीव्यत इति भावः । 

माया-पिहित-दृष्टीनां तु त्वम् इत्थं भासीत्य् अभिप्रेत्य तम् अन्यथा विशिंषन्ति [स्वामि-चरणाः]**—**आत्मारामेति । भागवत-परमहंसानां गुरुत्वेन परमादर-विषयम् इत्य् अर्थः । तथा उमया तन्-नाम्ना विख्यात-तपस्यया देव्या सह चरन्तं, तथा स्वयम् अपि तपसा परम-ज्ञान-प्रभावेण अभि सर्वतो-भावेन तप्तम् ऐश्वर्यं यस्य तादृशम् इति । तप ऐश्वर्ये इति धातुर् उपजीव्य इति ॥३३॥

**विश्वनाथः :** तव माहात्म्यं बहिर् दर्शिभिर् दुर्गम्म् इत्य् आहुः**—**ये त्व् इति । उमया सह चरन्तं रममाणम् अपि तपसा अभितप्तं न तु कामेन व्याप्तम् अत एवात्मारामाणां गुरुभिर् अपि ध्याताङ्घ्रिं तथाभूतम् अपि त्वाम् उग्रं पुरुषं कत्थन्ते विपरीत-लक्षणानया श्लाघन्ते । ये निन्दन्ति ते नूनं तवोतिम् अविदन्न् इति काकुः । त्वल्-लीलां नैव जानन्तीति काम-क्रोधाद्य्-अनाचार-मयी तवेयं चेष्टा लोकोपहासिका लीलैवेत्य् अर्थः । हात-लज्जास् त्यक्त-त्रपाः स्वयं काम-क्रोधादिभिश् चर्यमाणास् त्वाम् आत्माराम-शिखामणिर् ध्याटाङ्घ्रिं निन्दितुं किं लज्जाम् अपि न प्राप्नुवन्तीत्य् अर्थः ॥३३॥

—ओ)०(ओ**—**

**॥ ८.७.३४ ॥ **

**तत् तस्य ते सद्-असतोः परतः परस्य**

**नाञ्जः स्वरूप-गमने प्रभवन्ति भूम्नः ।**

**ब्रह्मादयः किम् उत संस्तवने वयं तु**

**तत्-सर्ग-सर्ग-विषया अपि शक्ति-मात्रम् ॥**

**श्रीधरः : **आस्तां तावन् निन्दकानां वार्ता, महान्तोऽपि तव तत्त्वं न जानन्तीत्य् आहुः, तत् तस्मात् तव स्वरूपस्य गमने ज्ञाने ब्रह्मादयोऽपि न समर्थाः, संस्तवने तु कुतः शक्ताः स्युः ? तत्र वयं कथं प्रभवेम ? यतस् तेषां सर्गेऽत्य्-अन्तार्वाचीनाः । तथापि यद् एतत् तव स्तवनम् एतद् आत्म-शक्ति-परिमित-मात्रम् इत्य् अर्थः ॥३४॥

**क्रम-सन्दर्भः :_न व्याख्यातम्।_**

**विश्वनाथः :** तेषां का कथा ब्रह्मादयोऽपि ते तत्त्वं न जानन्तीत्य् आहुः—तद् इति । तस्माद् ब्रह्मतः सर्गो येषां तेषां मरीद्य्-आदीनां सृष्टि-विषयाः । शक्ति-मात्रं शक्त्य्-अनुरूपम् एव स्तुमः । न तु यथोचितम् ॥३४॥

—ओ)०(ओ**—**

**॥ ८.७.३५ ॥ **

**एतत् परं प्रपश्यामो न परं ते महेश्वर ।**

**मृडनाय हि लोकस्य व्यक्तिस् तेऽव्यक्त-कर्मणः ॥**

**श्रीधरः : **तद् एवाहुः—एतत् परम् इति । न परं रूपं, तथापि त्वद्-दर्शनाद् एव कृटार्था वयम् इत्य् आहुः—मृडनाय हीति ॥३५॥

**क्रम-सन्दर्भः :**मृडनायेति । मृड सुखे धातुः ॥३५॥

**विश्वनाथः :** मृडनायेति विषं संहृत्य शीघ्रं लोक-सुखं निष्पादयति ध्वनिः ॥३५॥

—ओ)०(ओ**—**

**॥ ८.७.३६ ॥**

**श्री-शुक उवाच—**

**तद्-वीक्ष्य व्यसनं तासां कृपया भृश-पीडितः ।**

**सर्व-भूत-सुहृद् देव इदम् आह सतीं प्रियाम् ॥**

_न कतमेनापि व्याख्यातम्।_

—ओ)०(ओ**—**

**॥ ८.७.३७ ॥**

**श्री-शिव उवाच—**

**अहो बत भवान्य् एतत् प्रजानां पश्य वैशसम् ।**

**क्षीरोद-मथनोद्भूतात् कालकूटाद् उपस्थितम् ॥**

**श्रीधरः : **मत्-प्रभावम् अविचार्य विष-पाने प्रवृत्तं मां कथञ्चिद् इयं प्रिया वारयेद् इति शङ्कया ताम् अनुज्ञापयन्न् आह—अहो बतेति सार्धैश् चतुर्भिः । वैशसं दुःखम् ॥३७॥

**क्रम-सन्दर्भः, विश्वनाथः :_न व्याख्यातम्।_**

—ओ)०(ओ**—**

**॥ ८.७.३८ ॥ **

**आसां प्राण-परीप्सूनां विधेयम् अभयं हि मे ।**

**एतावान् हि प्रभोर् अर्थो यद् दीन-परिपालनम् ॥**

**श्रीधरः : **प्राण-परीप्सूनां प्राण-रक्षणेच्छूनाम् । मे मया । प्रभोः समर्थस्य । अर्थः कार्यम् ॥३८॥

**क्रम-सन्दर्भः :**आसाम् इति सार्धकम् ॥३८॥

**विश्वनाथः : _न व्याख्यातम्।_**

—ओ)०(ओ**—**

**॥ ८.७.३९ ॥ **

**प्राणैः स्वैः प्राणिनः पान्ति साधवः क्षण-भङ्गुरैः ।**

**बद्ध-वैरेषु भूतेषु मोहितेष्व् आत्म-मायया ॥**

**श्रीधरः : **किं च, बद्ध-वैरेषु भूतेषु परस्परं जिघांसत्सु ॥३९॥

**चैतन्य-मत-मञ्जुषा : **एतन् मया अवश्यं कर्तव्यम् इति श्री-रुद्र-वचनम् आह—प्राणैः स्वैर् इत्य्-आदि । ननु स्व-प्राणैः पर-प्राण-रक्षणे किं फलम् ? तत्राह—बद्ध-वैरेष्व् इत्य्-आदि ॥३९॥

**क्रम-सन्दर्भः :_न व्याख्यातम्।_**

**विश्वनाथः :** नन्व् अमीषु सांसारिक-जीवेषु परस्पर-बद्ध-वैरेषु आत्मारामाणां भवादृशाम् उपेक्षणम् एवोचितम् । तत्राह—बद्धेति ॥३९॥

—ओ)०(ओ**—**

**॥ ८.७.४० ॥ **

**पुंसः कृपयतो भद्रे सर्वात्मा प्रीयते हरिः ।**

**प्रीते हरौ भगवति प्रीयेऽहं स-चराचरः ।**

**तस्माद् इदं गरं भुञ्जे प्रजानां स्वस्तिर् अस्तु मे ॥**

**श्रीधरः : **कृपयतः कृपां कुर्वतः पुंसः । मे मत्तः । स्वस्तिः शोभना सत्ता, सुखेन जीवितम् अस्त्व् इत्य् अर्थः ॥४०॥

**चैतन्य-मत-मञ्जुषा : **आत्मनः परमेश्वरस्य मायया मोहितेषु कृपयतः पुंसः सर्वात्मा हरिः प्रीयते, हरि-प्रीतिर् एव ममोद्देश्या । तेनैतत् पातव्यम् एव विषम् इत्य् आशयः । हरौ प्रीते तव किम् ? इत्य् आह—प्रीते हराव् इति । अहं स-चराचरं प्रीये, तस्य सर्वात्मकत्वात् ॥४०॥

**क्रम-सन्दर्भः :_न व्याख्यातम्।_**

**विश्वनाथः :** मे मत्तः । स्वस्तिः शोभना सत्ता ॥४०॥

—ओ)०(ओ**—**

**॥ ८.७.४१ ॥**

**श्री-शुक उवाच——**

**एवम् आमन्त्र्य भगवान् भवानीं विश्व-भावनः ।**

**तद् विषं जग्धुम् आरेभे प्रभाव-ज्ञान्वमोदत ॥**

**श्रीधरः : **जग्धुम् अत्तुम् ॥४१॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ**—**

**॥ ८.७.४२ ॥ **

**ततः करतली-कृत्य व्यापि हालाहलं विषम् ।**

**अभक्षयन् महा-देवः कृपया भूत-भावनः ॥**

**श्रीधरः : **करतली-कृत्य करतल-परिमित-मात्रं कृत्वा ॥४२॥

**क्रम-सन्दर्भः :** ततः करोति । व्यापि व्याप्ति-शीलं विषम् ॥४२॥

**विश्वनाथः :** व्यापि तावद् देश-व्यापकम् अपि करतल-मात्र-परिमिती-कृत्य ॥४२॥

—ओ)०(ओ**—**

**॥ ८.७.४३ ॥ **

**तस्यापि दर्शयाम् आस स्व-वीर्यं जल-कल्मषः ।**

**यच् चकार गले नीलं तच् च साधोर् विभूषणम् ॥**

**श्रीधरः : **जल-कल्मषो जल-दोषो विषम् । यस्मात् तं गले-नीलं चकार । साधोः कृपालोः ॥४३॥

**क्रम-सन्दर्भः :**तस्यापीति तत्रापि [तस्मिन् रुद्रे] इत्य् अर्थः । गले नीलम् इत्य् अलुक् समासः । नन्व् इदम् असम्भवम् ? तत्राह**—**तच् चेति, कृपया स्वाभीष्टं तद्-विभूषणत्वेन धृतवतः स्वस्यैव तादृशीच्छेति भावः ॥४३॥

**विश्वनाथः :** जल-कल्मषो विषं तस्यापि तस्मिन्न् अपि ॥४३॥

—ओ)०(ओ**—**

**॥ ८.७.४४ ॥ **

**तप्यन्ते लोक-तापेन साधवः प्रायशो जनाः ।**

**परमाराधनं तद् धि पुरुषस्याखिलात्मनः ॥**

**श्रीधरः, विश्वनाथः :_न व्याख्यातम्।_**

**क्रम-सन्दर्भः :**लोक-तापेन तप्यन्ते तत्-तापम् अङ्गीकुर्वन्तीत्य् अर्थः । साधवः साधारणा अपि, किम् उत स इत्य् अर्थः ॥४४॥

—ओ)०(ओ**—**

**॥ ८.७.४५ ॥ **

**निशम्य कर्म तच् छम्भोर् देव-देवस्य मीढुषः ।**

**प्रजा दाक्षायणी ब्रह्मा वैकुण्ठश् च शशंसिरे ॥**

_न कतमेनापि व्याख्यातम्।_

—ओ)०(ओ**—**

**॥ ८.७.४६ ॥ **

**प्रस्कन्नं पिबतः पाणेर् यत् किञ्चिज् जगृहुः स्म तत् ।**

**वृश्चिकाहि-विषौषध्यो दन्दशूकाश् च येऽपरे ॥**

**श्रीधरः : **प्रस्कन्नं गलितम् । अपरे ये स-विषास् तेऽपि जगृहुः । अनेन विषस्य तीव्रतोक्ता ॥४६॥

**क्रम-सन्दर्भः :_न व्याख्यातम्।_**

**विश्वनाथः :** पिबतस् तस्य पाणेः सकाशात् यत् प्रस्कन्नं क्षरितं येऽपरे श्व-शृगालाद्यास् ते च जगृहुः ॥४६॥

—ओ)०(ओ**—**

इति सारार्थ-दर्शिन्यां हर्षिण्यां भक्त-चेतसाम् ।

अष्टमे सप्तमोऽध्यायः सङ्गतः सङ्गतः सताम् ॥*॥

—ओ)०(ओ**—**


    इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्याम् अष्टम-स्कन्धे सप्तमोऽध्यायः ।

॥७॥

(८.८)


### अष्टमोऽध्यायः


## अमृत-मथने

**॥ ८.८.१ ॥**

**श्री-शुक उवाच—**

**पीते गरे वृषाङ्केण प्रीतास् तेऽमर-दानवाः ।**

**ममन्थुस् तरसा सिन्धुं हविर्धानी ततोऽभवत् ॥**

**श्रीधरः-**

अष्टमे मथ्यमानेऽब्धौ लक्ष्म्या विष्णौ वृतेऽसुरैः ।

धन्वन्तरेर् हृते सोमे मोहिन्य्-उद्भव ईर्यते ॥

हविर्धानी सुरभिः ॥१॥

**क्रम-सन्दर्भः : _न व्याख्यातम्।_**

**विश्वनाथः :**

मथनोद्भूत-रत्नानां लक्ष्म्या विष्णौ वृतेर्ऽमृते ।

उत्थितेऽथ कृते दैत्यैर् मोहिन्या वृत्तम् अष्टमे ॥ओ॥

हविर्धानी सुरभिः ॥१॥

—ओ)०(ओ**—**

**॥ ८.८.२ ॥ **

**ताम् अग्नि-होत्रीम् ऋषयो जगृहुर् ब्रह्म-वादिनः ।**

**यज्ञस्य देव-यानस्य मेध्याय हविषे नृप ॥**

**श्रीधरः- **देव-यानस्य ब्रह्म-लोक-मार्ग-प्रापकस्य । यज्ञस्य संबन्धिने हविषे ॥२॥

**क्रम-सन्दर्भः : _न व्याख्यातम्।_**

**विश्वनाथः :** देव-यानस्य ब्रह्म-लोक-मार्ग-प्रापकस्य ॥२॥

—ओ)०(ओ**—**

**॥ ८.८.३ ॥ **

**तत उच्चैःश्रवा नाम हयोऽभूच् चन्द्र-पाण्डुरः ।**

**तस्मिन् बलिः स्पृहां चक्रे नेन्द्र ईश्वर-शिक्षया ॥**

**श्रीधरः- **ईश्वर-शिक्षया प्राग् एव कृतया ॥३॥

**क्रम-सन्दर्भः : _न व्याख्यातम्।_**

**विश्वनाथः :** ईश्वर-शिक्षया दैत्यानां मान-वर्धनार्थे प्राग् एव कृतया ॥३॥

—ओ)०(ओ**—**

**॥ ८.८.४ ॥ **

**तत ऐरावतो नाम वारणेन्द्रो विनिर्गतः ।**

**दन्तैश् चतुर्भिः श्वेताद्रेर् हरन् भगवतो महिम् ॥**

**श्रीधरः- **भगवतो यः श्वेताद्रिः कैलासस् तस्य महिं महिमानम् । दन्तैः शिखर-कल्पैर् हरंश् चन्द्रवत् पाण्डुर इत्य् अनुषङ्गः ॥४॥

**क्रम-सन्दर्भः : _न व्याख्यातम्।_**

**विश्वनाथः :** भगवतः शम्भोर् यः श्वेताद्रिः कैलासस् तस्य महिं महिमानं दन्तैः शिखर-तुल्यैर् हरन् ॥४॥

—ओ)०(ओ**—**

**॥ ८.८.५-७ ॥**

**ऐरावणादयस् त्व् अष्टौ दिग्-गजा अभवंस् ततः ।**

**अभ्रमु-प्रभृतयोऽष्टौ च करिण्यस् त्व् अभवन् नृप ॥**[^५७]

**कौस्तुभाख्यम् अभूद् रत्नं पद्मरागो महोदधेः ।**

**तस्मिन् हरिः स्पृहां चक्रे वक्षो-ऽलङ्करणे मणौ ॥**

**ततोऽभवत् पारिजातः सुर-लोक-विभूषणम् ।**

**पूरयत्य् अर्थिनो योऽर्थैः शश्वद् भुवि यथा भवान् ॥**

**श्रीधरः, विश्वनाथः : _न व्याख्यातम्।_**

**क्रम-सन्दर्भः : **

ऐरावतादयस् त्व् अष्ट-दिग्-गजा अभवंस् ततः ।

अभ्रमु-प्रमुखा अष्टौ करिण्यस् त्व् अभवन् नृप! ॥

कौस्तुभाख्यम् अभूद् रत्नं पद्म-रागो महोदधेः ।

तस्मिन् मणौ स्पृहां चक्रे वक्षोऽलङ्करणे हरिः ॥

इति क्वचित् पाठः । ततोऽभवत् पारिजात इति ॥५॥

—ओ)०(ओ**—**

**॥ ८.८.८ ॥ **

**ततश् चाप्सरसो जाता निष्क-कण्ठ्यः सुवाससः ।**

**रमण्यः स्वर्गिणां वल्गु-गति-लीलावलोकनैः ॥**

**श्रीधरः- **वल्गुभिर् गत्य्-आदिभिः स्वर्गिणां रमण्यो रति-कर्त्र्यः ॥७॥

**क्रम-सन्दर्भः : _न व्याख्यातम्।_**

**विश्वनाथः :** गत्य्-आदिभिः रमण्यः रमयित्र्यः ॥७॥

—ओ)०(ओ**—**

**॥ ८.८.९ ॥ **

**ततश् चाविरभूत् साक्षाच् छ्री रमा भगवत्-परा ।**

**रञ्जयन्ती दिशः कान्त्या विद्युत् सौदामनी यथा ॥**

**श्रीधरः- **सुदामा पर्वतस् तत्रैकस्यां दिशि जाता सौदामनी । स्फटिकादि-मय-गिरि-शृङ्गेष्व् अधिकं स्फुरन्ती विद्युद् इव कान्त्या दिशो रञ्जयन्ती श्रीः संपत् साक्षान् मूर्ति-धारिणी सती सैव भगवत्-परा रमा आविरभूद् इत्य् अर्थः ॥९॥

**क्रम-सन्दर्भः : _न व्याख्यातम्।_**

**विश्वनाथः :** श्रीः सम्पत्तिः साक्षान्-मूर्तिमतीत्य् अर्थः । रमा हरिं रमयन्ती हरेः प्रेयसी-रूपा च प्रादुर्भूता । कीदृशी ? भगवती चासौ परा पूर्वस्याः सकाशात् श्रेष्ठेति पूर्वस्या एतद्-विभूति-रूपत्वम् इति भावः । पूर्वा यथा विद्युत् उत्तरायथा सौदामनी स्फटिक-मय-सुदाम-पर्वत-भवत्वात् पूर्वस्याः सकाशाद् अधिक-कान्तिमती । कान्त्येति सम्पत्ति-पक्षे कमिर् इच्छार्थको धातुः । अभिलाषेणेत्य् अर्थः । दिशन्तस्या दिग्-वर्तिनो जनान् रञ्जयन्ती सम्पत्तिर् अस्माकं भूयाद् इति रागवतीः कुर्वती, पक्षे दिशः पूर्वाद्याः कान्त्या स्व-रोचिषा रञ्जयन्ती ॥९॥ 

—ओ)०(ओ**—**

**॥ ८.८.१० ॥ **

**तस्यां चक्रुः स्पृहां सर्वे ससुरासुर-मानवाः ।**

**रूपौदार्य-वयो-वर्ण-महिमाक्षिप्त-चेतसः ॥**

**श्रीधरः- **तस्या रूपादि-महिम्ना आक्षिप्तं चेतो येषाम् ॥१०॥

**क्रम-सन्दर्भः : **चक्रुः स्पृहाम् इति सम्पद्-अधिष्ठातृत्व-ज्ञानेन तद्-अधिष्ठानान् महा-सम्पल्-लाभः स्याद् इत्य् एवम् एव मत्वा, नान्यथा । ते हि प्रायो महा-भक्ताः । अत एवाग्रे सर्वेषां निज-निजोपायनादि-मय-भक्तिर् एव वर्णनीया । आक्षिप्त-चित्तत्वं विस्मयेनैवेति ज्ञेयम् ॥१०॥

**विश्वनाथः : **तस्यां पूर्वस्यां सम्पद्-रूपायाम् एव स्पृहां न तूत्तरस्याम् । तस्याः श्रियस् त्रि-जगतो जनको जनन्या इति वक्ष्यमाण-वाक्येन तस्या जगज्-जननीत्व-ज्ञापनात् । किं च, तस्या अपि रूपादीनां महिन महिम्ना मा आक्षिप्तानि नैवासक्तानि चेतांसि येषां ते । यतस् ते तस्याः सकाशाद् राज्य-भोगादि-प्रेप्सव इति भावः ॥१०॥

—ओ)०(ओ**—**

**॥ ८.८.११ ॥ **

**तस्या आसनम् आनिन्ये महेन्द्रो महद्-अद्भुतम् ।**

**मूर्तिमत्यः सरिच्-छ्रेष्ठा हेम-कुम्भैर् जलं शुचि ॥**

**श्रीधरः- **भगवद्-वक्षसि स्थितया श्रिया विलोकितानां सुराणां यथा-पूर्वं संपत्-प्राप्तिम् असुराणां च तद् ऊपर्य् अयं वक्तुम् अभिषेकादि-महोत्सव-पूर्वकं ब्रह्मादि-परिहारेण भगवत्-प्राप्ति-प्रकारम् आह—तस्या आसनम् इत्य्-आदिना अथासीद् वारुणीत्य् अतः प्राक्तनेन ग्रन्थेन ॥११॥

**क्रम-सन्दर्भः : _न व्याख्यातम्।_**

**विश्वनाथः :** तस्याश् चेति च-कारात् हरि-प्रेयसी-रूपायाश् च ॥११॥

—ओ)०(ओ**—**

**॥ ८.८.१२ ॥ **

**आभिषेचनिका भूमिर् आहरत् सकलौषधीः ।**

**गावः पञ्च पवित्राणि वसन्तो मधु-माधवौ ॥**

**श्रीधरः- **आभिषेचनिका अभिषेकोचिताः । पञ्च-पवित्राणि पञ्च-गव्यानि । मधु-माधवौ चैत्र-वैशाख-भवं फल-पुष्पादि । पाठान्तरेऽपि द्वन्द्वैक्ये स एवार्थः । मधु-मासे भवं मध्व् इति वा ॥१२॥

**क्रम-सन्दर्भः : _न व्याख्यातम्।_**

**विश्वनाथः : **आभिषेचनिका अभिषेकोचिताः । पञ्च-पवित्राणि पञ्च-गव्यानि । मधु-माधवौ चैत्र-वैशाख-भवं फल-पुष्पादि । मधु-माधवम् इति पाठे मधु-मासोद्भवं मधु ॥१२॥

—ओ)०(ओ**—**

**॥ ८.८.१३ ॥ **

**ऋषयः कल्पयां चक्रुर् आभिषेकं यथा-विधि ।**

**जगुर् भद्राणि गन्धर्वा नट्यश् च ननृतुर् जगुः ॥**

**श्रीधरः- **अभिषेकम् अभिषेकोचितं विधिम् । नट्यो नटानां स्त्रियः ॥१३॥

**क्रम-सन्दर्भः : **नाट्य इति नटस्येयम् इत्य् अर्थे । नट्य इति पाठश् चेन् नर्तक्य इत्य् एव व्याख्यायेत ॥१३॥

**विश्वनाथः :_न व्याख्यातम्।_**

—ओ)०(ओ**—**

**॥ ८.८.१४ ॥ **

**मेघा मृदङ्ग-पणव- मुरजानक-गोमुखान् ।**

**व्यनादयन् शङ्ख-वेणु- वीणास् तुमुल-निःस्वनान् ॥**

**श्रीधरः- **शङ्ख-वेणु-वीणाश् च व्यनादयन् । तुमुलो निःस्वनो येषां तान् मृदङ्गादीन् ॥१४॥

**क्रम-सन्दर्भः : **मेघा वसन्तवत् तद्-अधिष्ठातृ-देवाः ॥१४॥

**विश्वनाथः : **श्रियम् इति सम्पद्-रूपां, देवीति दिवु क्रीडायां भगैश्वर्य-वितरणेन क्रीडन्तीं, पद्मकरम् इति हरि-प्रेयसी-रूपां, सतीं पति-व्रताम् ॥१५॥

—ओ)०(ओ**—**

**॥ ८.८.१५ ॥ **

**ततोऽभिषिषिचुर् देवीं श्रियं पद्म-करां सतीम् ।**

**दिगिभाः पूर्ण-कलशैः सूक्त-वाक्यैर् द्विजेरितैः ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः : **श्रियम् इति सम्पद्-रूपां, देवीति दिवु क्रीडायां भगैश्वर्य-वितरणेन क्रीडन्तीं, पद्मकरम् इति हरि-प्रेयसी-रूपां, सतीं पति-व्रताम् ॥१५॥

—ओ)०(ओ**—**

**॥ ८.८.१६ ॥ **

**समुद्रः पीत-कौशेय- वाससी समुपाहरत् ।**

**वरुणः स्रजं वैजयन्तीं मधुना मत्त-षट्पदाम् ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** पीत-कौशेये इति अभिषेकानन्तरं पीत-वस्त्रस्यैव विहितत्वात् ॥१५॥

—ओ)०(ओ**—**

**॥ ८.८.१७ ॥ **

**भूषणानि विचित्राणि विश्वकर्मा प्रजापतिः ।**

**हारं सरस्वती पद्मम् अजो नागाश् च कुण्डले ॥**

_न कतमेनापि व्याख्यातम्।_

—ओ)०(ओ**—**

**॥ ८.८.१८ ॥ **

**ततः कृत-स्वस्त्ययनोत्पल-स्रजं**

**नदद्-द्विरेफां परिगृह्य पाणिना ।**

**चचाल वक्त्रं सुकपोल-कुण्डलं**

**सव्रीड-हासं दधती सुशोभनम् ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** उभय-रूपा या एव तस्याः श्री-भगवान् एवाश्रय इत्य् आह—तत इति । कृतम् अनादित एव स्वस्ति सर्व-काल-मङ्गलं नारायण-वक्ष एवायनम् आस्पदं यस्याः सा स्व-प्रतिच्छवि-रूपा गुण-मयीव स्थिराः सम्पदो ब्रह्मादिभ्यो ददानापि स्वयं गुणातीता चिन्मय-सम्पद्-रूपा लक्ष्मीः श्रीः नारायणम् एकम् एवाश्रित्य सदा वर्तते । तथैवानादित एव कम् अपि गुणं नोपाधीकृत्य स्वभावत एव तस्मिन् प्रेमवती तत् सर्वेन्द्रिय-सुख-सम्पादयित्री प्रेयसी-रूपापि वर्तत इत्य् अर्थः । तद् अपि द्विविधैव लक्ष्मीः समुद्रं जनकीकृत्य प्रादुर्भूता । पुनर् एकीभूता सती स्व-नित्य-प्रियं श्री-नारायणं स्वयं वरीतुं चचाल ॥१८॥

—ओ)०(ओ**—**

**॥ ८.८.१९ ॥ **

**स्तन-द्वयं चातिकृशोदरी समं**

**निरन्तरं चन्दन-कुङ्कुमोक्षितम् ।**

**ततस् ततो नूपुर-वल्गु शिञ्जितैर्**

**विसर्पती हेम-लतेव सा बभौ ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** ततस् तद्-अनन्तरं ततस् तत्र महा-सदसि विसर्पती हेम-लता जङ्गमा स्वर्ण-वल्लवी ॥२०॥

—ओ)०(ओ**—**

**॥ ८.८.२० ॥ **

**विलोकयन्ती निरवद्यम् आत्मनः**

**पदं ध्रुवं चाव्यभिचारि-सद्-गुणम् ।**

**गन्धर्व-सिद्धासुर-यक्ष-चारण-**

**त्रैपिष्टपेयादिषु नान्वविन्दत ॥**

**श्रीधरः : **पदम् आश्रयम् । ध्रुवं नित्यम् । अव्यभिचारिणो नित्याः सन्तो गुणा यस्मिंस् तं नान्व् अविन्दत । क्वचित् कस्यचिद् दोषस्य सद्-भावात् ॥२०॥

**क्रम-सन्दर्भः : **ततस् तद्- [श्री भगवतः] गुणानाम् अन्यदीयानाम् इव दोष-मिश्रत्व-निषेध-दर्शनेन अन्य-शिक्षार्थं श्रियश् चरितम् आह**—**विलोकयन्तीति ॥२०॥

**विश्वनाथः : **किं च, तयोर् एकीभूतयोर् लक्ष्म्योर् मध्ये या सम्पद्-रूपा सा लोके स्व-प्रेयसो भगवतः सर्वत एवोत्कर्षं ख्यापयितुम् तत्र नित्य-निरुपाधि-प्रेमवत्य् अपि अन्यत्र गुण-दोष-विवेचन-पूर्वकम् अन्यस्याः स्वयंवराया इव स्वस्यापि तत्रैव गुणोत्कर्षोपाधिकं स्वयं-वरणं दर्शयामासेत्य् आह—विलोकयन्तीति । गन्धर्वादिषु आत्मनः स्वस्य पदम् आस्पदं जनं कम् अपि नान्वविन्दत, कीदृशम् ? निरवद्यं निर्दोषं, अथ च अव्यभिचारिणः सदैव स्थायिनः सन्तः कल्याणवत्त्वात् श्रेष्ठा गुणा यत्र तत्, ध्रुवं नित्यम् ॥२०॥

—ओ)०(ओ**—**

**॥ ८.८.२१ ॥ **

**नूनं तपो यस्य न मन्यु-निर्जयो**[^५८]

**ज्ञानं क्वचित् तच् च न सङ्ग-वर्जितम् ।**

**कश्चिन् महांस् तस्य न काम-निर्जयः**

**स ईश्वरः किं परतो व्यपाश्रयः ॥**[^५९]

**श्रीधरः : **तद् एवाह—नूनम् इति त्रिभिः । मन्यु-निर्जयो नास्ति दुर्वासः-प्रभृतिषु । गुरु-शुक्रादिषु सङ्ग-वर्जितं ज्ञानं नास्ति । महत्त्वेऽपि ब्रह्म-सोमादौ न काम-निर्जयः । परतो व्यपाश्रयः परापेक्ष इन्द्रादिः स किम् ईश्वरः ॥२१॥

**क्रम-सन्दर्भः : **अन्येषां स्वल्प-गुणत्वेऽपि दोष-मिश्रताम् आह—नूनम् इत्य्-आदि-त्रयेण । यस्य दुर्वास-आदेः । क्वचिद् दैत्य-गुरु-शुक्रादौ, कश्चिद् ब्रह्म-सोमादिः । यः परतो व्यपश्रय-परापेक्ष इन्द्रादिः । स किम् ईश्वरः ?[^६०] अत्र तप-आदिभिर् अपि न साम्यं विवक्षितम्, असाम्य-प्रसिद्धेः । यथोक्तम्—इमे चान्ये च भगवन् नित्या यत्र [भा।पु। १.१६.३०] इत्य्-आदौ, प्रार्थ्या महत्त्वम् इच्छद्भिर् इति । किन्त्व् अन्यदीय-तप-आदि-लेशानां सताम् अपि दोषान्तरोपरक्तत्वम् इत्य् एवम् अत्यन्तासाम्यम् एव विवक्षितम् । परतो व्यपाश्रय इति गुण-साम्यम् अपि प्रत्याख्यातम् ॥२१॥ [प्रीति-सन्दर्भः ११९]

**विश्वनाथः : **तत्र तत्र वरण-व्यवसायानुद्भवे स-दोष-प्राकृत-गुणत्वम् एव हेतुर् इति सम्पद्-रूपा लक्ष्मीः स्व-गतम् आह—नूनम् इति त्रिभिः । तस्य दुर्वासः-प्रभृतेर् मन्यु-निर्जयो लोभ-तपसो वैयर्थ्यम् । ज्ञानं क्वचिद् बृहस्पत्य्-आदिषु सङ्ग-वर्जितं नेति ज्ञानस्य वैयर्थ्यम् । महान् ब्रह्मा, न काम-निर्जय इति महत्त्वस्य वैयर्थ्यं, यः परतः शत्रुभ्यो हेतोर् व्यपाश्रयः व्यपगतास्पदो वारं वारं भवति स किम् इन्द्रादिर् ईश्वरो भवति ? नैवेत्य् अर्थः ॥२१॥

—ओ)०(ओ**—**

**॥ ८.८.२२ ॥ **

**धर्मः क्वचित् तत्र**[^६१]** न भूत-सौहृदं**

**त्यागः क्वचित् तत्र**[^६२]** न मुक्ति-कारणम् ।**

**वीर्यं न पुंसोऽस्त्य् अज-वेग-निष्कृतं**

**न हि द्वितीयो गुण-सङ्ग-वर्जितः ॥**[^६३]

**श्रीधरः : **न भूत-सौहृदं परशुरामादिषु । न मुक्ति-कारणं त्यागः शिबि-प्रभृतिषु । पुंसः कार्तवीर्यादेर् वीर्यम् अस्ति । अज-वेग-निष्कृतं कालोगेन परिहृतं तु न भवति । गुण-सङ्ग-वर्जितः सनकादिर् द्वितीयो मम वरो न हि, समाधि-निष्ठत्वात् ॥२२॥

**क्रम-सन्दर्भः : **धर्म इति । क्वचित् परशुरामादि-तुल्ये तदानीन्तने न भूत-सौहृदम् । शिवि-राज-तुल्यो न मुक्ति-कारणं त्यागः । पुंसः कार्तवीर्यादि-तुल्यस्य वीर्यम् अस्ति, किन्त्व् अजवेग-निष्कृतं काल-वेग-परिहृतं न भवति [^६४]।यतस् तेषां तत्-तद्-गुणत्वम् अपि माया-गुण-कृतम् एव, न तु तद्-अतीत-तत्-तद्-गुणत्वम् इति परामृशति—न हीति । हि यस्मात् । द्वितीयः श्री-मुकुन्दाद् अन्यः । अनेन सनकादय आत्मारामा अपि परिहृताः, तेषां शम-दमादि-गुणानां मायिकत्वात् । तथा शिवोऽपि परिहृतः, शिवः शक्ति-युतः शश्वत् त्रिलिङ्गो गुण-संवृतः [भा।पु। १०.८८.३] इति, हरिर् हि निर्गुणः साक्षात् [भा।पु। १०.८८.५] इत्य्-आद्य्-उक्तेः । “न हि द्वितीयः” इत्य् अस्यायम् एवार्थः । यद् वा, यो वा कश्चिद् गुण-सङ्ग-वर्जितोऽस्ति, सोऽपि द्वितीयो मुकुन्दस्य तुल्य-गुणो न भवतीत्य् अर्थः ॥२२॥ [प्रीति-सन्दर्भः ११९]

**विश्वनाथः :** क्वचित् कर्मिषु शुक्रादिषु धर्मः कर्मित्वाद् असुर-पुरोहितत्वाच् च, न भूत-सौहृदम् इति धर्मस्य वैयर्थ्यम् । त्यागोऽन्नादि-दानं दक्षादिषु तद्-दानस्य मुक्ति-कारणत्वाभावाद् वैयर्थ्यम् । वीर्यं बलं पुंसः शुम्भ-निशुम्भादेः । अजवेग-निष्कृतं कालवेग-परिहृतं न भवतीति बलस्य वैफल्यम् । गुण-सङ्ग-वर्जितः प्राकृताप्राकृत-विषयासक्ति-मात्र-रहितः सनकादिर् न द्वितीयो न ह्य् अमरस् तत्र यद् अप्राकृत-सौरूप्य-सौरभ्यादेर् वैफल्यापत्तेः ॥२२॥

—ओ)०(ओ**—**

**॥ ८.८.२३ ॥ **

**क्वचिच् चिरायुर् न हि शील-मङ्गलं**

**क्वचित् तद् अप्य् अस्ति न वेद्यम् आयुषः ।**

**यत्रोभयं कुत्र च सोऽप्य् अमङ्गलः**

**सुमङ्गलः कश्चन काङ्क्षते हि माम् ॥**[^६५]

**श्रीधरः : **चिरायुष्य् अपि मऋकण्डेयादौ शील-मङ्गलं नास्ति, इन्द्रिय-दमन-शीलत्वात् । क्वचित् तद् अप्य् अस्ति हिरण्यकशिपु-प्रभृतौ, आयुषः स्थैर्यं न वेद्यं दुर्ज्ञातम्, भगवद्-द्वेषेणाकस्माद् एव मृत्यु-संभवात् । यत्र कुत्र च श्री-रुद्रे मार्कण्डेयादि-वद् इन्द्रिय-दमनाद्य्-अभावाच् छील-मङ्गलं चायुर् निश्चयश् चेत्य् उभयम् अस्ति न चान्यः पूर्वोक्तः कश्चिद् दोषः । तथापि सोऽप्य् अमङ्गलः श्मशान-वासाद्य्-अमङ्गल-चेष्टितः । श्री-मुकुन्दं लक्षी-कृत्याह—कश्चेति । कश्चित् सुमङ्गलो निरवद्यश् च स तु मां न हि काङ्क्षते**—**आत्मारामत्वात् ॥२३॥

**क्रम-सन्दर्भः : **अथ प्रकारान्तरेण शिवं परिहर्तुम् उपक्रमते—क्वचिद् इति । मार्कण्डेयादौ चिरायुश् चिर-जीविता, शील-मङ्गल-शब्देनात्र भोग उच्यते—इन्द्रिय-दमन-शीलत्वाद् इति टीकायां हेतु-विन्यासात् अभोगिनोऽमङ्गल-स्वभावत्वेन लोके नामाग्रहण-दर्शनाच् च । यद् वा, क्वचित् मय-दानवादौ चिरजीवितास्ति शीले स्वभावे मङ्गलं माङ्गल्यं नास्तीत्य् अर्थः । असुर-स्वभावत्वाद् एवं क्वचित् बलि-प्रभृतौ शील-मङ्गलम् अप्य् अस्ति, किन्त्व् आयुषो वेद्यं वेदनं नास्ति मरणानिश्चयात् । यत्र शिवे मङ्गल-स्वभावो नित्यत्वाच् चायुषो वेद्यत्वं चेत्य् उभयम् अप्य् अस्ति सोऽप्य् अमङ्गलः । बहिः-श्मशान-वासाद्य्-अमङ्गल-चेष्टितः। 

श्री-मुकुन्दं लक्ष्यीकृत्याह—यः कश्चन कोऽपि तत्-तद्-गुणातिक्रम्य् अनन्त-गुणत्वात्[^६६] तद्-दोष-हीनत्वाच् च । सुमङ्गलोऽतिशयेन सर्वेषां मङ्गल-निधान-रूपः, स तु मां स्वरूपेण परमानन्द-रूपां शक्त्या[^६७] च सर्व-गुण-सम्पत्ति-दायिनीम् अपि न हि काङ्क्षति । स्वत[^६८] एव स्वरूप-गुण-सम्पत्तिभिः पूर्ण इत्य् अर्थः । अथ च प्रेम-वशोऽसौ प्रेमवतीं मां कथं नाकाङ्क्षेत् ? इत्य् अभिप्रेत्य श्लेषेण कश्चन कोऽपि सुमङ्गलोऽसौ हि निश्चितं मां काङ्क्षतीत्य् अपि भावितम् । [प्रीति-सन्दर्भः ११९]

इदम् अत्र तत्त्वम्—परमानन्द-रूपे तस्मिन् गुणादि-सम्पल्-लक्षणानन्त-शक्ति-वृत्तिका स्वरूप-शक्तिर् द्विधा विराजते—तद्-अन्तरेऽनभिव्यक्त-निज-मूर्तित्वेन, तद्-बहिर् अप्य् अभिव्यक्त-लक्ष्म्य्-आख्य-मूर्तित्वेन । इयं च मूर्तिमती सती सर्व-गुण-सम्पद्-अधिष्ठात्री भवति । ततः स्वस्मिन् परमानन्दत्वस्य सर्व-गुण-सम्पत्तेश् च स्वरूप-सिद्ध-परम-पूर्णत्वात् उभयथापि न तां पृथग्-भूय स्थितां मूर्तिमतीम् अपेक्षते, यथा खल्व् अन्यः। किन्तु भक्त-वशता-स्वभावेन तां प्रेमवतीम् अपेक्षत एवेति ॥२३॥ [प्रीति-सन्दर्भः १२०]

**विश्वनाथः :** क्वचिद्बलि-प्रभृतिषु चिरम् आयुः किन्तु शील-मङ्गलानि न, तत्र आसुर-स्वभावेन शीलाभावः, इन्द्र-शत्रुकत्वेन मङ्गलाभावश् च । क्वचिन् मनु-पुत्र-पौत्रादिषु तत् शील-मङ्गलं किन्त्व् आयुषो न वेद्यं न ज्ञानं मनुष्य-जातित्वेनाचिरायुष्ट्वात् । यत्र कुत्रचिच् च उभय-सौशील्य-विपद्-अभाववत्त्वं चिरायुष्ट्वं च स च महादेवः अमङ्गलः श्मशान-वासाद्य्-अमङ्गल-चेष्टितः । भगवन्तं लक्ष्यीकृत्याह—शोभनानि मङ्गलान्य् एव यत्रेति पूर्वोक्तानां दोषाणां स्वरूपत एवामङ्गलत्वात् गुणानां च प्राकृतानां नश्वरत्वेन कल्याणवत्त्वाभावात् ते गुणा दोषाश् च नैव सुमङ्गला इति भावः । 

किं च, पूर्व-पूर्ववद् अस्मिन्न् अप्य् एको दोषोऽस्तीति व्याज-स्तुत्या दोषम् आह—न काङ्क्षते मां नापेक्षत इति निरपेक्षत्व-लक्षणः सर्व-विलक्षणो महा-गुणोऽत्रैव दृष्ट इति भावः ॥२३॥

—ओ)०(ओ**—**

**॥ ८.८.२४ ॥ **

**एवं विमृश्याव्यभिचारि-सद्-गुणैर्**

**वरं निजैकाश्रयतयागुणाश्रयम् ।**[^६९]

**वव्रे वरं सर्व-गुणैर् अपेक्षितं**

**रमा मुकुन्दं निरपेक्षम् ईप्सितम् ॥**[^७०]

**मध्वः :** अनाद्य्-अनन्त-कालेऽपि विष्णुम् एवाश्रिता रमा ।


    अन्येषां ज्ञापनार्थाय दोषानुक्त्वेतरां जहौ ॥ इति च ॥२४॥

**श्रीधरः : **एवं विमृश्य रमा निरपेक्षम् अपि मुकुन्दम् एव वरं वव्रे । तत् किम् ? अव्यभिचारिभिः सद्भिर् धर्म-ज्ञानादिभिर् गुणैर् निजैकाश्रयतया च नैरपेक्ष्येण वरं सर्वोत्तमम् । तत्र हेतुः—अगुणाश्रयं प्रकृति-गुणातीतम् । पाठान्तरेऽप्य् अयम् एवार्थः । अत एव स्वस्य ईप्सितम् । किं च, सर्वैर् गुणैर् अणिमादिभिर् अपेक्षितं वृतम् । अयं भावः, यद्य् अपि स्वयम् आत्मारामत्वेनान्य-निरपेक्षस् तथाप्य् आश्रिता अणिमादि-सिद्धीर् यथा नोपेक्षते, तद्वन् माम् अपि नोपेक्षेत । तावतैव तत्-सेवयाऽहं कृतार्थ स्यां, किम् अन्यैः प्राकृतैः ? इति तम् एव वृतवतीति ॥२४॥

**क्रम-सन्दर्भः : **प्रकरणं निगमयति—एवम् इति । मुकुन्दं वरं वव्रे इत्य् अन्वयः। तं विशिनष्टि—अव्यभिचारिभिः सद्भिर् निर्दोषैश् च गुणैर् वरं सर्वोत्तमं निजैकाश्रयतया अन्य-निरपेक्षत्वेनैव च गुणाश्रयम् । स्वरूप-सिद्ध-तत्-तद्-गुणम् इत्य् अर्थः । अत एव तेषां गुणानां प्रकृति-सम्बधित्वम् अपि खण्डितं स्वतः परमानन्द-घन-रूपत्वात् सर्व-गुणैर् अपेक्षितं स्वयं निरपेक्षम् । अत एव निजाभीप्सितम् इति । 

यद् वा, एवं विमृष्य वव्रे विमर्शनम् एवानुवदति—अव्यभिचारीति । निरपेक्षोऽप्य् अप्राकृताव्यभिचार-सद्गुणत्वाद् भक्त-वत्सलतया मामङ्गीकरिष्यत्य् एवेति भावः । न तु योग्य एवायं तस्य महतो महा-गुणः भवत्यास् त्व् अयोग्यायास् तद्-वरणं न योग्यं तत्राह—सर्वैर् गुणैः प्राकृतैर् अप्य् अपेक्षितं मायांश-भूताभिस् तत्-तद्-अधिष्ठातृ-देवीभिः स्व-समृद्धये समाश्रयतेऽसौ किम् उत मयेत्य् अर्थः ॥२४॥ [प्रीति-सन्दर्भ १२०]

**विश्वनाथः : **एवं विमृश्य रमा निरपेक्षम् अपि मुकुन्दम् एव वरं वव्रे । ननु स तां नापेक्षताम् ? तत्राह—सर्वैर् अणिमादिभिर् गुणैर् अपेक्षितम् । अयं भावः—तस्या यथा यः स्वयं निरपेक्षोऽपि स्वम् अपेक्षमाणा अणिमादि-सिद्धीर् नोपेक्षते, तथा माम् अपि नोपेक्षित्ष्यते, यतोऽयं निरपेक्षो यथा तथा निरुपेक्षश् चेत्य् अत एतत्-सेवयैव कृतार्थीभूयासं, किम् अन्यैः प्राकृतैः ? इति । अत एवाव्यभिचारिणो व्याभिचारित्वाद् एव नित्याः सन्तः श्रेष्ठा ये गुणा ऐश्वर्यादयस् तैर् वरं श्रेष्ठम् । अगुणाश्रयं प्रकृति-गुणातीतम् । निजस्य स्वस्य एकाश्रयतया वव्रे ॥२४॥

—ओ)०(ओ**—**

**॥ ८.८.२५ ॥ **

**तस्यांस-देश उशतीं नव-कञ्ज-मालां **

**माद्यन्-मधुव्रत-वरूथ-गिरोपघुष्टाम् ।**

**तस्थौ निधाय निकटे तद्-उरः स्व-धाम**

**सव्रीड-हास-विकसन्-नयनेन याता ॥**

**श्रीधरः : **तद् एवाह—तस्यांस-देशे कमनीयां नव-कञ्ज-मालां निधाय तद् अनुग्रहं प्रतीक्षमाणा तूष्णीं तस्य निकटे तस्थौ । कथं-भूतां मालाम् ? माद्यन्तो ये मधु-व्रतास् तेषां वरूथस्य गिरा उपद्युष्टां नादिताम् । कथं-भूता श्रीः ? स-व्रीड-हासेन विकसन्-नयनं तेन तस्योरः-स्व-धाम याता सती । वक्षः-प्रतीक्षमाणा तस्थाव् इत्य् अर्थः ॥२५॥

**क्रम-सन्दर्भः : _न व्याख्यातम्।_**

**विश्वनाथः : **उशतीं कमनीयां मालां निधाय तुष्णीं तस्य निकटे प्रथमं तस्थौ । ततस् तद्-अभिप्रायम् अभिलक्ष्य तस्य उरो वक्षः स्वीयं धाम समस्त-द्रष्टृ-लोकालक्ष्यतयैव याता ॥२५॥

—ओ)०(ओ**—**

**॥ ८.८.२६ ॥**

**तस्याः श्रियस् त्रि-जगतो जनको जनन्या**

**वक्षो निवासम् अकरोत् परमं विभूतेः ।**

**श्रीः स्वाः प्रजाः सकरुणेन निरीक्षणेन**

**यत्र स्थितैधयत साधिपतींस् त्रि-लोकान् ॥**

**श्रीधरः : **तल्-लिङ्गैर् विष्णु-प्रतिपादकैः । अवितथैर् यथार्थैः ॥२६॥

**चैतन्य-मत-मञ्जुषा : **तस्याः श्रिय इत्य्-आदि । त्रिजगतो जनक इत्य् अनेन तस्या अपि त्रिजगतो जननीत्वम् आयातम् । तस्याः श्रियो निवासं स्वं वक्षोऽकरोत् । ननु षष्ठे मन्वन्तरे त्व् अजित-रूपी मन्वन्तरावतारः क्षीरोद-मथनं चकार । तत आविर्भूतां श्रियं स खलु वक्षसि दधाव् इत्य् आयातम् एव । किन्तु पूर्वं पूर्वं यत् कथितं, चलयन् सह-श्रीः इत्य्-आदिना, तत्र तत्र श्रियो नित्यत्वेन स्थितायाः कथम् आकस्मिकः पुनर् आविर्भावः ? सत्यम्, अत एव पूर्वं वैकुण्ठं नैश्रेयस-वन-वर्णने[^७१] लक्ष्म्या अनेक-विधत्वं निरूपितम् । तद् एवात्र सङ्गमनीयम् ॥२६॥

**क्रम-सन्दर्भः : **श्री-भगवान् अपि तादृश-तद्-भक्त्य्-अनुभवेन जातानुरागस् तत्-परमाश्रयं प्राप्य समृद्ध्या सर्वान् संवर्धयामासेत्य् आह—तस्याः श्रिय इति ॥२६॥

**विश्वनाथः :** द्विविधाया लक्ष्म्यास् तत्र वासं व्यवस्थयैवाह—तस्याः प्रसिद्धाया हरेः प्रेयसी-रूपायास् त्रिजगतो जनन्या वक्ष एव निवासम् अकरोत् । तथैव विभूतेः सम्पद्-रूपाया अपि वक्षः परमं श्रेष्ठं सार्वकालिकं च निवासम् अकरोत् । तेन ब्रह्मेन्द्राद्याः खलु विभूति-रूपाया असार्वदिकाः गौणाश् च निवासाः स्युर् इति ध्वनितम् । एतद् एव स्पष्टयति—श्रीः सम्पद्-रूपा यत्र वक्षसि स्थिता एव स्वाः प्रजा ब्रह्मेन्द्राद्या ऐधयत अबद्धयतेति ब्रह्मेन्द्रादिषु सम्पद्-रूपाया विभूतयः स्थिता इति व्यञ्जितम् । प्रजा एवाह साधिपतीन् इति ॥२६॥

—ओ)०(ओ**—**

**॥ ८.८.२७ ॥ **

**शङ्ख-तूर्य-मृदङ्गानां वादित्राणां पृथुः स्वनः ।**

**देवानुगानां सस्त्रीणां नृत्यतां गायताम् अभूत् ॥**

**श्रीधरः : **तल्-लिङ्गैर् विष्णु-प्रतिपादकैः । अवितथैर् यथार्थैः ॥२७॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ**—**

**॥ ८.८.२८-२९ ॥ **

**ब्रह्म-रुद्राङ्गिरो-मुख्याः सर्वे विश्व-सृजो विभुम् ।**

**ईडिरेऽवितथैर् मन्त्रैस् तल्-लिङ्गैः पुष्प-वर्षिणः ॥**

**श्रियावलोकिता देवाः सप्रजापतयः प्रजाः ।**

**शीलादि-गुण-सम्पन्ना लेभिरे निर्वृतिं पराम् ॥**

_न कतमेनापि व्याख्यातम्।_

—ओ)०(ओ**—**

**॥ ८.८.३० ॥ **

**निःसत्त्वा लोलुपा राजन् निरुद्योगा गत-त्रपाः ।**

**यदा चोपेक्षिता लक्ष्म्या बभूवुर् दैत्य-दानवाः ॥**

**श्रीधरः, विश्वनाथः :_न व्याख्यातम्।_**

**क्रम-सन्दर्भः : **यदा लक्ष्म्योपेक्षिताः, तदा निःसत्त्वादयो बभूवुर् इत्य् अन्वयः ॥३०॥

—ओ)०(ओ**—**

**॥ ८.८.३१ ॥ **

**अथासीद् वारुणी देवी कन्या कमल-लोचना ।**

**असुरा जगृहुस् तां वै हरेर् अनुमतेन ते ॥**

**श्रीधरः, विश्वनाथः : **वारुणी वरुण-दैवतां, यद्-अन्नं तन् मयी सुरा ॥३१॥

**क्रम-सन्दर्भः : **वारुणी तन्-नाम्न्याः सुराया अधिष्ठात्री ॥३१॥

—ओ)०(ओ**—**

**॥ ८.८.३२ ॥ **

**अथोदधेर् मथ्यमानात् काश्यपैर् अमृतार्थिभिः ।**

**उदतिष्ठन् महाराज पुरुषः परमाद्भुतः ॥**

**श्रीधरः, विश्वनाथः : _न व्याख्यातम्।_**

**क्रम-सन्दर्भः : **अथेति सार्ध-त्रिकम् ॥३२॥

—ओ)०(ओ**—**

**॥ ८.८.३३ ॥ **

**दीर्घ-पीवर-दोर्-दण्डः कम्बु-ग्रीवोऽरुणेक्षणः ।**

**श्यामलस् तरुणः स्रग्वी सर्वाभरण-भूषितः ॥**

**श्रीधरः : **दीर्घौ पीवरौ दोर्दण्डौ यस्य । कम्बु-ग्रीवः शङ्ख-नाभिर् इव त्रि-रेखा सुवृत्ता ग्रीवा यस्य ॥३२॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ**—**

**॥ ८.८.३४ ॥ **

**पीत-वासा महोरस्कः सुमृष्ट-मणि-कुण्डलः ।**

**स्निग्ध-कुञ्चित-केशान्त- सुभगः सिंह-विक्रमः ।**

**अमृतापूर्ण-कलसं बिभ्रद् वलय-भूषितः ॥**

**श्रीधरः : **स्निग्धः कुञ्चितः केशानाम् अन्तो यस्य ॥३४॥

**क्रम-सन्दर्भः, विश्वनाथः :_न व्याख्यातम्।_**

—ओ)०(ओ**—**

**॥ ८.८.३५ ॥ **

**स वै भगवतः साक्षाद् विष्णोर् अंशांश-सम्भवः ।**

**धन्वन्तरिर् इति ख्यात आयुर्-वेद-दृग् इज्य-भाक् ॥**

**मध्वः- **तेषां सत्याच् चालनार्थं हरिर् धन्वन्तरिर् विभुः ।

	समर्थोऽप्य् असुराणां तु स्व-हस्ताद् अमुचत् सुधाम् ॥ इति च ॥३४॥

**श्रीधरः : **इज्य-भाक् यज्ञ-भाग-भोक्ता । अमृतेन आभृतं परिपूर्णम् ॥३४॥

**क्रम-सन्दर्भः : _न व्याख्यातम्।_**

**विश्वनाथः : **इज्य-भाक् यज्ञ-भाग् भोक्ता ॥३४॥

—ओ)०(ओ**—**

**॥ ८.८.३६ ॥ **

**तम् आलोक्यासुराः सर्वे कलसं चामृताभृतम्**[^७२]** ।**

**लिप्सन्तः सर्व-वस्तूनि कलसं तरसाहरन् ॥**[^७३]

**श्रीधरः, क्रम-सन्दर्भः : _न व्याख्यातम्।_**

**विश्वनाथः :**सर्व-वस्तूनि लिप्सन्त इति । अमृते पीते बलादि-प्राप्त्या सर्वाण्य् एव वस्तूनि प्राप्तानि स्युर् इत्य् अभिप्रायात् । अमृतेनाभृतं पूर्णम् ॥३५॥

—ओ)०(ओ**—**

**॥ ८.८.३६-३८ ॥ **

**नीयमानेऽसुरैस् तस्मिन् कलसेऽमृत-भाजने ।**

**विषण्ण-मनसो देवा हरिं शरणम् आययुः ॥**

**इति तद्-दैन्यम् आलोक्य भगवान् भृत्य-काम-कृत् ।**

**मा खिद्यत मिथोऽर्थं वः साधयिष्ये स्व-मायया ॥**

**मिथः कलिर् अभूत् तेषां तद्-अर्थे तर्ष-चेतसाम् ।**

**अहं पूर्वम् अहं पूर्वं न त्वं न त्वम् इति प्रभो ॥**

**श्रीधरः : **मिथो दैत्यानां परस्परं कलहोत्पादनेन, योग-मायया च मोहिन्या वोऽर्थं साधयिष्यामि । अतो मा खिद्यतेत्य् आहेति शेषः । तद् एवाह—मिथ इति । तर्षः कामस् तद्-युक्तानि चेतांसि येषाम् । इत्य् एवं सम-बलानां कलिर् अभूत् ॥३६-३८॥

**क्रम-सन्दर्भः : _न व्याख्यातम्।_**

**विश्वनाथः :** मिथो रहः अन्यालक्षितं यथा स्यात् तथा मिथोऽन्योन्यं रहस्य् अपीत्य् अमरः। तर्ष-चेतसां मनो-रथ-युक्त-मनसां तत्र सम-बलाः परस्परम् आहुः । अहं पूर्वं ग्रहीष्यामि कुलीनत्वात् । न त्वं रे प्राप्तुम् अर्हसि दुष्कूल इति वीप्सया ॥३८॥

—ओ)०(ओ**—**

**॥ ८.८.३९ ॥ **

**देवाः स्वं भागम् अर्हन्ति ये तुल्यायास-हेतवः ।**

**सत्र-याग इवैतस्मिन्न् एष धर्मः सनातनः ॥**

**श्रीधरः : **दुर्बलानां त्व् आक्रोश-प्रकारम् आह—देवा इति द्वाभ्याम् । ये देवास् तुल्येनायासेन हेतवः साधकाः । तुल्य आयासो हेतुश् च धनादिर् येषाम् इति वा । सत्र-यागे यथा सर्वेषां समं फलं तद्वत् । तथा च श्रुतिः—ऋद्धि-कामाः सत्रम् आसीरन् इति, येयजमानास् ते ऋत्विजः इति च ॥३९॥

**क्रम-सन्दर्भः : _न व्याख्यातम्।_**

**विश्वनाथः : **दुर्बलानां त्व् आक्रोश-प्रकारम् आहद्वाभ्याम् । ये देवास् तुल्येनायासेन मन्थन-श्रमेण हेतवः । अमृत-साधकाः सत्र-यागे यथा सर्वेषां समं फलं, तद्वत्। तथा च श्रुतिः—ऋद्धि-कामाः सत्रम् आसीरन् इति, येयजमानास् ते ऋत्विजः इति च ॥३९॥

—ओ)०(ओ**—**

**॥ ८.८.४१ ॥ **

**इति स्वान् प्रत्यषेधन् वै दैतेया जात-मत्सराः ।**

**दुर्बलाः प्रबलान् राजन् गृहीत-कलसान् मुहुः ॥**

_न कतमेनापि व्याख्यातम्।_

—ओ)०(ओ**—**

**॥ ८.८.४२ ॥ **

**एतस्मिन्न् अन्तरे विष्णुः सर्वोपाय-विद् ईश्वरः ।**

**योषिद्-रूपम् अनिर्देश्यं दधार-परमाद्भुतम् ॥**

**श्रीधरः : **तद् रूपं वर्णयति पञ्चभिः । प्रेक्षणीयम् उत्पलम् इव श्यामम् । सर्वेष्व् अवयवेषु सुन्दरम् । समानयोः कर्णयोर् आभरणे यस्मिन् । सुकपोलं च तद् उत्कृष्ट-नासिकं चाननं यस्मिन् ॥४२॥

**क्रम-सन्दर्भः : **एतस्मिन्न् इति षट्कम् ॥४२॥

**विश्वनाथः : **अनिर्देश्यं निर्देष्टुं वर्णयितुम् अशक्यम् ॥४२॥

—ओ)०(ओ**—**

**॥ ८.८.४३ ॥ **

**प्रेक्षणीयोत्पल-श्यामं सर्वावयव-सुन्दरम् ।**

**समान-कर्णाभरणं सुकपोलोन्नसाननम् ॥**

**श्रीधरः : **नव-यौवन-निर्वृत्तयोः स्तनयोर् भारेण च कृशम् उदरं यस्मिन् ॥४३॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ**—**

**॥ ८.८.४४ ॥ **

**नव-यौवन-निर्वृत्त- स्तन-भार-कृशोदरम् ।**

**मुखामोदानुरक्तालि- झङ्कारोद्विग्न-लोचनम् ॥**

**श्रीधरः : **सुष्ठु ग्रीवा यस्मिन्, कण्ठे आभरणं यस्मिंस् तच् च तच् च । शोभना ग्रीवा येन तत् कण्ठाभरणं यस्मिन्न् इति वा । सुभुजयोर् अङ्गदाभ्यां भूषितम् ॥४४॥

**क्रम-सन्दर्भः : _न व्याख्यातम्।_**

**विश्वनाथः : **नव-यौवनेन हेतुना निःशेषेण वृत्तौ वर्तुलो यौ स्तनौ तयोर् भारेणैव कृशम् उदरं यस्य तत् ॥४४॥

—ओ)०(ओ**—**

**॥ ८.८.४५-४६ ॥ **

**बिभ्रत् सुकेश-भारेण मालाम् उत्फुल्ल-मल्लिकाम् ।**

**सुग्रीव-कण्ठाभरणं सु-भुजाङ्गद-भूषितम् ॥**

**विरजाम्बर-संवीत- नितम्ब-द्वीप-शोभया ।**

**काञ्च्या प्रविलसद्-वल्गु- चलच्-चरण-नूपुरम् ॥**

**श्रीधरः : **विरजाम्बरेण संवीतो नितम्ब एव द्वीपो विशालत्वात् तत्र शोभा यस्यास् तया काञ्च्या प्रकर्षेण विलसत् । वल्गु यथा भवत्य् एवं चलतोश् चरणयोर् नूपुरे यस्मिन् ॥४५॥

**क्रम-सन्दर्भः : **उद्दीपयन् मुहुर् इति ईश्वरे इति पूर्वेणान्वयः ॥४६॥

**विश्वनाथः :** स्व-केश-भारेण सह विरजाम्बर-संवीते नितम्ब-रूपे द्वीपे शोभा यतस् तया काञ्च्या प्रविलसत्, वल्गु चलतोश् चरणयोर् नूपुरे यत्र तत् ॥४५॥ 

—ओ)०(ओ**—**

**॥ ८.८.४७ ॥ **

**सव्रीड-स्मित-विक्षिप्त- भ्रू-विलासावलोकनैः ।**

**दैत्य-यूथप-चेतःसु कामम् उद्दीपयन् मुहुः ॥**

**श्रीधरः : **स-व्रीडेन स्मितेन सह विक्षिप्ता कम्पिता या भ्रूस् तस्या विलासेन सह यान्य् अवलोकितानि तैर् दैत्य-यूथ-पानां चेतस्सु मुहुः कामम् उद्दीपयत् ॥४७॥

**क्रम-सन्दर्भः : _न व्याख्यातम्।_**

**विश्वनाथः :**स-व्रीडेन स्मितेन सह विशेषतः क्षिप्ता चालिता या भ्रूस् तस्या विलासेन सह यान्य् अवलोकानि तैः ॥४७॥

—ओ)०(ओ**—**

इति सारार्थ-दर्शिन्यां हर्षिण्यां भक्त-चेतसाम् ।

अष्टमे अष्टमोऽध्यायः सङ्गतः सङ्गतः सताम् ॥*॥

—ओ)०(ओ**—**


    इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्याम् अष्टम-स्कन्धे 


    अमृत-मथने अष्टमोऽध्यायः ।

॥ ८.८ ॥

(८.९)


### नवमोऽध्यायः


## अमृत-मथने

**॥ ८.९.१ ॥**

**श्री-शुक उवाच—**

**तेऽन्योन्यतोऽसुराः पात्रं हरन्तस् त्यक्त-सौहृदाः ।**

**क्षिपन्तो दस्यु-धर्माण आयान्तीं ददृशुः स्त्रियम् ॥**

**श्रीधरः :**

नवमे मोहितैर् दैत्यैर् अपितेऽमृत-भाजने ।

तद् वञ्चनेन देवेभ्योऽमृतं दत्तं तयेर्यते ॥

**क्रम-सन्दर्भः : _न व्याख्यातम्।_**

**विश्वनाथः : **

मोहिता वञ्चिता दैत्याः पायितास् त्व् अमृतं सुराः ।

मोहिन्या नवमे राहोश् चक्रेण च्छेद उच्यते ॥ओ॥

—ओ)०(ओ**—**

**॥ ८.९.२ ॥ **

**अहो रूपम् अहो धाम अहो अस्या नवं वयः ।**

**इति ते ताम् अभिद्रुत्य पप्रच्छुर् जात-हृच्-छयाः ॥**

**श्रीधरः : **अहो रूपं सौन्दर्यं धाम द्युतिर् इति वदन्तः का त्वम् ? इत्य्-आदि पप्रच्छुः ॥२॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ**—**

**॥ ८.९.३ ॥ **

**का त्वं कञ्ज-पलाशाक्षि कुतो वा किं चिकीर्षसि ।**

**कस्यासि वद वामोरु मथ्नतीव मनांसि नः ॥**

**श्रीधरः : **मथ्नन्तीव क्षोभयन्तीव ॥३॥

**क्रम-सन्दर्भः : _न व्याख्यातम्।_**

**विश्वनाथः :** कस्यापि कस्य कन्यासि ॥३॥

—ओ)०(ओ**—**

**॥ ८.९.४ ॥ **

**न वयं त्वामरैर् दैत्यैः सिद्ध-गन्धर्व-चारणैः ।**

**नास्पृष्ट-पूर्वां जानीमो लोकेशैश् च कुतो नृभिः ॥**

**श्रीधरः : **कस्यासीत्य् अयुक्तम् उक्तम् अस्माभिः, यतस् त्वं न केनचिद् भुक्त-पूर्वेत्य् आहुः**—**नेति द्वाभ्याम् । त्वा त्वाम् अमरादिभिर् अस्पृष्ट-पूर्वां न जानीम इति न, अपि तु जानीम एव ॥५॥ 

**क्रम-सन्दर्भः : _न व्याख्यातम्।_**

**विश्वनाथः :** अमरादिभिर् अस्पृष्ट-पूर्वा वयं न जानीम इति न, अपि तु जानीम एवेति । नन्व् अयम् अत्र स्वयंवरार्थम् अत्रायातासीति बुद्ध्यते इति भावः ॥४॥

—ओ)०(ओ**—**

**॥ ८.९.५ ॥ **

**नूनं त्वं विधिना सुभ्रूः प्रेषितासि शरीरिणाम् ।**

**सर्वेन्द्रिय-मनः-प्रीतिं विधातुं सघृणेन किम् ॥**

**श्रीधरः : **आस्ताम् इदं, त्वद्-दर्शनं त्व् ईश्वरेणैव संपादितम् इत्य् आहुः**—**नूनम् इति । सर्वेन्द्रियाणां च मनसश् च प्रीतिं विधातुं स-घृणेन प्रेषितासि किम्, वा यदृच्छयागतासि? नैवम्, नूनं प्रैषि तैवेत्य् अर्थः ॥५॥

**क्रम-सन्दर्भः : **नूनम् इति । तैः तत्र किम्-पदस्य सन्देह-वाचित्वेनोभय-कोटि-स्पर्शित्वाद् उभयत्र सम्बन्धः ॥५॥

**विश्वनाथः :** किम् अस्माकं तद्-अभिप्राय-बुबूत्सया तद्-दर्शनादिनैव तावद् वयं कृतार्था अभूमेत्य् आहुः**—**नूनम् इति ॥५॥

—ओ)०(ओ**—**

**॥ ८.९.६ ॥ **

**सा त्वं नः स्पर्धमानानाम् एक-वस्तुनि मानिनि ।**

**ज्ञातीनां बद्ध-वैराणां शं विधत्स्व सुमध्यमे ॥**

**श्रीधरः : **भेदो विग्रहो यथा न भवेत् तथा ॥६॥

**क्रम-सन्दर्भः : **तत्र तस्याः क्रोधाविष्कारम् आलक्ष्य तया मोहितत्वेन विश्रभ्य च प्रस्तावान्तरं लक्ष्यीकृत्याहुः**—**सा त्वं न इति ॥६॥

**विश्वनाथः :** किं च, त्वया स्वाभिप्रेतं पश्चाद् विधेयं सम्प्रत्य् अस्मद्-अभिप्रायं सफलीकुर्व् इत्य् आहुः**—**सा त्वम् इति द्वाभ्याम् ॥६॥

—ओ)०(ओ**—**

**॥ ८.९.७ ॥ **

**वयं कश्यप-दायादा भ्रातरः कृत-पौरुषाः ।**

**विभजस्व यथा-न्यायं नैव भेदो यथा भवेत् ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** विभजस्व अस्मभ्यम् इति शेषः ॥७॥

—ओ)०(ओ**—**

**॥ ८.९.८ ॥ **

**इत्य् उपामन्त्रितो दैत्यैर् माया-योषिद्-वपुर् हरिः ।**

**प्रहस्य रुचिरापाङ्गैर् निरीक्षन्न् इदम् अब्रवीत् ॥**

_न कतमेनापि व्याख्यातम्।_

—ओ)०(ओ**—**

**॥ ८.९.९ ॥**

**श्री-भगवान् उवाच—**

**कथं कश्यप-दायादाः पुंश्चल्यां मयि सङ्गताः ।**

**विश्वासं पण्डितो जातु कामिनीषु न याति हि ॥**

**श्रीधरः : **सङ्गता अनुसृताः ॥९॥

**क्रम-सन्दर्भः : _न व्याख्यातम्।_**

**विश्वनाथः : **कश्यपस्य दायादाः पुत्रा इति पितास्माकम् ऋषिर् यूयं कथम् एवं कामिनोऽभूतेति तान् मोहयितुं परिहासो व्यञ्जितः । सत्यं वयं स्त्री-जाति-मात्रेणैव भावैर् वईश्कर्तुम् अशक्याः भवत्याः परम-शुद्ध-स्वरूपायास् तु स्वपावित्र्येणैव वयं विजिता वर्तामहे इति चेत् तत्राह **पुंश्चल्याम्** इति । हन्त हन्त भवत्या निष्कामत्वस्यावधिः किं स्तुमहे । यतस् त्वम् आबाल्यम् अनाघ्रात-पुरुष-गन्धापि स्वं गोपयन्त्य् एव खल्व् एवं ब्रूषे । स्त्री-जातिः पुंश्चल्य् अपि स्वं सतीम् एव प्रथयतीति स्त्री-जाति-विलक्षण-स्वभावायै भवत्यै निष्पकटायै सर्वस्वम् अपि दित्सामहे इति स्वगतोक्त्या विस्मय-स्तिमित-दृष्टीस् तान् आलक्ष्याह **विश्वासम् **इति । भोः पण्डित मयि विश्वासं मा कुरुत यद्य् आत्मनां भद्रम् इच्छथेति । भावो बाह्यः अभ्यन्तरस् तु सर्वम् अहं विपरीत-लक्षणयैव ब्रवीमि इति पण्डिता भवन्तो ज्ञात्वा यद् उचितं तत् कुर्वन्तु इति भावः । पूर्वत्र उत्तरत्रापि आभ्यन्तरो ध्वनिर् एवम् एव ज्ञेयः । कामिनीष्व् इति यद्यप्य् अहं युष्मद्-अनुभवेन शुद्धैव भवामि तद् अपि यौवन-वत्त्वाद् आभ्यन्तरः कामोऽनुमेय एव कामवत्त्वे स्त्रीत्वे च कामिनी पति-पित्राद्य्-आवरणाभावात् स्वैरिण्य् अपि कथं न भवामीत्य् अविश्वास्यैव सर्वथा भवद्भिर् अहम् इति भावः ॥९॥

—ओ)०(ओ**—**

**॥ ८.९.१० ॥ **

**सालावृकाणां स्त्रीणां च स्वैरिणीनां सुर-द्विषः ।**

**सख्यान्य् आहुर् अनित्यानि नूत्नं नूत्नं विचिन्वताम् ॥**

**श्रीधरः : **हे सुर-द्विषः ॥१०॥

**क्रम-सन्दर्भः : **स्वैरिणीनां स्त्रीणां चेत्य् अन्वयः ॥१०॥

**विश्वनाथः :** ततः किम् इति चेत् शृणुत तत्त्वम् इत्य् आह—शालेति । शालावृकाः कपि-क्रोष्टु-श्वान इत्य् अमरः ॥१०॥

—ओ)०(ओ**—**

**॥ ८.९.११ ॥**

**श्री-शुक उवाच—**

**इति ते क्ष्वेलितैस् तस्या आश्वस्त-मनसोऽसुराः ।**

**जहसुर् भाव-गम्भीरं ददुश् चामृत-भाजनम् ॥**

**श्रीधरः : **भावेन केनाप्य् अभिप्रायेण गम्भीरं यथा भवत्य् एवं जहसुः ॥११॥

**क्रम-सन्दर्भः : _न व्याख्यातम्।_**

**विश्वनाथः : **क्ष्वेलितैर् नर्मोदितैः । भावेनाभिप्रायेण गम्भीरम् अविदुषां दुष्प्रवेशं यथा स्यात् तथा जहसुः । हे सर्व-गुण-मण्डिते ! किम् अस्मान् परीक्षसे ? वयम् अविश्वासिनोऽ शुद्धान्तः-करणा नैव भवामस् तद् इदम् अमृत-कलसं गृहाण । अस्मभ्यं विभज्य देहि वा, पिब वा, क्वचिद् अन्यत्र क्षिप वा, यथेच्छसि तथा कुरु । अस्मांस् तु स्व-साद्गुण्य-रत्न-कृतान् आत्मीयान् एव जानीहि इति भावः ॥११॥

—ओ)०(ओ**—**

**॥ ८.९.१२ ॥ **

**ततो गृहीत्वामृत-भाजनं हरिर्**

**बभाष ईषत्-स्मित-शोभया गिरा ।**

**यद्य् अभ्युपेतं क्व च साध्व् असाधु वा**

**कृतं मया वो विभजे सुधाम् इमाम् ॥**

**श्रीधरः : **ईषत्-स्मितेन शोभा यस्यास् तया । मया कृतं साधु वा असाधु यद्य् अभ्युपेताङ्गी-कुरुत तर्हि विभजे ॥१२॥

**क्रम-सन्दर्भः : **प्रमाणम् इयत्ता चिकीर्षित-पर्यवसानम् इत्य् अर्थः । तन् नाविन्दन्तीत्य् अप्रमाण-विदः ॥१२॥

**विश्वनाथः : **यथा कृतं साधु वा असाधु यद्य् अभ्युपेत अङ्गीकुरुथ । तथा विभजे इति स्वस्याहम् अनभिज्ञत्वं जानाम्य् अतः प्रथमम् एव वच्मीति भावः ॥१२॥

—ओ)०(ओ**—**

**॥ ८.९.१३ ॥ **

**इत्य् अभिव्याहृतं तस्या आकर्ण्यासुर-पुङ्गवाः ।**

**अप्रमाण-विदस् तस्यास् तत् तथेत्य् अन्वमंसत ॥**

**श्रीधरः : **असुर-पुङ्गवा दैत्य-श्रेष्ठाः । प्रमाणम् इयत्ताम् अजानन्तः ॥१३॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ**—**

**॥ ८.९.१४-१५ ॥ **

**अथोपोष्य कृत-स्नाना हुत्वा च हविषानलम् ।**

**दत्त्वा गो-विप्र-भूतेभ्यः कृत-स्वस्त्ययना द्विजैः ॥**

**यथोपजोषं वासांसि परिधायाहतानि ते ।**

**कुशेषु प्राविशन् सर्वे प्राग्-अग्रेष्व् अभिभूषिताः ॥**

**श्रीधरः : **यथोपजोषं यथा-प्रीति । अहतस्य लक्षणम्—


    अहतं यन्त्र-निर्मुक्तम् उक्तं वासः स्वयम्भुवा । 


    शस्तं तन् माङ्गलिकेषु तावन् मात्रे न सर्वदा ॥ इति । 

प्राग् अग्रेषु कुशेषु विविशुः ॥१४-१५॥

**क्रम-सन्दर्भः : _न व्याख्यातम्।_**

**विश्वनाथः : **अथेति अमृत-पान-रूप-मङ्गल-कृत्यथार्थं प्रथमम् एवोपोष्य स्थितास् ते परस्पर-विवाद-मध्य एव मोहिनी-दर्शन-वचन-प्रतिवचनाद्य्-अनन्तरं कृत-स्नाना यथोपजोषं यथा-प्रीति । आहतस्य लक्षणम्—


    अहतं यन्त्र-निर्मुक्तम् उक्तं वासः स्वयम्भुवा । 


    शस्तं तन् माङ्गलिकेषु तावन् मात्रे न सर्वदा ॥ इति । 

प्राग् कुलेषु प्राग् अग्र-कुशेषु ॥१४-१५॥

—ओ)०(ओ**—**

**॥ ८.९.१६-१७ ॥ **

**प्राङ्-मुखेषूपविष्टेषु सुरेषु दितिजेषु च ।**

**धूपामोदित-शालायांजुष्टायां माल्य-दीपकैः ॥**

**तस्यां नरेन्द्र करभोरुर् उशद्-दुकूल-**

**श्रोणी-तटालस-गतिर् मद-विह्वलाक्षी ।**

**सा कूजती कनक-नूपुर-शिञ्जितेन**

**कुम्भ-स्तनी कलस-पाणिर् अथाविवेश ॥**

**श्रीधरः : **धूपैर् आमोदितायां सुरभी-कृतायां शालायाम् ॥१६॥

अथ तस्यां शालायां हे नरेन्द्र सा कलश-पाणिर् आविवेश । कथं-भूता ? मणि-बन्धाद् आ-कनिष्ठं करस्य करभो बहिः इति । करभ-सदृशौ सुवृत्ताव् ऊरू यस्याः सा । उशत् कमनीयं दुकूलं यस्मिंस् तेन श्रोणी-तटेन विशालया श्रोण्या अलसा मन्दा गतिर् यस्याः । पाठान्तरे करभ-सदृशयोर् ऊर्वोर् लसद् दुकूलं यस्याः सा चासौ श्रोणी-तटेनालस-गतिश् च । मदेन विह्वले अक्षिणी यस्याः ॥१७॥

**क्रम-सन्दर्भः : _न व्याख्यातम्।_**

**विश्वनाथः : **करभोरुर् उशद्-दुकूला करभोरु-लसद्-दुकूलेति पाठ-द्वयम् । मणि-बन्धाद् आकनिष्ठं करस्य करभो बहिर् इत्य् अमरः ॥१६-१७॥

—ओ)०(ओ**—**

**॥ ८.९.१८ ॥ **

**तां श्री-सखीं कनक-कुण्डल-चारु-कर्ण-**

**नासा-कपोल-वदनां पर-देवताख्याम् ।**

**संवीक्ष्य सम्मुमुहुर् उत्स्मित-वीक्षणेन**

**देवासुरा विगलित-स्तन-पट्टिकान्ताम् ॥**

**श्रीधरः : **तां श्रियः सखीं संवीक्ष्य देवासुराः संमुमुहुः । कथं-भूताम् ? कनक-मये कुण्डले यस्याः सा चासौ चारवः कर्णादयो यस्याः सा च ताम् । विगलितः स्रस्तः स्तन-पट्टिकाया अन्तो यस्याः ॥१८॥

**क्रम-सन्दर्भः : _न व्याख्यातम्।_**

**विश्वनाथः : **श्री-सखीं श्रियो लक्ष्म्याः सखापि तदानीं सख्य् एवाभूत् । पुं-जाति-मध्ये यथा नारायणः सुन्दरस् तथैव स्त्री-जाति-मध्ये अहम् एवाति-सुन्दरीति माहं कृथाः । स्त्री-जाताव् अप्य् अहम् एव परम-सुन्दरीति तां ज्ञापयितुम् इवेति भावः । कनक-कुण्डला चासौ चारु-कर्णाद्या चेति ताम् ॥१८॥

—ओ)०(ओ**—**

**॥ ८.९.१९ ॥ **

**असुराणां सुधा-दानं सर्पाणाम् इव दुर्नयम् ।**

**मत्वा जाति-नृशंसानां न तां व्यभजद् अच्युतः ॥**

**श्रीधरः : **एवं तान् मोहयित्वा यत् कृतवांस् तद् आह त्रिभिः । असुराणां सुधादानं सर्पाणां क्षीर-दानम् इव दुर्नयम् अन्याय्यं मत्वा तां सुधां तेभ्यो न व्यभजत् । अयं भावः**—**दैत्यैर् मदीयं साध्व् असाधु वा सर्वम् अनुमतम् एव, अतो मद्-भक्तान् देवान् एव सुधां पाययिष्यामि । किं च, तैर् यथा-न्यायं विभजस्वेत्य् उक्तम्, न चैतेभ्यो जात्यैव क्रूरेभ्यो दानं न्याय्यम्, अतस् तेभ्यः सुधां न दद्याम् इति ॥१९॥

**क्रम-सन्दर्भः : _न व्याख्यातम्।_**

**विश्वनाथः :** न तां व्यभजद् इति दैत्यैर् यथा-न्यायं विभजस्वेति उक्तम् । अतो न्यायश् चायम् एवेति भावः ॥१९॥

—ओ)०(ओ**—**

**॥ ८.९.२० ॥ **

**कल्पयित्वा पृथक् पङ्क्तीर् उभयेषां जगत्-पतिः ।**

**तांश् चोपवेशयाम् आस स्वेषु स्वेषु च पङ्क्तिषु ॥**

**श्रीधरः : **पञ्क्तीः पृथग् विविक्ताः कल्पयित्वा विधाय । तासु पङ्क्तिषु स्वेषु स्वेषु तत् सम-जातीयेषु तांश् चासुरान् अपि प्रतारणार्थम् एवोपवेशयाम् आस ॥२०॥

**क्रम-सन्दर्भः : **कल्पयित्वेति तांश् च देवासुरान् परस्परम् अभिमुखान् इति ज्ञेयम् ॥२०॥

**विश्वनाथः :** स्वेषु स्वेषु इति पङ्क्तिषु मह्द्ये या याः पङ्क्तयो येषां येषां स्वानि धन-रूपाणि स्युस् तेषु स्वेषु सत्त्व-विशिष्टासु पङ्क्तिष्व् इत्य् अर्थः ॥२०॥

—ओ)०(ओ**—**

**॥ ८.९.२१ ॥ **

**दैत्यान् गृहीत-कलसो वञ्चयन्न् उपसञ्चरैः ।**

**दूर-स्थान् पाययाम् आसजरा-मृत्यु-हरां सुधाम् ॥**

**श्रीधरः : **उपसञ्चरैर् बहु-मान-प्रिय-वाक्यादिना तान् अतिक्रम्यातिक्रम्य गमनैः दूर-स्थान् अपि देवान् ॥२१॥

**क्रम-सन्दर्भः : **वञ्चयन् तल-स्थं सार-भागं भवद्भ्यः सर्वतः श्रेष्ठेभ्यो दास्यामीति प्रतारयन् ॥२१॥

**विश्वनाथः :** उप निकटे निकटे एव सञ्चरैः सञ्चरणैर् भ्रू-भङ्गि-नेत्र-स्मित-व्रीडा-मुखार्धाच्छादन-नूपुरादि-भूषण-वसन-सञ्चालन-पूर्वकैश् चरण-सञ्चलनैः किञ्चिन्-मात्र-प्रदानेन दूरस्थानां देवानाम् उत्कण्ठां निवर्त्य सम्पूर्णम् अस्मान् एव पायैष्यतीति प्रत्यायनैः वञ्चयन्न् इति अस्माभिः श्रोत्र-नेत्र-मनोभिर् यद् इदम् अमृतं पीयते इतोऽधिकं सामुद्रम् अमृतं न भविष्यतीति तद् अलं तेन एतस्या आनुकूल्यम् एवाकाङ्क्षणीयम् इत्य् अपि तेषां मनसि विचारं प्रापयामासेति भावः । दूर-स्थान् देवान् ॥२१॥

—ओ)०(ओ**—**

**॥ ८.९.२२ ॥ **

**ते पालयन्तः समयम् असुराः स्व-कृतं नृप ।**

**तूष्णीम् आसन् कृत-स्नेहाः स्त्री-विवाद-जुगुप्सया ॥**

**श्रीधरः : **तया कृतः स्नेहो येषु । स्त्रिया सह विवादस्य जुगुप्सया ॥२२॥

**क्रम-सन्दर्भः : **समयं प्रतिज्ञाम् ॥२२॥

**विश्वनाथः :** समयं साध्व् असाधु वा यथा-सुखं विभजस्वेति नियमं, स्त्रिया सह विवादस्य जुगुप्सया ॥२२॥

—ओ)०(ओ**—**

**॥ ८.९.२३ ॥ **

**तस्यां कृतातिप्रणयाः प्रणयापाय-कातराः ।**

**बहु-मानेन चाबद्धा नोचुः किञ्चन विप्रियम् ॥**

**श्रीधरः : **कृतोऽति-प्रणयः स्नेहो यैः । प्रणयापायेन कातरा भीताः । एते तावत् कृपणाः पूर्वं किञ्चित् पिबन्तु, यूयं तु धीराः क्षणं प्रतीक्षध्वम् इत्य्-आदि-बहु-मानेनाबद्धा नियन्त्रिताः समय-पालनादिभिः षड्भिर् एतैः किञ्चिद् अपि नोचुः, किन्तु तूष्णीम् आसन् ॥२३॥

**क्रम-सन्दर्भः : _न व्याख्यातम्।_**

**विश्वनाथः :** एते तावत् कृपणाः पूर्वं किञ्चित् पिबन्तु, यूयं तु वीराः क्षणं प्रतीक्षध्वम् इत्य्-आदि-बहु-मानेन वा बद्धा नियन्त्रिताः । समय-पालनादिभिः षड्भिर् एतैः कारणैर् अप्रियम् अपि किञ्चिद् अपि नोचुः, किन्तु तूष्णीम् एवासन् ॥२३॥

—ओ)०(ओ**—**

**॥ ८.९.२४ ॥ **

**देव-लिङ्ग-प्रतिच्छन्नः स्वर्भानुर् देव-संसदि ।**

**प्रविष्टः सोमम् अपिबच् चन्द्रार्काभ्यां च सूचितः ॥**

**श्रीधरः : **देव-पङ्क्तौ चन्द्रार्कयोर् मध्ये प्रविष्टः सोमम् अमृतम् अपिबत् ॥२४॥

**क्रम-सन्दर्भः : _न व्याख्यातम्।_**

**विश्वनाथः :** तद् एव मोहिनी-मूर्त्या भगवता सर्व एव दैत्या मोह꣡ वञ्चिताः किन्तु सद्योऽप्य् अमृत-महिम-ज्ञापनार्थम् एकः स्वर्भानुर् न मोहितः, स च सहसैव मोहिन्य्-अभिप्रायं ज्ञात्वा देव-पङ्क्तिषु प्रविष्ट इत्य् आह देव-लिङ्गेति । अत एव देवास् तं प्रथमं परिचेतुं न शेकुः । उपविष्टे तु चन्द्रार्काभ्याम् परिचितोऽपि तद्-भयात् इतोऽन्यत्र पङ्क्ताव् उपविशेति वक्तुं नाशक्यतेति ज्ञेयम् । यदा तु सोमम् अमृतं प्राप्तम् एवापिबत् तदासुरोऽसाव् इति भ्रू-भङ्ग्या सूचितः ॥२४॥

—ओ)०(ओ**—**

**॥ ८.९.२५ ॥ **

**चक्रेण क्षुर-धारेण जहार पिबतः शिरः ।**

**हरिस् तस्य कबन्धस् तु सुधयाप्लावितोऽपतत् ॥**

**श्रीधरः : **हरिस् तस्य शिरो जहार । अप्लावितोऽसंस्पृष्टः ॥२५॥

**क्रम-सन्दर्भः : **कबन्धोऽपतद् इति केतुस् तु च्छाया-ग्रह एव, न तु कबन्ध-रूप इत्य् अभिप्रायः ॥२५॥

**विश्वनाथः :** हरिर् अजित-रूपी शिरो जहार । आ ईषत् प्लावितः ॥२५॥

—ओ)०(ओ**—**

**॥ ८.९.२६ ॥ **

**शिरस् त्व् अमरतां नीतम् अजो ग्रहम् अचीकॢपत् ।**

**यस् तु पर्वणि चन्द्रार्काव् अभिधावति वैर-धीः ॥**

**श्रीधरः : **ग्रहं सूर्यादि-वद् ग्रहत्वाधिकारिणम् ॥२६॥

**क्रम-सन्दर्भः : _न व्याख्यातम्।_**

**विश्वनाथः :** अमरतां नीतम् अमृत-पान-प्रभावात् मरण-शून्यतां प्राप्तम् इति । अमृत-प्रभावो दर्शितः । अजो ब्रह्मा ग्रहं सूर्यादिकम् इव ग्रहत्वाधिकारवन्तम् ॥२६॥

—ओ)०(ओ**—**

**॥ ८.९.२७ ॥ **

**पीत-प्रायेऽमृते देवैर् भगवान् लोक-भावनः ।**

**पश्यताम् असुरेन्द्राणां स्वं रूपं जगृहे हरिः ॥**

_न कतमेनापि व्याख्यातम्।_

—ओ)०(ओ**—**

**॥ ८.९.२८ ॥ **

**एवं सुरासुर-गणाः सम-देश-काल-**

**हेत्व्-अर्थ-कर्म-मतयोऽपि फले विकल्पाः ।**

**तत्रामृतं सुर-गणाः फलम् अञ्जसापुर्**

**यत्-पाद-पङ्कज-रजः-श्रयणान् न दैत्याः ॥**

**श्रीधरः : **हरि-भक्तानाम् एवोद्यमः फलति, नान्येषाम् इत्य् एवम् आख्यान-तात्पर्यम् आह, एवम् इति । समा देशादयो येषाम् । हेतुर् मन्दराद्रिः । अर्थः समुद्रे क्षिप्तं वीरुदादि । विविधः कल्पः फलं केषाञ्चिन् नेति वैचित्र्यं येषां ते । फल-वैषम्यवन्तो बभूवुर् इत्य् अर्थः । तद् एवाह, तत्र तेषु यस्य पाद-पङ्कज-रजः-श्रयणाद् देवा अमृतं फलम् आपुः स एव सेव्य इत्य् अर्थः । यत् तदोर् नित्य-संबन्धात् ॥२८॥

**क्रम-सन्दर्भः : **हेतुः साधकतमः, अर्थस् तद्-उपयोगि-मात्रम् ॥२८॥

**विश्वनाथः :**लौकिक-हेतु-साम्येऽपि फल-प्राप्तिर् भक्तिमताम् एव नान्येषाम् इत्य् एवाख्यान-तात्पर्यम् आह—एवम् इति । समा देशादयो येषां ते, देशः क्षीर-सिन्धुः कालस् तत्-तत्-क्षण-समूहः हेतुर् मन्थन-साधनं मन्दरादिः । अर्थः समुद्रे क्षिप्तं वीरुधादि कर्म मथनं मतिर् अमृत-कामता । फले फल-प्राप्तिर् भवेन् नवेति विक्लपवन्तः । तत्र तयोर् मध्ये सुर-गणाः फलम् आपुः । यत्-पादाश्रयणात् दैत्या न आपुः यद्-आश्रयणाभावाद् इति भावः । स एव सेव्य इति प्रकरणार्थः ॥२८॥

—ओ)०(ओ**—**

**॥ ८.९.२९ ॥**

**यद् युज्यतेऽसु-वसु-कर्म-मनो-वचोभिर्**

**देहात्मजादिषु नृभिस् तद् असत् पृथक्त्वात् ।**

**तैर् एव सद् भवति यत् क्रियतेऽपृथक्त्वात्**

**सर्वस्य तद् भवति मूल-निषेचनं यत् ॥**

**श्रीधरः : **एतद् एवोपपादयति—यद् इति । **असुः** प्राणः । **वसु** धनम् । प्राणादिभिर् **देहात्म-जादिषु नृभिर् यद् युज्यते**, देहाद्य्-अर्थं यत् क्रियत इत्य् अर्थः । **तद् असद्** व्यर्थं भवति । कुतः ? **पृथक्त्वाद्** भेदाश्रयत्वात्, शाखा-निषेचनवत् । तैर् एव प्राणादिभिर् ईश्वरोद्देशेन **यत् क्रियते,** तत् तु **सत्** महा-फलं भवति, **अपृथक्त्वात्,** ईश्वरस्य सर्वत्रानुगतत्वात् । तत्र दृष्टान्तः—यत् तरोर् **मूल-निषेचनं तद्** यथा **सर्वस्य** स्कन्ध-शाखादेर् अपि भवतीति ।  \
 \
यद् वा, ल्यब्-लोपे पञ्चम्यौ । पृथक्त्वं पर्यालोच्य भेद-दृष्ट्या देहाद्य्-उद्देशेन यत् क्रियते, तद् असत् । अपृथक्त्वं पर्यालोच्येश्वर-दृष्ट्या तैर् एव तेष्व् एव च यत् क्रियते, तत् सद् भवतीति । शेषं समानम् ॥२९॥

**क्रम-सन्दर्भः : **पुरुषस्य तावद् अन्तर् बहिश् च करणं गुण-मयम् एव । तद्-उद्भवयोर् ज्ञान-क्रिययोः कथं नैर्गुण्यम् ? उच्यते—ज्ञान-क्रिया-शक्ती त्रैगुण्य-कार्य-प्राधान्येन भवन्त्यौ गुण-मयत्वेनोच्यते । परमेश्वर-प्राधान्येन तु स्वतो गुणातीते एवेति[^७४]तेषां च तेषां च तत्-तद्-युक्तम् एवेत्य् आह—यद् युज्यत इति । 

**नृभिः** कर्तृभिः **असु**-प्रभृतिभिः करणैर् जायादिषु **यत् युज्यते** क्रियते, **तद् असत्**, सर्व-काल-सर्व-वस्तु-व्यापि-पोषक-शक्तिकं न भवतीति नश्वरम् एव भवतीत्य् अर्थः । कुतः ? **पृथक्त्वात्** । असु-प्रभृतीनां जायादीनां च स्वतस् तादृश-शक्तिर् नास्त्य् एव, क्षुद्र-शक्तित्वाद् इत्य् अर्थः । असु-प्रभृतिभिर् एव **सर्वस्य मूल-निषेचनं** सन्तर्पणं यत् क्रियते, तत् तु सर्वस्य भवति । यतः **सत्,** सर्वदा सर्व-वस्तु-पोषकं भवति । कुतः? **अपृथक्त्वात्**, सर्वदा सर्वस्यापि पोषकत्वाद् इत्य् अर्थः । जायादीनाम् एव पोषकं भवतीति कियद् ? इत्य् अर्थः। सर्वस्य मूलं श्री-भगवान् एवेति भावः ।

**पृथक्त्वात्** परमात्मेतराश्रयत्वात् । **अपृथक्त्वात्** तद्-एकाश्रयत्वाद् इत्य् अर्थः । अत एव युक्तम् एव ज्ञान-क्रियात्मिकाया हरि-भक्तेर् निर्गुणत्वम् । विशेषतस् तस्या गुण-सम्बन्धेन जन्माभावश् चङ्गीकृतः, न तु ब्रह्म-ज्ञानस्येव गुण-सम्बन्धेन जन्म-भाव इत्य् अतोऽसौ भक्तिस् तस्यापि प्रीणनत्वादि-गुणैर् उदाहृता ॥२९॥ [भक्ति-सन्दर्भः १३४[^७५]]

**विश्वनाथः :** तस्मात् फलितम् आह—यद् इति । **असवः** प्राणा इन्द्रियाणि, **वसु** धनम् । असु-वस्व्-आदिभिर् **यद् देहादिषु युज्यते** विनियुज्यते, **तद् असत्** । प्राणादीनां देहाद्य्-अर्थे यो विनियोगः सोऽसाधुर् इत्य् अर्थः । कुतः ? **पृथक्त्वात्** शाखा-निषेचनवत् । मूलात् शाखा भिन्ना इति बुद्ध्या यथा मूलं विहाय शाखा निषिच्यन्ते, तथैव भगवन्तं विहाय देहाद्याः परिचर्यन्ते मूढैः । तैर् एव असु-वस्व्-आदिभिर् यद् भगवति क्रियते अस्व्-आदीनां भगवति यो विनियोगः स साधुर् इत्य् अर्थः । कुतः अपृथक्त्वात् । मूल-निषेचनवत् । मूलात् शाखा न भिन्ना इति बुद्ध्या यथा मूलम् एव सिच्यते तथैव भगवान् एव परिचर्यते । तत्-परिचरणं सर्वस्य ब्रह्मादि-स्तम्ब-पर्यन्तस्येत्य् अर्थः । यद् यस्मात् तन् **मूल-निषेचनम्** ॥२९॥

इति सारार्थ-दर्शिन्यां हर्षिण्यां भक्त-चेतसाम् ।

अष्टमे नवमोऽध्यायः सङ्गतः सङ्गतः सताम् ॥*॥

—ओ)०(ओ**—**


    इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्याम् अष्टम-स्कन्धे अमृत-मथने 


    नवमोऽध्यायः ।

॥ ८.९ ॥

(८.१०)


### अथ दशमोऽध्यायः


## देवासुर-सङ्ग्रामो नाम

**॥ ८.१०.१ ॥**

**श्री-शुक उवाच—**

**इति दानव-दैतेया नाविन्दन्न् अमृतं नृप ।**

**युक्ताः कर्मणि यत्ताश् च वासुदेव-पराङ्मुखाः ॥**

**श्रीधरः :**

दशमे मत्सराद् दैत्यैर् आरब्धे तु मृधे सुरैः ।

दैत्य-माया-विषण्णेषु देवेष्व् आविर्बभौ हरिः ॥

तद् एवम् अमृतावाप्तिर् नाभक्तानाम् इतीरितम् ।

भक्त-मत्सरतः प्राण- हानिः पुनर् उदीर्यते ॥

**क्रम-सन्दर्भः : **युक्ता योग्याः यत्ताः कृतयत्नाः ॥१॥

**विश्वनाथः :**

दशमेऽन्तर्हिते विष्णौ दैत्यैर् युद्धे प्रवर्तिते ।

दैत्य-मायाभिभूतेषु सुरेष्व् आविरभूद् धरिः ॥१॥

—ओ)०(ओ**—**

**॥ ८.१०.२ ॥ **

**साधयित्वामृतं राजन् पाययित्वा स्वकान् सुरान् ।**

**पश्यतां सर्व-भूतानां ययौ गरुड-वाहनः ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः : **ययाव् अन्तर्दधे ॥२॥

—ओ)०(ओ**—**

**॥ ८.१०.३-४ ॥ **

**सपत्नानां पराम् ऋद्धिं दृष्ट्वा ते दिति-नन्दनाः ।**

**अमृष्यमाणा उत्पेतुर् देवान् प्रत्युद्यतायुधाः ॥**

**ततः सुर-गणाः सर्वे सुधया पीतयैधिताः ।**

**प्रतिसंयुयुधुः शस्त्रैर् नारायण-पदाश्रयाः ॥**

_न कतमेनापि व्याख्यातम्।_

—ओ)०(ओ**—**

**॥ ८.१०.५ ॥ **

**तत्र दैवासुरो नाम रणः परम-दारुणः ।**

**रोधस्य् उदन्वतो राजंस् तुमुलो रोम-हर्षणः ॥**

**श्रीधरः : **रणः सङ्ग्रामः । उदन्वतः समुद्रस्य रोधसि तीरे बभूव ॥५॥

**क्रम-सन्दर्भः : _न व्याख्यातम्।_**

**विश्वनाथः : **रणो बभूव ॥५॥

—ओ)०(ओ**—**

**॥ ८.१०.६ ॥ **

**तत्रान्योन्यं सपत्नास् ते संरब्ध-मनसो रणे ।**

**समासाद्यासिभिर् बाणैर् निजघ्नुर् विविधायुधैः ॥**

**श्रीधरः : **अन्योन्यं समासाद्य निजघ्नुः ।

**क्रम-सन्दर्भः, विश्वनाथः :_न व्याख्यातम्।_**

—ओ)०(ओ**—**

**॥ ८.१०.७ ॥ **

**शङ्ख-तूर्य-मृदङ्गानां भेरी-डमरिणां महान् ।**

**हस्त्य्-अश्व-रथ-पत्तीनां नदतां निस्वनोऽभवत् ॥**

**रथिनो रथिभिस् तत्र पत्तिभिः सह पत्तयः ।**

**हया हयैर् इभाश् चेभैः समसज्जन्त संयुगे ॥**

**उष्ट्रैः केचिद् इभैः केचिद् अपरे युयुधुः खरैः ।**

**केचिद् गौर-मुखैर् ऋक्षैर् द्वीपिभिर् हरिभिर् भटाः ॥**

_न कतमेनापि व्याख्यातम्।_

—ओ)०(ओ**—**

**॥ ८.१०.१०-१२ ॥ **

**गृध्रैः कङ्कैर् बकैर् अन्ये श्येन-भासैस् तिमिङ्गिलैः ।**

**शरभैर् महिषैः खड्गैर् गो-वृषैर् गवयारुणैः ॥**

**शिवाभिर् आखुभिः केचित् कृकलासैः शशैर् नरैः ।**

**बस्तैर् एके कृष्ण-सारैर् हंसैर् अन्ये च सूकरैः ॥**

**अन्ये जल-स्थल-खगैः सत्त्वैर् विकृत-विग्रहैः ।**

**सेनयोर् उभयो राजन् विविशुस् तेऽग्रतोऽग्रतः ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** बस्तैश् छागैः ॥११॥

—ओ)०(ओ**—**

**॥ ८.१०.१३-१५ ॥ **

**चित्र-ध्वज-पटै राजन्न् आतपत्रैः सितामलैः ।**

**महा-धनैर् वज्र-दण्डैर् व्यजनैर् बार्ह-चामरैः ॥**

**वातोद्धूतोत्तरोष्णीषैर् अर्चिर्भिर् वर्म-भूषणैः ।**

**स्फुरद्भिर् विशदैः शस्त्रैः सुतरां सूर्य-रश्मिभिः ॥**

**देव-दानव-वीराणां ध्वजिन्यौ पाण्डु-नन्दन ।**

**रेजतुर् वीर-मालाभिर् यादसाम् इव सागरौ ॥**

**श्रीधरः : **चित्र-ध्वज-पटादिभिश् च वीराणां मालाभिश् च राजिभिर् देव-दानव-वीराणां ध्वजिन्यौ यादसां मालाभिः सागराव् इव रेजतुर् इति त्रयाणाम् अन्वयः । यादोभिर् इति वा । सितैर् अमलैर् आतपत्रैश् च । बार्हैश्[^७६] चामरैश् च व्यजनैश् च ॥१३॥ वातेनोद्धूतैर् उत्तरीयैर् उष्णीषैश् च सूर्य-रश्मिभिः सुतरां स्फुरद्भिः ॥१४॥

**क्रम-सन्दर्भः : **चित्रध्वजैर् इति त्रिकम् । व्यजनादिभिः कथम्भूतैः ? अर्चिर्भिः कृत्वा स्फुरद्भिः । सूर्य-रश्मिभिस् तु सुतरां स्फुरद्भिर् इत्य् अन्वयः । एवम् एवाभिप्रेतं तैर् अपि । पाठस्याऽस्य दुर्गमत्वाद् एव पाठान्तराणि कल्पितानि लक्ष्यन्ते, परस्परं विगीतानि ॥१३॥

**विश्वनाथः :** वातेनोद्धूतैर् उत्तरैर् उत्तरीयैर् उष्णीषैश् चार्चिभिर् अर्चिष्मद्भिः सूर्यस्य रश्मिभिः सुतरां स्फुरद्भिः । ध्वजिन्यौ सेने । यादसां मालाभिः सागराव् इव ॥१३-१५॥

—ओ)०(ओ**—**

**॥ ८.१०.१६ ॥ **

**वैरोचनो बलिः सङ्ख्ये सोऽसुराणां चमू-पतिः ।**

**यानं वैहायसं नाम काम-गं मय-निर्मितम् ॥**

**श्रीधरः : **असुराणां या चमूस् तस्याः पतिः स बलिर् यानम् आस्थितः ॥१६॥

**क्रम-सन्दर्भः : **वैरोचन इति त्रिकम् ॥१६॥

**विश्वनाथः : _न व्याख्यातम्।_**

—ओ)०(ओ**—**

**॥ ८.१०.१७-१८ ॥ **

**सर्व-साङ्ग्रामिकोपेतं सर्वाश्चर्यमयं प्रभो ।**

**अप्रतर्क्यम् अनिर्देश्यं दृश्यमानम् अदर्शनम् ॥**

**आस्थितस् तद् विमानाग्र्यं सर्वानीकाधिपैर् वृतः ।**

**बाल-व्यजन-छत्राग्र्यै रेजे चन्द्र इवोदये ॥**

**श्रीधरः : **उदये उदय-गिरि-शिखरे स्थितश् चन्द्र इव रेजे इति त्रयाणाम् अन्वयः ।

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ**—**

**॥ ८.१०.१९-२४ ॥ **

**तस्यासन् सर्वतो यानैर् यूथानां पतयोऽसुराः ।**

**नमुचिः शम्बरो बाणो विप्रचित्तिर् अयोमुखः ॥**

**द्विमूर्धा कालनाभोऽथ प्रहेतिर् हेतिर् इल्वलः ।**

**शकुनिर् भूतसन्तापो वज्रदंष्ट्रो विरोचनः ॥**

**हयग्रीवः शङ्कुशिराः कपिलो मेघदुन्दुभिः ।**

**तारकश् चक्रदृक् शुम्भो निशुम्भो जम्भ उत्कलः ॥**

**अरिष्टोऽरिष्टनेमिश् च मयश् च त्रिपुराधिपः ।**

**अन्ये पौलोम-कालेया निवातकवचादयः ॥**

**अलब्ध-भागाः सोमस्य केवलं क्लेश-भागिनः ।**

**सर्व एते रण-मुखे बहुशो निर्जितामराः ॥**

**सिंह-नादान् विमुञ्चन्तः शङ्खान् दध्मुर् महा-रवान् ।**

**दृष्ट्वा सपत्नान् उत्सिक्तान् बलभित् कुपितो भृशम् ॥**

_न कतमेनापि व्याख्यातम्।_

—ओ)०(ओ**—**

**॥ ८.१०.२५ ॥ **

**ऐरावतं दिक्-करिणम् आरूढः शुशुभे स्व-राट् ।**

**यथा स्रवत्-प्रस्रवणम् उदयाद्रिम् अहर्-पतिः ॥**

**श्रीधरः : **स्रवन्ति प्रस्रवणानि यस्मिन्न् इति मद-धारा-सादृश्यम् ॥२५॥

**क्रम-सन्दर्भः : **स्रवन्ति प्रस्रवणानि यस्मिन्न् इति मद-धारा-सादृश्यम् ॥२५॥

**विश्वनाथः : **प्रस्रवणानि दान-जला निर्झराश् च ॥२५॥

—ओ)०(ओ**—**

**॥ ८.१०.२६ ॥ **

**तस्यासन् सर्वतो देवा नाना-वाह-ध्वजायुधाः ।**

**लोकपालाः सह-गणैर् वाय्व्-अग्नि-वरुणादयः ॥**

**श्रीधरः : **नाना-वाहनादीनि येषां ते देवा असुराश् च मिथो युयुधुः ॥२६॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ**—**

**॥ ८.१०.२७ ॥ **

**तेऽन्योन्यम् अभिसंसृत्य क्षिपन्तो मर्मभिर् मिथः ।**

**आह्वयन्तो विशन्तोऽग्रे युयुधुर् द्वन्द्व-योधिनः ॥**

_न कतमेनापि व्याख्यातम्।_

—ओ)०(ओ**—**

**॥ ८.१०.२८ ॥ **

**युयोध बलिर् इन्द्रेण तारकेण गुहोऽस्यत ।**

**वरुणो हेतिनायुध्यन् मित्रो राजन् प्रहेतिना ॥**

**श्रीधरः : **द्वन्द्वान्य् एवाह**—**युयोधेति सप्तभिः । अस्यत आस्यत्, अयुध्यतेत्य् अर्थः ॥२८॥

**क्रम-सन्दर्भः : _न व्याख्यातम्।_**

**विश्वनाथः :** अस्यत आस्यत अस्त्राणि चिक्षेप ॥२८॥

—ओ)०(ओ**—**

**॥ ८.१०.२९ ॥ **

**यमस् तु कालनाभेन विश्वकर्मा मयेन वै ।**

**शम्बरो युयुधे त्वष्ट्रा सवित्रा तु विरोचनः ॥**

_न कतमेनापि व्याख्यातम्।_

—ओ)०(ओ**—**

**॥ ८.१०.३०-३१ ॥ **

**अपराजितेन नमुचिर् अश्विनौ वृषपर्वणा ।**

**सूर्यो बलि-सुतैर् देवो बाण-ज्येष्ठैः शतेन च ॥**

**राहुणा च तथा सोमः पुलोम्ना युयुधेऽनिलः ।**

**निशुम्भ-शुम्भयोर् देवी भद्रकाली तरस्विनी ॥**

**श्रीधरः : **सूर्यो देव एक एव शतेन बलि-सुतैः बाणो ज्येष्ठो येषां तैः । निशुम्भ-शुम्भाभ्यां देवी ॥३०-३१॥

**क्रम-सन्दर्भः : **अपराजितेनेति पञ्चकम् ॥३०॥

**विश्वनाथः :** सूर्यो देव एक एव शतेन बलि-सुतैः निशुम्भ-शुम्भाभ्यां देवी ब्रह्म-पुत्रैर् वसिष्ठाद्यैः ॥३०-३१॥

—ओ)०(ओ**—**

**॥ ८.१०.३२-३४ ॥ **

**वृषाकपिस् तु जम्भेन महिषेण विभावसुः ।**

**इल्वलः सह वातापिर् ब्रह्म-पुत्रैर् अरिन्दम ॥**

**कामदेवेन दुर्मर्ष उत्कलो मातृभिः सह ।**

**बृहस्पतिश् चोशनसा नरकेण शनैश्चरः ॥**

**मरुतो निवातकवचैः कालेयैर् वसवोऽमराः ।**

**विश्वेदेवास् तु पौलोमै रुद्राः क्रोधवशैः सह ॥**

**श्रीधरः, विश्वनाथः- _न व्याख्यातम्।_**

**क्रम-सन्दर्भः : **ब्रह्म-पुत्रैः प्रजापति-मुखैः । काम-देवेनेति तत्-स्थाने देवेन्द्रेण कोऽप्य् अयं निवेशितः, न तु स्वयं कामः, तस्य स्कन्द-जन्मनः पूर्वम् एव भस्मी-कृतत्वात् ॥३२॥

—ओ)०(ओ**—**

**॥ ८.१०.३५ ॥ **

**त एवम् आजाव् असुराः सुरेन्द्रा**

**द्वन्द्वेन संहत्य च युध्यमानाः ।**

**अन्योन्यम् आसाद्य निजघ्नुर् ओजसा**

**जिगीषवस् तीक्ष्ण-शरासि-तोमरैः ॥**

_न कतमेनापि व्याख्यातम्।_

—ओ)०(ओ**—**

**॥ ८.१०.३६ ॥ **

**भुशुण्डिभिश् चक्र-गदर्ष्टि-पट्टिशैः**

**शक्त्य्-उल्मुकैः प्रास-परश्वधैर् अपि ।**

**निस्त्रिंश-भल्लैः परिघैः समुद्गरैः**

**सभिन्दिपालैश् च शिरांसि चिच्छिदुः ॥**

**श्रीधरः, क्रम-सन्दर्भः :_न व्याख्यातम्।_**

**विश्वनाथः :** भूशुण्ड्य्-आदयोऽस्त्र-विशेषाः ॥३६॥

—ओ)०(ओ**—**

**॥ ८.१०.३७ ॥ **

**गजास् तुरङ्गाः सरथाः पदातयः**

**सारोह-वाहा विविधा विखण्डिताः ।**

**निकृत्त-बाहूरु-शिरोधराङ्घ्रयश्**

**छिन्न-ध्वजेष्वास-तनुत्र-भूषणाः ॥**

**श्रीधरः : **आरोहन्तीत्य् आरोहास् तैः सहिता अन्ये च वाहाः । पूर्वं तु केवलं गजादय उक्ताः । कथं-भूताः ? निकृत्ता बाह्व्-आदयो येषाम् । छिन्नानि ध्वजादीनि येषां ते ॥३७॥

**क्रम-सन्दर्भः : _न व्याख्यातम्।_**

**विश्वनाथः : **आरोहन्तीत्य् आरोहा बाह्यास् तैः सहिता वाहा वाहनाः । ईष्वासो धनुः तनुत्रं कवचम् ॥३७॥

—ओ)०(ओ**—**

**॥ ८.१०.३८ ॥ **

**तेषां पदाघात-रथाङ्ग-चूर्णिताद्**

**आयोधनाद् उल्बण उत्थितस् तदा ।**

**रेणुर् दिशः खं द्युमणिं च छादयन्**

**न्यवर्ततासृक्-स्रुतिभिः परिप्लुतात् ॥**

**श्रीधरः : **तेषां देवादीनां पदाघातैः रथाङ्गैश् च चूर्णिताद् आयोधनाद् रण-भूमेर् उत्थितो रेणुर् दिशः स्वं द्यु-मणिं च सूर्यं छादयंस् तद् एव स्वादेर् न्यवर्तत । कथं-भूतात् ? असृक्-स्रुतिभिः रक्त-क्षरणैः परिप्लुतात् सिक्तात् । यद् वा, परिप्लवनाद् धेतोर् न्यवर्तत । भावे क्तः । रक्त-धाराणां तत्पर्यन्तम् उच्छलनाद् इत्य् अर्थः । प्रथमान्त-पाठे रेणोर् विशेषणम् ॥३८॥

**क्रम-सन्दर्भः : _न व्याख्यातम्।_**

**विश्वनाथः :**चूर्णिताच् चूर्णीभूतात् आयोधनात् सङ्ग्राम-स्थानात् उत्थितो रेणुर् न्यवर्तत । कीदृशात् ? असृक्-स्रुतिभी रक्त-क्षरणैः परिप्लुतात् सिक्तात् । परिप्लुत इति रेणु-विशेषणम् । तदा च सूर्य-पर्यन्तं रक्तोच्छलनं ज्ञेयम् ॥३८॥

—ओ)०(ओ**—**

**॥ ८.१०.३९ ॥ **

**शिरोभिर् उद्धूत-किरीट-कुण्डलैः**

**संरम्भ-दृग्भिः परिदष्ट-दच्छदैः ।**

**महा-भुजैः साभरणैः सहायुधैः**

**सा प्रास्तृता भूः करभोरुभिर् बभौ ॥**

**श्रीधरः : **शिरोभिर् महा-भुजैश् च करभ-सदृशैर् ऊरुभिश् च सा रण-भूः प्रकर्षेणास्तृता सती बभौ । कथं भूतैः शिरोभिः । उद्भूतान्य् उत्पतितानि किरीटानि कुण्डलानि च येभ्यस् तैः । संरम्भ-युक्ता दृशो येषु तैः । परिदष्टा दच्-छदा ओष्ठा येषु तैः ॥३९॥

**क्रम-सन्दर्भः : _न व्याख्यातम्।_**

**विश्वनाथः :** प्रकर्षेण आस्तृता आच्छादिताः ॥३९॥

—ओ)०(ओ**—**

**॥ ८.१०.४० ॥ **

**कबन्धास् तत्र चोत्पेतुः पतित-स्व-शिरो-ऽक्षिभिः ।**

**उद्यतायुध-दोर्दण्डैर् आधावन्तो भटान् मृधे ॥**

**श्रीधरः : **पतितानि यानि स्व-शिरांसि तत्रत्यैर् अक्षिभिस् तैः पश्यन्त इत्य् अर्थः । उद्यतान्य् आयुधानि यैस् तैर् दोर्-दण्डैर् युक्ताः ॥४०॥

**क्रम-सन्दर्भः : _न व्याख्यातम्।_**

**विश्वनाथः : **पतितानि यानि स्व-शिरांसि तत्रत्यैर् अक्षिभिः पश्यन्तः ॥४०॥

—ओ)०(ओ**—**

**॥ ८.१०.४१ ॥ **

**बलिर् महेन्द्रं दशभिस् त्रिभिर् ऐरावतं शरैः ।**

**चतुर्भिश् चतुरो वाहान् एकेनारोहम् आर्च्छयत् ॥**

**श्रीधरः : **वाहानैर् आवतपाद् अरक्षकान् । आरोहं गजयन्तारम् आर्च्छयद् विव्याध ॥४१॥

**क्रम-सन्दर्भः : _न व्याख्यातम्।_**

**विश्वनाथः :** वाहान् ऐरावत-पाद-रक्षकान्, आरोहं गजयन्तारम् आर्च्छयत् इव्व्याध ॥४१॥

—ओ)०(ओ**—**

**॥ ८.१०.४२ ॥ **

**स तान् आपततः शक्रस् तावद्भिः शीघ्र-विक्रमः ।**

**चिच्छेद निशितैर् भल्लैर् असम्प्राप्तान् हसन्न् इव ॥**

_न कतमेनापि व्याख्यातम्।_

—ओ)०(ओ**—**

**॥ ८.१०.४३ ॥ **

**तस्य कर्मोत्तमं वीक्ष्य दुर्मर्षः शक्तिम् आददे ।**

**तां ज्वलन्तीं महोल्काभां हस्त-स्थाम् अच्छिनद् धरिः ॥**

**श्रीधरः, विश्वनाथः : **दुर्मर्षोऽसहनो बलिः ॥४३॥

**क्रम-सन्दर्भः : _न व्याख्यातम्।_**

—ओ)०(ओ**—**

**॥ ८.१०.४४-४५ ॥ **

**ततः शूलं ततः प्रासं ततस् तोमरम् ऋष्टयः ।**

**यद् यच् छस्त्रं समादद्यात् सर्वं तद् अच्छिनद् विभुः ॥**

**ससर्जाथासुरीं मायाम् अन्तर्धान-गतोऽसुरः ।**

**ततः प्रादुरभूच् छैलः सुरानीकोपरि प्रभो ॥**

**श्रीधरः, विश्वनाथः : _न व्याख्यातम्।_**

**क्रम-सन्दर्भः : **ऋष्टयः रिष्टीः ॥४५॥

—ओ)०(ओ**—**

**॥ ८.१०.४६ ॥ **

**ततो निपेतुस् तरवो दह्यमाना दवाग्निना ।**

**शिलाः स-टङ्क-शिखराश् चूर्णयन्त्यो द्विषद्-बलम् ॥**

**श्रीधरः : **टङ्कवत् तीक्ष्णाग्रैः शिखरैः सहिताः ॥४६॥

**क्रम-सन्दर्भः : _न व्याख्यातम्।_**

**विश्वनाथः : **टङ्कवत् तीक्ष्णैः शिखरैः सह वर्तमानाः ॥४६॥

—ओ)०(ओ**—**

**॥ ८.१०.४७ ॥ **

**महोरगाः समुत्पेतुर् दन्दशूकाः सवृश्चिकाः ।**

**सिंह-व्याघ्र-वराहाश् च मर्दयन्तो महा-गजाः ॥**

**श्रीधरः, विश्वनाथः : _न व्याख्यातम्।_**

**क्रम-सन्दर्भः- **महोरगा इति युग्मकम् ॥४७॥

—ओ)०(ओ**—**

**॥ ८.१०.४८ ॥ **

**यातुधान्यश् च शतशः शूल-हस्ता विवाससः ।**

**छिन्धि भिन्धीति वादिन्यस् तथा रक्षो-गणाः प्रभो ॥**

_न कतमेनापि व्याख्यातम्।_

—ओ)०(ओ**—**

**॥ ८.१०.४९ ॥ **

**ततो महा-घना व्योम्नि गम्भीर-परुष-स्वनाः ।**

**अङ्गारान् मुमुचुर् वातैर् आहताः स्तनयित्नवः ॥**

**श्रीधरः : **स्तनयित्नवश् चाङ्गारान् मुमुचुर् इत्य् अनुषङ्गः ॥४९॥

**क्रम-सन्दर्भः : **स्तनयित्नवः घन-विशेषाश् च ॥४९॥

**विश्वनाथः : **स्तनयित्नवो गर्जनवन्तः ॥४९॥

—ओ)०(ओ**—**

**॥ ८.१०.५० ॥ **

**सृष्टो दैत्येन सुमहान् वह्निः श्वसन-सारथिः ।**

**सांवर्तक इवात्युग्रो विबुध-ध्वजिनीम् अधाक् ॥**

**श्रीधरः : **अधाक् आर्षः । अधक्षीद् इत्य् अर्थः ॥५०॥

**क्रम-सन्दर्भः : _न व्याख्यातम्।_**

**विश्वनाथः : **अधाक् अधक्षीद् ॥५०॥

—ओ)०(ओ**—**

**॥ ८.१०.५१ ॥ **

**ततः समुद्र उद्वेलः सर्वतः प्रत्यदृश्यत ।**

**प्रचण्ड-वातैर् उद्धूत- तरङ्गावर्त-भीषणः ॥**

**श्रीधरः : **उद्धूतैस् तरङ्गैर् आवर्तैश् च भीषणः ॥५१॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ**—**

**॥ ८.१०.५२ ॥ **

**एवं दैत्यैर् महा-मायैर् अलक्ष्य-गतिभी रणे ।**

**सृज्यमानासु मायासु विषेदुः सुर-सैनिकाः ॥**

**श्रीधरः : **एवम् अन्यैश् च दैत्यैः सृज्यमानासु ॥५२॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ**—**

**॥ ८.१०.५३ ॥ **

**न तत्-प्रतिविधिं यत्र विदुर् इन्द्रादयो नृप ।**

**ध्यातः प्रादुरभूत् तत्र भगवान् विश्व-भावनः ॥**

**श्रीधरः : **यत्र यदा । तत्र तदा । तैर् ध्यातः सन् ॥५३॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ**—**

**॥ ८.१०.५४ ॥ **

**ततः सुपर्णांस-कृताङ्घ्रि-पल्लवः**

**पिशङ्ग-वासा नव-कञ्ज-लोचनः ।**

**अदृश्यताष्टायुध-बाहुर् उल्लसच्-**

**छ्री-कौस्तुभानर्घ्य-किरीट-कुण्डलः ॥**

**श्रीधरः : **अष्टावायुध-युक्ता बाहवो यस्य । श्रीश् च कौस्तुभश् च अनर्घ्यं किरीटं च कूण्डले च उल्लसन्ति श्री-कौस्तुभादीनि यस्मिन् ॥५४॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ**—**

**॥ ८.१०.५५ ॥ **

**तस्मिन् प्रविष्टेऽसुर-कूट-कर्मजा**

**माया विनेशुर् महिना महीयसः ।**

**स्वप्नो यथा हि प्रतिबोध आगते**

**हरि-स्मृतिः सर्व-विपद्-विमोक्षणम् ॥**

**श्रीधरः : **असुराणां कूट-कर्म मन्त्रादि-प्रयोगस् तस्माज् जाताः । महिना महिम्ना । हरेः स्मृतिर् एव सर्वासां विपदां मोक्षण-रूपा किम् उत हरेः प्रवेश इत्य् अर्थः ॥५५॥

**क्रम-सन्दर्भः : **हरि-स्मृतिर् इति पाठः सर्वत्र । हरेर् इति तु टीकायां दृश्यते ॥५५॥

**विश्वनाथः : **महिना महिम्ना ॥५५॥

—ओ)०(ओ**—**

**॥ ८.१०.५६ ॥ **

**दृष्ट्वा मृधे गरुड-वाहम् इभारि-वाह**

**आविध्य शूलम् अहिनोद् अथ कालनेमिः ।**

**तल् लीलया गरुड-मूर्ध्नि पतद् गृहीत्वा**

**तेनाहनन् नृप सवाहम् अरिं त्र्यधीशः ॥**[^७७]

**श्रीधरः : **इभारि-वाहः सिंह-वाहः । अहिनोच् चिक्षेप । लीलयैव तद् गृहीत्वा अहनद् अहन् । हे नृप ॥५६॥

**क्रम-सन्दर्भः : _न व्याख्यातम्।_**

**विश्वनाथः :**इभारि-वाहः सिंह-वाहः । आविध्य कम्प꣡ पतद् एव शूलं वाम-हस्तेन गृहीत्वा तेनैवाहनत् अहन् ॥५६॥

—ओ)०(ओ**—**

**॥ ८.१०.५७ ॥ **

**माली सुमाल्य् अतिबलौ युधि पेततुर् यच्-**[^७८]

**चक्रेण कृत्त-शिरसाव् अथ माल्यवांस् तम् ।**

**आहत्य**[^७९]** तिग्म-गदयाहनद् अण्डजेन्द्रं**

**तावच् छिरोऽच्छिनद् अरेर् नदतोऽरिणाद्यः ॥**[^८०]

**मध्वः :** कालनेम्य्-आदयः सर्वे हरिणा निहता अपि ।


    शुक्रेणोज्जीविताः सन्तः पुनस् तेनैव पातिताः ॥ इति च ॥५६-५७॥[^८१]

**श्रीधरः : **यस्य चक्रेण कृत्त-शिरसौ पेततुस् तं तथा-भूतम् अप्य् आहत्य सङ्घट्य अण्डजेन्द्रं गरुडम् अहनत्, तं हन्तुं गदाम् उन्निन्य इत्य् अर्थः । आद्यो हरिः ॥५७॥

**क्रम-सन्दर्भः : **हरिर् इति पाठः सर्वत्र हरेर् इति तु टीकायां दृश्यते ॥५७॥

**विश्वनाथः : **यच्-चक्रेण यस्य चक्रेण तं हरिम् आहत्य अण्डजेन्द्रं गरुडम् अहनत्, यावत् हन्तुं प्रववृते तावद् एव अच्छिनत् । आद्यो हरिः ॥५७॥

—ओ)०(ओ**—**

इति सारार्थ-दर्शिन्यां हर्षिण्यां भक्त-चेतसाम् ।

अष्टमे दशमोऽध्यायः सङ्गतः सङ्गतः सताम् ॥*॥

—ओ)०(ओ**—**


    इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्याम् अष्टम-स्कन्धे देवासुर-सङ्ग्रामो नाम दशमोऽध्यायः ।

॥ ८.१० ॥

(८.११)


### अथैकादशोऽध्यायः


## देवासुर-युद्धं नाम

**॥ ८.११.१ ॥**

**श्री-शुक उवाच—**

**अथो सुराः प्रत्युपलब्ध-चेतसः**

**परस्य पुंसः परयानुकम्पया ।**

**जघ्नुर् भृशं शक्र-समीरणादयस्**

**तांस् तान् रणे यैर् अभिसंहताः पुरा ॥**

**श्रीधरः :**

एकादशे तु देवेषु दैत्य-घातिषु नारदः ।

देवान् अवारयञ् छुक्रो मृतान् दैत्यान् अजीवयत् ॥

**क्रम-सन्दर्भः : _न व्याख्यातम्।_**

**विश्वनाथः :**

एकादशे स-कोपोक्तिर् इन्द्रो जम्भादिकान् अहन् ।

नारदोक्त्या युद्ध-भङ्गे शुक्रो दैत्यान् अजीवयत् ॥

—ओ)०(ओ—

**॥ ८.११.२ ॥**

**वैरोचनाय संरब्धो भगवान् पाक-शासनः ।**

**उदयच्छद् यदा वज्रं प्रजा हा हेति चुक्रुशुः ॥**

**श्रीधरः : **उदयच्छद् उन्निन्ये ॥२॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ८.११.३ ॥**

**वज्र-पाणिस् तम् आहेदं तिरस्कृत्य पुरः-स्थितम् ।**

**मनस्विनं सुसम्पन्नं विचरन्तं महा-मृधे ॥**

_न कतमेनापि व्याख्यातम्।_

—ओ)०(ओ—

**॥ ८.११.४ ॥**

**नटवन् मूढ मायाभिर् मायेशान् नो जिगीषसि ।**

**जित्वा बालान् निबद्धाक्षान् नटो हरति तद्-धनम् ॥**

**श्रीधरः : **निबद्धान्य् अक्षीणि येषां तान् बालाञ् जित्वा नटः कपट-वृत्तिर् यथा तेषां धनं हरति, तथा हे मूढ, मायेशान् अस्माञ् जेतुम् इच्छसि ॥४॥

**क्रम-सन्दर्भः : **हे मूढ! मायेशानप्य् अस्मान् नट-तुल्योऽपि नट-योग्याभिर् मायाभिः किं जिगीषसीत्य् अर्थः । नटस् तु तावन् निबद्धाक्षान् स्व-माययावृत-नेत्रान् बालान् तद्-विद्या-मिथ्यात्व-दर्शक-विद्याऽनभिज्ञान् एव जिगीषति, न तु मायेशान् इति । ततो मूढ इति भावः ॥४॥

**विश्वनाथः : **नटवद् इति सोक्तं विवृणोति । नटो हि बालान् निबद्धाक्षान् कृत्वा कपटेन जित्वा तद्-धनं हरति, तथैव किम् अस्मान् जिगीषसि ॥४॥

—ओ)०(ओ—

**॥ ८.११.५ ॥**

**आरुरुक्षन्ति मायाभिर् उत्सिसृप्सन्ति ये दिवम् ।**

**तान् दस्यून् विधुनोम्य् अज्ञान् पूर्वस्माच् च पदाद् अधः ॥**

**श्रीधरः : **मत्-प्रभावं शृण्व् इत्य् आह—आरुरुक्षन्त्य् आरोढुम् इच्छन्ति । ये चोत्सिसृप्सन्त्य् उल्लङ्घयितुम् इच्छन्ति । मोक्षम् इच्छन्तीत्य् अर्थः । अधो विधुनोमि पातयामि ॥५॥

**क्रम-सन्दर्भः : **उत्सिसृप्सन्तीत्य् अत्र मायाभिर् योग-बलैः, न तु भगवद्-आश्रयेणेति ज्ञेयम् ॥५॥

**विश्वनाथः :** उत्सिसृप्सन्ति दिवम् अप्य् उल्लङ्घयितुम् इच्छन्ति महर्-लोकादिष्व् अप्य् अधिकर्तुम् इच्छन्तीत्य् अर्थः । पूर्वस्मात् रसातलाद् अप्य् अधः पातयामि ॥५॥

—ओ)०(ओ—

**॥ ८.११.६ ॥**

**सोऽहं दुर्मायिनस् तेऽद्य वज्रेण शत-पर्वणा ।**

**शिरो हरिष्ये मन्दात्मन्घटस्व ज्ञातिभिः सह ॥**

**श्रीधरः, विश्वनाथः : _न व्याख्यातम्।_**

**क्रम-सन्दर्भः : **घटस्व युद्धाय युज्यस्व ॥६॥

—ओ)०(ओ—

**॥ ८.११.७ ॥**

**श्री-बलिर् उवाच—**

**सङ्ग्रामे वर्तमानानां काल-चोदित-कर्मणाम् ।**

**कीर्तिर् जयोऽजयो मृत्युः सर्वेषां स्युर् अनुक्रमात् ॥**

_न कतमेनापि व्याख्यातम्।_

—ओ)०(ओ—

**॥ ८.११.८ ॥**

**तद् इदं काल-रशनं जगत् पश्यन्ति सूरयः ।**

**न हृष्यन्ति न शोचन्ति तत्र यूयम् अपण्डिताः ॥**

**श्रीधरः : **काल-रशनं काल-यन्त्रितम् । अतो न हृष्यन्ति । तत्र एवं विवेके यूयम् अपण्डिता अनिपुणाः ॥८॥ 

**क्रम-सन्दर्भः : **काल एव रशना रज्जुर् यस्य तत् ॥८॥

**विश्वनाथः :** काल-रशनं काल-यन्त्रितं पश्यन्त्य् एव न तु हर्ष-शोकादिकं प्राप्नुन्वन्ति ॥८॥

—ओ)०(ओ—

**॥ ८.११.९ ॥**

**न वयं मन्यमानानाम् आत्मानं तत्र साधनम् ।**

**गिरो वः साधु-शोच्यानां गृह्णीमो मर्म-ताडनाः ॥**

**श्रीधरः : **तत्र कीर्ति-जयादाव् आत्मानं साधनं मन्यमानानां वो गिरो न गृह्णीमः । मर्मसु ताडनं याभिस् ताः ॥९॥

**क्रम-सन्दर्भः : _न व्याख्यातम्।_**

**विश्वनाथः : **तत्र कीर्ति-जयादाव् आत्मानं स्वं साधनम् अहङ्कार-मौढ्याद् एवेति भावः । साधुभिर् जीवन्तोऽपि यथा यूयं शोच्यध्वे, तथा वयं मृता अपि न शोच्यामहे इति भावः ॥९॥

—ओ)०(ओ—

**॥ ८.११.१० ॥**

**श्री-शुक उवाच—**

**इत्य् आक्षिप्य विभुं वीरो नाराचैर् वीर-मर्दनः ।**

**आकर्ण-पूर्णैरहनद् आक्षेपैर् आह तं पुनः ॥**

**श्रीधरः : **विभुम् इन्द्रम् । वीरो बलिः ॥१०॥

**क्रम-सन्दर्भः : **आकर्ण-पूर्णैः कर्ण-पर्यन्तं पूर्णतयाकृष्टैः ॥१०॥

**विश्वनाथः :_न व्याख्यातम्।_**

—ओ)०(ओ—

**॥ ८.११.११ ॥**

**एवं निराकृतो देवो वैरिणा तथ्य-वादिना ।**

**नामृष्यत् तद्-अधिक्षेपं तोत्राहत इव द्विपः ॥**

**श्रीधरः : **तोत्रम् अङ्कुशस् तेनाहत इव ॥११॥

**क्रम-सन्दर्भः : **निराकृतो नाराचैः पराहतः तद् अधिक्षेपं नाराच-प्रयोगानन्तरं पुनर् अधिक्षेपम् । तोत्रं वैणुकम् इत्य् अमरः ॥११॥

**विश्वनाथः :_न व्याख्यातम्।_**

—ओ)०(ओ—

**॥ ८.११.१२ ॥**

**प्राहरत् कुलिशं तस्मा अमोघं पर-मर्दनः ।**

**सयानो न्यपतद् भूमौ छिन्न-पक्ष इवाचलः ॥**

**श्रीधरः : **सयानो विमान-सहितः ॥१२॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ८.११.१३-१४ ॥**

**सखायं पतितं दृष्ट्वा जम्भो बलि-सखः सुहृत् ।**

**अभ्ययात् सौहृदं सख्युर् हतस्यापि समाचरन् ॥**

**स सिंह-वाह आसाद्य गदाम् उद्यम्य रंहसा ।**

**जत्राव् अताडयच् छक्रं गजं च सुमहा-बलः ॥**

_न कतमेनापि व्याख्यातम्।_

—ओ)०(ओ—

**॥ ८.११.१५ ॥**

**गदा-प्रहार-व्यथितो भृशं विह्वलितो गजः ।**

**जानुभ्यां धरणीं स्पृष्ट्वा कश्मलं परमं ययौ ॥**

**श्रीधरः, विश्वनाथः : _न व्याख्यातम्।_**

**क्रम-सन्दर्भः : “**स्पृष्ट्वा कश्मलं च परं ययौ” इति पाठो बहु-सम्मतः, श्लोक-लब्धश् च ॥१५॥

—ओ)०(ओ—

**॥ ८.११.१६ ॥**

**ततो रथो मातलिना हरिभिर् दश-शतैर् वृतः ।**

**आनीतो द्विपम् उत्सृज्य रथम् आरुरुहे विभुः ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** हरिभिर् अश्वैः ॥१६॥

—ओ)०(ओ—

**॥ ८.११.१७-१८ ॥**

**तस्य तत् पूजयन् कर्म यन्तुर् दानव-सत्तमः ।**

**शूलेन ज्वलता तं तु स्मयमानोऽहनन् मृधे ॥**

**सेहे रुजं सुदुर्मर्षां सत्त्वम् आलम्ब्य मातलिः ।**

**इन्द्रो जम्भस्य सङ्क्रुद्धो वज्रेणापाहरच् छिरः ॥**

_न कतमेनापि व्याख्यातम्।_

—ओ)०(ओ—

**॥ ८.११.१९ ॥**

**जम्भं श्रुत्वा हतं तस्य ज्ञातयो नारदाद् ऋषेः ।**

**नमुचिश् च बलः पाकस् तत्रापेतुस् त्वरान्विताः ॥**

**श्रीधरः : **नमुचिर् बलः पाकश् चेति त्रय आजग्मुः ।

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ८.११.२० ॥**

**वचोभिः परुषैर् इन्द्रम् अर्दयन्तोऽस्य मर्मसु ।**

**शरैर् अवाकिरन् मेघा धाराभिर् इव पर्वतम् ॥**

_न कतमेनापि व्याख्यातम्।_

—ओ)०(ओ—

**॥ ८.११.२१ ॥**

**हरीन् दश-शतान्य् आजौ हर्यश्वस्य बलः शरैः ।**

**तावद्भिर् अर्दयाम् आस युगपल् लघु-हस्तवान् ॥**

**श्रीधरः : **त्रयाणां पृथग् विक्रमान् आह—हरीन् इति त्रिभिः । हर्यश्वस्येन्द्रस्य । तावद्भिर् दशभिः शतैः ॥२१॥

**क्रम-सन्दर्भः : _न व्याख्यातम्।_**

**विश्वनाथः : **हर्यश्वस्य पीतवर्णाश्वस्य । हरिर् ना कपिले त्रिष्व् इत्य् अमरः । तावद्भिर् दशभिः शतैः ॥२१॥

—ओ)०(ओ—

**॥ ८.११.२२ ॥**

**शताभ्यां मातलिं पाको रथं सावयवं पृथक् ।**

**सकृत् सन्धान-मोक्षेण तद् अद्भुतम् अभूद् रणे ॥**

**श्रीधरः :_न व्याख्यातम्।_**

**क्रम-सन्दर्भः : **नमुचिर् इति शोकाज् जातोऽमर्षोऽसहिष्णुता या रुट् जिघांसा, तया युक्तः ॥२२॥

**विश्वनाथः :** शताभ्याम् इति मातलिं शतेन रथं च शतेनेत्य् अर्थः ॥२२॥

—ओ)०(ओ—

**॥ ८.११.२३ ॥**

**नमुचिः पञ्च-दशभिः स्वर्ण-पुङ्खैर् महेषुभिः ।**

**आहत्य व्यनदत् सङ्ख्ये सतोय इव तोयदः ॥**

**श्रीधरः : **आहत्येन्द्रं विद्ध्वा ॥२३॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ८.११.२४ ॥**

**सर्वतः शर-कूटेन शक्रं सरथ-सारथिम् ।**

**छादयाम् आसुर् असुराः प्रावृट्-सूर्यम् इवाम्बुदाः ॥**

**श्रीधरः : **प्रावृट्-कालीनं सूर्यम् ॥२४॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ८.११.२५ ॥**

**अलक्षयन्तस् तम् अतीव विह्वला**

**विचुक्रुशुर् देव-गणाः सहानुगाः ।**

**अनायकाः शत्रु-बलेन निर्जिता**

**वणिक्-पथा भिन्न-नवो यथार्णवे ॥**

**श्रीधरः : **वणिक्-पथा वणिजः । भिन्ना नौर् येषां ते । भिन्न-नाव इत्य् अर्थः ॥२५॥

**क्रम-सन्दर्भः : _न व्याख्यातम्।_**

**विश्वनाथः : **वणिक्-पथा वणिजः । भिन्न-नावो भिन्ना नौकाः । ॥२५॥

—ओ)०(ओ—

**॥ ८.११.२६ ॥**

**ततस् तुराषाड् इषु-बद्ध-पञ्जराद्**

**विनिर्गतः साश्व-रथ-ध्वजाग्रणीः ।**

**बभौ दिशः खं पृथिवीं च रोचयन्**

**स्व-तेजसा सूर्य इव क्षपात्यये ॥**

**श्रीधरः : **तुराषाड् इन्द्रः । अश्वादि-सहितो विनिर्गतः । अग्रणीः सारथिः ॥२६॥

**क्रम-सन्दर्भः : _न व्याख्यातम्।_**

**विश्वनाथः : **तुराषाड् इन्द्रः । अग्रणीः सारथिः ॥२६॥

—ओ)०(ओ—

**॥ ८.११.२७-२८ ॥**

**निरीक्ष्य पृतनां देवः परैर् अभ्यर्दितां रणे ।**

**उदयच्छद् रिपुं हन्तुं वज्रं वज्र-धरो रुषा ॥**

**स तेनैवाष्ट-धारेण शिरसी बल-पाकयोः ।**

**ज्ञातीनां पश्यतां राजन् जहार जनयन् भयम् ॥**

_न कतमेनापि व्याख्यातम्।_

—ओ)०(ओ—

**॥ ८.११.२९ ॥**

**नमुचिस् तद्-वधं दृष्ट्वा शोकामर्ष-रुषान्वितः ।**

**जिघांसुर् इन्द्रं नृपते चकार परमोद्यमम् ॥**

**श्रीधरः : **शोकामर्षाभ्यां युक्त्या रुषा क्रोधेनान्वित इन्द्रं हन्तुं परमोद्योगं चकार ॥२९॥

**क्रम-सन्दर्भः : **नमुचिर् इति शोकाज् जातो योऽमर्षोऽसहिष्णुता, तस्माज् जाता या रुट् जिघांसा तयान्वितो युक्तः ॥२९॥

**विश्वनाथः : _न व्याख्यातम्।_**

—ओ)०(ओ—

**॥ ८.११.३० ॥**

**अश्मसार-मयं शूलं घण्टावद् धेम-भूषणम् ।**

**प्रगृह्याभ्यद्रवत् क्रुद्धो हतोऽसीति वितर्जयन् ॥**

**प्राहिणोद् देव-राजाय निनदन् मृग-राड् इव**

**श्रीधरः : **घण्टावद् घण्टाभिर् युक्तम् ॥३०॥

**क्रम-सन्दर्भः : **अश्मेति सार्धकम् ।प्राहिणोच् च ॥३०॥

**विश्वनाथः :** घण्टावद् घण्टा-युक्तम् ॥३०॥

—ओ)०(ओ—

**॥ ८.११.३१ ॥**

**तदापतद् गगन-तले महा-जवं**

**विचिच्छिदे हरिर् इषुभिः सहस्रधा ।**

**तम् आहनन् नृप कुलिशेन कन्धरे**

**रुषान्वितस् त्रिदश-पतिः शिरो हरन् ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** शिरो हरन् हर्तुम् ॥३१॥

—ओ)०(ओ—

**॥ ८.११.३२ ॥**

**न तस्य हि त्वचम् अपि वज्र ऊर्जितो**

**बिभेद यः सुर-पतिनौजसेरितः ।**

**तद् अद्भुतं परम् अतिवीर्य-वृत्र-भित्**

**तिरस्कृतो नमुचि-शिरोधर-त्वचा ॥**

**श्रीधरः : **अतिवीर्यं वृत्रम् अभिनद् इति तथा ॥३२॥

**क्रम-सन्दर्भः : _न व्याख्यातम्।_**

**विश्वनाथः : **अतिवीर्यं वृत्रम् अप्य् अभिनद् यः सोऽपि वज्रः ॥३२॥

—ओ)०(ओ—

**॥ ८.११.३३ ॥**

**तस्माद् इन्द्रोऽबिभेच् छत्रोर् वज्रः प्रतिहतो यतः ।**

**किम् इदं दैव-योगेन भूतं लोक-विमोहनम् ॥**

**श्रीधरः :_न व्याख्यातम्।_**

**क्रम-सन्दर्भः : **भूतं लोकं विमोहयद् इत्य् एव पाठः ॥३३॥

**विश्वनाथः :** अबिभेत् भीतोऽभूत् । लोक-विमोहनं लोकं विमोहयद् इति च पाठः ॥३३॥

—ओ)०(ओ—

**॥ ८.११.३४ ॥**

**येन मे पूर्वम् अद्रीणां पक्ष-च्छेदः प्रजात्यये ।**

**कृतो निविशतां भारैः पतत्त्रैः पततां भुवि ॥**

**श्रीधरः : **तथा पतत्रैः पक्षैः ॥३४॥

**क्रम-सन्दर्भः : **पतत्रैः पतताम् उत्पततां भुवि[^८२] निर्विशमानानाम् ॥३४॥

**विश्वनाथः : **पतत्रैः पक्षैः । निर्विशतां निर्विशमानानां प्रविशताम् इत्य् अर्थः । तथा भावैः स्वीयैः भुवि पतताम् ॥३४॥

—ओ)०(ओ—

**॥ ८.११.३५ ॥**

**तपः-सारमयं त्वाष्ट्रं वृत्रो येन विपाटितः ।**

**अन्ये चापि बलोपेताः सर्वास्त्रैर् अक्षत-त्वचः ॥**

**श्रीधरः : **सार-मयं वीर्याघिकं त्वाष्ट्रं तप एव वृत्रः स येन वज्रेण मया विपाटितः ॥३५॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ८.११.३६ ॥**

**सोऽयं प्रतिहतो वज्रो मया मुक्तोऽसुरेऽल्पके ।**

**नाहं तद् आददे दण्डं ब्रह्म-तेजोऽप्य् अकारणम् ॥**

**श्रीधरः : **दण्डं लगुड-तुल्यं कुलिशम् । ब्रह्म-तेजो दधीचेः सामर्थ्यम् ॥३६॥

**क्रम-सन्दर्भः : **नाहम् इति । नाददे नादास्ये इत्य् अर्थः । “दद दाने” इत्य् अस्माल् लटि रूपम् ॥३६॥

**विश्वनाथः : **दण्डं लगुड-तुल्यम् ॥३६॥

—ओ)०(ओ—

**॥ ८.११.३७ ॥**

**इति शक्रं विषीदन्तम् आह वाग् अशरीरिणी ।**

**नायं शुष्कैर् अथो नार्द्रैर् वधम् अर्हति दानवः ॥**

_न कतमेनापि व्याख्यातम्।_

—ओ)०(ओ—

**॥ ८.११.३८ ॥**

**मयास्मै यद् वरो दत्तो मृत्युर् नैवार्द्र-शुष्कयोः ।**

**अतोऽन्यश् चिन्तनीयस् ते उपायो मघवन् रिपोः ॥**

**श्रीधरः : **आर्द्र-शुष्काभ्यां मृत्युर् नैवेति ॥३८॥

**क्रम-सन्दर्भः, विश्वनाथः :_न व्याख्यातम्।_**

—ओ)०(ओ—

**॥ ८.११.३९ ॥**

**तां दैवीं गिरम् आकर्ण्य मघवान् सुसमाहितः ।**

**ध्यायन् फेनम् अथापश्यद् उपायम् उभयात्मकम् ॥**

**श्रीधरः, विश्वनाथः :_न व्याख्यातम्।_**

**क्रम-सन्दर्भः : **फेनं जले दृश्यमानम् उभयात्मकं शुष्कत्वार्द्रत्वाद् विरोधाभाव-द्वयात्मकं जल-विकारत्वात् शुष्कत्वाभावेनानुमितेः रसानुपलम्भाद् आर्द्रत्वाभावेन प्रत्यक्षीकृतेश् च ॥३९॥

—ओ)०(ओ—

**॥ ८.११.४० ॥**

**न शुष्केण न चार्द्रेण जहार नमुचेः शिरः ।**

**तं तुष्टुवुर् मुनि-गणा माल्यैश् चावाकिरन् विभुम् ॥**

**श्रीधरः : **उभयात्मकत्वम् एवाह—न शुष्केण न चार्द्रेण फेनेन । तथा च श्रुतिः—अपां फेनेन नमुचेः शिर इन्द्रोदवतयत् [ऋ।वे। ८.१४.१६] इति ॥४०॥

**क्रम-सन्दर्भः : _न व्याख्यातम्।_**

**विश्वनाथः : **उभयात्मकत्वम् एवाह—नेति । तथा च श्रुतिः—अपां फेनेन नमुचेः शिर इन्द्रोदवतयत् [ऋ।वे। ८.१४.१६] इति ॥४०॥

—ओ)०(ओ—

**॥ ८.११.४१-४३ ॥**

**गन्धर्व-मुख्यौ जगतुर् विश्वावसु-परावसू ।**

**देव-दुन्दुभयो नेदुर् नर्तक्यो ननृतुर् मुदा ॥**

**अन्येऽप्य् एवं प्रतिद्वन्द्वान् वाय्व्-अग्नि-वरुणादयः ।**

**सूदयाम् आसुर् असुरान् मृगान् केसरिणो यथा ॥**

**ब्रह्मणा प्रेषितो देवान् देवर्षिर् नारदो नृप ।**

**वारयाम् आस विबुधान् दृष्ट्वा दानव-सङ्क्षयम् ॥**

_न कतमेनापि व्याख्यातम्।_

—ओ)०(ओ—

**॥ ८.११.४४ ॥**

**श्री-नारद उवाच—**

**भवद्भिर् अमृतं प्राप्तं नारायण-भुजाश्रयैः ।**

**श्रिया समेधिताः सर्व उपारमत विग्रहात् ॥**

_न कतमेनापि व्याख्यातम्।_

—ओ)०(ओ—

**॥ ८.११.४५ ॥**

**श्री-शुक उवाच—**

**संयम्य मन्यु-संरम्भं मानयन्तो मुनेर् वचः ।**

**उपगीयमानानुचरैर् ययुः सर्वे त्रिविष्टपम् ॥**

**श्रीधरः : **अनुचरैर् अनुगीयमाना इत्य् अर्थः । उपगीयमानैर् अनुचरैः सहेति वा ॥४५॥

**क्रम-सन्दर्भः : _न व्याख्यातम्।_**

**विश्वनाथः : **उपगीयमाना अनुचरैर् इति सन्धिर् आर्षः ॥४५॥

—ओ)०(ओ—

**॥ ८.११.४६ ॥**

**येऽवशिष्टा रणे तस्मिन् नारदानुमतेन ते ।**

**बलिं विपन्नम् आदाय अस्तं गिरिम् उपागमन् ॥**

**श्रीधरः, विश्वनाथः : _न व्याख्यातम्।_**

**क्रम-सन्दर्भः : **अस्तम् इति । तत्रैव तदानीं तेषां विग्रहात्[^८३] स च तत्रत्यानां सूर्यास्त-देशो ज्ञेयः ॥४६॥

—ओ)०(ओ—

**॥ ८.११.४७ ॥**

**तत्राविनष्टावयवान् विद्यमान-शिरोधरान् ।**

**उशना जीवयाम् आस संजीवन्या स्व-विद्यया ॥**

**श्रीधरः : **अविनष्टा अवयवा येषाम् । विद्यमाना शिरो-धरा येषां तान् ॥४७॥

**क्रम-सन्दर्भः : **अविनष्टावयवादीन् एव जीवयामासेति, तेषां मन्त्राणां प्रभावः सूचितः ॥४७॥

**विश्वनाथः :_न व्याख्यातम्।_**

—ओ)०(ओ—

**॥ ८.११.४८ ॥**

**बलिश् चोशनसा स्पृष्टः प्रत्यापन्नेन्द्रिय-स्मृतिः ।**

**पराजितोऽपि नाखिद्यल् लोक-तत्त्व-विचक्षणः ॥**

**श्रीधरः : **प्रत्यापन्नानि पुनः प्राप्तानीन्द्रियाणि स्मृतिश् च येन सः ।

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

इति सारार्थ-दर्शिन्यां हर्षिण्यां भक्त-चेतसाम् ।

एकादशश् चाष्टमस्य सङ्गतः सङ्गतः सताम् ॥


    इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्याम् अष्टम-स्कन्धे 


    देवासुर-युद्धं नाम 


    एकादशोऽध्यायः ।

॥ ८.११ ॥

(८.१२)


### द्वादशोऽध्यायः 

**॥ ८.१२.१-२ ॥**

**श्री-बादरायणिर् उवाच**

**वृष-ध्वजो निशम्येदं योषिद्-रूपेण दानवान् ।**

**मोहयित्वा सुर-गणान् हरिः सोमम् अपाययत् ॥**

**वृषम् आरुह्य गिरिशः सर्व-भूत-गणैर् वृतः ।**

**सह देव्या ययौ द्रष्टुं यत्रास्ते मधुसूदनः ॥**

**श्रीधरः :**

द्वादशे मोहिनी-रूप- विभ्रमालोकनोत्सुकम् ।

भवं संमोहयाम् आस हरिः पुनर् असान्त्वयत् ॥

अमुह्यन्न् असुरा विष्णु- मायया न तद् अद्भुतम् ।

इति वक्तुं महा-देव- मोहोऽयम् उपवर्ण्यते ॥

हरिः सोमम् अपाययद् इतीदं निशम्य स यत्रास्ते तत्र तद् रूपं द्रष्टुं ययाव् इत्य् उत्तरेणान्वयः ॥१॥

**क्रम-सन्दर्भः : _न व्याख्यातम्।_**

**विश्वनाथः :**

माया-मौग्ध्याद् अवैदग्ध्याद् दैत्यानां मोहनेन किम् ।

इति मोहयितुं शम्भुम् अनैषीत् स्वान्तिकं हरिः ॥

द्वादशे मोहयन् शम्भुं शपन्त्याः शम्भु-योषिताः ।

मोहिन्या विभ्रमस्यासाधारण्यं ताव् अबूबुधत् ॥१॥

—ओ)०(ओ**—**

**॥ ८.१२.३ ॥ **

**सभाजितो भगवता सादरं सोमया भवः ।**

**सूपविष्ट उवाचेदं प्रतिपूज्य स्मयन् हरिम् ॥**

**श्रीधरः, विश्वनाथः : **सोमया उमया सह ॥३॥

**क्रम-सन्दर्भः : _न व्याख्यातम्।_**

—ओ)०(ओ**—**

**॥ ८.१२.४ ॥**

**श्री-महादेव उवाच—**

**देव-देव जगद्-व्यापिन् जगद्-ईश जगन्-मय ।**

**सर्वेषाम् अपि भावानां त्वम् आत्मा हेतुर् ईश्वरः ॥**

**श्रीधरः : **


    त्वयि किञ्चिन् न चाश्चर्यं वयं त्व् अश्चर्य-मानसाः । 


    इति वक्ष्यन् महा-देवस् तुष्टाव हरिम् अष्टभिः ॥ इति । 

त्वयि महा-मायाविनि परमेश्वरे न हि किञ्चिद् अघटितम् इव, वयं तु परम-कौतूहलेन द्रष्टुम् आगता इति बहुधा संबोधयन् स्तौति । हे देव-देव ! कुतोऽहं देवः ? इत्य् अत आह—हे जगद्-व्यापिन् ! तत् कुतः ? हे जगन्-मय । तर्हि किं प्रधानम् ? न, हे जगद्-ईश ! तच् च कुतः ? तत्राह—सर्वेषाम् अपि त्वं हेतुः, अत ईश्वरः । आत्मत्वाच् च न जडं प्रधानं त्वम् इत्य् अर्थः ॥४॥

**क्रम-सन्दर्भः : **प्रथमं भगवत्त्वं दर्शयन्न् आह—देव-देवेति ॥४॥

**विश्वनाथः :** हे देव-देव ! ननु त्वम् अपि देवेषु दीव्यसीति तत्राह—हे जगद्-व्यापिन् ! मम जगन्-मध्य-वर्तित्वान् माम् अपि त्वं व्याप्नोषीत्य् अर्थः । अतो मत्-सहितं जगद् इदं तव ईशितव्यम् एवेत्य् आह—हे जगदीश ! ननु, विश्वेश्वरत्वेन त्वम् उच्यसे लोकैस् तत्राह, हे जगन्-मय ! त्वं चिन्मयोऽपि जगन्मयः जगन्-मयत्वाद् ईशितव्योऽपि ईश्वरः । न त्व् अहम् ईदृशः किन्तु ब्रह्मेद्रादिवद् उपचाराद् एव विश्वेश्वर इति भावः । ननु तर्हि मां त्वं प्रधान-स्वरूपं ब्रूषे तस्यैव जगद्-उपादानत्व-प्रसिद्धेर् जगद्-वपुष्ट्वम् । तत्राह—सर्वेषां भावानां वस्तूनां त्वम् आत्मा चेतयिता च हेतुश् च इत्य् अतस् त्वम् एवेश्वर इति भावः ॥४॥

—ओ)०(ओ**—**

**॥ ८.१२.५ ॥ **

**आद्य्-अन्ताव् अस्य यन् मध्यम् इदम् अन्यद् अहं बहिः ।**

**यतोऽव्ययस्य नैतानि तत् सत्यं ब्रह्म चिद् भवान् ॥**

**श्रीधरः : **ननु जगन्-मयत्वोक्त्या जगत उत्पत्त्य्-आदिनाऽसत्यत्वेन जाड्येन च ममापि किं तथात्वं ब्रूषे, न हि नहीत्य् आह, आद्य्-अन्तौ मध्यं चास्य जगतो यतो ब्रह्मणो भवन्ति । यस्य चाव्ययस्यैतान्य् आद्य्-अन्त-मध्यानि न सन्ति । यच् च ब्रह्म, इदं कारास्पदं दृश्यम्, अहङ्कारास्पदं द्रष्टृ च, बहिर् भोग्यम् अन्यद्-भोक्तृ च, तत् सत्यं च चिद्-रूपं च ब्रह्मैव भवान् । अतो न तव विकारादि-शङ्केत्य् अर्थः ॥५॥

**चैतन्य-मत-मञ्जुषा : **आद्य्-अन्ताव् अस्येत्य्-आदि । यद् यतोऽस्य विश्वस्याद्य्-अन्तादीनि इदम् आदीन्य् अव्ययस्य नैतानि । ब्रह्म चिद्-रूपं सत्यं भवान् तद्-अधिकं, न च तद् इत्य् अर्थः ॥५॥

**क्रम-सन्दर्भः : **अथ ब्रह्मत्वं दर्शयन्न् आह—आद्य्-अन्ताव् इति ॥५॥

**विश्वनाथः : **ननु जगन्-मयत्वोक्त्या जगत उत्पत्त्य्-आदीनां नश्वरत्वेन जाड्येन च ममापि किं तथात्वं ब्रूषे ? नहि नहीत्य् अह—आद्य्-अन्ताव् इति । अस्य जगतः यौ आद्य्-अन्तौ जन्म-मृत्यू यच् च मध्यं जीवनं यद् इदं प्रत्यक्षं वस्तु अन्यत् परोक्षम् । अहम् अहङ्कारास्पदम् । बहिर् ममकारास्पदं च वस्तु यतो भवति तद् ब्रह्म चिद्-रूपो भवान् अव्ययस्य ब्रह्मणस् तवाद्य्-अन्तादीनि न सन्ति ॥५॥

—ओ)०(ओ**—**

**॥ ८.१२.६ ॥ **

**तवैव चरणाम्भोजं श्रेयस्-कामा निराशिषः ।**

**विसृज्योभयतः सङ्गं मुनयः समुपासते ॥**

**श्रीधरः : **तवैवं-भूतत्वे मुमुक्षूणाम् आचारः प्रमाणम् इत्य् आह, तवैवेति । उभयत इहामुत्र च सङ्गं त्यक्त्वा ॥६॥

**चैतन्य-मत-मञ्जुषा : **तवैवेत्य्-आदि । तवैव चरणाम्भोजं श्रेयस्कामा भवन्तस् ते उपासते, न च ब्रह्म, न च मादृशान् अपि ॥६॥

**क्रम-सन्दर्भः : **अतस् तथा स्फूर्तये त्वच्-चरणाभोजम् एव सेव्यम् इत्य् आह—तवैवेति । श्रेयस्कामास् त्वद्-भक्ति-त्वद्-उपयोगि मङ्गल-कामाः, निराशिषस् तद्-इतर-कामना-शून्याः ॥६॥

**विश्वनाथः :** तवैवम्भूतत्वे महताम् आचार एव प्रमाणम् इत्य् आह—तवैव, न तु मम । मम तु सकामा एवेति भावः । श्रेयस्कामा भक्तीच्छवः । उभयत्र इहामुत्र च ॥६॥

—ओ)०(ओ**—**

**॥ ८.१२.७ ॥ **

**त्वं ब्रह्म पूर्णम् अमृतं विगुणं विशोकम्**

**आनन्द-मात्रम् अविकारम् अनन्यद् अन्यत् ।**

**विश्वस्य हेतुर् उदय-स्थिति-संयमानाम् **

**आत्मेश्वरश् च तद्-अपेक्षतयानपेक्षः ॥**

**श्रीधरः : **ननु ब्रह्मैव चेद् अहं तर्ह्य् असङ्गोदासीनस्य मम चरणाम्भोजोपासनया किं तेषाम् ? तत्राह—त्वम् इति । ब्रह्मत्वेऽपि त्वं नात्यन्तम् उदासीनः, किन्तु विश्वस्य प्रपञ्चस्योदयादीनां हेतुः । तद्-उपाधीनाम् आत्मनां जीवाम् ईश्वरश् च तत्-तत्-फल-दाता । तर्हि किं राजादिवत् कयाप्य् अपेक्षया सेवकेभ्यः फलं ददामि ? न हि न हि, अनपेक्ष एव त्वम् । तर्हि किम् ईश्वरत्वेन ? तत्राह—तैर् आत्मभिस् तत्-फल-दानार्थम् अपेक्ष्यत इति तद्-अपेक्षस् तस्य भावस् तद्-अपेक्षता तया । अनपेक्षत्वम् एव दर्शयितुं तदीयं ब्रह्मत्वं विशिनष्टि—पूर्णम् अमृतं च सुख-रूपम् । विषय-सुख-वैलक्षण्यार्थम् आह—अविकारं नित्यम् आनन्द-मात्रं च । कुतः ? विशोकम् । तत् कुतः ? विगुणम् । किं च, अनन्यत् । न विद्यतेऽन्यद् यस्मात्, ब्रह्म-व्यतिरिक्ताभावाद् अपि निरपेक्षस् त्वम् इत्य् अर्थः । तर्हि सर्वात्मकत्वे तत्-तद्-विकार-प्रसङ्गो दुर्वारस् तत्राह—अन्यत् सर्वतो व्यतिरिक्तं च, कारणत्वात् । न ह्य् एवं-भूत-सुखात्मक-ब्रह्म-स्वरूपस्य तवान्यापेक्षास्ति । अतः केवलं भक्तानुग्रहार्थम् एव तवैश्वर्यं न स्वार्थम् इत्य् अर्थः ॥७॥

**चैतन्य-मत-मञ्जुषा : **इत्य् एव द्रढयति—त्वम् इत्य्-आदि । त्वं पुर्णं ब्रह्म ॥७॥

**क्रम-सन्दर्भः : **कथम् एकस्य मम ब्रह्मत्वं भगवत्त्वं च ? तत्राह--त्वं ब्रह्मेति, आनन्द-मात्र-लक्षण-विशेष्यांशेन त्वं ब्रह्माख्यः । विश्व-हेतु-शक्तिमता वैशिष्ट्येन तु त्वं भगवान् इत्य् अर्थः । तर्हि कथं सापेक्षोऽहम् ? नेत्य् आह--तेन विश्वेनापेक्ष्यस् त्वं यस्मात्, तस्मात् त्वम् अनपेक्ष्य एव, लोकवल् लीला-कैवल्येन तु तत्-सृष्ट्य्-आदौ प्रवृत्तिर् इति भावः ॥७॥

**विश्वनाथः : **यथा त्वद्-भक्ता निराशिषः, तथा त्वम् अपि निराशीर् न त्व् अस्मद्-आदिर् इवैश्वर्य-कामनया सेवकस्यापेक्षो यतस् त्वं विश्वस्मात् विलक्षण-स्वरूप एवेत्य् आह—त्वम् इति । ब्रह्म चिन्-मयं विश्वं त्व् अचित् एवं पूर्णम् इत्य्-आदि-विशेषणैर् विश्वम् अपूर्णं स-मृतिकं स-गुणं स-शोकं सुख-दुःखात्मकं स-विकारं तथा न विद्यते अन्यत् यतः सद् ब्रह्म अनन्यत् सर्व-कारणत्वात् ब्रह्म-कार्यत्वम् एव स्पष्टयति विश्वस्य उदयादीनां हेतुः तद्-उपाधीनाम् आत्मनां जीवानाम् ईश्वरश् च तत्-फल-दाता, तर्हि किं राजादिवत् कयाप्य् अपेक्षया सेवकेभ्यः फलं ददामि, नहि नहि, तद्-अपेक्षतया तेषाम् अपेक्षा यत्र स तद्-अपेक्षस् तस्य भावस् तत्ता तयैव फलं ददासि, न तु स्वापेक्षया । तैर् जीवैर् एव स्व-स्व-फल-प्राप्त्य्-अर्थं त्वम् अपेक्ष्यसे इत्य् अर्थः । त्वं तु अनपेक्षः स्व-प्रयोजनार्थः, तान् नापेक्षसे ॥७॥

—ओ)०(ओ**—**

**॥ ८.१२.८ ॥ **

**एकस् त्वम् एव सद् असद् द्वयम् अद्वयं च**

**स्वर्णं कृताकृतम् इवेह न वस्तु-भेदः ।**

**अज्ञानतस् त्वयि जनैर् विहितो विकल्पो**

**यस्माद् गुण-व्यतिकरो निरुपाधिकस्य ॥**

**श्रीधरः : **अन्यत्वम् अनन्यत्वं चैकस्य कुतः ? इत्य् आशङ्क्य दृष्टान्तेनोपपादयति—सद्-असत्-कारण-रूपं द्वयम् अद्वयं च परम-कारणं त्वम् एवैकः । कृतं कुण्डलादि-रूपं द्वयम् अकृतं च केवलम् अद्वयं स्वर्णं यथैकम् एव तद्वद् एवेह त्वयि वस्तुतो भेदो नास्ति । कथं तर्हि भेद-प्रतीतिः ? तत्राह—अज्ञानत इति । कुतः ? यस्मान् निरुपाधिकस्यैव तवायं गुणैर् व्यतिकरो भेदो न स्वतः ॥८॥

**क्रम-सन्दर्भः : **एक इति । एतावता त्वयि सुवर्ण इव वस्तु-भेदो नास्ति, स्व-कार्ये सुवर्णत्वाव्यभिचारवत् त्वद्-रूपत्वाव्यभिचारात् । तथापि सुवर्ण इव त्वयि शुद्धे जनैर् यो विकल्पो विविध-कल्पना विहितो मतः, स पुनर् अज्ञानत एव । कुतः? यस्मात् सूर्यवन् निरुपाधिकस्यैव सतस् तव ये गुणाः रश्मि-प्रतिच्छवि-वैचित्रीवद् बहिरङ्ग-शक्त्य्-अंशाः सत्त्वादयः, तेषाम् एव व्यतिकरो विकल्पोऽयं, तथापि सूर्यं विना तद्-अभावात् सूर्यत्वम् एव तत्र परामृश्यम् इति सुवर्ण-दृष्टान्तोऽपि सिद्ध इति भावः ॥८॥

**विश्वनाथः :** किं च, जीवानां त्वदीय-तट-शक्ति-कार्यत्वात् तद्-उपाधेर् विश्वस्य त्वदीय-माया-शक्ति-कार्यत्वाद् इदं चिज्-जडात्मकं जगद् अपि त्वम् एवेत्य् आह—एक इति । सद्-असत्-कार्य-कारणात्मकं जगत् तत्र द्वयं कार्यं विराट् । अद्वयं कारणं महद्-आदि, किम् इव कृताकृतं स्वर्णम् इव । कृतं कुण्डलादि अकृतं केवल-स्वर्णम् । इह विराण् महद्-आद्योः कार्य-कारणयोः वस्तुनः परम-कारणत्वात् त्वत्तो भेदो नास्ति कार्य-कारणयोर् अभेदावगमात्, विराजो महद्-आदि-कार्यत्वात् महद्-आदेर् माया-कार्यत्वात् मायायास् त्वच्-छक्तित्वेन त्वद्-रूपत्वाद् इति भावः । अत एतद् अज्ञानत एव त्वयि एकस्मिन्न् एव जनैर् विकल्पो विहितः । जगत्-कारणं ब्रह्मेति मायेति अज्ञानम् इति कर्मेति विविधा कल्पना कृता यस्मान् निरुपाधिकस्य गुणातीत-स्वरूपस्य तव गुणैर् एव व्यतिकरो व्यसनं विविध-रूपाविपत्तिर् इति यावत्, 


    यच्-छक्तयो वदतां वादिनां वै


    विवाद-संवाद-भुवो भवन्ति । [भा।पु। ६.४.३१] इति हंसगुह्योक्तेः ।

अतः व्यतिकरः पुंसि व्यसन-व्यतिसङ्गयोर् इति मेदिनी ॥८॥

**—**ओ)०(ओ**—**

**॥ ८.१२.९ ॥ **

**त्वां ब्रह्म केचिद् अवयन्त्य् उत धर्मम् एके**

**एके परं सद्-असतोः पुरुषं परेशम् ।**

**अन्येऽवयन्ति नव-शक्ति-युतं परं त्वां**

**केचिन् महा-पुरुषम् अव्ययम् आत्म-तन्त्रम् ॥**

**श्रीधरः : **अत एव त्वां बहुधा वर्णयन्ति तत्त्वतस् तु केऽपि न जानन्तीत्य् आह द्वाभ्याम् । त्वां ब्रह्म वेदान्तिनोऽवयन्ति मन्यन्ते । त्वाम् एव धर्मं मीमांसका मन्यन्ते । प्रकृति-पुरुषयोः परं पुमांसं साङ्ख्याः । विमलोत्कर्षिणी ज्ञाना क्रिया योगा प्रह्वी सत्या ईशाना अनुग्रहा चेत्य् एवं नव-शक्ति-युतं परं पाञ्चरात्राः । महा-पुरुषं पातञ्जलाः ॥९॥

**चैतन्य-मत-मञ्जुषा : **त्वाम् इत्य्-आदि । केचिद् ब्रह्मेत्य् अवयन्ति जानन्ति, केचिद् धर्मम् इति, केचिद् सद्-असतोः कार्य-कारणयोः परं परेशं पुरुषं श्री-कृष्णम् ॥९॥

**क्रम-सन्दर्भः : **सर्वांशतस् तु त्वां केऽपि न जानन्तीत्य् आह—त्वाम् इति ॥९॥

**विश्वनाथः : **तद् एवं स्व-स्व-मत्य्-अनुसारेण त्वाम् ऋषयो बहुधा वर्णयन्तीत्य् आह—परेशं परमेश्वरं त्वां ब्रह्म वेदान्तिनोऽवयन्ति मन्यन्ते । धर्मं मीमांसकाः, प्रकृति-पुरुषयोः परं साङ्ख्याः । अन्ये विमलोत्कर्षिणी ज्ञाना क्रिया योगा प्रह्वी सत्या ईशाना अनुग्रहा चेत्य् एवं नवभिश् चिच्-छक्तिभिर् युतं मिश्रितं माया-शक्तेस् तु परं पाञ्चरात्राः । महा-पुरुषं पातञ्जलाः ॥९॥

—ओ)०(ओ**—**

**॥ ८.१२.१० ॥ **

**नाहं परायुर् ऋषायो न मरीचि-मुख्या**

**जानन्ति यद् विरचितं खलु सत्त्व-सर्गाः ।**

**यन्-मायया मुषित-चेतस ईश दैत्य- **

**मर्त्यादयः किम् उत शश्वद्-अभद्र-वृत्ताः ॥**

**श्रीधरः : **परायुर् ब्रह्मा । सत्त्व-गुणेन स्रष्टा अपि येन त्वया विरचितं विश्वम् अपि खलु तत्त्वतो न जानन्ति, किं पुनस् त्वाम् । हे ईश ! अभद्रं राजसं तामसं च वृत्तम् उत्पत्तिर् येषां ते न जानन्तीति किम् उ वक्तव्यम् ॥१०॥

**चैतन्य-मत-मञ्जुषा : **नाहम् इत्य्-आदि । अहं परायुर् अपि मरीचि-मिश्रा ऋषयोऽपि यद् विरचितं न जानन्ति, मर्त्यादयः किम् उत शश्वद् अभद्र-वृत्ताः ॥१०॥

**क्रम-सन्दर्भः : _न व्याख्यातम्।_**

**विश्वनाथः : **यद्यपि सर्व-मतेषु मध्ये पञ्चरात्रम् एव भगवन्-मतं, पुराणस्य कृतस्यनस्य वक्ता तु भगवान् स्वयम् इत्य्-उक्तेः, 


    तुभ्यं च नारद भृशं भगवान् विवृद्ध-


    भावेन साधु परितुष्ट उवाच योगम् ।


    ज्ञानं च भागवतम् आत्म-स-तत्त्व-दीपं


    यद् वासुदेव-शरणा विदुर् अञ्जसैव ॥ [भा।पु। २.७.१९] इत्य् उक्तेः,

तद् एव तत्त्वं, तद् एव महा-भक्तस्य शभोर् अपि मतं, तद् अपि जानीम इत्य् अभिमानिनो न जानन्तीत्य् आशयेनाह—नेति । न केवलम् अहं न जानामि, किन्तुपरायुर् द्विपरार्ध-जीवी ब्रह्मा सत्त्व-गुणेन स्रष्टा अपि येन त्वया विरचितं विश्वम् अपि खलु तत्त्वतो न जानन्ति, किं पुनस् त्वाम् । हे ईश ! अभद्रं राजसं तामसं च वृत्तम् येषां ते, तं त्वां न जानन्तीति किम् उत वक्तव्यम्, तेन पूर्वोक्ताः शास्त्र-कृतोऽप्य् अभिमानिनो न जानन्तीति भावः ॥१०॥

—ओ)०(ओ**—**

**॥ ८.१२.११ ॥ **

**स त्वं समीहितम् अदः स्थिति-जन्म-नाशं**

**भूतेहितं च जगतो भव-बन्ध-मोक्षौ ।**

**वायुर् यथा विशति खं च चराचराख्यं**

**सर्वं तद्-आत्मकतयावगमोऽवरुन्त्से ॥**

**श्रीधरः : **किन्तु त्वं तत् सर्वं जानासीत्य् आह—स त्वं सर्वम् अवरुन्त्से व्याप्नोषि जानासि । किं तत् सर्वम् ? समीहितं स्व-कृतम् अदः स्थिति-जन्म-नाशम् अमुष्य जगतो जन्मादि-भूतानाम् ईहितं च जगतो भव-बन्ध-मोक्षौ च । व्याप्तौ दृष्टान्तः**—**चराचराख्यं देह-जातं खं च यथा वायुर् आविशति तथा । कथम् अवरुन्त्से ? तद्-आत्मकतया तस्य सर्वस्यात्मतयेत्य् अर्थः । आत्मत्वे हेतुः**—**अवगमो ज्ञान-रूप इति ॥११॥

**क्रम-सन्दर्भः : **स त्वम् इति टीकायाम् अवरुन्त्से व्याप्नोषि जानासि चेत्य् अर्थः । इत्य् एव व्याख्येया ॥११॥

**विश्वनाथः : **तर्हि को जानातीति चेत्, तत्राह—त्वम् एव स्वं परं च जानासीत्य् आह । स प्रसिद्धस् त्वं सर्वम् अवगमः अवगच्छन् जानन्न् एव सन्न् अवरुन्त्से व्याप्नोषि । किं तत् सर्वम् ? समीहितं स्व-कृतम् अमुष्य जगतो स्थित्य्-आदि-भूतानाम् प्राणि-मात्राणाम् ईहितं भव-बन्धं च तस्मान् मोक्षं च । बन्ध-मोक्ष-प्रकारं जानासीत्य् अर्थः । व्याप्ति-मात्रे दृष्टान्तः**—वायुर् इति । खं महाकाशं स्व-स्थानं **चराचराख्यं देह-जातं च यथा विशति, तथैव त्वं निज-धाम-वैकुण्ठम् अध्यासीन एव तद्-आत्मकतया तस्य सर्वस्यात्मतयेत्य् अर्थः ॥११॥

—ओ)०(ओ**—**

**॥ ८.१२.१२-१३ ॥ **

**अवतारा मया दृष्टा रममाणस्य ते गुणैः ।**

**सोऽहं तद् द्रष्टुम् इच्छामि यत् ते योषिद्-वपुर् धृतम् ॥**

**येन सम्मोहिता दैत्याः पायिताश् चामृतं सुराः ।**

**तद् दिदृक्षव आयाताः परं कौतूहलं हि नः ॥**

**श्रीधरः : **एवं स्तुत्वा प्रस्तुतं विज्ञापयति, अवतारा इति द्वाभ्याम् ॥१२॥

**क्रम-सन्दर्भः : _न व्याख्यातम्।_**

**विश्वनाथः :** अभिलषितं ब्रूहीति चेत् तम् आह—ते गुणैर् भक्त-वात्सल्यादिभिः ॥१२-१३ ॥

—ओ)०(ओ**—**

**॥ ८.१२.१४ ॥**

**श्री-शुक उवाच—**

**एवम् अभ्यर्थितो विष्णुर् भगवान् शूल-पाणिना ।**

**प्रहस्य भाव-गम्भीरं गिरिशं प्रत्यभाषत ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** प्रहस्येति स्वस्य योगेश्वरत्वं लोकेषु प्रख्यापयितुं मोहिनीं दिदृक्षसे चेत् सत्यं ते तत् सर्वं व्यक्तीभविष्यतीति भावः । भाव-गम्भीरं महादेवेनापि दुष्प्रवेशम् ॥१४॥

—ओ)०(ओ**—**

**॥ ८.१२.१५ ॥**

**श्री-भगवान् उवाच—**

**कौतूहलाय दैत्यानां योषिद्-वेषो मया धृतः ।**

**पश्यता सुर-कार्याणि गते पीयूष-भाजने ॥**

**श्रीधरः : **सुर-कार्याणि योषिद्-वेषेण भविष्यन्तीति पश्यता । अयं भावः—अवश्यं तावद् उन्मत्तान् दैत्यान् वञ्चयित्वा देवेभ्योऽमृतं देयम्, न चैवं वैषम्यं रूपान्तरेण कर्तुम् उचितम्, अतो वञ्चन-मोहनादि-सारं कामिनी-रूपं मया धृतम् इति ॥१५॥

**क्रम-सन्दर्भः : **दैत्यानां कौतूहलाय, तद्-द्वारा वञ्चनाय ॥१५॥

**विश्वनाथः : **दैत्यानां कौतूहलायेति । तादृशानां मोह-जनकं, तद् अति विस्मयास्पदं योषिद्-वपुः युष्माकं योगेश्वराणां तु तद् अकिञ्चित्-करं, न हि मृगयुं मृगो हिंसितुं क्षमत इति भावः । दैत्यानाम् इति तत्रैव स्थिताः सात्त्विकत्वाद् देवा अपि नैव मुमुहुर् इति भावः । ननु दैत्यानां तुच्छानां कृते कोऽयं ते यत्नः ? तत्राह—पश्येति । गत्य्-अन्तराभावाद् इति भावः ॥१५॥

—ओ)०(ओ**—**

**॥ ८.१२.१६ ॥ **

**तत् तेऽहं दर्शयिष्यामि दिदृक्षोः सुर-सत्तम ।**

**कामिनां बहु मन्तव्यं सङ्कल्प-प्रभवोदयम् ॥**

**श्रीधरः : **तद् रूपं दर्शयिष्यामि । सङ्कल्प-प्रभवः कामस् तस्योदयो यस्मात् ॥१६॥

**क्रम-सन्दर्भः : **सङ्कल्प-प्रभवोदयम् उपासनया वर-योषित्-प्रदम् ॥१७॥

**विश्वनाथः :** भवतु, यथा यथा तद् अपि तद्-अर्थम् एतावद् दूर-गमनं तव न मोघं भवितुम् अर्हतीत्य् आह—तद् इति । दिदृक्षुर् इत्य् अन्यथा ते तत्रैव विशिष्ट-बुद्धिर् नापयास्यत्य् एवेति भावः । सङ्कल्प-प्रभवः कामस् तस्योदयो यस्मात् । अतः कामिनां बहु मन्तव्यम् । तव तु काम-शत्रोः काम उद्भवयितुम् नैव शक्नोति, तद् अपि कौतुकं चेत् पश्येति भावो बाह्यः । आभ्यन्तरं तु काम-जेतुर् अपि महा-योगीश्वरस्यापि तव तद्-दिदृक्षैव काम-सिन्धु-महावर्त-निःक्षेपे हेतुर् अभून् मम नात्र दोष इति भावः ॥१६॥

—ओ)०(ओ**—**

**॥ ८.१२.१७ ॥**

**श्री-शुक उवाच—**

**इति ब्रुवाणो भगवांस् तत्रैवान्तरधीयत ।**

**सर्वतश् चारयंश् चक्षुर् भव आस्ते सहोमया ॥**

_न कतमेनापि व्याख्याम् ॥_

—ओ)०(ओ**—**

**॥ ८.१२.१८ ॥ **

**ततो ददर्शोपवने वर-स्त्रियं**

**विचित्र-पुष्पारुण-पल्लव-द्रुमे ।**

**विक्रीडतीं कन्दुक-लीलया लसद्-**

**दुकूल-पर्यस्त-नितम्ब-मेखलाम् ॥**

**श्रीधरः : **विचित्राणि पुष्पाण्य् अरुणाः पल्लवाश् च येषां ते द्रुमा यस्मिन् । लसद्-दुकूलेन पर्यस्ते परिवृत्ते नितम्बे मेखला यस्यास् ताम् ॥१८॥

**क्रम-सन्दर्भः : **तत इति चतुष्कम् ।_।_१८॥

**विश्वनाथः :** लसद्-दुकूलेन हेतुना परि सर्वतो-भावेन आस्ते अदर्शनं प्राप्ते नितम्बे मेखला यस्यास् ताम् ॥१८॥

—ओ)०(ओ**—**

**॥ ८.१२.१९ ॥ **

**आवर्तनोद्वर्तन-कम्पित-स्तन-**

**प्रकृष्ट-हारोरु-भरैः पदे पदे ।**

**प्रभज्यमानाम् इव मध्यतश् चलत्-**

**पद-प्रवालं नयतीं ततस् ततः ॥**

**श्रीधरः : **उत्पतत् पतत् कन्दुक-लीला-वशेन ये आवर्तनोद्वर्तने नमनोन्नमने ताभ्यां कम्पितयोः स्तनयोः प्रकृष्ट-हाराणां चोरु-भारैः प्रतिपदं मध्ये प्रभज्यमानाम् इव । चलत्-पदम् एव प्रवालवत् कोमलं, ततस् ततो नयन्तीम् ॥१९॥

**क्रम-सन्दर्भः : _न व्याख्यातम्।_**

**विश्वनाथः : **ऊर्ध्वम् उत्क्षिप्तं कन्दुकं ग्रहीतुं यत् खल्व् आवर्तनम् आवृत्तिः, तद्-अनन्तरम् उद्वर्तनम् उन्मुखत्वेन वृत्तिः, तेन कम्पितयोः प्रकृष्ट-हाराणां चोरु-भारैः प्रतिपदं मध्यतः मध्य-देशे भज्यमानाम् इव चलत्-पदम् एव प्रवालवद् अरुणं ततस् ततो नयन्तीम् ॥१९॥

—ओ)०(ओ**—**

**॥ ८.१२.२० ॥ **

**दिक्षु भ्रमत्-कन्दुक-चापलैर् भृशं**

**प्रोद्विग्न-तारायत-लोल-लोचनाम् ।**

**स्व-कर्ण-विभ्राजित-कुण्डलोल्लसत्-**

**कपोल-नीलालक-मण्डिताननाम् ॥**

**श्रीधरः : **दिक्षु भ्रमतः कन्दुकस्य चापलैश् चाञ्चल्यैर् भृशं प्रोद्विग्न-तारे आयते लोले चञ्चले लोचने यस्याः । स्व-कर्णाभ्यां विभ्राजिते ये कुण्डले, ताभ्याम् उल्लसन्तौ कपोलौ ताभ्यां नीलालकैश् च मण्डितम् आननं यस्याः ॥२०॥

**क्रम-सन्दर्भः : _न व्याख्यातम्।_**

**विश्वनाथः : **दिक्षु भ्रमतः कदाचित् चतुर्-दिक्षु क्ष्पियमानस्य कन्दुकस्य चापलैश् चाञ्चल्यैर् हेतुभिः प्रोद्विग्न-तारे आयते लोले लोचने यस्यास् ताम् ॥२०॥

—ओ)०(ओ**—**

**॥ ८.१२.२१ ॥ **

**श्लथद् दुकूलं कबरीं च विच्युतां**

**सन्नह्यतीं वाम-करेण वल्गुना ।**

**विनिघ्नतीम् अन्य-करेण कन्दुकं**

**विमोहयन्तीं जगद्-आत्म-मायया ॥**

**श्रीधरः : **सन्नह्यन्तीं बध्नन्तीम् । जगद्-विमोहयन्तीम् ॥२१॥

**क्रम-सन्दर्भः : _न व्याख्यातम्।_**

**विश्वनाथः :**सन्नह्यन्तीं बध्नन्तीम् । आत्मनो मायया बहिरङ्ग-शक्त्यैव जगन् मोहयन्तीं, सम्प्रति जित-मायम् आत्मारामम् अपि शम्भुम् आत्म-स्वरूपेणैव मोहयन्तीम् इति भावः ॥२१॥

—ओ)०(ओ**—**

**॥ ८.१२.२२ ॥ **

**तां वीक्ष्य देव इति कन्दुक-लीलयेषद्-**

**व्रीडास्फुट**[^८४]**-स्मित-विसृष्ट-कटाक्ष-मुष्टः ।**

**स्त्री-प्रेक्षण-प्रतिसमीक्षण-विह्वलात्मा**

**नात्मानम् अन्तिक उमां स्व-गणांश् च वेद ॥**

**श्रीधरः : **तां वीक्ष्य देवः श्री-रुद्र आत्मानम् अन्तिके स्थिताम् उमां स्व-गणांश् च न वेद। कथं-भूतः ? इति एवं-भूतया कन्दुक-लीलया या ईषद्-व्रीडा, तयाऽस्फुटं स्मितं, तेन सह विसृष्टो यः कटाक्षः, तेन मुष्टो वञ्चितः । अत एव स्वयं यत् स्त्रियाः प्रेक्षणं, तया च प्रतिसमीक्षणं, ताभ्यां विह्वल आत्मा मनो यस्य ॥२२॥

**क्रम-सन्दर्भः : _न व्याख्यातम्।_**

**विश्वनाथः : **देवः श्री-रुद्रः । इत्य् एवं-भूतया कन्दुक-लीलया मां कश्चित् सुन्दरः पुरुषः पश्यतीति प्रत्यायितया बुद्ध्या या ईषद्-व्रीडा कन्दर्प-विकार-द्योतकी-कृतं यत् स्फुट-स्मितं, ताभ्याम् सह विसृष्टो यः कटाक्षः, तेन मुष्टश् चोरित-योगैश्वर्य-धैर्य-विवेकादित्वाज् जडीभूत इत्य् अर्थः । स्वयं स्त्रियाः प्रेक्षणं, तया च प्रतिसमीक्षणं, ताभ्यां विह्वल आत्मा मनो यस्य सः ॥२२॥

—ओ)०(ओ**—**

**॥ ८.१२.२३ ॥ **

**तस्याः कराग्रात् स तु कन्दुको यदा**

**गतो विदूरं तम् अनुव्रजत्-स्त्रियाः ।**

**वासः ससूत्रं लघु मारुतोऽहरद्**

**भवस्य देवस्य किलानुपश्यतः ॥**

**श्रीधरः : **तं कन्दुकम् अनुव्रजन्त्याः स्त्रियाः । लघु सूक्ष्मं वासः । स-सूत्रं काञ्ची-सहितम् ॥२३॥

**क्रम-सन्दर्भः : _न व्याख्यातम्।_**

**विश्वनाथः : **तं कन्दुकम् अनुव्रजन्त्याः स्त्रियाः । लघु सूक्ष्मं वासः । सूक्ष्म-शाटिकां स-सूत्रं सूत्र-बद्धम् अहरत् उच्चिक्षेप ॥२३॥

—ओ)०(ओ**—**

**॥ ८.१२.२४ ॥ **

**एवं तां रुचिरापाङ्गीं दर्शनीयां मनोरमाम् ।**

**दृष्ट्वा तस्यां मनश् चक्रे विषज्जन्त्यां भवः किल ॥**

**श्रीधरः : **विषज्जन्त्यां कुञ्चित-कटाक्षैर् आत्मानं निरीक्षमाणायाम् ॥२४॥

**क्रम-सन्दर्भः : _न व्याख्यातम्।_**

**विश्वनाथः : **विसज्जन्त्यां मां पाश्यति न पश्यतीति द्योतकैः कुञ्चित-कटाक्षैर् महादेवे स्वासक्तिम् अभिनयन्त्याम् ॥२४॥

—ओ)०(ओ**—**

**॥ ८.१२.२५ ॥ **

**तयापहृत-विज्ञानस् तत्-कृत-स्मर-विह्वलः ।**

**भवान्या अपि पश्यन्त्या गत-ह्रीस् तत्-पदं ययौ ॥**

**श्रीधरः : **तत्-पदं तस्याः समीपं ययौ ॥२५॥

**क्रम-सन्दर्भः : _न व्याख्यातम्।_**

**विश्वनाथः : **तत्-पदं तस्याः स्थानम् ॥२५॥

—ओ)०(ओ**—**

**॥ ८.१२.२६ ॥ **

**सा तम् आयान्तम् आलोक्य विवस्त्रा व्रीडिता भृशम् ।**

**निलीयमाना वृक्षेषु हसन्ती नान्वतिष्ठत ॥**

**श्रीधरः :_न व्याख्यातम्।_**

**क्रम-सन्दर्भः : **विवस्त्रा स्खलद्-उत्तरीया ॥२६॥

**विश्वनाथः : **विवस्त्रा स्खलद्-उत्तरीया नान्वतिष्ठत भवम् अनुलक्षीकृत्य न स्थितवती, किन्तु दुद्रावैव ॥२६॥

—ओ)०(ओ**—**

**॥ ८.१२.२७-२८ ॥ **

**ताम् अन्वगच्छद् भगवान् भवः प्रमुषितेन्द्रियः ।**

**कामस्य च वशं नीतः करेणुम् इव यूथपः ॥**

**सोऽनुव्रज्यातिवेगेन गृहीत्वानिच्छतीं स्त्रियम् ।**

**केश-बन्ध उपानीय बाहुभ्यां परिषस्वजे ॥**

_न कतमेनापि व्याख्यातम्।_

—ओ)०(ओ**—**

**॥ ८.१२.२९-३० ॥ **

**सोपगूढा भगवता करिणा करिणी यथा ।**

**इतस् ततः प्रसर्पन्ती विप्रकीर्ण-शिरोरुहा ॥**

**आत्मानं मोचयित्वाङ्ग सुरर्षभ-भुजान्तरात् ।**

**प्राद्रवत् सा पृथु-श्रोणी माया देव-विनिर्मिता ॥**

**श्रीधरः : **अङ्ग हे राजन् ॥३०॥

**क्रम-सन्दर्भः : **सोपगूढेति युग्मकम् । मायेति, माययावेश-मात्रं, न तु स्त्रीत्वम् इति बोधितम् ॥२९-३०॥

**विश्वनाथः : **मायया योग-मायया देवेन हरिणा विनिर्मिता प्रकटीकृता ॥२९-३०॥

—ओ)०(ओ**—**

**॥ ८.१२.३१ ॥ **

**तस्यासौ पदवीं रुद्रो विष्णोर् अद्भुत-कर्मणः ।**

**प्रत्यपद्यत कामेन वैरिणेव विनिर्जितः ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः : **इवेत्य् उत्प्रेक्षा-द्योतकम् । वस्तुतो भगवतैव विनिर्जित इत्य् अर्थः ॥३१॥

—ओ)०(ओ**—**

**॥ ८.१२.३२ ॥ **

**तस्यानुधावतो रेतश् चस्कन्दामोघ-रेतसः ।**

**शुष्मिणो यूथपस्येव वासिताम् अनुधावतः ॥**

**श्रीधरः : _न व्याख्यातम्।_**

**क्रम-सन्दर्भः : **यूथपस्य करीन्द्रस्य ऋतुमतीं करिणीम् ॥३२॥

**विश्वनाथः :** शुष्मिणो मत्तस्य यूथपस्य हस्तीन्द्रस्य, रेतसोऽमोघत्वं स्वर्णत्वेन परिणामात् ॥३२॥

—ओ)०(ओ**—**

**॥ ८.१२.३३ ॥ **

**यत्र यत्रापतन् मह्यां रेतस् तस्य महात्मनः ।**

**तानि रूप्यस्य हेम्नश् च क्षेत्राण्य् आसन् मही-पते ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** रुद्रस्येति । तानि क्षेत्राणि रुद्र-दैवतानि इत्य् अतस् तेभ्यो हेम-लिप्सुभिः प्रथमं रुद्रः प्रसादनीय इति भावः ॥३३॥

—ओ)०(ओ**—**

**॥ ८.१२.३४ ॥ **

**सरित्-सरःसु शैलेषु वनेषूपवनेषु च ।**

**यत्र क्व चासन्न् ऋषयस् तत्र सन्निहितो हरः ॥**

**श्रीधरः : **एवं ताम् अनुधावन् हरः सरित् सरस्सु शैलादिषु च सन्निहितो बभूव ॥३४॥

**क्रम-सन्दर्भः : **तत्र च हेम-क्षेत्रात् रूद्र-क्षेत्रं विविच्याह—सरिद् इति । सरिद्-आदिषु विशेषं दर्शयति—यत्र क्व चेति ॥३४॥

**विश्वनाथः : **एवं ताम् अनुधावन् हरः सरिद्-आदिषु सन्निहितो बभूवेति मोहिन्यास् तत्र तत्र धावनं तत्र तत्र स्थानुषीन् हरस्य योग-भ्रंशं साक्षाद् दर्शयितुम् इति ध्वनिः । तेन मुनिभिर् योगारूढैर् अपि विजितम् अपि स्व-मनो युवतीषु न विश्वसनीयम् इति शिक्षणम् अनुध्वनिः ॥३४॥

—ओ)०(ओ**—**

**॥ ८.१२.३५ ॥ **

**स्कन्ने रेतसि सोऽपश्यद् आत्मानं देव-मायया ।**

**जडीकृतं नृप-श्रेष्ठ सन्न्यवर्तत कश्मलात् ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** स्कन्ने सम्पूर्णे सतीत्य् अर्थः । मोहिनी-प्रथम-दर्शन-क्षणम् आरभ्यैवात्मा जडीकृत एवासीत्, तदानीम् अपश्यद् इति जडीकृतत्वेनानुसन्दधाव् इत्य् अर्थः । कश्मलात् मोहिन्य्-अनुधावनात् ॥३५॥

—ओ)०(ओ**—**

**॥ ८.१२.३६ ॥ **

**अथावगत-माहात्म्य आत्मनो जगद्-आत्मनः ।**

**अपरिज्ञेय-वीर्यस्य न मेने तद् उ हाद्भुतम् ॥**

**श्रीधरः : **तद् उह देव-मायया जडी-करणम् ॥३६॥

**क्रम-सन्दर्भः : **आत्मनः स्वीय-परम-स्वरूपस्य जगतोऽपि परम-स्वरूपस्य तद्-अन्तर्यामिणश् च ॥३६॥

**विश्वनाथः :** अथ स्व-विवेकोत्पत्ति-क्षण एव मोहिनीम् अन्तर्हिताम् आलक्ष्य अवगतं स्व-मोह-विवेकौ भगवद्-अधीनाव् इति माहात्म्यं येन सः । आत्मनो हरेः । यद् वा, आत्मनः स्वस्य अवगत-माहात्म्यः ज्ञात-योगैश्वर्य-प्रभावः । तत् जडीकरणं विवेक-प्रदानं च अद्भुतं न मेने । तत्र हेतुः—जगद्-आत्मनः जगन्-मध्य-वर्तिनं माम् अपि मोहयितुम् प्रबोधयितुम् च समर्थस्यैवेत्य् अर्थः ॥३६॥

—ओ)०(ओ**—**

**॥ ८.१२.३७ ॥ **

**तम् अविक्लवम् अव्रीडम् आलक्ष्य मधुसूदनः ।**

**उवाच परम-प्रीतो बिभ्रत् स्वां पौरुषीं तनुम् ॥**

**श्रीधरः :_न व्याख्यातम्।_**

**क्रम-सन्दर्भः : **तद्-रूपता-स्फुरणाद् एवाविक्लवं, स्व-पराभवज-ग्लानि-रहितम् अव्रीडं च ॥३७॥

**विश्वनाथः :** हन्त हन्त महा-योगेश्वरोऽप्य् अहं विषयान्ध एवाभूवम् इत्य् अनुताप-राहित्याद् अविक्लवम् । स्वान्तर्यामिणि का लज्जेत्य् अव्रीडम् । अयं भावः—नाहम् अन्येन केनापि मोहितुं शक्यः । मत्-प्रभुना तु मन्-मोहनं न दूषणावहं, प्रत्युत भूषणावहम् एव । ममापि मोहनं विना मत्-प्रभोर् आत्यन्तिकं प्रभुत्वम् एव कुत इति प्रभुत्वातिशयो दासस्य मे भक्त्य्-उत्कर्षम् एव पुष्यतीति ॥३७॥

—ओ)०(ओ**—**

**॥ ८.१२.३८ ॥**

**श्री-भगवान् उवाच—**

**दिष्ट्या त्वं विबुध-श्रेष्ठ स्वां निष्ठाम् आत्मना स्थितः ।**

**यन् मे स्त्री-रूपया स्वैरं मोहितोऽप्य् अङ्ग मायया ॥**

**श्रीधरः : **स्वां निष्ठां प्रकृतिम् ॥३८॥

**क्रम-सन्दर्भः : _न व्याख्यातम्।_**

**विश्वनाथः :** स्त्री-रूपया मोहिन्याख्य-स्वरूप-भूतया मायया मोहितोऽपि स्वां निष्ठां भक्त्य्-उत्थ-दैन्य-मयीं निरहङ्कारताम् इत्य् अर्थः ॥३८॥

—ओ)०(ओ**—**

**॥ ८.१२.३९ ॥ **

**को नु मेऽतितरेन् मायां विषक्तस् त्वद्-ऋते पुमान् ।**

**तांस् तान् विसृजतीं भावान् दुस्तराम् अकृतात्मभिः ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** जगन्-मोहिन्या मद्-बहिरङ्ग-मायया तु त्वं नैव मोहितो वर्तस इत्य् आह—को न्व् इति । विषक्तः मायिक-विषयासक्तः सन् को मायां तरेत् ? त्वद्-ऋते त्वां विना त्वं तु मायायाम् आसक्तोऽपि मायाम् अतर इत्य् अर्थः । मायां विशिनष्टि भावान् रजस्-तमो-मयान् कामादीन् ॥३९॥

—ओ)०(ओ**—**

**॥ ८.१२.४० ॥ **

**सेयं गुण-मयी माया न त्वाम् अभिभविष्यति ।**

**मया समेता कालेन काल-रूपेण भागशः ॥**

**श्रीधरः : **कालेन सृष्ट्य्-आदि-निमित्तेन । मया काल-रूपेण । भागशो रज-आद्य्-अंशेन समेता मद्-अधीना सती ॥४०॥

**क्रम-सन्दर्भः : **सेयम् इति पूर्वं तु मद्-इच्छया तया मोहितत्वात् ॥४०॥

**विश्वनाथः :** सैव का ? इति चेद् अतः स्वाङ्गुल्या तत्-समीप-स्थां दुर्गां दर्शयति—सेयम् इति । कालेन कारणेन मया जगत् सृजता समेता सहिता । मया कीदृशेन ? भागशोऽंशेन कलयति ईक्षणेनाङ्गीकरोतीति कालः पुरुषो रूपं यस्य तेन ॥४०॥

—ओ)०(ओ**—**

**॥ ८.१२.४१ ॥**

**श्री-शुक उवाच—**

**एवं भगवता राजन् श्रीवत्साङ्केन सत्-कृतः ।**

**आमन्त्र्य तं परिक्रम्य सगणः स्वालयं ययौ ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** श्रीवत्साङ्गेनेत्य् अनेन प्रणतः स उत्थाप्य वक्षसा संस्पृश्य आलिङ्गित इत्य् अर्थः ॥४१॥

—ओ)०(ओ**—**

**॥ ८.१२.४२ ॥ **

**आत्मांश-भूतां तां मायां भवानीं भगवान् भवः ।**

**सम्मताम् ऋषि-मुख्यानां प्रीत्याचष्टाथ भारत ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** शंसतां प्रशंसतस् तान् मुनीन् अनादृत्य ॥४२॥

—ओ)०(ओ**—**

**॥ ८.१२.४३ ॥ **

**अयि व्यपश्यस् त्वम् अजस्य मायां**

**परस्य पुंसः पर-देवतायाः ।**

**अहं कलानाम् ऋषभोऽपि मुह्ये**

**ययावशोऽन्ये किम् उतास्वतन्त्राः ॥**

**श्रीधरः, विश्वनाथः : _न व्याख्यातम्।_**

**क्रम-सन्दर्भः : **“अयि! व्यपश्यस् त्वम् अजस्य मायाम्” इत्य् अनेन स्वांश-भूताया मायाया देव्याः सकाशाद् अस्याः परम-वैलक्षण्यं दर्शितम् ॥४३॥

—ओ)०(ओ**—**

**॥ ८.१२.४४ ॥ **

**यं माम् अपृच्छस् त्वम् उपेत्य योगात्**

**समा-सहस्रान्त उपारतं वै ।**

**स एष साक्षात् पुरुषः पुराणो**

**न यत्र कालो विशते न वेदः ॥**

**श्रीधरः :_न व्याख्यातम्।_**

**क्रम-सन्दर्भः : **यं माम् इत्य्-आदिकं भगवत्-सन्दर्भे भगवत एव[^८५] परम-तत्त्व-रूपत्वे समुदाहार्यम् ॥४४॥

**विश्वनाथः :** न विशत इति । कालः सर्वत्र प्रभवितुं विशन्न् अपि यत्र न विशति, वेदः सर्वं जानन्न् अपि यत्र ज्ञातुं न विशति, काल-वेदयोर् अपि यो न गम्य इत्य् अर्थः ॥४४॥

—ओ)०(ओ**—**

**॥ ८.१२.४५ ॥**

**श्री-शुक उवाच—**

**इति तेऽभिहितस् तात विक्रमः शार्ङ्ग-धन्वनः ।**

**सिन्धोर् निर्मथने येन धृतः पृष्ठे महाचलः ॥**

**श्रीधरः : **अष्टाध्यायार्थ-निगमनम्—इतीति ॥४५॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ**—**

**॥ ८.१२.४६ ॥ **

**एतन् मुहुः कीर्तयतोऽनुशृण्वतो**

**न रिष्यते जातु समुद्यमः क्वचित् ।**

**यद् उत्तमश्लोक-गुणानुवर्णनं**

**समस्त-संसार-परिश्रमापहम् ॥**

**श्रीधरः : **एतत् कीर्तनादौ फलम् आह**—**एतद् इति ॥४६॥

**क्रम-सन्दर्भः : _न व्याख्यातम्।_**

**विश्वनाथः :** न रिष्यते न नश्यति ॥४६॥

—ओ)०(ओ**—**

**॥ ८.१२.४७ ॥ **

**असद्-अविषयम् अङ्घ्रिं भाव-गम्यं प्रपन्नान्**

**अमृतम् अमर-वर्यान् आशयत् सिन्धु-मथ्यम् ।**

**कपट-युवति-वेषो मोहयन् यः सुरारींस्**

**तम् अहम् उपसृतानां काम-पूरं नतोऽस्मि ॥**

**श्रीधरः : **भगवता कृतं भक्त-पक्ष-पातं स्मरन् नमस्करोति—असताम् अविषयम् । भावो भजनं तेन गम्यम् अङ्घ्रिं प्रपन्नान् शरणागतान् सिन्धु-मध्यं सिन्धोर् मथनेन जातम् अमृतं य आशयद् अभोजयत् ॥४७॥

**क्रम-सन्दर्भः : **असद्-अविषयम् इत्य्-आदिना बहिर्मुख-निष्काम-सकाम-भक्ताः क्रमेण दर्शिताः ॥४७॥

**विश्वनाथः : **अङ्घ्रिं प्रपन्नान् अमर-वर्यान् सिन्धु-मथ्यं सिन्धु-मथनोद्भुतम् अमृतं य आशयत् अभोजयत् । कपटः युवती-वेशो यस्य सः ॥४७॥

—ओ)०(ओ**—**

इति सारार्थ-दर्शिन्यां हर्षिण्यां भक्त-चेतसाम् ।

अष्टमे द्वादशोऽध्यायः सङ्गतः सङ्गतः सताम् ॥*॥

—ओ)०(ओ**—**


    इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्याम् अष्टम-स्कन्धे 


    शङ्कर-मोहनं नाम


    द्वादशोऽध्यायः ।

॥१२॥

(८.१३)


### अथ त्रयोदशोऽध्यायः


# मन्वन्तरानुवर्णनम्

**॥ ८.१३.१ ॥**

**श्री-शुक उवाच—**

**मनुर् विवस्वतः पुत्रः श्राद्धदेव इति श्रुतः ।**

**सप्तमो वर्तमानो यस् तद्-अपत्यानि मे शृणु ॥**

**श्रीधरः :**

त्रयोदशे तु वर्ण्यन्ते सप्तमादीन्य् अनुक्रमात् ।

मन्व्-अन्तराणि सर्वाणि षड्-विधानि पृथक् पृथक् ॥

सप्तमादि-मन्व्-अन्तराण्य् आह—मनुर् इत्य्-आदिना यावद् अध्याय-समाप्ति ॥१॥

**क्रम-सन्दर्भः : _न व्याख्यातम्।_**

**विश्वनाथः :**

मन्वन्तराणि मन्व्-आदि-षट्कवन्ति समासतः ।

सप्तमादीनि कथ्यन्ते क्रमाद् अत्र त्रयोदशे ॥१॥

—ओ)०(ओ**—**

**॥ ८.१३.२-३ ॥ **

**इक्ष्वाकुर् नभगश् चैव धृष्टः शर्यातिर् एव च ।**

**नरिष्यन्तोऽथ नाभागः सप्तमो दिष्ट उच्यते ॥**

**तरूषश् च पृषध्रश् च दशमो वसुमान् स्मृतः ।**

**मनोर् वैवस्वतस्यैते दश-पुत्राः परन्तप ॥**

_न कतमेनापि व्याख्यातम्।_

**—**ओ)०(ओ**—**

**॥ ८.१३.४ ॥ **

**आदित्या वसवो रुद्रा विश्वेदेवा मरुद्-गणाः ।**

**अश्विनाव् ऋभवो राजन्न् इन्द्रस् तेषां पुरन्दरः ॥**

**श्रीधरः, विश्वनाथः : **आदित्य्-आदयो देवा इत्य् अन्वयः ॥४॥

**क्रम-सन्दर्भः : _न व्याख्यातम्।_**

—ओ)०(ओ**—**

**॥ ८.१३.५ ॥ **

**कश्यपोऽत्रिर् वसिष्ठश् च विश्वामित्रोऽथ गौतमः ।**

**जमदग्निर् भरद्वाज इति सप्तर्षयः स्मृताः ॥**

_न कतमेनापि व्याख्यातम्।_

**—**ओ)०(ओ**—**

**॥ ८.१३.६ ॥ **

**अत्रापि भगवज्-जन्म कश्यपाद् अदितेर् अभूत् ।**

**आदित्यानाम् अवरजो विष्णुर् वामन-रूप-धृक् ॥**

**श्रीधरः : **भगवतो जन्म अवतारः । तम् एवाह—आदित्यानां विवस्वान् अर्यमा पूषेत्य्-आद्य्-उक्तानां मध्ये अवरं जन्म यस्य सः ॥६॥

**क्रम-सन्दर्भः : **अत्रापीति पद्यं स्वाम्य्-असम्मतं, किन्तु पुस्तकेषु दृश्यते ॥६॥

**विश्वनाथः :_न व्याख्यातम्।_**

**—**ओ)०(ओ**—**

**॥ ८.१३.७ ॥ **

**सङ्क्षेपतो मयोक्तानि सप्त-मन्वन्तराणि ते ।**

**भविष्याण्य् अथ वक्ष्यामि विष्णोः शक्त्यान्वितानि च ॥**

**श्रीधरः : **शक्त्याऽवतारेणान्वितानि ॥७॥

**क्रम-सन्दर्भः, विश्वनाथः : _न व्याख्यातम्_**

**—**ओ)०(ओ**—**

**॥ ८.१३.८ ॥ **

**विवस्वतश् च द्वे जाये विश्वकर्म-सुते उभे ।**

**संज्ञा छाया च राजेन्द्र ये प्राग् अभिहिते तव ॥**

**श्रीधरः : **अष्टमं मनुं वक्तुं कथाम् आह**—**विवस्वत इति त्रिभिः ॥८॥

**क्रम-सन्दर्भः, विश्वनाथः : _न व्याख्यातम्_**

**—**ओ)०(ओ**—**

**॥ ८.१३.९ ॥ **

**तृतीयां वडवाम् एके तासां संज्ञा-सुतास् त्रयः ।**

**यमो यमी श्राद्ध-देवश् छायायाश् च सुतान् छृणु ॥**

**श्रीधरः : **एके वडवां तृतीयाम् आहुः, मम तु संज्ञैव वडवेति मतम् । तद् उक्तं षष्ठे—सैव भूत्वाथ वडवा नासत्यौ सुषुवे भुवि इति। यमश् च यमी च यमुना श्राद्ध-देवश् चेति त्रयः सुताः ॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ**—**

**॥ ८.१३.१० ॥ **

**सावर्णिस् तपती कन्या भार्या संवरणस्य या ।**

**शनैश्चरस् तृतीयोऽभूद् अश्विनौ वडवात्मजौ ॥**

**श्रीधरः :** सावर्णिः पुत्रः ॥१०॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ**—**

**॥ ८.१३.११-१२ ॥ **

**अष्टमेऽन्तर आयाते सावर्णिर् भविता मनुः ।**

**निर्मोक-विरजस्काद्याः सावर्णि-तनया नृप ॥**

**तत्र देवाः सुतपसो विरजा अमृतप्रभाः ।**

**तेषां विरोचन-सुतो बलिर् इन्द्रो भविष्यति ॥**

_न कतमेनापि व्याख्यातम्।_

—ओ)०(ओ**—**

**॥ ८.१३.१३ ॥ **

**दत्त्वेमां याचमानाय विष्णवे यः पद-त्रयम् ।**

**राद्धम् इन्द्र-पदं हित्वा ततः सिद्धिम् अवाप्स्यति ॥**

**श्रीधरः :** पद-त्रयं याचमानायेमां सर्वां महीं सप्तमे मन्व्-अन्तरे दत्त्वाऽष्टमे मन्व्-अन्तरे विष्णोः प्रसादेन च राद्धं लब्धम् इन्द्र-पदं हित्वेत्य् अर्थः ॥१३॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ**—**

**॥ ८.१३.१४ ॥ **

**योऽसौ भगवता बद्धः प्रीतेन सुतले पुनः ।**

**निवेशितोऽधिके स्वर्गाद् अधुनास्ते स्व-राड् इव ॥**

**श्रीधरः :_न व्याख्यातम्।_**

**क्रम-सन्दर्भः, विश्वनाथः : **योऽसाव् इति पुनर् निवेशित इत्य् अन्वयः _॥१४॥_

—ओ)०(ओ**—**

**॥ ८.१३.१५-१६ ॥ **

**गालवो दीप्तिमान् रामो द्रोण-पुत्रः कृपस् तथा ।**

**ऋष्यशृङ्गः पितास्माकं भगवान् बादरायणः ॥**

**इमे सप्तर्षयस् तत्र भविष्यन्ति स्व-योगतः ।**

**इदानीम् आसते राजन् स्वे स्व आश्रम-मण्डले ॥**

**श्रीधरः : **रामः परशुरामः। द्रोण-पुत्रोऽश्वत्थामा । इदानीं तु स्व-योगत आसते ॥१५-१६॥

**क्रम-सन्दर्भः, विश्वनाथः : _न व्याख्यातम्_**

**—**ओ)०(ओ**—**

**॥ ८.१३.१७-२१ ॥ **

**देवगुह्यात् सरस्वत्यां सार्वभौम इति प्रभुः ।**

**स्थानं पुरन्दराद् धृत्वा बलये दास्यतीश्वरः ॥**

**नवमो दक्ष-सावर्णिर् मनुर् वरुण-सम्भवः ।**

**भूतकेतुर् दीप्तकेतुर् इत्य् आद्यास् तत्-सुता नृप ॥**

**पारा-मरीचिगर्भाद्या देवा इन्द्रोऽद्भुतः स्मृतः ।**

**द्युतिमत्-प्रमुखास् तत्र भविष्यन्त्य् ऋषयस् ततः ॥**

**आयुष्मतोऽम्बुधारायाम् ऋषभो भगवत्-कला ।**

**भविता येन संराद्धां त्रि-लोकीं भोक्ष्यतेऽद्भुतः ॥**

**दशमो ब्रह्म-सावर्णिर् उपश्लोक-सुतो मनुः ।**

**तत्-सुता भूरिषेणाद्या हविष्मत् प्रमुखा द्विजाः ॥**

**श्रीधरः, विश्वनाथः : _न व्याख्यातम्।_**

**क्रम-सन्दर्भः :** अद्भुत इन्द्रः ॥१९॥

**—**ओ)०(ओ**—**

**॥ ८.१३.२२ ॥ **

**हविष्मान् सुकृतः सत्यो जयो मूर्तिस् तदा द्विजाः ।**

**सुवासन-विरुद्धाद्या देवाः शम्भुः सुरेश्वरः ॥**

**श्रीधरः : **हविष्मत्-प्रमुखा इत्य् उक्तानाम् एव केषाञ्चिन् नामान्य् आह**—**हविष्मान् इति ॥२२॥

**क्रम-सन्दर्भः, विश्वनाथः : _न व्याख्यातम्_**

—ओ)०(ओ**—**

**॥ ८.१३.२३ ॥ **

**विष्वक्सेनो विषूच्यां तु शम्भोः सख्यं करिष्यति ।**

**जातः स्वांशेन भगवान् गृहे विश्वसृजो विभुः ॥**

**श्रीधरः, विश्वनाथः : _न व्याख्यातम्_**

**क्रम-सन्दर्भः :**विषूच्यां जातः सन् ॥२३॥

—ओ)०(ओ**—**

**॥ ८.१३.२४ ॥ **

**मनुर् वै धर्म-सावर्णिर् एकादशम आत्मवान् ।**

**अनागतास् तत्-सुताश् च सत्यधर्मादयो दश ॥**

**श्रीधरः : **एकादशम् इत्य्-आदिर् आर्षः ॥२४॥

**क्रम-सन्दर्भः, विश्वनाथः : _न व्याख्यातम्_**

—ओ)०(ओ**—**

**॥ ८.१३.२५-२८ ॥ **

**विहङ्गमाः कामगमा निर्वाणरुचयः सुराः ।**

**इन्द्रश् च वैधृतस् तेषाम् ऋषयश् चारुणादयः ॥**

**आर्यकस्य सुतस् तत्र धर्मसेतुर् इति स्मृतः ।**

**वैधृतायां हरेर् अंशस् त्रि-लोकीं धारयिष्यति ॥**

**भविता रुद्र-सावर्णी राजन् द्वादशमो मनुः ।**

**देववान् उपदेवश् च देवश्रेष्ठादयः सुताः ॥**

**ऋतधामा च तत्रेन्द्रो देवाश् च हरितादयः ।**

**ऋषयश् च तपोमूर्तिस् तपस्व्य् आग्नीध्रकादयः ॥**

_न कतमेन व्याख्यातम्।_

—ओ)०(ओ**—**

**॥ ८.१३.२९ ॥ **

**स्वधामाख्यो हरेर् अंशः साधयिष्यति तन्-मनोः ।**

**अन्तरं सत्यसहसः सुनृतायाः सुतो विभुः ॥**

**श्रीधरः : **तस्य मनोर् अन्तरं साधयिष्यति, सत्यसहसः सूनृतायाश् च सुतः सन् ॥२९॥

**क्रम-सन्दर्भः : _न व्याख्यातम्।_**

**विश्वनाथः : **मनोर् अन्तरं मन्वन्तरम् इत्य् अर्थहेतु । सहसः पितुः ॥२९॥

—ओ)०(ओ**—**

**॥ ८.१३.३० ॥ **

**मनुस् त्रयोदशो भाव्यो देव-सावर्णिर् आत्मवान् ।**

**चित्रसेन-विचित्राद्या देव-सावर्णि-देहजाः ॥**

**देवाः सुकर्म-सुत्राम- संज्ञा इन्द्रो दिवस्पतिः ।**

**निर्मोक-तत्त्वदर्शाद्या भविष्यन्त्य् ऋषयस् तदा ॥**

_न कतमेनापि व्याख्यातम्।_

—ओ)०(ओ**—**

**॥ ८.१३.३२ ॥ **

**देवहोत्रस्य तनय उपहर्ता दिवस्पतेः ।**

**योगेश्वरो हरेर् अंशो बृहत्यां सम्भविष्यति ॥**

**श्रीधरः : **दिवस्पतेर् इन्द्रस्योपहर्ता संपादकः संभविष्यति ॥३२॥

**क्रम-सन्दर्भः : _न व्याख्यातम्।_**

**विश्वनाथः : **दिवस्पतेर् इन्द्रस्य उपहर्ता उपकर्ता ॥३२॥

—ओ)०(ओ**—**

**॥ ८.१३.३३ ॥ **

**मनुर् वा इन्द्र-सावर्णिश् चतुर्दशम एष्यति ।**

**उरु-गम्भीर-बुधाद्या इन्द्र-सावर्णि-वीर्यजाः ॥**

_न कतमेनापि व्याख्यातम्।_

—ओ)०(ओ**—**

**॥ ८.१३.३४ ॥ **

**पवित्राश् चाक्षुषा देवाः शुचिर् इन्द्रो भविष्यति ।**

**अग्निर् बाहुः शुचिः शुद्धो मागधाद्यास् तपस्विनः ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः : **तपस्विन ऋषयः ॥३४॥

—ओ)०(ओ**—**

**॥ ८.१३.३५ ॥ **

**सत्रायणस्य तनयो बृहद्भानुस् तदा हरिः ।**

**वितानायां महाराज क्रिया-तन्तून् वितायिता ॥**

**श्रीधरः : **क्रियातन्तून् कर्म-सन्ततीः । वितायिता विस्तारयिष्यति ॥३५॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ**—**

**॥ ८.१३.३६ ॥ **

**राजंश् चतुर्दशैतानि त्रि-कालानुगतानि ते ।**

**प्रोक्तान्य् एभिर् मितः कल्पो युग-साहस्र-पर्ययः ॥**

**श्रीधरः : **युग-साहस्रेण पर्ययः परिवर्तो यस्य। युग-सहस्र-प्रमाण इत्य् अर्थः ॥

**क्रम-सन्दर्भः : _न व्याख्यातम्।_**

**विश्वनाथः : **युग-सहस्रेण पर्यायोऽन्तो यस्य सः ।

इति सारार्थ-दर्शिन्यां हर्षिण्यां भक्त-चेतसाम् ।

त्रयोदशोऽष्टमस्यायं सङ्गतः सङ्गतः सताम् ॥*॥

—ओ)०(ओ**—**


    इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्याम् अष्टम-स्कन्धे 


    मन्वन्तरानुवर्णनं नाम 


    त्रयोदशोऽध्यायः ।

॥१३॥

—ओ)०(ओ**—**

(८.१४)


### अथ चतुर्दशोऽध्यायः

**॥ ८.१४.१ ॥**

**श्री-राजोवाच—**

**मन्वन्तरेषु भगवन् यथा मन्व्-आदयस् त्व् इमे ।**

**यस्मिन् कर्मणि ये येन नियुक्तास् तद् वदस्व मे ॥**

**श्रीधरः : **

चतुर्दशे तु सर्वेषां मन्व्-आदीनां यथायथम् ।

पृथक् कर्माणि वर्ण्यन्ते भगवद्-वश-वर्तिनाम् ॥

**क्रम-सन्दर्भः : _न व्याख्यातम्।_**

**विश्वनाथः :**

मन्व्-आदीनां तु कर्माणि षण्णां यानि भवन्त्य् अथ ।

चतुर्दशे प्रकथ्यन्ते तेषां तानि पृथक् पृथक् ॥

—ओ)०(ओ**—**

**॥ ८.१४.२ ॥**

**श्री-ऋषिर् उवाच—**

**मनवो मनु-पुत्राश् च मुनयश् च मही-पते ।**

**इन्द्राः सुर-गणाश् चैव सर्वे पुरुष-शासनाः ॥**

**श्रीधरः : **पुरुषेणेश्वरेण यज्ञाद्य्-अवतारैः शास्यन्ते नियुज्यन्ते इति तथा ॥२॥

**क्रम-सन्दर्भः : _न व्याख्यातम्।_**

**विश्वनाथः : **पुरुषेण यज्ञाद्य्-अवतार-रूपेण शास्यन्त इति ते तथा ॥२॥

—ओ)०(ओ—

**॥ ८.१४.३ ॥**

**यज्ञादयो याः कथिताः पौरुष्यस् तनवो नृप ।**

**मन्व्-आदयो जगद्-यात्रां नयन्त्य् आभिः प्रचोदिताः ॥**

**श्रीधरः : **तद् एवाह—यज्ञादय इति ॥३॥

**क्रम-सन्दर्भः : _न व्याख्यातम्।_**

**विश्वनाथः : **शासनम् आह—यज्ञादय इति ॥३॥

—ओ)०(ओ—

**॥ ८.१४.४ ॥**

**चतुर्-युगान्ते कालेन ग्रस्तान् छ्रुति-गणान् यथा ।**

**तपसा ऋषयोऽपश्यन् यतो धर्मः सनातनः ॥**

**श्रीधरः : **ऋष्य्-आदीनां कर्माण्य् आह—चतुर्-युगान्त इति चतुर्भिः, यतो येभ्यः श्रुति-गणेभ्यः ॥४॥

**क्रम-सन्दर्भः : **चतुर्-युगान्ते इति । व्यासस् तु तान् श्रुति-गणान् व्यस्यतीति भावः ॥४॥

**विश्वनाथः : **ऋष्य्-आदीनां कर्माण्य् आह—चतुर्-युगान्ते । यतो येभ्यः ॥४॥

—ओ)०(ओ—

**॥ ८.१४.५ ॥**

**ततो धर्मं चतुष्पादं मनवो हरिणोदिताः ।**

**युक्ताः सञ्चारयन्त्य् अद्धा स्वे स्वे काले महीं नृप ॥**

**श्रीधरः : **उदिता उक्ताः युक्ताः संयताः सन्तो महीं धर्मं सञ्चारयन्ति । मह्यां धर्मं प्रवर्तयन्तीत्य् अर्थः ॥५॥

**क्रम-सन्दर्भः : _न व्याख्यातम्।_**

**विश्वनाथः : **महीं धर्मं सञ्चारयन्ति । मह्यां धर्मं प्रवर्तयन्तीत्य् अर्थः ॥५॥

—ओ)०(ओ—

**॥ ८.१४.६ ॥**

**पालयन्ति प्रजा-पाला यावद् अन्तं विभागशः ।**

**यज्ञ-भाग-भुजो देवा ये च तत्रान्विताश् च तैः ॥**

**श्रीधरः : **प्रजा-पाला मनु-पुत्रास् तं धर्मं पालयन्ति यावद् अन्तं यावन् मन्वन्तरावसानम् । विभागशः पुत्र-पौत्रादि-क्रमेण । ये चान्ये द्याव् आ-पृथिव्य्-आदयो यत्र कर्मणि भोक्तृत्वेनान्वितास् तैश् च सह ॥६॥

**क्रम-सन्दर्भः : **तत्रान्विताश् च तैर् इत्य् एव पाठः प्रायः सर्वत्र । यत्रान्विताश् च तैर् इत्य् एव पाठः स्वामि-सम्मतः ॥६॥

**विश्वनाथः : **प्रजा-पाला मनु-पुत्रास् तं धर्मं पालयन्ति यावद् अन्तं मन्वन्तर-पर्यन्तम् । विभागशः पुत्र-पौत्रादि-क्रमेण । ये च देवास् ते च पालयन्ति ॥६॥

—ओ)०(ओ—

**॥ ८.१४.७ ॥**

**इन्द्रो भगवता दत्तां त्रैलोक्य-श्रियम् ऊर्जिताम् ।**

**भुञ्जानः पाति लोकांस् त्रीन् कामं लोके प्रवर्षति ॥**

_न कतमेनापि व्याख्यातम्।_

—ओ)०(ओ—

**॥ ८.१४.८ ॥**

**ज्ञानं चानुयुगं ब्रूते हरिः सिद्ध-स्वरूप-धृक् ।**

**ऋषि-रूप-धरः कर्म योगं योगेश-रूप-धृक् ॥**

**श्रीधरः : **प्रसङ्गाद् रूपान्तरैर् अपि जगद्-यात्रा-प्रवर्तनम् आह—ज्ञानम् इति द्वाभ्याम् । सिद्धाः सनकादयः । ऋषयो याज्ञवल्क्यादयः । योगेशा दत्तात्रेयादयः । तत्-तद्-रूपः सन् ज्ञानं कर्म च योगं च ब्रूते ॥८॥

**क्रम-सन्दर्भः : _न व्याख्यातम्।_**

**विश्वनाथः : **मन्व्-आदि-रूपेण हरिर् एव सर्वं करोतीति ज्ञापयन् मन्व्-आदीनां षट्कम् अपि न नियतम् इत्य् उक्तान् उक्तं सङ्क्षेपेणाह—ज्ञानम् इति द्वाभ्याम् । सिद्धाः सनकादयः । योगेशा दत्तात्रेयादयः ॥८॥

—ओ)०(ओ—

**॥ ८.१४.९ ॥**

**सर्गं प्रजेश-रूपेण दस्यून् हन्यात् स्वराड्-वपुः ।**

**काल-रूपेण सर्वेषाम् अभावाय पृथग् गुणः ॥**

**श्रीधरः : **प्रजेशा मरीच्य्-आदयस् तेन रूपेण सर्ग करोतीति शेषः । स्वराड्-वपू राज-मूर्तिः । सर्वेषाम् अभावाय भवति । पृथग्-विधा गुणाः शीतोष्णादयो यस्य ॥९॥

**क्रम-सन्दर्भः : _न व्याख्यातम्।_**

**विश्वनाथः : **प्रजेशा मरीच्य्-आदयः । स्वराजो मनु-पुत्राः । काला यौवन-वार्धक्य्-आदयः । अभावाय नाशाय भवति । पृथग्-विधाः स्थौल्य-कार्श्न्य-वाधिर्य-पालित्यादयो गुणा यतः सः ॥९॥

—ओ)०(ओ—

**॥ ८.१४.१० ॥**

**स्तूयमानो जनैर् एभिर् मायया नाम-रूपया ।**

**विमोहितात्मभिर् नाना- दर्शनैर् न च दृश्यते ॥**

**श्रीधरः : **नाम-रूपात्मिकया मायया विमोहितात्मभिर् जनैर् नाना-दर्शनैः शास्त्रैः स्तूयमानो निरूप्यमाणोऽपि नैव दृश्यत इत्य् अर्थः ॥१०॥

**क्रम-सन्दर्भः : **जनैर् नैव दृश्यत इत्य् अन्वयः ॥१०॥

**विश्वनाथः :** इच्छा-मात्रेणैव सर्वदा सर्वं कर्तुं समर्थस्य भगवत एतावद्भिः पृथक् पृथक् प्रयासवद्भी रूपैः किम् ? इति चेत्, तत्राह—नाम-रूपात्मिकया मायया विमोहितात्मभिर् एभिः शास्त्रज्ञैर् जनैः स्तूयमानो निरूप्यमाणोऽपि न्यायादि-नाना-दर्शनैर् नैव दृश्यते ज्ञायते इत्य् अर्थः । तेन तस्य लीलैव कीर्त्यते विधित्सितं त्व् अतिदुर्गमम् इति भावः ॥१०॥

—ओ)०(ओ—

**॥ ८.१४.११ ॥**

**एतत् कल्प-विकल्पस्य प्रमाणं परिकीर्तितम् ।**

**यत्र मन्वन्तराण्य् आहुश् चतुर्दश पुराविदः ॥**

**श्रीधरः : **प्रासङ्गिकं निरूप्य प्रस्तुतम् एवोपसंहरति, एतत् कल्प-विकल्पस्यावान्तर-कल्पस्य ॥११॥

**क्रम-सन्दर्भः : **एतद् इति । कल्पाः ब्रह्म-दिनानि । तेषु ये विकल्पाः, नाना-प्रकारास् तेषाम् एकस्य प्रकारस्येत्य् अर्थः ॥११॥

**विश्वनाथः :** एवं यत्र चतुर्दश-मन्वान्तराण्य् आहुः । एतत् कल्प-विकल्पस्य महा-कल्पावान्तर-कल्पस्य नैमित्तिकस्य प्रमाणम् ॥११॥

—ओ)०(ओ—

इति सारार्थ-दर्शिन्यां हर्षिण्यां भक्त-चेतसाम् ।

चतुर्दशोऽष्टमस्यायं सङ्गतः सङ्गतः सताम् ॥*॥


    इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्याम् अष्टम-स्कन्धे 


    चतुर्दशोऽध्यायः ।

॥१४॥

(८.१५)


### अथ पञ्चदशोऽध्यायः

**॥ ८.१५.१-२ ॥**

**श्री-राजोवाच—**

**बलेः पद-त्रयं भूमेः कस्माद् धरिर् अयाचत ।**

**भूतेश्वरः कृपण-वल् लब्धार्थोऽपि बबन्ध तम् ॥**

**एतद् वेदितुम् इच्छामो महत् कौतूहलं हि नः ।**

**यज्ञेश्वरस्य पूर्णस्य बन्धनं चाप्य् अनागसः ॥**

**श्रीधरः :**

बलिं पञ्चदशे विश्व- जिताचार्य अयाजयन् ।

ततोऽसौ स्वर्गम् अजयद् भयाद् देवा निलिल्यिरे ॥

अत्रेर्यते नवाध्याय्या वामं वामन-चेष्टितम् ।

निग्रहच् छलतो यत्र बलेर् भूयान् अनुग्रहः ॥

ईश्वरः स्वयं कृपण-वत् कस्माद् धेतोर् अयाचत । लब्धार्थो भूत्वापि तं कस्माद् बबन्ध ॥१-२॥

**क्रम-सन्दर्भः : _न व्याख्यातम्।_**

**विश्वनाथः :**

बलिर् लब्ध-रथाश्वादि कृताद् विश्वजितो मखात् ।

स्वर्गम् गतः सुरा लिल्युर् इति पञ्चदशे कथा ॥१॥

—ओ)०(ओ—

**॥ ८.१५.३ ॥**

**श्री-शुक उवाच—**

**पराजित-श्रीर् असुभिश् च हापितो**

**हीन्द्रेण राजन् भृगुभिः स जीवितः ।**

**सर्वात्मना तान् अभजद् भृगून् बलिः**

**शिष्यो महात्मार्थ-निवेदनेन ॥**

**श्रीधरः : **तत्र तावद् बलेस् त्रि-लोकीम् अपहर्तुं याच्ञादि-च्छलनं कृतवान् इति वक्तुं ब्राह्मणाराधनेन बलेर् अकाण्ड एव स्वर्ग-विजय-क्रमम् आह—पराजित-श्रीर् इत्य्-आदिना यावद् अध्याय-समाप्ति । युद्धे पराजिता श्रीर् येन सः । इन्द्रेणासुभिश् च त्याजितः सन् । भृगून् भृगोर् वंश्यान् शुक्रादीन् । महात्मा उदार-चित्तः । अर्थानां निवेदनेनार्पणेन ॥३॥

**क्रम-सन्दर्भः : _न व्याख्यातम्।_**

**विश्वनाथः : **युद्धे देवैः पराजिता श्रीर् यस्य सः । हापितस् त्याजितः । महात्मा उदार-चित्तः । अर्थानां समर्पणेन ॥३॥

—ओ)०(ओ—

**॥ ८.१५.४ ॥**

**तं ब्राह्मणा भृगवः प्रीयमाणा**

**अयाजयन् विश्वजिता त्रि-णाकम् ।**

**जिगीषमाणं विधिनाभिषिच्य**

**महाभिषेकेण महानुभावाः ॥**

**श्रीधरः : **त्रि-णाकं स्वर्गं जेतुम् इच्छन्तं विश्व-जिता यागेनायाजयन् महाभिषेकेण इन्द्रेण बह्व्-ऋच-ब्राह्मण-प्रसिद्धेन ॥४॥

**क्रम-सन्दर्भः : _न व्याख्यातम्।_**

**विश्वनाथः :** विश्वजिता यज्ञेन ॥४॥

—ओ)०(ओ—

**॥ ८.१५.५ ॥**

**ततो रथः काञ्चन-पट्ट-नद्धो**

**हयाश् च हर्यश्व-तुरङ्ग-वर्णाः ।**

**ध्वजश् च सिंहेन विराजमानो**

**हुताशनाद् आस हविर्भिर् इष्टात् ॥**

**श्रीधरः : **हर्य्-अश्वस्येन्द्रस्य ये तुरङ्गास् तेषाम् इव वर्णो हरितो येषाम् ॥५॥

**क्रम-सन्दर्भः : _न व्याख्यातम्।_**

**विश्वनाथः : **हर्य्-अश्वस्येन्द्रस्य ये तुरङ्गाणाम् इव वर्णा हरितो येषाम् ते ॥५॥

—ओ)०(ओ—

**॥ ८.१५.६ ॥**

**धनुश् च दिव्यं पुरटोपनद्धं**

**तूणाव् अरिक्तौ कवचं च दिव्यम् ।**

**पितामहस् तस्य ददौ च मालाम्**

**अम्लान-पुष्पां जलजं च शुक्रः ॥**

**श्रीधरः : **पुरटं सुवर्णम् । तूणाव् इषु-धी अरिक्ताव् अक्षय्य-शरौ । पितामहः प्रह्रादः । जल-जं शङ्खम् ॥६॥

**क्रम-सन्दर्भः : _न व्याख्यातम्।_**

**विश्वनाथः : **पितामहः प्रह्लादः । जलजं शङ्खम् ॥६॥

—ओ)०(ओ—

**॥ ८.१५.७ ॥**

**एवं स विप्रार्जित-योधनार्थस्**

**तैः कल्पित-स्वस्त्ययनोऽथ विप्रान् ।**

**प्रदक्षिणी-कृत्य कृत-प्रणामः**

**प्रह्रादम् आमन्त्र्य नमश्-चकार ॥**

**श्रीधरः : **विप्रैर् अर्जितः संपादितो योधनार्थो युद्ध-परिकरो यस्य तैर् एव कल्पितं कृतं स्वस्त्य्-अयनं मङ्गल-वाचनादि यस्य । आमन्त्र्य पृष्ट्वा ॥७॥

**क्रम-सन्दर्भः : _न व्याख्यातम्।_**

**विश्वनाथः : **विप्रैर् अर्जिताः संपादिता योधनार्था युद्धार्थक-वस्तूनि यस्य सः । आमन्त्र्य पृष्ट्वा ॥७॥

—ओ)०(ओ—

**॥ ८.१५.८ ॥**

**अथारुह्य रथं दिव्यं भृगु-दत्तं महारथः ।**

**सुस्रग्-धरोऽथ सन्नह्य धन्वी खड्गी धृतेषुधिः ॥**

**श्रीधरः : **अथारुह्य रराजेति द्वयोर् अन्वयः । सुस्रग् धरः शोभन-माला-धरः ।

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ८.१५.९ ॥**

**हेमाङ्गद-लसद्-बाहुः स्फुरन्-मकर-कुण्डलः ।**

**रराज रथम् आरूढो धिष्ण्य-स्थ इव हव्यवाट् ॥**

**श्रीधरः : **हेमाङ्गदाभ्यां लसन्तौ बाहू यस्य । धिष्ण्य-स्थो वने प्रज्वलितः, कुण्ड-स्थ आहवनीय इवेति वा ॥९॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ८.१५.१० ॥**

**तुल्यैश्वर्य-बल-श्रीभिः स्व-यूथैर् दैत्य-यूथपैः ।**

**पिबद्भिर् इव खं दृग्भिर् दहद्भिः परिधीन् इव ॥**

**श्रीधरः : **तुल्यम् ऐश्वर्यं बलं च श्रीश् च येषां तैर् दैत्य-यूथपैर् वृतो ययाव् इति द्वयोर् अन्वयः । परिधीन् दिशः ॥१०॥

**क्रम-सन्दर्भः : **तुल्यैश्वर्य इत्य्-आदि-त्रयोदशकम् ॥१०॥

**विश्वनाथः : **दैत्य-यूथपैर् सन्न् इन्द्र-पुरीं ययाव् इति द्वितीयेनान्वयः । परिधीन् दिशः ॥१०॥

—ओ)०(ओ—

**॥ ८.१५.११ ॥**

**वृतो विकर्षन् महतीम् आसुरीं ध्वजिनीं विभुः ।**

**ययाव् इन्द्र-पुरीं स्वृद्धां कम्पयन्न् इव रोदसी ॥**

**श्रीधरः : **स्व्-ऋद्धाम् अति-समृद्धाम् ॥११॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ८.१५.१२ ॥**

**रम्याम् उपवनोद्यानैः श्रीमद्भिर् नन्दनादिभिः ।**

**कूजद्-विहङ्ग-मिथुनैर् गायन्-मत्त-मधुव्रतैः ॥**

**श्रीधरः : **धिग् ग्राम्य-सुखं, तथा तथा-विधां पुरीम् अकस्माद् एव परित्यज्येन्द्रादयः पलायिता इति वैराग्यार्थम् इन्द्र-पुरीम् अनुवर्णयति—रम्याम् इति सार्धैर् एकादशभिः । उपवनानि फल-प्रधानानि निकटानि वा, उद्यानानि पुष्प-प्रधानानि दूर-स्थानि वा तैः रम्याम् । कूजन्ति विहङ्ग-मिथुनानि येषु । गायन्तो मत्ता मधु-व्रता येषु ॥१२॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ८.१५.१३ ॥**

**प्रवाल-फल-पुष्पोरु- भार-शाखामर-द्रुमैः ।**

**हंस-सारस-चक्राह्व- कारण्डव-कुलाकुलाः ।**

**नलिन्यो यत्र क्रीडन्ति प्रमदाः सुर-सेविताः ॥**

**श्रीधरः : **प्रवालादीनाम् उरुर् भारो यासु ताः शाखा येषां तेऽमर-द्रुमा येषु तैः । यत्र यासु सुर-सेविताः प्रमदाः क्रीडन्ति ता हंसादि-कुलैर् आकुला व्याप्ता नलिन्यः सरांसि यत्र येषु सन्ति तैर् उपवनोद्यानै रम्याम् इति पूर्वेणैवान्वयः ॥१३॥

**क्रम-सन्दर्भः : _न व्याख्यातम्।_**

**विश्वनाथः : **प्रवालादीनाम् उरुर् भारो यासु ताः शाखा येषां तेऽमर-द्रुमा येषु तैः । यत्र नन्दन्ऽअदि-वनेषु नलिन्यः सरस्यः सन्ति । यासु नलिनीषु प्रमदाः स्त्रियः ॥१३॥

—ओ)०(ओ—

**॥ ८.१५.१४ ॥**

**आकाश-गङ्गया देव्या वृतां परिख-भूतया ।**

**प्राकारेणाग्नि-वर्णेन साट्टालेनोन्नतेन च ॥**

**श्रीधरः : **किं च, परिखा-भूतया आकाश-गङ्गया वृताम् । प्राकारेण सौवर्णेन चावृताम् । अट्टालाः प्राकारोपरि रचितान्य् उन्नतानि युद्ध-स्थानानि तत्-सहितेन ॥१४॥

**क्रम-सन्दर्भः : _न व्याख्यातम्।_**

**विश्वनाथः :** पुरीं विशिनष्टि । आकाशेत्य्-आदि । परिखा-भूतया परिखा-रूपया ॥१४॥

—ओ)०(ओ—

**॥ ८.१५.१५ ॥**

**रुक्म-पट्ट-कपाटैश् च द्वारैः स्फटिक-गोपुरैः ।**

**जुष्टां विभक्त-प्रपथां विश्वकर्म-विनिर्मिताम् ॥**

**श्रीधरः : **रुक्म-पट्टानि कपाटानि येषु तैर् द्वारैर् अवान्तरैः स्फटिक-मयैर् गोपुरैश् च पुर-द्वारैर् जुष्टाम् । विभक्ताः प्रपथा राज-मार्गा यस्याम् ॥१५॥

**क्रम-सन्दर्भः : _न व्याख्यातम्।_**

**विश्वनाथः : **गोपुरं पुर-द्वारम् । विभक्ताः प्रपथा राज-मार्गा यस्याम् ताम् ॥१५॥

—ओ)०(ओ—

**॥ ८.१५.१६ ॥**

**सभा-चत्वर-रथ्याढ्यां विमानैर् न्यर्बुदैर् युताम् ।**

**शृङ्गाटकैर् मणिमयैर् वज्र-विद्रुम-वेदिभिः ॥**

**श्रीधरः : **सभा उपवेश-स्थानानि, चत्वराण्य् अङ्गनानि, रथ्या उपमार्गास् तैर् आढ्यां संपन्नाम् । न्यर्बुदं दश-कोटयस् तैर् गणनीयैर् अनन्तैर् विमानैर् युताम् । वज्र-विद्रुम-मय्यो वेदयो येषु तैः । शृङ्गाटकैश् चतुष्पथैर् युताम् ॥१६॥

**क्रम-सन्दर्भः : _न व्याख्यातम्।_**

**विश्वनाथः : **सभा उपवेश-स्थानानि, चत्वराण्य् अङ्गनानि, रथ्या उपमार्गाः, शृङ्गाटकैश् चतुष्पथैः ॥१६॥

—ओ)०(ओ—

**॥ ८.१५.१७ ॥**

**यत्र नित्य-वयो-रूपाः श्यामा विरज-वाससः ।**

**भ्राजन्ते रूपवन्-नार्यो ह्य् अर्चिर्भिर् इव वह्नयः ॥**

**श्रीधरः : **नित्यं वयस् तारुण्यं रूपं च सौकुमार्यं यासां ताः रूप-वन्-नार्यः स्व्-अलङ्कृताः स्त्रियः यत्र यस्यां भ्राजन्ते ॥१७॥

**क्रम-सन्दर्भः : **तत्र नार्य अर्चिर्भिर् इति प्लुतत्वाद् उत्वा-भावः ॥१७॥

**विश्वनाथः : **


    शीत-काले भवेद् उष्णा उष्म-काले सुशीतलाः ।


    स्तनौ सुकठिनौ यासां ताः श्यामाः परिकीर्तिताः ॥१७॥

—ओ)०(ओ—

**॥ ८.१५.१८ ॥**

**सुर-स्त्री-केश-विभ्रष्ट- नव-सौगन्धिक-स्रजाम् ।**

**यत्रामोदम् उपादाय मार्ग आवाति मारुतः ॥**

**श्रीधरः : **सुर-स्त्रीणां केशेभ्यो विभ्रष्टानां नव-सौगन्धिक-स्रजाम् आमोदम् ॥१८॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ८.१५.१९ ॥**

**हेम-जालाक्ष-निर्गच्छद्- धूमेनागुरु-गन्धिना ।**

**पाण्डुरेण प्रतिच्छन्न- मार्गे यान्ति सुर-प्रियाः ॥**

**श्रीधरः : **हेम-गवाक्षेभ्यो निर्गच्छता धूमेन । सुर-प्रिया अप्सरसः ॥१९॥

**क्रम-सन्दर्भः : _न व्याख्यातम्।_**

**विश्वनाथः : **हेम-मयेभ्यो जालआक्षेभ्यो गवाक्षेभ्यः । सुर-प्रिया अप्सरसः ॥१९॥

—ओ)०(ओ—

**॥ ८.१५.२० ॥**

**मुक्ता-वितानैर् मणि-हेम-केतुभिर्**

**नाना-पताका-वलभीभिर् आवृताम् ।**

**शिखण्डि-पारावत-भृङ्ग-नादितां**

**वैमानिक-स्त्री-कल-गीत-मङ्गलाम् ॥**

**श्रीधरः : **मुक्ता-मयैर् वितानैर् मणि-हेम-मयैः केतुभिश् च ध्वजैर् नाना-पताका-युक्ताभिर् वलभीभिश् च विमानानां पुरोभागैर् आवृतां व्याप्ताम् । वैमानिक-स्त्रीनां कल-गीतैर् मङ्गलाम् ॥२०॥

**क्रम-सन्दर्भः : _न व्याख्यातम्।_**

**विश्वनाथः : **मुक्ता-मयैर् वितानैश् चन्द्रातपैर् मणि-हेम-मयैः केतुभिर् ध्वजैः पताका-युक्ताभिर् वलभीभिर् अट्टोपरि-वर्ति-गृहैः ॥२०॥

—ओ)०(ओ—

**॥ ८.१५.२१ ॥**

**मृदङ्ग-शङ्खानक-दुन्दुभि-स्वनैः**

**सताल-वीणा-मुरजेष्ट-वेणुभिः ।**

**नृत्यैः सवाद्यैर् उपदेव-गीतकैर्**

**मनोरमां स्व-प्रभया जित-प्रभाम् ॥**

**श्रीधरः : **उपदेवानां गन्धर्वादीनां गीतकैश् च मनोरमाम् । जिता प्रभा साक्षाद् दीप्त्य्-अधिष्ठात्री देवता यया ताम् । अन्यैर् अजित-प्रभाम् इति वा । पाठान्तरे जिता ग्रहाः सूर्यादयो यया ॥२१॥

**क्रम-सन्दर्भः : _न व्याख्यातम्।_**

**विश्वनाथः : **जित-प्रभा साक्षात् तद्-दीप्त्य्-अधिष्ठात्री देवतापि यया ताम् । जित-ग्रहाम् इति पाठे जित-सूर्यादिकम् ॥२१॥

—ओ)०(ओ—

**॥ ८.१५.२२ ॥**

**यां न व्रजन्त्य् अधर्मिष्ठाः खला भूत-द्रुहः शठाः ।**

**मानिनः कामिनो लुब्धा एभिर् हीना व्रजन्ति यत् ॥**

**श्रीधरः : **यत् याम् ॥२२॥

**क्रम-सन्दर्भः : **याम् इति मानिन इत्य्-आदय ऐहिका एव ज्ञेयाः ॥२२॥

**विश्वनाथः :** एभिः खलत्वादिभिः ॥२२॥

—ओ)०(ओ—

**॥ ८.१५.२३ ॥**

**तां देव-धानीं स वरूथिनी-पतिर्**

**बहिः समन्ताद् रुरुधे पृतन्यया ।**

**आचार्य-दत्तं जलजं महा-स्वनं**

**दध्मौ प्रयुञ्जन् भयम् इन्द्र-योषिताम् ॥**

**श्रीधरः, विश्वनाथः : **पृतन्यया सेनया ॥२३॥

**क्रम-सन्दर्भः : _न व्याख्यातम्।_**

—ओ)०(ओ—

**॥ ८.१५.२४ ॥**

**मघवांस् तम् अभिप्रेत्य बलेः परमम् उद्यमम् ।**

**सर्व-देव-गणोपेतो गुरुम् एतद् उवाच ह ॥**

_न कतमेनापि व्याख्यातम्।_

—ओ)०(ओ—

**॥ ८.१५.२५ ॥**

**भगवन्न् उद्यमो भूयान् बलेर् नः पूर्व-वैरिणः ।**

**अविषह्यम् इमं मन्ये केनासीत् तेजसोर्जितः ॥**

**श्रीधरः : **केन हेतुनैवं तेजसोर्जित आसीत् ॥२५॥

**क्रम-सन्दर्भः : _न व्याख्यातम्।_**

**विश्वनाथः :** इमम् उद्यमं बलिं वा, आसीत् अभूत् ॥२५॥

—ओ)०(ओ—

**॥ ८.१५.२६ ॥**

**नैनं कश्चित् कुतो वापि प्रतिवोढुम् अधीश्वरः ।**

**पिबन्न् इव मुखेनेदं लिहन्न् इव दिशो दश ।**

**दहन्न् इव दिशो दृग्भिः संवर्ताग्निर् इवोत्थितः ॥**

**श्रीधरः : **प्रतिवोढुम् अपाकर्तुम् ॥२६॥

**क्रम-सन्दर्भः : _न व्याख्यातम्।_**

**विश्वनाथः : **प्रतिवोढुम् युद्धादिभिः प्रतिकर्तुम् । यतः पिबन्न् इवायं बलिः ॥२६॥

—ओ)०(ओ—

**॥ ८.१५.२७ ॥**

**ब्रूहि कारणम् एतस्य दुर्धर्षत्वस्य मद्-रिपोः ।**

**ओजः सहो बलं तेजो यत एतत् समुद्यमः ॥**

**श्रीधरः, विश्वनाथः : **यतः कारणाद् ओज-आदि । यतश् च ओज-आदेर् एतस्य समुद्यमः ॥२७॥

**क्रम-सन्दर्भः : _न व्याख्यातम्।_**

—ओ)०(ओ—

**॥ ८.१५.२८ ॥**

**श्री-गुरुर् उवाच—**

**जानामि मघवन् छत्रोर् उन्नतेर् अस्य कारणम् ।**

**शिष्यायोपभृतं तेजो भृगुभिर् ब्रह्म-वादिभिः ॥**

**श्रीधरः : **उपभृतं सञ्चितम् ॥२८॥

**क्रम-सन्दर्भः : _न व्याख्यातम्।_**

**विश्वनाथः :** शिष्याय श्रद्ध-भक्त्य्-अतिशयेन स्व-सर्वस्वोपहारकाय बलये तेजः स्वीयम् एव उपभृतं प्रत्युपहारत्वेन दत्तम् इत्य् अर्थः । तस्माद् इदं न बलेस् तेजः, किन्तु ब्रह्म-तेज एव । अतः सुतरां भवद्भिर् दुर्वारम् इति भावः । तेन तेभ्यो भृगुभ्यो न न्यूना वयम् अपि तथैव श्रद्धा-भक्त्य्-आदिना त्वया प्रसादिता यद्य् अभविष्याम, तदा सम्प्रति त्वम् अप्य् अस्मत्-तेजसा परिपूर्ण इमं बलिम् अजेष्य एवेत्य् उपालम्भोऽनुध्वनितः ॥२८॥

—ओ)०(ओ—

**॥ ८.१५.२९-३० ॥**

**ओजस्विनं बलिं जेतुं न समर्थोऽस्ति कश्चन ।**

**भवद्-विधो भवान् वापि वर्जयित्वेश्वरं हरिम् ॥**

**विजेष्यति न कोऽप्य् एनं ब्रह्म-तेजः-समेधितम् ।**

**नास्य शक्तः पुरः स्थातुं कृतान्तस्य यथा जनाः ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** योद्धुम् अनेनाधुना निर्गच्छामि न वेति चेद् अत आह—भवद्-विध इति ॥२९॥

—ओ)०(ओ—

**॥ ८.१५.३१ ॥**

**तस्मान् निलयम् उत्सृज्य यूयं सर्वे त्रि-विष्टपम् ।**

**यात कालं प्रतीक्षन्तो यतः शत्रोर् विपर्ययः ॥**

**श्रीधरः : **तत्रोचितं मन्त्रम् आह—तस्माद् यूयं त्रि-विष्टपम् उत्सृज्य निलयम् अदर्शनं यात । यतः कालात् ॥३१॥

**क्रम-सन्दर्भः : _न व्याख्यातम्।_**

**विश्वनाथः :** एतत्-समयोचितं मन्त्रं ब्रूहीति चेद् अत आह—तस्माद् इति । यतः कालात् शत्रोर् विपर्ययः पराभवो भावी, तं कालं प्रतीक्षमाणा इत्य् अर्थः ॥३१॥

—ओ)०(ओ—

**॥ ८.१५.३२ ॥**

**एष विप्र-बलोदर्कः सम्प्रत्य् ऊर्जित-विक्रमः ।**

**तेषाम् एवापमानेन सानुबन्धो विनङ्क्ष्यति ॥**

**श्रीधरः : **केनास्य विपर्ययः स्याद् इत्य् अत आह—एष इति । विप्राणां बलेनोदर्क उत्तरोत्तरम् अधिकं फलं यस्य सः ॥३२॥

**क्रम-सन्दर्भः : **तेषाम् एवापमानेनेति । यद्यपि भगवत्-पक्षपातेन व्यावहारिक-गुरूणां वचनातिक्रम-रूपोऽवमानो न दोषावहः, गुरुर् न स स्यात् [भा।पु। ५.५.१८] इत्य्-आद्य्-उक्तेः, तथाप्य् एवं केवलम् अनेन व्यवहार-दृष्ट्यैवोक्तं, तादृश-तत्-पक्षपातस् तु तद्-विधानाम् अयोग्यः[^८६] । व्यवहार-सुखाभिध-दुःखम् अञ्जसा परित्यज्य भगवद्-भक्ति-मय-परम-सुखं दत्त्वा परम-गुणायैव सम्पद्यते स्म । तथैव स्वयं तेनैव विभावितं[^८७] यत्, तद् दर्शितं च पञ्चम-स्कन्धे—नूनं बतायं भगवान् अर्थेषु न निष्णातो योऽसाव् इन्द्रो यस्य सचिवो मन्त्राय वृतः [भा।पु। ५.२४.२४] इत्य्-आदिना । यत्र भगवान् अपि द्वार-पालायिततया परम-वशो जातः । कियद् वा, स्वर्ग-राज्यं यत्रैवानुषङ्गिकतया स्वर्गाधिकं पाताल-राज्यं मन्वन्तरान्तरे तद् ऐन्द्र्यं चेति ॥३१॥

**विश्वनाथः : _न व्याख्यातम्।_**

—ओ)०(ओ—

**॥ ८.१५.३३ ॥**

**एवं सुमन्त्रितार्थास् ते गुरुणार्थानुदर्शिना ।**

**हित्वा त्रि-विष्टपं जग्मुर् गीर्वाणाः काम-रूपिणः ॥**

**श्रीधरः : **सुमन्त्रितोऽर्थः कार्यं येषां ते । निलयं जग्मुः ॥३३॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ८.१५.३४ ॥**

**देवेष्व् अथ निलीनेषु बलिर् वैरोचनः पुरीम् ।**

**देव-धानीम् अधिष्ठाय वशं निन्ये जगत्-त्रयम् ॥**

_न कतमेनापि व्याख्यातम्।_

—ओ)०(ओ—

**॥ ८.१५.३५ ॥**

**तं विश्व-जयिनं शिष्यं भृगवः शिष्य-वत्सलाः ।**

**शतेन हयमेधानाम् अनुव्रतम् अयाजयन् ॥**

**श्रीधरः : **एवं प्राप्तम् इन्द्र-पदं स्थिरी-कर्तुम् अयाजयन् । अनुव्रतम् अनुवर्तिनम् ॥३५॥

**क्रम-सन्दर्भः : _न व्याख्यातम्।_**

**विश्वनाथः : **अयाजयन् तदीयेन्द्र-पद-स्थिरी-भावार्थम् इति भावः ॥३५॥

—ओ)०(ओ—

**॥ ८.१५.३६ ॥**

**ततस् तद्-अनुभावेन भुवन-त्रय-विश्रुताम् ।**

**कीर्तिं दिक्षु-वितन्वानः स रेज उडुराड् इव ॥**

_न कतमेनापि व्याख्यातम्।_

—ओ)०(ओ—

**॥ ८.१५.३७ ॥**

**बुभुजे च श्रियं स्वृद्धां द्विज-देवोपलम्भिताम् ।**

**कृत-कृत्यम् इवात्मानं मन्यमानो महामनाः ॥**

**श्रीधरः : **द्विज-देवैर् ब्राह्मणैर् उपलम्भितां प्रापिताम् ॥३७॥

**क्रम-सन्दर्भः : _न व्याख्यातम्।_**

**विश्वनाथः :** द्विज-देवा विप्राः ॥३७॥

—ओ)०(ओ—

इति सारार्थ-दर्शिन्यां हर्षिण्यां भक्त-चेतसाम् ।

अष्टमेऽसौ पञ्चदशः सङ्गतः सङ्गतः सताम् ॥*॥

 —ओ)०(ओ—


    इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्याम् अष्टम-स्कन्धे 


    बलि-विजयो नाम 


    पञ्चदशोऽध्यायः ।

॥ ८.१५ ॥

(८.१६)


### अथ षोडशोऽध्यायः


## कश्यपादिति-संवादे पयो-व्रत-कथनं

**॥ ८.१६.१ ॥**

**श्री-शुक उवाच—**

**एवं पुत्रेषु नष्टेषु देव-मातादितिस् तदा ।**

**हृते त्रि-विष्टपे दैत्यैः पर्यतप्यद् अनाथवत् ॥**

**श्रीधरः :**

षोडशे पुत्र-नाशेन शोचन्त्या अदितेः पतिः ।

प्रार्थितः कश्यपः प्राह पयो-व्रतम् इतीर्यते ॥

इदानीं श्री-वामनावतार-प्रसङ्गम् आह—एवम् इत्य्-आदि यावत् समाप्ति । नष्टेष्व् अदृष्टेषु सत्सु ॥१॥

**क्रम-सन्दर्भः : _न व्याख्यातम्।_**

**विश्वनाथः :**

षोडशे कश्यप-प्रश्नैर् अदितिस् तं न्यवेदयत् ।

स्व-पुत्र-दुःख-तच्-छान्त्यै स प्रोवाच पयो-व्रतम् ॥

नष्टेष्व् अदृष्टेषु सत्सु ॥१॥

**—**ओ)०(ओ**—**

**॥ ८.१६.२ ॥**

**एकदा कश्यपस् तस्या आश्रमं भगवान् अगात् ।**

**निरुत्सवं निरानन्दं समाधेर् विरतश् चिरात् ॥**

_न कतमेनापि व्याख्यातम्।_

**—**ओ)०(ओ**—**

**॥ ८.१६.३ ॥**

**स पत्नीं दीन-वदनां कृतासन-परिग्रहः ।**

**सभाजितो यथा-न्यायम् इदम् आह कुरूद्वह ॥**

**श्रीधरः : **स कश्यपः पत्नीम् इदम् आह ॥३॥

**क्रम-सन्दर्भः :_न व्याख्यातम्।_**

**विश्वनाथः : **स कश्यपः ॥३॥

**—**ओ)०(ओ**—**

**॥ ८.१६.४ ॥**

**अप्य् अभद्रं न विप्राणां भद्रे लोकेऽधुनागतम् ।**

**न धर्मस्य न लोकस्य मृत्योश् छन्दानुवर्तिनः ॥**

**श्रीधरः : **दीन-वदनत्वादिकम् आलक्ष्य बहुधा विकल्पयन् पृच्छति—अप्य् अभद्रम् इति सप्तभिः । हे भद्रे ! मृत्योश् छन्दम् इच्छाम् अनुवर्तत इति तथा, मृत्यु-वश-वर्तिनो जनस्येत्य् अर्थः ॥४॥

**क्रम-सन्दर्भः : **अपि प्रश्ने । विप्राणाम् अभद्रं नागतं न प्राप्तं, न वा धर्मस्य, न वा लोकस्य । लोकं विशिनष्टि—मृत्योश् छन्दानुवर्तिनः ॥४॥

**विश्वनाथः : **दीन-वदनत्वादेः कारणं विकल्पयन् बहुधा पृच्छति—अप्य् अभद्रम् इति सप्तभिः । अपीति प्रश्ने । विप्राणाम् अभद्रं नागतं न प्राप्तं न वा धर्मस्य न वा लोकस्य । लोकं विशिनष्टि—मृत्योश् छन्दम् इच्छाम् अनुवर्तत इति तस्य ॥४॥

**—**ओ)०(ओ**—**

**॥ ८.१६.५ ॥**

**अपि वाकुशलं किञ्चिद् गृहेषु गृह-मेधिनि ।**

**धर्मस्यार्थस्य कामस्य यत्र योगो ह्य् अयोगिनाम् ॥**

**श्रीधरः : **हे गृह-मेधिनि ! अपि वा किं वा गृहेषु धर्मादेः किञ्चिद् अकुशलम् इति काक्वा प्रश्नः । यत्र येषु गृहेषु । अयोगिनाम् अपि योगः स्व-धर्मादिना योग-फलं भवति ॥५॥

**क्रम-सन्दर्भः :_न व्याख्यातम्।_**

**विश्वनाथः : **अकुशलम् वा धर्मादेः । यत्र गृहेषु अयोगिनाम् कर्मिणाम् अपि योगः योग-फल-प्राप्तिः ॥५॥

**—**ओ)०(ओ**—**

**॥ ८.१६.६ ॥**

**अपि वातिथयोऽभ्येत्य कुटुम्बासक्तया त्वया ।**

**गृहाद् अपूजिता याताः प्रत्युत्थानेन वा क्वचित् ॥**

**श्रीधरः : **किं वा, त्वया अपूजिता एवाभ्येत्य गृहाद् याताः ॥६॥

**क्रम-सन्दर्भः :_न व्याख्यातम्।_**

**विश्वनाथः :** पृअत्युत्थानेनाप्य् अपूजिताः ॥६॥

**—**ओ)०(ओ**—**

**॥ ८.१६.७ ॥**

**गृहेषु येष्व् अतिथयो नार्चिताः सलिलैर् अपि ।**

**यदि निर्यान्ति ते नूनं फेरुराज-गृहोपमाः ॥**

**श्रीधरः : **नार्चिता अनर्चिताः सन्तो यदि निर्गच्छन्ति ते गृहः फेरु-राजः शृगाल-राजस् तदीय-विवर-तुल्याः ॥७॥

**क्रम-सन्दर्भः : _न व्याख्यातम्।_**

**विश्वनाथः :** फेरुः शृगालः ॥७॥

**—**ओ)०(ओ**—**

**॥ ८.१६.८ ॥**

**अप्य् अग्नयस् तु वेलायां न हुता हविषा सति ।**

**त्वयोद्विग्न-धिया भद्रे प्रोषिते मयि कर्हिचित् ॥**

**श्रीधरः : **वेलायां होम-काले कर्हिचिन् न हुताः किम् ? ॥८॥

**क्रम-सन्दर्भः, विश्वनाथः : _न व्याख्यातम्।_**

**—**ओ)०(ओ**—**

**॥ ८.१६.९ ॥**

**यत्-पूजया काम-दुघान् याति लोकान् गृहान्वितः ।**

**ब्राह्मणोऽग्निश् च वै विष्णोः सर्व-देवात्मनो मुखम् ॥**

_न कतमेनापि व्याख्यातम्।_

**—**ओ)०(ओ**—**

**॥ ८.१६.१० ॥**

**अपि सर्वे कुशलिनस् तव पुत्रा मनस्विनि ।**

**लक्षयेऽस्वस्थम् आत्मानं भवत्या लक्षणैर् अहम् ॥**

**श्रीधरः : **भवत्या आत्मानं मनः अस्व-स्थम् अप्रकृति-स्थं लक्षणैर् मुख-म्लान्य्-आदिभिर् लक्षयामि ॥१०॥

**क्रम-सन्दर्भः, विश्वनाथः : _न व्याख्यातम्।_**

**—**ओ)०(ओ**—**

**॥ ८.१६.११ ॥**

**श्री-अदितिर् उवाच ।**

**भद्रं द्विज-गवां ब्रह्मन् धर्मस्यास्य जनस्य च ॥**

**त्रि-वर्गस्य परं क्षेत्रं गृहमेधिन् गृहा इमे**

**श्रीधरः : **अस्वास्थ्य-कारणम् अन्यद् अस्तीति वक्तुं त्वत्-पृष्टम् अभद्रादिकं नास्तीत्य् आह—भद्रम् इति द्वाभ्याम् । इमे गृहास् त्रि-वर्गस्य परं क्षेत्रम् उद्भव-स्थानम् । त्रि-वर्गोऽपि यथावद् वर्तत इत्य् अर्थः ॥११॥

**क्रम-सन्दर्भः : **द्विज-गवाम् इति द्विजोपलक्षणत्वाद् गावोऽपि पृष्टा इत्य् अभिप्रायात् ॥११॥

**विश्वनाथः : **त्रि-वर्गस्य क्षेत्रम् उद्भव-स्थानम् । त्रि-वर्गोऽपि यथोचितं वर्तत इत्य् अर्थः ॥११॥

**—**ओ)०(ओ**—**

**॥ ८.१६.१२ ॥**

**अग्नयोऽतिथयो भृत्या भिक्षवो ये च लिप्सवः ।**

**सर्वं भगवतो ब्रह्मन्न् अनुध्यानान् न रिष्यति ॥**

**श्रीधरः : **भगवतस् तवानुध्यानं यन् मया क्रियते, तस्माद् अग्नयोऽतिथय इत्य्-आदि सर्वं न रिष्यति न हीयते ॥१२॥

**क्रम-सन्दर्भः : **सर्वम् इत्य् आदौ, तथापि पुत्र-गत-दुःखं भवत्य् एवापराधत इति भावः ॥१२॥

**विश्वनाथः :** भगवतस् तव । त्वत्-कर्मकाद् अनुध्यानान् न रिष्यति न हीयते ॥१२॥

**—**ओ)०(ओ**—**

**॥ ८.१६.१३ ॥**

**को नु मे भगवन् कामो न सम्पद्येत मानसः ।**

**यस्या भवान् प्रजाध्यक्ष एवं धर्मान् प्रभाषते ॥**

**श्रीधरः : **प्रस्तुतं विज्ञापयितुम् आह—को न्व् इति ॥१३॥

**क्रम-सन्दर्भः, विश्वनाथः : _न व्याख्यातम्।_**

**—**ओ)०(ओ**—**

**॥ ८.१६.१४ ॥**

**तवैव मारीच मनः-शरीरजाः**

**प्रजा इमाः सत्त्व-रजस्-तमो-जुषः।**

**समो भवांस् तास्व् असुरादिषु प्रभो**

**तथापि भक्तं भजते महेश्वरः ॥**

**श्रीधरः : **संपाद्यं कामम् आह—तवैवेति चतुर्भिः ॥१४॥

**क्रम-सन्दर्भः : **मारीचेति पितृ-क्रमागत-प्रभावं सूचयति ॥१४॥

**विश्वनाथः :** तद् अपि कृपया यद्य् एवं पृच्छसि, तर्हि मद्-दुःखोपशमस् त्वया सुकर एवेत्य् आह—तवैवेति चतुर्भिः । महेश्वरो भगवान् जगति सर्वत्र समोऽपि भक्तं यथा भजत्, तथैव त्वं पुत्रेषु मध्ये भक्तिमन्तम् इन्द्रं पालयितुम् अर्हसीति भावः ॥१४॥

**—**ओ)०(ओ**—**

**॥ ८.१६.१५ ॥**

**तस्माद् ईश भजन्त्या मे श्रेयश् चिन्तय सुव्रत ।**

**हृत-श्रियो हृत-स्थानान् सपत्नैः पाहि नः प्रभो ॥**

**श्रीधरः : **सपत्नैर् दैत्यैर् हृता श्रीर् येषाम् । हृतं स्थानं येषाम् इति पुत्राभिप्रायेण बहु-वचनम् ॥१५॥

**क्रम-सन्दर्भः : **ननु, ते श्रीमन्तः, न तु भक्ताः ? तत्राह—तस्माद् ईशेति ॥१५॥

**विश्वनाथः :** न इति पुत्र-साहित्याद् बहु-वचनम् ॥१५॥

**—**ओ)०(ओ**—**

**॥ ८.१६.१६-१७ ॥**

**परैर् विवासिता साहं मग्ना व्यसन-सागरे ।**

**ऐश्वर्यं श्रीर् यशः स्थानं हृतानि प्रबलैर् मम ॥**

**यथा तानि पुनः साधो प्रपद्येरन् ममात्मजाः ।**

**तथा विधेहि कल्याणं धिया कल्याण-कृत्तम ॥**

_न कतमेनापि व्याख्यातम्।_

**—**ओ)०(ओ**—**

**॥ ८.१६.१८ ॥**

**श्री-शुक उवाच—**

**एवम् अभ्यर्थितोऽदित्या कस् ताम् आह स्मयन्न् इव ॥**

**अहो माया-बलं विष्णोः स्नेह-बद्धम् इदं जगत्**

**श्रीधरः : **कः कश्यपः । प्रथमं तावत् पुत्र-स्नेहं त्याजयितुं विस्मय-व्याजेनैव तत्त्वम् उपदिशति, अहो इति सार्धेन ॥१८॥

**क्रम-सन्दर्भः :_न व्याख्यातम्।_**

**विश्वनाथः : **कः कश्यपः । इवेति वस्तुतो न स्मयमानः तस्या दुःखेनान्तर्-दुःखितत्वात् ॥१८॥

**—**ओ)०(ओ**—**

**॥ ८.१६.१९ ॥**

**क्व देहो भौतिकोऽनात्मा क्व चात्मा प्रकृतेः परः ।**

**कस्य के पति-पुत्राद्या मोह एव हि कारणम् ॥**

**श्रीधरः :_न व्याख्यातम्।_**

**क्रम-सन्दर्भः : **आत्मा नित्यश् चिन्तनीयः अनात्म-भूते देहादौ पति-पुत्रादि-बुद्ध्या अतिस्नेहः तद् अन्येषु द्रोहो न कर्तव्य इति तत्त्व-ज्ञानं तां प्रत्य् आह—आत्मा जीवः ॥१९॥

**विश्वनाथः : **आत्मा जीवः । प्रकृतेः प्राकृताद् देहात् परोऽन्यः ॥१९॥

**—**ओ)०(ओ**—**

**॥ ८.१६.२० ॥**

**उपतिष्ठस्व पुरुषं भगवन्तं जनार्दनम् ।**

**सर्व-भूत-गुहा-वासं वासुदेवं जगद्-गुरुम् ॥**

**श्रीधरः : **अत्रापरितुष्यन्तीं प्रत्याह—उपतिष्ठस्वेति द्वाभ्याम् ॥२०॥

**क्रम-सन्दर्भः : **उक्तार्थेऽदत्तचित्तां प्रत्याह—उपतिष्ठस्वेति द्वाभ्याम् । उपतिष्ठस्व भज ॥२०॥

**विश्वनाथः : **तद् अपि पुत्र-स्नेहेन रुदतीं कृपया पुनर् आह—उपतिष्ठस्वेति पुरुषं वस्तुतः पतिम् अहं तु ते लौकिक एव पतिर् इति भावः । भगवन्तं सर्वज्ञम् इति त्वत्-पुत्राणां कल्याणोपायं स एव जानातीति भावः । जननाम्नोऽसुरस्यार्दनं त्वत्-सपत्नान् हन्तुम् अपि स एव समर्थ इति भावः । जनं स्व-भक्तं बलिं त्रिलोकीम् अर्दिष्यति, इन्द्रार्थं याचिष्यते इति तम् इति तु वास्तवोऽर्थः । सर्व-भूतेति बलेर् अन्तः-करणं प्रेर्य गुरु-हेलनम् अपि स एव तं कारयिष्यते इति भावः । वासुदेवे शुद्ध-सत्त्वे आविर्भावतीति वासुदेवम् इति भक्त्या स्वान्तः-करणं शुद्धीकृत्य तत्रैव तं धायन्त्यां त्वयि स दया-सिन्धुर् आविर्भावितुम् अपि न विलम्बिष्यते इति भावः । जगद्-गुरुम् इति तव मम बलेर् इन्द्रस्य सर्व-जगतोऽपि गङ्गा-प्रादुर्भावादिना हितं विधास्यतीति भावः ॥२०॥

**—**ओ)०(ओ**—**

**॥ ८.१६.२१ ॥**

**स विधास्यति ते कामान् हरिर् दीनानुकम्पनः ।**

**अमोघा भगवद्-भक्तिर् नेतरेति मतिर् मम ॥**

**श्रीधरः :** नन्व् एवम्भूत-काम-प्राप्ति-हेतुर् देवान्तर-सेवा प्रसिद्धा ? तत्राह—अमोघेति ॥२१॥

**चैतन्य-मत-मञ्जुषा : **अमोघा भगवत्-सेवा, नेतरा इति मम मतिर् भगवतः श्री-कृष्णस्य । नेतरा विषया मे मतिर् मम विचारः ॥२१॥

**क्रम-सन्दर्भः : _न व्याख्यातम्।_**

**विश्वनाथः :** हरिस् त्वद्-दुःख-हर्ता ॥२१॥

**—**ओ)०(ओ**—**

**॥ ८.१६.२२ ॥**

**श्री-अदितिर् उवाच—**

**केनाहं विधिना ब्रह्मन्न् उपस्थास्ये जगत्-पतिम् ।**

**यथा मे सत्य-सङ्कल्पो विदध्यात् स मनोरथम् ॥**

**श्रीधरः : **उपस्थास्ये भजेयम् ॥२२॥

**क्रम-सन्दर्भः :_न व्याख्यातम्।_**

**विश्वनाथः :** सत्यः सङ्कल्पो यस्मात् ॥२२॥

**—**ओ)०(ओ**—**

**॥ ८.१६.२३ ॥**

**आदिश त्वं द्विज-श्रेष्ठ विधिं तद्-उपधावनम् ।**

**आशु तुष्यति मे देवः सीदन्त्याः सह पुत्रकैः ॥**

**श्रीधरः, विश्वनाथः :_न व्याख्यातम्।_**

**क्रम-सन्दर्भः : **येन देव आशु तुष्यति, तत् तम् उपधावनम् आराधन-रूपं विधिम् आदिश ॥२३॥

**—**ओ)०(ओ**—**

**॥ ८.१६.२४ ॥**

**श्री-कश्यप उवाच—**

**एतन् मे भगवान् पृष्टः प्रजा-कामस्य पद्मजः ।**

**यद् आह ते प्रवक्ष्यामि व्रतं केशव-तोषणम् ॥**

**श्रीधरः, विश्वनाथः :_न व्याख्यातम्।_**

**क्रम-सन्दर्भः : **मे मया पृष्टः पद्मजः प्रजा-कामस्य जनस्य यद् व्रतं मे आह—

एतत् ते प्रवक्ष्यामीत्य् अन्वयः ॥२४॥

**—**ओ)०(ओ**—**

**॥ ८.१६.२५ ॥**

**फाल्गुनस्यामले पक्षे द्वादशाहं पयो-व्रतम् ।**

**अर्चयेद् अरविन्दाक्षं भक्त्या परमयान्वितः ॥**

**श्रीधरः, क्रम-सन्दर्भः :_न व्याख्यातम्।_**

**विश्वनाथः :** पयसा व्रतं यस्य सः पयः-पायीत्य् अर्थः ॥२५॥

**—**ओ)०(ओ**—**

**॥ ८.१६.२६ ॥**

**सिनीवाल्यां मृदालिप्य स्नायात् क्रोड-विदीर्णया ।**

**यदि लभ्येत वै स्रोतस्य् एतं मन्त्रम् उदीरयेत् ॥**

**श्रीधरः, क्रम-सन्दर्भः :_न व्याख्यातम्।_**

**विश्वनाथः :** तत्रादौ पूर्वेद्युः कृत्यम् आह—सिनीवाल्याम् अमावस्यायां क्रोड-विदीर्णया वराहोत्खातया मृदा । यदि लभ्येतैतत् काकाक्षि-गोलक-न्यायेनोभयत्रान्वितम् ॥२६॥

**—**ओ)०(ओ**—**

**॥ ८.१६.२७ ॥**

**त्वं देव्य् आदि-वराहेण रसायाः स्थानम् इच्छता ।**

**उद्धृतासि नमस् तुभ्यं पाप्मानं मे प्रणाशय ॥**

**श्रीधरः, क्रम-सन्दर्भः :_न व्याख्यातम्।_**

**विश्वनाथः :** तत्रावाहनादौ नव-मन्त्रान् आह—नम इति ॥२७॥

**—**ओ)०(ओ**—**

**॥ ८.१६.२८-२९ ॥**

**निर्वर्तितात्म-नियमो देवम् अर्चेत् समाहितः ।**

**अर्चायां स्थण्डिले सूर्ये जले वह्नौ गुराव् अपि ॥**

**नमस् तुभ्यं भगवते पुरुषाय महीयसे ।**

**सर्व-भूत-निवासाय वासुदेवाय साक्षिणे ॥**

_न कतमेनापि व्याख्यातम्।_

**—**ओ)०(ओ**—**

**॥ ८.१६.३० ॥**

**नमोऽव्यक्ताय सूक्ष्माय प्रधान-पुरुषाय च ।**

**चतुर्-विंशद्-गुण-ज्ञाय गुण-सङ्ख्यान-हेतवे ॥**

**श्रीधरः, क्रम-सन्दर्भः :_न व्याख्यातम्।_**

**विश्वनाथः :** चतुर्विंशतिं गुणान् वैशेषिकोक्तान् रूपादीन् साङ्ख्योक्तानि तत्त्वानि वा जानातीति तस्मै । गुण-सङ्ख्यानस्य साङ्ख्य-शास्त्रस्य हेतवे प्रवर्तकाय ॥३०॥

**—**ओ)०(ओ**—**

**॥ ८.१६.३१ ॥**

**नमो द्वि-शीर्ष्णे त्रि-पदे चतुः-शृङ्गाय तन्तवे ।**

**सप्त-हस्ताय यज्ञाय त्रयी-विद्यात्मने नमः ॥**

**श्रीधरः : **एवं सामान्यतो नत्वा गुणावतारान् प्रणमति त्रिभिः, तत्रादौ मन्त्रोक्त-यज्ञ-रूपेण विष्णोः प्रणामो नम इति । द्वे शीर्षे यस्य । त्रयः पादा यस्य । तन्तवे फल-विस्तारकाय । त्रय्यां विद्यायाम् आत्मा यस्येति, त्रिधा बद्धः इत्य् अस्यार्थ उक्तः । तथा च मन्त्रः—


    चत्वारि शृङ्गा त्रयो अस्य पादा द्वे शीर्षे सप्त हस्तासो अस्य । 


    त्रिधा बद्धो वृषभो रोरवीति महो देवो मर्त्याम् आ विवेश ॥ [ऋ।वे। ४.५८.३]


    मार्ग-मुद्गवदालूनः सोऽयं प्राज्ञैर् यथा-यथम् । 


    विष्णुस् तु यज्ञ-रूपेण स्तूयतेऽनेन तत्त्वतः ॥ इति । 

तथा च यास्कः—


    चत्वारि शृङ्गेति वेदा वा एत उक्तास् त्रयोऽस्य पादाः सवनानि त्रिणि द्वे शीर्षे प्रायणीयोदयनीये सप्त-हस्तासः सप्त-च्छन्दांसि त्रि-धा बद्धस् त्रेधा बद्धो मन्त्र-ब्राह्मण-कल्पैर् वृषभो रोरवीति रोरवणम् अस्य सवन-क्रमेण ऋग्भिर् यजुर्भिः सामभिर् यद् एनम् ऋग्भिः शंसन्ति यजुर्भिर् यजन्ति सामभिः स्तुवन्ति महो देव इत्य् एष हि महान् देवो यद् यज्ञो मर्त्याम् आविवेशेत्य् एष हि मनुष्यान् आविशति यजनाय इति ॥३१॥

**क्रम-सन्दर्भः :_न व्याख्यातम्।_**

**विश्वनाथः :** गुणावतारान् प्रणमति त्रिभिः । तत्रादौ मन्त्रोक्तं यज्ञ-रूपिणं विष्णुं प्रणमति—नम इति । तन्तवे फल-विस्तारकाय । त्रय्यां विद्यायाम् आत्मा यस्येति, त्रिधा बद्धः इत्य् अस्यार्थ उक्तः । तथा च मन्त्रः—


    चत्वारि शृङ्गाणि त्रयोऽस्य पादा द्वे शीर्षे सप्त-हस्ताः, सोऽस्य त्रिधा बद्धो वृषभो रोरवीति महा-देवो मर्त्याम् आविवेश ॥ इति । 


    मार्ग-मुद्गवदालूनः सोऽयं प्राज्ञैर् यथा-यथम् । 


    विष्णुस् तु यज्ञ-रूपेण स्तूयतेऽनेन तत्त्वतः ॥ इति । 

तथा च यास्कः—


    चत्वारि शृङ्गेति वेदा वा एत उक्तास् त्रयोऽस्य पादाः सवनानि त्रिणि द्वे शीर्षे प्रायणीयोदयनीये सप्त-हस्तासः सप्त-च्छन्दांसि त्रि-धा बद्धस् त्रेधा बद्धो मन्त्र-ब्राह्मण-कल्पैर् वृषभो रोरवीति रोरवणम् अस्य सवन-क्रमेण ऋग्भिर् यजुर्भिः सामभिर् यद् एनम् ऋग्भिः शंसन्ति यजुर्भिर् यजन्ति सामभिः स्तुवन्ति महो देव इत्य् एष हि महान् देवो यद् यज्ञो मर्त्याम् आविवेशेत्य् एष हि मनुष्यान् आविशति यजनाय इति ॥३१॥

**—**ओ)०(ओ**—**

**॥ ८.१६.३२ ॥**

**नमः शिवाय रुद्राय नमः शक्ति-धराय च ।**

**सर्व-विद्याधिपतये भूतानां पतये नमः ॥**

_न कतमेनापि व्याख्यातम्।_

**—**ओ)०(ओ**—**

**॥ ८.१६.३३ ॥**

**नमो हिरण्यगर्भाय प्राणाय जगद्-आत्मने ।**

**योगैश्वर्य-शरीराय नमस् ते योग-हेतवे ॥**

**श्रीधरः : **प्राणाय सूत्रात्मने । योगैश्वर्यं शरीरं यस्य ॥३३॥

**क्रम-सन्दर्भः :_न व्याख्यातम्।_**

**विश्वनाथः : **प्राणाय सूत्रात्मने । योगैश्वर्य-मयं शरीरं यस्य तस्मै ॥३३॥

**—**ओ)०(ओ**—**

**॥ ८.१६.३४-३५ ॥**

**नमस् त आदि-देवाय साक्षि-भूताय ते नमः ।**

**नारायणाय ऋषये नराय हरये नमः ॥**

**नमो मरकत-श्याम- वपुषेऽधिगत-श्रिये ।**

**केशवाय नमस् तुभ्यं नमस् ते पीत-वाससे ॥**

**श्रीधरः : **अधिगता प्राप्ता श्रीर् यं तस्मै ॥३५॥

**क्रम-सन्दर्भः, विश्वनाथः :_न व्याख्यातम्।_**

**—**ओ)०(ओ**—**

**॥ ८.१६.३६ ॥**

**त्वं सर्व-वरदः पुंसां वरेण्य वरदर्षभ ।**

**अतस् ते श्रेयसे धीराः पाद-रेणुम् उपासते ॥**

_न कतमेनापि व्याख्यातम्।_

**—**ओ)०(ओ**—**

**॥ ८.१६.३७ ॥**

**अन्ववर्तन्त यं देवाः श्रीश् च तत्-पाद-पद्मयोः ।**

**स्पृहयन्त इवामोदं भगवान् मे प्रसीदताम् ॥**

**श्रीधरः, विश्वनाथः : **तत्-पाद-पद्मयोर् आमोदं स्पृहयन्त इव देवाश् च श्रीश् च यम् अन्ववर्तन्त स मे प्रसीदतु ॥३७॥

**क्रम-सन्दर्भः :_न व्याख्यातम्।_**

**—**ओ)०(ओ**—**

**॥ ८.१६.३८ ॥**

**एतैर् मन्त्रैर् हृषीकेशम् आवाहन-पुरस्कृतम् ।**

**अर्चयेच् छ्रद्धया युक्तः पाद्योपस्पर्शनादिभिः ॥**

**श्रीधरः : **आवाहने पुरस्-कृतं संमानितम् ॥३८॥

**क्रम-सन्दर्भः :_न व्याख्यातम्।_**

**विश्वनाथः :** एतैर् मन्त्रैर् आवाहनेन पुरस्कृतं संमानितं स्वः-पुरस्थीकृतम् इति वा । उपस्पर्शनम् आचमनीयम् ॥३८॥

**—**ओ)०(ओ**—**

**॥ ८.१६.३९ ॥**

**अर्चित्वा गन्ध-माल्याद्यैः पयसा स्नपयेद् विभुम् ।**

**वस्त्रोपवीताभरण- पाद्योपस्पर्शनैस् ततः ।**

**गन्ध-धूपादिभिश् चार्चेद् द्वादशाक्षर-विद्यया ॥**

**श्रीधरः, क्रम-सन्दर्भः :_न व्याख्यातम्।_**

**विश्वनाथः :** प्रथमं पाद्यादिभिर् अर्चित्वा स्नापयेत् । स्नाप꣡ वस्त्रोपवीताभरण-परिधापनानन्तरं पुनर् अपि पाद्यादिभिश् च-कारेणान्यैर् अपि बहुभिर् उपचारैः । पाद्यादि-दाने सर्वत्र मन्त्रम् आह—द्वादशेति ॥३९॥

**—**ओ)०(ओ**—**

**॥ ८.१६.४० ॥**

**शृतं पयसि नैवेद्यं शाल्य्-अन्नं विभवे सति ।**

**ससर्पिः सगुडं दत्त्वा जुहुयान् मूल-विद्यया ॥**

**श्रीधरः : **पयसि शृतं पक्वं पायसम् । मूल-विद्यया द्वादशाक्षरेणैव ॥४०॥

**क्रम-सन्दर्भः :_न व्याख्यातम्।_**

**विश्वनाथः :** पयसि शृतं पक्वम् परमान्नम् ॥४०॥

**—**ओ)०(ओ**—**

**॥ ८.१६.४१ ॥**

**निवेदितं तद्-भक्ताय दद्याद् भुञ्जीत वा स्वयम् ।**

**दत्त्वाचमनम् अर्चित्वा ताम्बूलं च निवेदयेत् ॥**

**श्रीधरः : _न व्याख्यातम्।_**

**चैतन्य-मत-मञ्जुषा :**निवेदितम् इत्य्-आदि । तद्-भक्ताय दद्यात् । स्वयं च भुञ्जीत । वा-शब्दः समुच्चयथार्थः । निवेदित-भक्षणंभक्त्य्-अङ्गम् इति भावः ॥४१॥

**क्रम-सन्दर्भः : **निवेदितम् इत्य् अर्धकम् । भूञ्जीत वेति वा-शब्दः समुच्चये ॥४१॥

**विश्वनाथः : **निवेदितम् सर्वम् एव दद्यात् किञ्चिद् दत्त्वा वा भूञ्जीतेत्य् अर्थः ॥४१॥

**—**ओ)०(ओ**—**

**॥ ८.१६.४२ ॥**

**जपेद् अष्टोत्तर-शतं स्तुवीत स्तुतिभिः प्रभुम् ।**

**कृत्वा प्रदक्षिणं भूमौ प्रणमेद् दण्डवन् मुदा ॥**

**श्रीधरः : **पूर्वोक्ताभिर् अन्याभिश् च स्तुतिभिः ।

**क्रम-सन्दर्भः, विश्वनाथः :_न व्याख्यातम्।_**

**—**ओ)०(ओ**—**

**॥ ८.१६.४३ ॥**

**कृत्वा शिरसि तच्-छेषां देवम् उद्वासयेत् ततः ।**

**द्व्य्-अवरान् भोजयेद् विप्रान् पायसेन यथोचितम् ॥**

**श्रीधरः : **तस्य शेषां निर्माल्यम् । द्वाव् अवरौ येषां तान् । असंभवे द्वाव् अपि भोजयेद् इत्य् अर्थः ॥४३॥

**क्रम-सन्दर्भः : **द्वौ अवरौ कनिष्ठ-पक्षौ येषां, द्वौ अवर-सङ्ख्यौ येषां तां, स्त्र्य्-आदीन् इति वा ॥४३॥

**विश्वनाथः :** शेषां निर्माल्यं, उद्वासो विसर्जनम् ॥४३॥

**—**ओ)०(ओ**—**

**॥ ८.१६.४४-४५ ॥**

**भुञ्जीत तैर् अनुज्ञातः सेष्टः शेषं सभाजितैः ।**

**ब्रह्मचार्य् अथ तद्-रात्र्यां श्वो भूते प्रथमेऽहनि ॥**

**स्नातः शुचिर् यथोक्तेन विधिना सुसमाहितः ।**

**पयसा स्नापयित्वार्चेद् यावद् व्रत-समापनम् ॥**

**श्रीधरः : **सभजितैस् तैर् अनुज्ञातः सन् । सेष्टो बन्धुभिः सहितः तस्यां रात्र्यां ब्रह्म-चारी सन् । श्वो-भूते प्रभाते सति ॥४३॥

**क्रम-सन्दर्भः :_न व्याख्यातम्।_**

**विश्वनाथः :** द्वौ अवरौ येषाम् असामर्थेय् द्वाव् अपि भोजयेत् । सभाजितैः स्रक्-ताम्बूलादिना पूजितैस् तैर् दत्ताज्ञः सन् सेष्टः बन्धु-सहितः, श्वो-भूते प्रभाते सति ॥४४-४५॥

**—**ओ)०(ओ**—**

**॥ ८.१६.४६-४७ ॥**

**पयो-भक्षो व्रतम् इदं चरेद् विष्ण्व्-अर्चनादृतः ।**

**पूर्ववज् जुहुयाद् अग्निं ब्राह्मणांश् चापि भोजयेत् ॥**

**एवं त्व् अहर् अहः कुर्याद् द्वादशाहं पयो-व्रतम् ।**

**हरेर् आराधनं होमम् अर्हणं द्विज-तर्पणम् ॥**

**श्रीधरः : **पय एव भक्ष आहारो यस्य ।

**क्रम-सन्दर्भः, विश्वनाथः :_न व्याख्यातम्।_**

**—**ओ)०(ओ**—**

**॥ ८.१६.४८ ॥**

**प्रतिपद्-दिनम् आरभ्य यावच् छुक्ल-त्रयोदशीम् ।**

**ब्रह्मचर्यम् अधः-स्वप्नं स्नानं त्रि-सवनं चरेत् ॥**

**श्रीधरः : **अधः स्वप्नं शयनम् ॥४८॥

**क्रम-सन्दर्भः :_न व्याख्यातम्।_**

**विश्वनाथः :** शुक्ल-त्रयोदश्रीईति प्रथमान्तो द्वितीयान्तश् च क्वाचित्कः पाठः । स्वप्नं शयनम् ॥४८॥

**—**ओ)०(ओ**—**

**॥ ८.१६.४९ ॥**

**वर्जयेद् असद्-आलापं भोगान् उच्चावचांस् तथा ।**

**अहिंस्रः सर्व-भूतानां वासुदेव-परायणः ॥**

_न कतमेनापि व्याख्यातम्।_

**—**ओ)०(ओ**—**

**॥ ८.१६.५० ॥**

**त्रयोदश्याम् अथो विष्णोः स्नपनं पञ्चकैर् विभोः ।**

**कारयेच् छास्त्र-दृष्टेन विधिना विधि-कोविदैः ॥**

**श्रीधरः, विश्वनाथः : **पञ्चकैः पञ्चामृतैः ॥५०॥

**क्रम-सन्दर्भः :_न व्याख्यातम्।_**

**—**ओ)०(ओ**—**

**॥ ८.१६.५१-५७ ॥**

**पूजां च महतीं कुर्याद् वित्त-शाठ्य-विवर्जितः ।**

**चरुं निरूप्य पयसि शिपिविष्टाय विष्णवे ॥**

**सूक्तेन तेन पुरुषं यजेत सुसमाहितः ।**

**नैवेद्यं चातिगुणवद् दद्यात् पुरुष-तुष्टिदम् ॥**

**आचार्यं ज्ञान-सम्पन्नं वस्त्राभरण-धेनुभिः ।**

**तोषयेद् ऋत्विजश् चैव तद् विद्ध्य् आराधनं हरेः ॥**

**भोजयेत् तान् गुणवता सद्-अन्नेन शुचि-स्मिते ।**

**अन्यांश् च ब्राह्मणान् छक्त्या ये च तत्र समागताः ॥**

**दक्षिणां गुरवे दद्याद् ऋत्विग्भ्यश् च यथार्हतः ।**

**अन्नाद्येनाश्व-पाकांश् च प्रीणयेत् समुपागतान् ॥**

**भुक्तवत्सु च सर्वेषु दीनान्ध-कृपणादिषु ।**

**विष्णोस् तत् प्रीणनं विद्वान् भुञ्जीत सह बन्धुभिः ॥**

**नृत्य-वादित्र-गीतैश् च स्तुतिभिः स्वस्ति-वाचकैः ।**

**कारयेत् तत्-कथाभिश् च पूजां भगवतोऽन्वहम् ॥**

_न कतमेनापि व्याख्यातम्।_

**—**ओ)०(ओ**—**

**॥ ८.१६.५८ ॥**

**एतत् पयो-व्रतं नाम पुरुषाराधनं परम् ।**

**पितामहेनाभिहितं मया ते समुदाहृतम् ॥**

**श्रीधरः : **मय च ते समुदाहृतम् ॥५८॥

**क्रम-सन्दर्भः, विश्वनाथः :_न व्याख्यातम्।_**

**—**ओ)०(ओ**—**

**॥ ८.१६.५९ ॥**

**त्वं चानेन महा-भागे सम्यक् चीर्णेन केशवम् ।**

**आत्मना शुद्ध-भावेन नियतात्मा भजाव्ययम् ॥**

_न कतमेनापि व्याख्यातम्।_

**—**ओ)०(ओ**—**

**॥ ८.१६.६० ॥**

**अयं वै सर्व-यज्ञाख्यः सर्व-व्रतम् इति स्मृतम् ।**

**तपः-सारम् इदं भद्रे दानं चेश्वर-तर्पणम् ॥**

**श्रीधरः : **सर्व-यज्ञाख्योऽयं यज्ञः । सर्व-व्रतम् इति च स्मृतम् अतद्-व्रतम् ॥६०॥

**क्रम-सन्दर्भः :_न व्याख्यातम्।_**

**विश्वनाथः : **सर्व-यज्ञाख्योऽयं यज्ञ इत्य् अनेनैकेनैव सर्व-यज्ञाः कृता भवन्तीत्य् अर्थः । एवम् इदं सर्व-व्रतम् तपः-सारम् इति अस्य सर्व-तपस्त्वाद् इति भावः । तेन यज्ञ-सार-व्रत-सार-दान-सार-शब्देनापीदं वाच्यम् इति द्योतितम् । ईश्वर-तर्पणं चेत् च-काराद् ईश्वर-तर्पणोऽयं यज्ञः ईश्वर-तर्पणं व्रतम् इत्य् एवं च वाच्यम् ॥६०॥

**—**ओ)०(ओ**—**

**॥ ८.१६.६१ ॥**

**त एव नियमाः साक्षात् त एव च यमोत्तमाः ।**

**तपो दानं व्रतं यज्ञो येन तुष्यत्य् अधोक्षजः ॥**

**श्रीधरः, क्रम-सन्दर्भः :_न व्याख्यातम्।_**

**विश्वनाथः :** ईश्वर-तर्पणं विना सर्वम् एव विफलम् इति दिग्-दर्शनेनाह त एवेति । अन्ये नियमाद्या एव न स्युः । येनेति नपुंसकम् अनपुंसकेनेत्य्-आदि नैकत्वम् ॥६१॥

**—**ओ)०(ओ**—**

**॥ ८.१६.६२ ॥**

**तस्माद् एतद् व्रतं भद्रे प्रयता श्रद्धयाचर ।**

**भगवान् परितुष्टस् ते वरान् आशु विधास्यति ॥**

_न कतमेनापि व्याख्यातम्।_

**—**ओ)०(ओ**—**

इति सारार्थ-दर्शिन्यां हर्षिण्यां भक्त-चेतसाम् ।

अष्टमे षोडशोऽध्यायः सङ्गतः सङ्गतः सताम् ॥*॥

 —ओ)०(ओ—


    इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां नवम-स्कन्धे 


    कश्यपादिति-संवादे पयो-व्रत-कथनं नाम


    षोडशोऽध्यायः ।

॥ ८.१६ ॥

(८.१७) 


### अथ सप्तदशोऽध्यायः


## वामन-देवाविर्भावः 

अः

**॥ ८.१७.१ ॥**

**श्री-शुक उवाच—**

**इत्य् उक्ता सादिती राजन् स्व-भर्त्रा कश्यपेन वै । ।**

**अतिष्ठद् व्रतम् इदं द्वादशाहम् अतन्द्रिता ॥ ॥**

**श्रीधरः :**

ततः सप्तदशेऽदित्या कृते तस्मिन् व्रते हरिः ।

तत् काम-पूरणायादौ तत् पुत्रोऽभूद् इतीर्यते ॥१॥

**क्रम-सन्दर्भः : _न व्याख्यातम्।_**

**विश्वनाथः :**

व्रतिन्य् एवादितिर् विष्णुं पश्यन्ती तुष्टुवे स ताम् ।

आश्वास्याभूत् सुतो ब्रह्म स्तुतः सप्तदशे प्रभुः ॥१॥

—ओ)०(ओ—

**॥ ८.१७.२-३ ॥**

**चिन्तयन्त्य् एकया बुद्ध्या महा-पुरुषम् ईश्वरम् ।**

**प्रगृह्येन्द्रिय-दुष्टाश्वान् मनसा बुद्धि-सारथिः ॥**

**मनश् चैकाग्रया बुद्ध्या भगवत्य् अखिलात्मनि ।**

**वासुदेवे समाधाय चचार ह पयो-व्रतम् ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** मनसा प्रगृह्य प्रग्रह-रूपेण मनसा वशीकृत्येत्य् अर्थः । मनो-रश्मिर् बुद्धि-सूत इति पूर्वोक्तेः । एकाग्रया एकाग्रीकृतया सौभाग्या मनश् च वशीकृतं वासुदेवे सम्यग् अर्प꣡ ॥२-३॥

—ओ)०(ओ—

।**। ८.१७.४-५ ॥**

**तस्याः प्रादुरभूत् तात भगवान् आदि-पुरुषः ।**

**पीत-वासाश् चतुर्-बाहुः शङ्ख-चक्र-गदा-धरः ॥**

**तं नेत्र-गोचरं वीक्ष्य सहसोत्थाय सादरम् ।**

**ननाम भुवि कायेन दण्डवत्-प्रीति-विह्वला ॥**

_न कतमेनापि व्याख्यातम्।_

—ओ)०(ओ—

**॥ ८.१७.६ ॥**

**सोत्थाय बद्धाञ्जलिर् ईडितुं स्थिता**

**नोत्सेह आनन्द-जलाकुलेक्षणा ।**

**बभूव तूष्णीं पुलकाकुलाकृतिस्**

**तद्-दर्शनात्युत्सव-गात्र-वेपथुः ॥**

**श्रीधरः : **प्रीति-विह्वलत्वाद् एव सा बद्धाञ्जलिः सती स्थिता केवलम् ईडितुं पुनर् नोत्सेहे न शशाक, अपि तु तूष्णीं बभूव । कथं-भूता ? आनन्द-जलैर् आकुले ईक्षणे यस्याः । पुलकैर् आकुला आकृतिर् देहो यस्याः । तस्य दर्शनेन योऽत्युत्सवस् तेन गात्रे वेपथुः कम्पो यस्याः ॥६॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ८.१७.७ ॥**

**प्रीत्या शनैर् गद्गदया गिरा हरिं**

**तुष्टाव सा देव्य् अदितिः कुरूद्वह ।**

**उद्वीक्षती सा पिबतीव चक्षुषा**

**रमा-पतिं यज्ञ-पतिं जगत्-पतिम् ॥**

**श्रीधरः : **तुष्टाव पिबतीवोद्वीक्ष्यमाणेति च क्रिया-भेदात् सेत्य् अस्य पदस्य द्विर्-उक्तिर् अदोषः ॥७॥

**क्रम-सन्दर्भः : **पुनः सा चक्षुषा पिबन्तीवोद्वीक्ष्यमाणा बभूवेत्य् अर्थः ॥७॥

**विश्वनाथः :** उद्वीक्षती उत्कर्षेण तथा वीक्ष्यमाणो यथा चक्षुषा तं पिबतीवोत्प्रेक्षते इत्य् अर्थः । रमा-पतिं तत्-पुत्रेभ्यः सर्व-सम्पत्-प्रदातारं यज्ञ-पतिं यज्ञ-साराख्य-व्रताद् आविर्भवन्तं जगत्-पतिम् अवतीर्य जगद्-उद्धर्तारम् ॥७॥

—ओ)०(ओ—

**॥ ८.१७.८ ॥**

**श्री-अदितिर् उवाच—**

**यज्ञेश यज्ञ-पुरुषाच्युत तीर्थ-पाद ।**

**तीर्थ-श्रवः श्रवण-मङ्गल-नामधेय ॥**

**आपन्न-लोक-वृजिनोपशमोदयाद्य**

**शं नः कृधीश भगवन्न् असि दीन-नाथः**

**श्रीधरः : **

अयत्नतो विनिर्जित्य दैत्यान् अत्यूर्जितान् अपि ।

भक्तान् रक्षितुम् ईशस् त्वम् इत्य् अस्तौद् अदितिस् त्रिभिः ॥ इति ।

यज्ञेशेत्य्-आदि-दशभिः संबोधनैस् तवाशक्यं किम् अपि नास्तीति वदन्ती प्रार्थयते—

शं नः कृधि । यतो दीनानां नथोऽसि त्वम् । तीर्थं श्रवः कीर्तिर् यस्य । श्रवणम् एव मङ्गलं यस्य, तन् नामधेयं यस्य । आपन्नानां शरण-गतानां वृजिनोपशमायोदयो यस्य ॥८॥

**क्रम-सन्दर्भः : _न व्याख्यातम्।_**

**विश्वनाथः :** यज्ञेश हे व्रत-यज्ञ-फल-प्रद ! यज्ञ-पुरुष हे मज्जन्मावधि-यजनीय-पुरुष ! अच्युत ! हे स्व-भक्त-शक्रादि-च्युति-विनाशिन् ! तीर्थ-पाद ! हे गङ्गोत्पादयिष्यच्-चरण-पद्म ! तीर्थ-श्रवः ! हे जगत्-पावनी-भविष्यद्-बलि-च्छलनादि-कीर्ते ! हे कर्णानन्दि-भविष्यद्-उपेन्द्र-त्रिविक्रमादि-नामन् ! हे विपन्न-मद्-विध-जन-दुःख-प्रशमकावतारेत्य् एव भावार्थ-सूचक-सम्बोधन-पदान्य् अदित्या मुखात् स्वयम् एव निःसृतानीति ज्ञेयम् ॥८॥

—ओ)०(ओ—

**॥ ८.१७.९ ॥**

**विश्वाय विश्व-भवन-स्थिति-संयमाय**

**स्वैरं गृहीत-पुरु-शक्ति-गुणाय भूम्ने ।**

**स्व-स्थाय शश्वद्-उपबृंहित-पूर्ण-बोध-**

**व्यापादितात्म-तमसे हरये नमस् ते ॥**

**श्रीधरः :** भूम्ने महते नमः । महत्त्वे हेतवः, विश्वाय विश्वस्य भवन-स्थिति-संयम् आर्थं स्वैरं गृहीताः पुरुशक्तेर् मायाया गुण येन तस्मै । तथापि स्वस्थायाप्रच्युत-स्वरूपाय । कुतः ? शश्वद् उपबृंहितो नित्योर्जितो यः पूर्ण-बोधस् तेन व्यापादितं नित्य-निरस्तम् आत्मनि तमो माया-लक्षणं येन तस्मै ॥९॥

**क्रम-सन्दर्भः : **विश्वाय कार्यस्य कारणाव्यतिरेकात् तद्-रूपत्वेन व्यपदिष्टाय, स्वतस् तु विश्वस्य भवनादयो यस्मात्, तत् न स्वरूपाय । न केवलम् एतावत् तच्-छक्तित्वं, किन्तु स्वैरम् अमर्यादं यथा स्यात् तथा गृहीता धृताः पुरवः शक्तयः साक्षाच् छ्री-प्रभृतयस् तद्-वृत्ति-भूता गुणा ऐश्वर्याद्याश् च येन तस्मै । अतः स्वरूपतो भूम्ने[^८८] परिपूर्णतमाय, अत एव स्वस्थाय नित्यैक-रूपाय, अत एव शश्वद्-उपबृंहितो भक्तानां हृदि नित्यम् एव वर्द्धितो यः पूर्ण-बोधः स्वानुभवः, तेन व्यापादितं नाशितम् आत्म-तम आत्म-विषयः, तद्-अज्ञानांशो येन तस्मै हरये । सर्व-दुःख-हरत्वेन सर्व-मनोहरत्वेन तन्-नाम्ने नमः ॥९॥

**विश्वनाथः : **तवैश्वर्यम् अपारं ज्ञात्वैवाह—त्वाम् एव प्रपद्ये इत्य् आह—विश्वायेति । भूम्ने महते नमः । स्वेषु भक्तेषु तिष्ठतीति तस्मै शश्वद् उपबृंहितो यः पूर्णो बोधः, तेन व्यापादितं नित्य-निरस्तम् आत्मनि तमो माया-लक्षणं येन तस्मै ॥९॥

—ओ)०(ओ—

**॥ ८.१७.१० ॥**

**आयुः परं वपुर् अभीष्टम् अतुल्य-लक्ष्मीर्**

**द्यो-भू-रसाः सकल-योग-गुणास् त्रि-वर्गः ।**

**ज्ञानं च केवलम् अनन्त भवन्ति तुष्टात्**

**त्वत्तो नृणां किम् उ सपत्न-जयादिर् आशीः ॥**

**श्रीधरः : **अस्मदीय-मनो-रथ-पूरणम् ईषत्-करम् एव तवेति कैमुत्य-न्यायेनाह—आयुः परं ब्रह्मायुः । पुनर् अपि द्यौश् च भूश् च रसा-तलं च द्यो-भू-रसाः । द्यौर् इति पृथक् पाठे भूश् च रसाश् च बिल-स्वर्गा इति विग्रहः । रसेति पाठे त्रीणि पदानि । सकला योग-गुणा अणिमादयः ॥१०॥

**क्रम-सन्दर्भः : _न व्याख्यातम्।_**

**विश्वनाथः : **यद् वाञ्छितं तु त्वं पूरयिष्यस्य् एवेति कैमुत्य-न्यायेनाह—आयुर् इति । द्यौर् भूरसा इति समासेनासमासेन च पाठ-द्वयम् । योग-गुणा अणिमाद्याः ॥१०॥

—ओ)०(ओ—

**॥ ८.१७.११ ॥**

**श्री-शुक उवाच—**

**अदित्यैवं स्तुतो राजन् भगवान् पुष्करेक्षणः ।**

**क्षेत्र-ज्ञः सर्व-भूतानाम् इति होवाच भारत ॥**

**श्रीधरः, विश्वनाथः : **क्षेत्र-ज्ञोऽन्तर्यामी ॥११॥

**क्रम-सन्दर्भः : _न व्याख्यातम्।_**

—ओ)०(ओ—

**॥ ८.१७.१२ ॥**

**श्री-भगवान् उवाच—**

**देव-मातर् भवत्या मे विज्ञातं चिर-काङ्क्षितम् ।**

**यत् सपत्नैर् हृत-श्रीणां च्यावितानां स्व-धामतः ॥**

**श्रीधरः : **सपत्नैर् हृता श्रीर् येषां स्व-धामतश् च्यावितानां च पुत्राणां संबन्धि यत् तद् भवत्याश् चिरम् आकाङ्क्षितं मया विज्ञातम् ॥१२॥

**क्रम-सन्दर्भः : _न व्याख्यातम्।_**

**विश्वनाथः : **तस्याः भक्तेः सकामत्वं व्यञ्जयान् नाह यत् सपत्नैर् इति । स्व-पत्नैश् च्यावितानां देवानां यच् चिर-काङ्क्षितं तद् एव भवत्याश् चिर-काङ्क्षितं मया ज्ञातम् ॥१२॥

—ओ)०(ओ—

**॥ ८.१७.१३ ॥**

**तान् विनिर्जित्य समरे दुर्मदान् असुरर्षभान् ।**

**प्रतिलब्ध-जय-श्रीभिः पुत्रैर् इच्छस्य् उपासितुम् ॥**

**श्रीधरः : **काङ्क्षितम् एवाह—तान् इति त्रिभिः । प्रतिलब्धो जयश् च श्रीश् च यैः, तैः पुत्रैः सहोपासितुम् एकत्र स्थातुम् इच्छसि ॥१३॥

**क्रम-सन्दर्भः : _न व्याख्यातम्।_**

**विश्वनाथः : **पुत्रैः सह उप आधिक्येन आसितुम् स्व-राज्ये उपविष्टुम् इच्छसि । यद् वा, तैः सहैव माम् उपासितुं, न त्व् एकाकिनीत्य् अर्थः ॥१३॥

—ओ)०(ओ—

**॥ ८.१७.१४ ॥**

**इन्द्र-ज्येष्ठैः स्व-तनयैर् हतानां युधि विद्विषाम् ।**

**स्त्रियो रुदन्तीर् आसाद्य द्रष्टुम् इच्छसि दुःखिताः ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** आसाद्य स्व-स्थानं प्राप्य ॥१४॥

—ओ)०(ओ—

**॥ ८.१७.१५ ॥**

**आत्मजान् सुसमृद्धांस् त्वं प्रत्याहृत-यशः-श्रियः ।**

**नाक-पृष्ठम् अधिष्ठाय क्रीडतो द्रष्टुम् इच्छसि ॥**

**श्रीधरः : **प्रत्याहृतं यशश् च श्रीश् च यैस् तान् ॥१५॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ८.१७.१६ ॥**

**प्रायोऽधुना तेऽसुर-यूथ-नाथा**

**अपारणीया इति देवि मे मतिः ।**

**यत् तेऽनुकूलेश्वर-विप्र-गुप्ता**

**न विक्रमस् तत्र सुखं ददाति ॥**

**श्रीधरः : **अपारणीया अनतिक्रमणीयाः । यद् यस्मात् अनुकूल ईश्वरः कालो येषां तैर् विप्रैर् गुप्ता रक्षिताः । अनुकूलैर् ईश्वरैः समर्थैर् विप्रैर् गुप्ता इति वा ॥१६॥

**क्रम-सन्दर्भः : _न व्याख्यातम्।_**

**विश्वनाथः : **अनुकूलैर् ईश्वरैः समर्थैश् च विप्रै रक्षिताः ॥१६॥

—ओ)०(ओ—

**॥ ८.१७.१७ ॥**

**अथाप्य् उपायो मम देवि चिन्त्यः**

**सन्तोषितस्य व्रत-चर्यया ते ।**

**ममार्चनं नार्हति गन्तुम् अन्यथा**

**श्रद्धानुरूपं फल-हेतुकत्वात् ॥**

**श्रीधरः : **मम मय चिन्त्य एव । तत्र हेतुः—सन्तोषितस्येत्य्-आदि । श्रद्धानुरूपम् इच्छानुसारेण फल-हेतुत्वात् ॥१७॥

**क्रम-सन्दर्भः : **ममार्चनं कर्तृ श्रद्धाऽनुरूपं गन्तुम् अर्हति । यद् यत् फल-दातृत्वेन प्रतीति-विषयः स्यात्, तत् तत् सर्वम् एव सङ्ग्रहीतुं योग्यं भवति, नात्रान्यथा। कुतः? तत्राह—फल-हेतुकत्वात्, फलम् अत्राव्यभिचारि-भक्ति-रूप-कारणकत्वाद् इत्य् अर्थः॥१७॥_।_

**विश्वनाथः : **गन्तुं भवितुं फलस्य हेतुकत्वात् उत्तम-कारणत्वम्॥१७॥

—ओ)०(ओ—

**॥ ८.१७.१८ ॥**

**त्वयार्चितश् चाहम् अपत्य-गुप्तये**

**पयो-व्रतेनानुगुणं समीडितः ।**

**स्वांशेन पुत्रत्वम् उपेत्य ते सुतान्**

**गोप्तास्मि मारीच-तपस्य् अधिष्ठितः ॥**

**श्रीधरः : **मारीचस्य तपस्य् अधिष्ठाय स्थितः सन् गोप्तास्मि पालयिष्यामि ॥१८॥

**क्रम-सन्दर्भः : **नन्व् एवं सति समरे शत्रु-निर्जयादि-रूपोऽपि मम मनोरथोऽयम् अमोघ-भजनात् त्वत्त एव सिद्ध्येत् ? तत्राह—त्वयार्चित इति । अपत्य-गुप्तय इति, ताम् एव सङ्कल्पयन्तीत्य् अर्थः । सम्प्रति मत्-प्राप्त्यैव तु मनोरथान्तराण्य् अपि जातानीति भावः । पयो-व्रतेनार्चितः तस्यैवानुगुणम् अनुरूपं यथा स्यात् तथा समीडितश् चाहम् इत्य् अन्वयः ॥१८॥

**विश्वनाथः : **मारीचस्य कश्यपस्य तपःसु अधिष्ठाय स्थितः सन् ॥१८॥

—ओ)०(ओ—

**॥ ८.१७.१९ ॥**

**उपधाव पतिं भद्रे प्रजापतिम् अकल्मषम् ।**

**मां च भावयती पत्याव् एवं रूपम् अवस्थितम् ॥**

**श्रीधरः : **अतः पतिम् उपधाव भजस्व ॥१९॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ८.१७.२० ॥**

**नैतत् परस्मा आख्येयं पृष्टयापि कथञ्चन ।**

**सर्वं सम्पद्यते देवि देव-गुह्यं सुसंवृतम् ॥**

**श्रीधरः : देवणांगुह्यं** रहस्यं **सर्वं सुसंवृतं** सुगुप्तं सत् **सम्पद्यते** सिद्ध्यति ॥२०॥

**क्रम-सन्दर्भः- **अत्र श्री-गुरोः श्री-भगवतो वा प्रसाद-लब्धं साधन-साध्य-गतं स्वीय-सर्वस्व-भूतं यत् किम् अपि रहस्यं, तत् तु न कस्मैचित् प्रकाशनीयं, यथाह—नैतद् इति । **सम्पदयते** फलदं भवति ॥२०॥ [भक्ति-सन्दर्भः ३३९]

**विश्वनाथः : _न व्याख्यातम्।_**

—ओ)०(ओ—

**॥ ८.१७.२१ ॥**

**श्री-शुक उवाच—**

**एतावद् उक्त्वा भगवांस् तत्रैवान्तरधीयत ।**

**अदितिर् दुर्लभं लब्ध्वा हरेर् जन्मात्मनि प्रभोः ।**

**उपाधावत् पतिं भक्त्या परया कृत-कृत्यवत् ॥**

**श्रीधरः : **प्रभोर् हरेर् आत्मनि जन्म लब्ध्वा ॥२१॥

**क्रम-सन्दर्भः : _न व्याख्यातम्।_**

**विश्वनाथः :** कृत-कृत्यवत् कृतार्थम् एव ॥२१॥

—ओ)०(ओ—

**॥ ८.१७.२२ ॥**

**स वै समाधि-योगेन कश्यपस् तद् अबुध्यत ।**

**प्रविष्टम् आत्मनि हरेर् अंशं ह्य् अवितथेक्षणः ॥**

**श्रीधरः : **अवितथम् ईक्षणं दृष्टिर् यस्य सः ॥२२॥

**क्रम-सन्दर्भः : _न व्याख्यातम्।_**

**विश्वनाथः : **अवितथेक्षणः अव्यर्थ-ज्ञानः ॥२२॥

—ओ)०(ओ—

**॥ ८.१७.२३ ॥**

**सोऽदित्यां वीर्यम् आधत्त तपसा चिर-सम्भृतम् ।**

**समाहित-मना राजन् दारुण्य् अग्निं यथानिलः ॥**

**श्रीधरः : **अनिलो यथा सर्वत्र समोऽपि दारुणि सङ्घर्षेण वन-दाहकम् अग्निम् आधत्ते, एवं स्वयं पुत्रेषु समोऽपि दैत्य-क्षपणं वीर्यम् आधत्तेत्य् अर्थः ॥२३॥

**क्रम-सन्दर्भः : **वीर्यं भगवद्-रूपं तेजः ॥२३॥

**विश्वनाथः : **वीर्यं भगवद्-रूपं तेजः । समाहित-मना भगवत्-स्वरूपैकाग्र-चित्तः । अनिलो यथा सङ्घर्षेण दारुस्थम् अग्निम् एव मूर्तं दारु-गर्भे प्रकटीकरोति तथैव कश्यपोऽन्तः-करणस्थं भगवन्तम् एव स्व-देह-सङ्गेन तदीय-गर्भ-स्थिरीचकारेत्य् अर्थः । यथैवाग्निर् अनिल-दार्व्-अंशो न भवति, तथैव भगवद्-देहोऽपि कश्यपादित्य्-अंशो न भवतीति शुक्र-शोणित-सम्बन्धो निरस्तः ॥२३॥

—ओ)०(ओ—

**॥ ८.१७.२४ ॥**

**अदितेर् धिष्ठितं गर्भं भगवन्तं सनातनम् ।**

**हिरण्यगर्भो विज्ञाय समीडे गुह्य-नामभिः ॥**

**श्रीधरः : **धिष्ठितम् अधिष्ठाय स्थितम् । समीडे तुष्टावेत्य् अर्थः ॥२४॥

**क्रम-सन्दर्भः : **गुह्येति नाम-मात्रस्य रहस्यतोक्तिः, न त्व् एतावताम् एव, प्रायेण वेद तद् इदं न महा-जनोऽयम् [भा।पु। ६.३.२५] इत्य्-आद्य्-उक्तेः ॥२४॥

**विश्वनाथः : **धिष्ठितम् अधिष्ठितम् । गुह्य-नामभिः समीडे इति स्तुति-मिषेण भक्ति-वश्यस्य भगवतो नाम-सङ्कीर्तन-लक्षणां भक्तिम् एव चकारेत्य् अर्थः ॥२४॥

—ओ)०(ओ—

**॥ ८.१७.२५ ॥**

**श्री-ब्रह्मोवाच—**

**जयोरुगाय भगवन्न् उरुक्रम नमोऽस्तु ते ।**

**नमो ब्रह्मण्य-देवाय त्रि-गुणाय नमो नमः ॥**

_न कतमेनापि व्याख्यातम्।_

—ओ)०(ओ—

**॥ ८.१७.२६ ॥**

**नमस् ते पृश्नि-गर्भाय वेद-गर्भाय वेधसे ।**

**त्रि-नाभाय त्रि-पृष्ठाय शिपि-विष्टाय विष्णवे ॥**

**श्रीधरः : **अदितेर् एव पूर्वस्मिञ् जन्मनि पृश्निर् इति नाम तस्या गर्भायार्भकाय । वेदा गर्भे यस्य । यद् वा, वेदानां गर्भाय । वेदेषु प्रकाशमानायेत्य् अर्थः । त्रयो लोका नभौ यस्य स त्रि-नाभस् तस्मै । त्रयाणां लोकानां पृष्ठे उपरि स्थिताय । शिपि-शब्देन पशवो जीवास् तेष्व् अन्तर्यामितया प्रविष्टाय, यज्ञो वै विष्णुः पशवः शिपिर् यज्ञ एव पशुषु प्रतितिष्ठति इति श्रुतेः । यद् वा, शिपयो रश्मयस् तैर् वेष्टितायेत्य् अर्थः । तथापि विष्णवे व्यापिने ॥२६॥

**क्रम-सन्दर्भः : _न व्याख्यातम्।_**

**विश्वनाथः : **त्रयो लोका नाभौ यस्य तस्मै । त्रयाणाम् ऊर्ध्वाधो-मध्य-वर्ति-लोकानां पृष्ठ-रूप-वैकुण्ठ-स्थितत्वात् त्रिपृष्ठाय । शिपि-शब्देन पशवो जीवाः, तेष्व् अन्तर्यामित्वेन प्रविष्टाय ॥२६॥

—ओ)०(ओ—

**॥ ८.१७.२७ ॥**

**त्वम् आदिर् अन्तो भुवनस्य मध्यम्**

**अनन्त-शक्तिं पुरुषं यम् आहुः ।**

**कालो भवान् आक्षिपतीश विश्वं**

**स्रोतो यथान्तः पतितं गभीरम् ॥**

**श्रीधरः : **अन्तः-पतितं तृणादि यथा गभीरं स्रोत आक्षिपत्य् आकर्षति, तथा कालात्मा भवान् विश्वम् आक्षिपति ॥२७॥

**क्रम-सन्दर्भः : _न व्याख्यातम्।_**

**विश्वनाथः : **गभीरं नद्य्-आदि-स्रोतः कर्तृ यथा स्वान्तं पतितं तृणादिकम् आकर्षति ॥२७॥

—ओ)०(ओ—

**॥ ८.१७.२८ ॥**

**त्वं वै प्रजानां स्थिर-जङ्गमानां**

**प्रजापतीनाम् असि सम्भविष्णुः ।**

**दिवौकसां देव दिवश् च्युतानां**

**परायणं नौर् इव मज्जतोऽप्सु ॥**

**श्रीधरः : **प्रजापतीनां च त्वम् एव सम्भविष्णुर् उत्पादन-शीलोऽसि । अयं भावः—न ह्य् एवं-भूतस्य तव जन्मादि-संभवः, किन्तु देवानां प्रजा-पतीनां प्रजानां च परमाश्रयत्वेन तत् कार्य-साधनायावतारोऽयम् । अतस् तान् स्वर्ग-च्युतान् पुनः स्वर्गे स्थापयेति ॥२८॥

**क्रम-सन्दर्भः : _न व्याख्यातम्।_**

**विश्वनाथः :** सञ्चरिष्णुर् आविर्भविष्णुः सन् । प्रजापतीनां परायणं परमाश्रयः ॥२८॥

—ओ)०(ओ—

इति सारार्थ-दर्शिन्यां हर्षिण्यां भक्त-चेतसाम् ।

अष्टमेऽयं सप्तदशः सङ्गतः सङ्गतः सताम् ॥*॥

 —ओ)०(ओ—


    इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्याम् अष्टम-स्कन्धे 

वामन-देवाविर्भावो नाम


    सप्तदशोऽध्यायः ।

॥ ८.१७ ॥

(८.१८)


### अथाष्टादशोऽध्यायः


## बलि-वामन-संवादः 

**॥ ८.१८.१ ॥**

**श्री-शुक उवाच—**

**इत्थं विरिञ्च-स्तुत-कर्म-वीर्यः**

**प्रादुर्बभूवामृत-भूर् अदित्याम् ।**

**चतुर्-भुजः शङ्ख-गदाब्ज-चक्रः**

**पिशङ्ग-वासा नलिनायतेक्षणः ॥**

**श्रीधरः :**

ततस् त्व् अष्टादशे भूत्वा वामनः सत्-कृतोऽखिलैः ।

यज्ञं गतस् ततस् तेन सत्-कृत्योक्तो वरान् वृणु ॥

इत्थं विरिञ्चेन स्तुतं कर्म देव-कार्य-लक्षणं वीर्यं च प्रभावो यस्य सः । हरिर् अदित्यां प्रादुर् बभूवेति त्रयाणाम् अन्वयः । अमृत-भूर् मृत्यु-जन्म-शून्यः । शङ्ख-गदाब्ज-चक्राण्य् अस्य सन्तीति तथा । अर्श-आदित्वेन मत्व्-अर्थीयोऽच्-प्रत्ययः । अविसर्ग-पाठे स चासौ पिशङ्ग-वासाश् च ॥१॥

**क्रम-सन्दर्भः : **इत्थम् इति त्रिकम् ॥१॥

**विश्वनाथः : **

अष्टादशे हरिर् भूत्वा वामनो ब्रह्म-सूत्र-भृत् ।

बलेर् यज्ञं गतस् तेन वरान् वृण्व् इति भाषितः ॥

अमृत-भूः प्राकृतानाम् इव न मृता न नाशवती भूर् उत्पत्तिर् यस्य सः । जन्म-कर्म च मे दिव्यम् [गीता ४.९] इत्य् उक्तेः । शङ्ख-गदाब्ज-चक्र इत्य् अर्श-आद्य्-अज्-अन्तम् । अविसर्ग-पाठे स चासौ पिशङ्ग-वासाश् च ॥१॥

**—**ओ)०(ओ**—**

**॥ ८.१८.२ ॥**

**श्यामावदातो झष-राज-कुण्डल-**

**त्विषोल्लसच्-छ्री-वदनाम्बुजः पुमान् ।**

**श्रीवत्स-वक्षा बलयाङ्गदोल्लसत्-**

**किरीट-काञ्ची-गुण-चारु-नूपुरः ॥**

**श्रीधरः : **झष-राजो मकरस् तद्-आकारयोः कुण्डलयोस् त्विषा उल्लसन्ती श्रीर् वदनाम्बुजे यस्य । श्रीवत्सो वक्षसि यस्य वलयैर् अङ्गदैश् च सहोल्लसन्ति किरीटादीनि यस्य ॥२॥

**क्रम-सन्दर्भः : _न व्याख्यातम्।_**

**विश्वनाथः : **श्यामश् चासाव् अवदातश् चिन्मयत्वेन शुद्धश् चेति सः ।झष-राजो मकरः । वलयैर् अङ्गदैश् च सहोल्लसन्ति किरीटादीनि यस्य सः ॥२॥

**—**ओ)०(ओ**—**

**॥ ८.१८.३ ॥**

**मधु-व्रात-व्रत-विघुष्टया स्वया**

**विराजितः श्री-वनमालया हरिः ।**

**प्रजापतेर् वेश्म-तमः स्वरोचिषा**

**विनाशयन् कण्ठ-निविष्ट-कौस्तुभः ॥**

**श्रीधरः : **श्रीमत्या वन-मालया विराजितः । वेश्म-गतं तमः ॥३॥

**क्रम-सन्दर्भः : _न व्याख्यातम्।_**

**विश्वनाथः : **श्रीमत्या वन-मालया विराजितः ॥३॥

**—**ओ)०(ओ**—**

**॥ ८.१८.४ ॥**

**दिशः प्रसेदुः सलिलाशयास् तदा**

**प्रजाः प्रहृष्टा ऋतवो गुणान्विताः ।**

**द्यौर् अन्तरीक्षं क्षितिर् अग्नि-जिह्वा**

**गावो द्विजाः सञ्जहृषुर् नगाश् च ॥**

**श्रीधरः, विश्वनाथः : **अग्नि-जिह्वा देवाः । नगाः पर्वताः ॥४॥

**क्रम-सन्दर्भः : _न व्याख्यातम्।_**

**—**ओ)०(ओ**—**

**॥ ८.१८.५ ॥**

**श्रोणायां श्रवण-द्वादश्यां**

**मुहूर्तेऽभिजिति प्रभुः ।**

**सर्वे नक्षत्र-ताराद्याश्**

**चक्रुस् तज्-जन्म दक्षिणम् ॥**

**श्रीधरः : **तत्-प्रादुर्भाव-समयम् आह—श्रोणायाम् इति । भाद्र-पद-शुक्ल-द्वादशी श्रवण-द्वादशीति प्रसिद्धा तस्याम् । तत्रापि श्रोणायां श्रवण-स्थे चन्द्र इत्य् अर्थः । तत्रापि श्रवणस्य प्रथमांशेऽभिजिति नक्षत्रे । तच् च श्रुत्या दर्शितम्—अभिजिन् नाम नक्षत्रम् उपरिष्टाद् अषाढानाम् अधस् ताच् छ्रोणायाः इति । एवं विशिष्टे मुहूर्ते प्रभुः प्रादुर्बभूवेत्य् अर्थः । किं च, नक्षत्राण्य् अश्विन्य्-आदीनि तारा-शब्देन ग्रहा गुरु-शुक्रादयस् ते आद्या येषां ते सूर्यादयोऽपि सर्वे तस्य जन्म दक्षिणम् उदारं चक्रुः । जन्म-मुहूर्ते गुणा बहवो बभूवुर् इत्य् अर्थः ॥५॥

**क्रम-सन्दर्भः : **श्रोणायाम् अभिजिति नक्षत्रे मुहूर्ते चाभिजितीत्य् अन्वयः ॥५॥

**विश्वनाथः : **तत्-प्रादुर्भाव-समयम् आह—श्रोणायाम् इति । भाद्र-शुक्ल-द्वादशी श्रवण-द्वादशीति प्रसिद्धा, तस्याम् । तत्रापि श्रोणायां श्रवण-स्थे चन्द्र इत्य् अर्थः । तत्रापि श्रवणस्य प्रथमांशेऽभिजिति नक्षत्रे । तच् च श्रुत्या दर्शितम्—अभिजिन्-नाम नक्षत्रम् उपरिष्टाद् अषाढायाः चरणारविन्दायाः अधस्तादिति । ज्योतिषेण च । उत्तराषाढाशेषार्धात् चरणारविन्दादौ लिप्तिका-चतुष्के च अभिजित्, तत्-स्थे खेचरे विज्ञेय रोहिणी-विद्धेति । मुहूर्ते स्व-जन्मोचित-शुभ-मुहूर्त इत्य् अर्थः । 

यद् वा, अभि सर्वतो-भावेन जित् जयो यतः, तस्मिन् मुहूर्ते परम-शुभ-लग्न इत्य् अर्थः । जय-लक्षणम् एवाह—ताराग्रहा गुरु-शुक्रादयः, ते आद्या येषां ते सूर्यादयोऽपि सर्वे तज्-जन्म दक्षिणम् उदारं चक्रुः इति श्री-स्वामि-चरणैः ॥५॥

**—**ओ)०(ओ**—**

**॥ ८.१८.६ ॥**

**द्वादश्यां सवितातिष्ठन् मध्यन्दिन-गतो नृप ।**

**विजया-नाम सा प्रोक्ता यस्यां जन्म विदुर् हरेः ॥**

**श्रीधरः : **विशेषान्तरम् आह—यस्यां द्वादश्यां हरेर् जन्म तत् तस्याम् अहन्य् एव विदुः । तदा च मध्यन्-दिन-गतः सवितातिष्ठत् । सा च द्वादशी विजया नाम प्रोक्तेत्य् अन्वयः ॥६॥

**क्रम-सन्दर्भः : _न व्याख्यातम्।_**

**विश्वनाथः :** अहनि मध्यन्दिन-गतः सविता यदाभूत्, तदा जन्मेति शेषः । यस्यां द्वादश्यां जन्म विदुः सा विजया प्रोक्ता ॥६॥

**—**ओ)०(ओ**—**

**॥ ८.१८.७ ॥**

**शङ्ख-दुन्दुभयो नेदुर् मृदङ्ग-पणवानकाः ।**

**चित्र-वादित्र-तूर्याणां निर्घोषस् तुमुलोऽभवत् ॥**

**श्रीधरः : **शङ्खादयो ये तेषाम् अन्येषां च चित्र-तूर्याणां निर्घोषोऽभवत् ॥७॥

**क्रम-सन्दर्भः : _न व्याख्यातम्।_**

**विश्वनाथः :** शङ्खादयो नेदुर् इति शेषः ॥७॥

**—**ओ)०(ओ**—**

**॥ ८.१८.८ ॥**

**प्रीताश् चाप्सरसोऽनृत्यन् गन्धर्व-प्रवरा जगुः ।**

**तुष्टुवुर् मुनयो देवा मनवः पितरोऽग्नयः ॥**

**श्रीधरः, विश्वनाथः : **देवा मनव इत्य्-आदीनां कुसुमैः समवाकिरन्न् इति तृतीयेनान्वयः ॥८॥

**क्रम-सन्दर्भः : _न व्याख्यातम्।_**

**—**ओ)०(ओ**—**

**॥ ८.१८.९-१० ॥**

**सिद्ध-विद्याधर-गणाः सकिम्पुरुष-किन्नराः ।**

**चारणा यक्ष-रक्षांसि सुपर्णा भुजगोत्तमाः ॥**

**गायन्तोऽतिप्रशंसन्तो नृत्यन्तो विबुधानुगाः ।**

**अदित्या आश्रम-पदं कुसुमैः समवाकिरन् ॥**

_न कतमेनापि व्याख्यातम्।_

**—**ओ)०(ओ**—**

**॥ ८.१८.११ ।**

**दृष्ट्वादितिस् तं निज-गर्भ-सम्भवं**

**परं पुमांसं मुदम् आप विस्मिता ।**

**गृहीत-देहं निज-योग-मायया**

**प्रजापतिश् चाह जयेति विस्मितः ॥**

_न कतमेनापि व्याख्यातम्।_

**—**ओ)०(ओ**—**

**॥ ८.१८.१२ ॥**

**यत् तद् वपुर् भाति विभूषणायुधैर्**

**अव्यक्त-चिद्-व्यक्तम् अधारयद् धरिः**

**बभूव तेनैव स वामनो बटुः**

**सम्पश्यतोर् दिव्य-गतिर् यथा नटः ॥**

**श्रीधरः : **विस्मयान्तरम् आह—यत् तद् इति । यत् तद् वपुर् हरिर् अधारयत् प्रकटितवांस् तेनैव वपुषा माता-पित्रोः संपश्यतोर् एव वामनो बटुर् बभूव । दिव्य-गतिर् अद्भुत-चेष्टितः । स्वयं कथं-भूतः ? अव्यक्त-चिद्-रूपः । कथम् अधारयत् ? भातिर् दीप्तिर् विभूषणानि चायुधानि च, तैर् व्यक्तं यथा भवति, तथा ॥१२॥

**क्रम-सन्दर्भः : **अर्थश् चायम्—यद् वपुः शरीरम् अव्यक्तं, न केनापि व्यज्यते, यच् चित् पूर्णानन्दस् तत्-स्वरूपम् एव सद्-विभूषणायुधैर् भाति, तद् वपुस् तथा[^८९] प्रपञ्चेऽपि व्यक्तं यथा स्यात्, तथाधारयत् स्थापितवान् । पुनश् च तेनैव वपुषा वामनो बटुर् बभूव हरिः । एव-कारेण परिणाम-वेषान्तर-योगादिकं निषिद्धम् । कदा ? पित्रोः सम्पश्यतोः । तद्-भावे हेतुः—दिव्याः परमाचिन्त्याः यद् गतं भवच् च भविष्यच् च[बृ।आ।उ। ३.९.३] इत्य्-आदि-श्रुतेः । स्वस्मिन्न् एव नित्य-स्थितानां नाना-संस्थानानां प्रकाशनाप्रकाशन-रूपा गतयश् चेष्टा यस्य सः । 

तत्रालक्सित-स्वधर्म-मात्रोल्लासांशे दृष्टान्त-लेशः—यथा नट इति । नटोऽपि कश्चिद् आश्चर्यतमा दिव्या परम-विस्मापिका गतिर् हस्तक-रूपा चेष्टा यस्य, तथाभूतः सन् । तेनैव रूपेण वेष-मायादिकम्[^९०] अनुरीकृत्यापि नानाकारतां दर्शयति । स्वर्ग्यो नटो वा दिव्य-गतिः । ततश् च तत्-तद्-अनुकरणं तस्यात्यन्त-तद्-आकारम् एव भवति । अत्र परमेश्वरं विना अन्यस्य सर्वांशे तादृशत्वाभावात् न च दृष्टान्ते खण्डत्व-दोषः प्रसञ्जनीयः[^९१] । यथा भक्षित-कीट-परिणाम-लाला-जात-तन्तु-साधनोऽप्य् ऊर्ण-नाभः परमेश्वरस्य जगत्-सृष्टाव् अनन्य-साधकत्वे दृष्टान्तः श्रूयते—यथोर्ण-नाभिर् हृदयात् [भा।पु। ११.९.२१] इत्य्-आदि, तद्वत् ॥१२॥ (भगवत्-सन्दर्भ ४०)

**विश्वनाथः :** विभूषणायुधैः सह यद् वपुर् भाति, वर्तमान-निर्देशेन वपुषो नित्यत्वं व्यञ्जितम् । किं च, यद् अव्यक्तं च चित्-स्वरूपं च, तद् एव व्यक्तं कृपयैव व्यक्तीकृतम् । अधारयत्, न त्व् अभूत-चरम् एव तज् जग्राहेत्य् अर्थः । पित्रोः सुखार्थम् इति भावः । तेनैव, न तु मायिकेन केनचिद् इत्य् अर्थः । दिव्या दुर्गमाः सत्या गतयश् चेष्टा यस्य तथा-भूतो महा-योगेश्वरो नटः स हि स्व-स्वरूपतः पृथग्-भूतं स्वरूपं कुर्वन्न् अप्य् अपृथग्-भूतम् एव करोति । तथैव हरिस् तेन चिन्मय-वपुषैव वपुर् बभूवेत्य् अर्थः ॥१२॥

**—**ओ)०(ओ**—**

**॥ ८.१८.१३ ॥**

**तं वटुं वामनं दृष्ट्वा मोदमाना महर्षयः**

**कर्माणि कारयाम् आसुः पुरस्कृत्य प्रजापतिम् ॥**

**श्रीधरः : **कर्माणि जात-कर्मादीनि ॥१३॥

**क्रम-सन्दर्भः : _न व्याख्यातम्।_**

**विश्वनाथः : **कर्माणि चूडोपनयनादीनि ॥१३॥

**—**ओ)०(ओ**—**

**॥ ८.१८.१४-१६ ॥**

**तस्योपनीयमानस्य सावित्रीं सविताब्रवीत्**

**बृहस्पतिर् ब्रह्म-सूत्रं मेखलां कश्यपोऽददात् ॥**

**ददौ कृष्णाजिनं भूमिर् दण्डं सोमो वनस्पतिः**

**कौपीनाच्छादनं माता द्यौश् छत्रं जगतः पतेः ॥**

**कमण्डलुं वेद-गर्भः कुशान् सप्तर्षयो ददुः**

**अक्ष-मालां महाराज सरस्वत्य् अव्ययात्मनः ॥**

**श्रीधरः : **वनस्पतिर् वनानां पतिः सोमः ॥१५॥

**क्रम-सन्दर्भः, विश्वनाथः : _न व्याख्यातम्।_**

**—**ओ)०(ओ**—**

**॥ ८.१८.१७ ॥**

**तस्मा इत्य् उपनीताय यक्ष-राट् पात्रिकाम् अदात्**

**भिक्षां भगवती साक्षाद् उमादाद् अम्बिका सती ॥**

**श्रीधरः, विश्वनाथः : **पात्रिकां भिक्षा-पात्रीम् ॥१७॥

**क्रम-सन्दर्भः : _न व्याख्यातम्।_**

**—**ओ)०(ओ**—**

**॥ ८.१८.१८ ॥**

**स ब्रह्म-वर्चसेनैवं सभां सम्भावितो वटुः**

**ब्रह्मर्षि-गण-सञ्जुष्टाम् अत्यरोचत मारिषः ॥**

**श्रीधरः : **स एवं संभावितो मऋइषः श्रेष्ठो बटुर् ब्रह्म-वर्चसेन ब्रह्मर्षि-गण-सञ्जुष्टां तां सभाम् अतिक्रम्यारोचत ॥१८॥

**क्रम-सन्दर्भः : _न व्याख्यातम्।_**

**विश्वनाथः : **ब्रह्म-वर्चसेन ब्रह्म-तेजसा संभावितः । कारित-सम्भावनः । ब्रह्मचारित्वेन् अ प्रत्यायित इत्य् अर्थः । अतिक्रम्यारोचत । मारिषः श्रेष्ठः ॥१८॥

**—**ओ)०(ओ**—**

**॥ ८.१८.१९ ॥**

**समिद्धम् आहितं वह्निं कृत्वा परिसमूहनम्**

**परिस्तीर्य समभ्यर्च्य समिद्भिर् अजुहोद् द्विजः ॥**

_न कतमेनापि व्याख्यातम्।_

**—**ओ)०(ओ**—**

**॥ ८.१८.२० ॥**

**श्रुत्वाश्वमेधैर् यजमानम् ऊर्जितं**

**बलिं भृगूणाम् उपकल्पितैस् ततः**

**जगाम तत्राखिल-सार-सम्भृतो**

**भारेण गां सन्नमयन् पदे पदे ॥**

**श्रीधरः : **यद्-अर्थं बटुर् बभूव, तद् आह—श्रुत्वेत्य्-आदि यावत् समाप्ति । यजमानं यजन्तम् । भृगूणां भृगुभिः । उपकल्पितैः प्रवर्तितैः । अखिलेन सारेण बलेन संभृतः संपूर्णः ॥२०॥

**क्रम-सन्दर्भः : _न व्याख्यातम्।_**

**विश्वनाथः : **भृगूणाम् उपकल्पितैः भृगुभिः सम्पादितैः । अखिलैः सारैर् विवेक-धैर्य-पाण्डित्यादिभिः संभृतः पूर्णः । भारेण कृपैश्वर्यादि गरिम्णा गां पृथ्वीं सम्यङ्-नमस्कारं कारयन् ॥२०॥

**—**ओ)०(ओ**—**

**॥ ८.१८.२१ ॥**

**तं नर्मदायास् तट उत्तरे बलेर्**

**य ऋत्विजस् ते भृगुकच्छ-संज्ञके ।**

**प्रवर्तयन्तो भृगवः क्रतूत्तमं**

**व्यचक्षताराद् उदितं यथा रविम् ॥**

**श्रीधरः : **नर्मदाया उत्तरे तटे भृगु-कच्छ-संज्ञके क्षेत्रे क्रतूत्तमं प्रवर्तयन्तो ये बलेर् ऋत्विजो भृगवस् ते तं व्यचक्षतापश्यन् । आरात् समीप एवोदितं रविम् इव ॥२१॥

**क्रम-सन्दर्भः, विश्वनाथः : _न व्याख्यातम्।_**

**—**ओ)०(ओ**—**

**॥ ८.१८.२२ ॥**

**ते ऋत्विजो यजमानः सदस्या**

**हत-त्विषो वामन-तेजसा नृप ।**

**सूर्यः किलायात्य् उत वा विभावसुः**

**सनत्-कुमारोऽथ दिदृक्षया क्रतोः ॥**

**श्रीधरः : **त ऋत्विग्-आदयः सूर्यः किलेत्य् एवम् आदि व्यतर्कयन्न् इति शेषः ॥२२॥

**क्रम-सन्दर्भः : _न व्याख्यातम्।_**

**विश्वनाथः : **त ऋत्विग्-आदयः एवम् व्यतर्कयन्न् इति शेषः ॥२२॥

**—**ओ)०(ओ**—**

**॥ ८.१८.२३ ॥**

**इत्थं सशिष्येषु भृगुष्व् अनेकधा**

**वितर्क्यमाणो भगवान् स वामनः ।**

**छत्रं सदण्डं सजलं कमण्डलुं**

**विवेश बिभ्रद् धयमेध-वाटम् ॥**

**श्रीधरः : **हय-मेध-वाटम् अश्वमेध-मण्डपं विवेश ॥२३॥

**क्रम-सन्दर्भः : _न व्याख्यातम्।_**

**विश्वनाथः :** इत्थम् इति यथा ऋत्विग्-आदयो व्यतर्कयन् इत्थं भृगुषु भृगुभिर् अपि वितर्क्यमाणः । हयमेध-बाटम् अश्वमेध-मण्डपम् ॥२३॥

**—**ओ)०(ओ**—**

**॥ ८.१८.२४-२५ ॥**

**मौञ्ज्या मेखलया वीतम् उपवीताजिनोत्तरम् ।**

**जटिलं वामनं विप्रं माया-माणवकं हरिम् ॥**

**प्रविष्टं वीक्ष्य भृगवः सशिष्यास् ते सहाग्निभिः ।**

**प्रत्यगृह्णन् समुत्थाय सङ्क्षिप्तास् तस्य तेजसा ॥**

**श्रीधरः : **उपवीताजिनम् उपवीतवद् धृतम् अजिनम् एवोत्तरम् उत्तरीयं यस्य तम् ॥२४॥ सङ्क्षिप्ता अभिभूताः सन्तः ॥२५॥

**क्रम-सन्दर्भः : _न व्याख्यातम्।_**

**विश्वनाथः : **वीतं युक्तं, उपवीतवद् धृतम् अजिनम् एवोत्तरम् उत्तरीयं यस्य तम् । मायया स्वरूपेणैव माणवकं बालम् । स्वरूप-भूतया नित्य-शक्त्या मायाख्यया युतः इति श्रुतेः । प्रत्यगृह्णन् यथा-विधि नति-विनयार्घ्यादि-दानेन सम्मानयामासुः । 


    प्रतिग्रहः स्वीकरणे सैन्य-पृष्ठे पतद्ग्रहे ।


    द्विजेभ्यो विधिवद् देये इति मेदिनी ॥२४-२५॥

**—**ओ)०(ओ**—**

**॥ ८.१८.२६ ॥**

**यजमानः प्रमुदितो दर्शनीयं मनोरमम् ।**

**रूपानुरूपावयवं तस्मा आसनम् आहरत् ॥**

**श्रीधरः : **रूपस्यानुरूपा अवयवा यय तम् । दृष्ट्वेति शेषः ॥२६॥

**क्रम-सन्दर्भः, विश्वनाथः :_न व्याख्यातम्।_**

**—**ओ)०(ओ**—**

**॥ ८.१८.२७ ॥**

**स्वागतेनाभिनन्द्याथ पादौ भगवतो बलिः ।**

**अवनिज्यार्चयाम् आस मुक्त-सङ्ग-मनोरमम् ॥**

**श्रीधरः :_न व्याख्यातम्।_**

**क्रम-सन्दर्भः : **मुक्त-सङ्गानाम् अपि मनोरमं यथा स्यात् ॥२७॥

**विश्वनाथः : **मुक्त-सङ्गानाम् आत्मारामाणां मनो रमयतीति तम् ॥२७॥

**—**ओ)०(ओ**—**

**॥ ८.१८.२८ ॥**

**तत्-पाद-शौचं जन-कल्मषापहं**

**स धर्म-विन् मूर्ध्न्य् अदधात् सुमङ्गलम् ।**

**यद् देव-देवो गिरिशश् चन्द्र-मौलिर्**

**दधार मूर्ध्ना परया च भक्त्या ॥**

**श्रीधरः : **चन्द्र-मौलिश् चेत्य् अन्वयः । अप्य्-अर्थे च-कारः । चन्द्र-मौलिर् अपि गङ्गा-रूपं यन्-मूर्ध्ना दधारेत्य् अर्थः ॥२८॥

**क्रम-सन्दर्भः : **देवदेव! सर्वाराध्योऽपि[^९२] गिरौ शेते गिरिशः परमानासक्तोऽपि चन्द्रमौलिः स्वभावत एवामृत-सार-सिक्त-तनुर् अपि ॥२८॥

**विश्वनाथः : **चन्द्र-मौलिर् ललाटे धृत-चन्द्रोऽपि मूर्ध्ना चन्द्रस्याप्य् उपरि दधार इति भावः ॥२८॥

**—**ओ)०(ओ**—**

**॥ ८.१८.२९ ॥**

**श्री-बलिर् उवाच—**

**स्वागतं ते नमस् तुभ्यं ब्रह्मन् किं करवाम ते ।**

**ब्रह्मर्षीणां तपः साक्षान् मन्ये त्वार्य वपुर्-धरम् ॥**

**श्रीधरः : **हे आर्य ! त्वा त्वां साक्षात् प्रत्यक्षं ब्रह्मर्षीणां तप एव मन्ये । कथं-भूतं तपः ? वपुर्-धरं मूर्ति-धारि ॥२९॥

**क्रम-सन्दर्भः : _न व्याख्यातम्।_**

**विश्वनाथः : **त्वा त्वां वपुर्-धरं मूर्तिमत्-तप एव मन्ये, साक्षान् मत्-प्रत्यक्षीभूतम् ॥२९॥

**—**ओ)०(ओ**—**

**॥ ८.१८.३० ॥**

**अद्य नः पितरस् तृप्ता अद्य नः पावितं कुलम्**

**अद्य स्विष्टः क्रतुर् अयं यद् भवान् आगतो गृहान् ॥**

_न कतमेनापि व्याख्यातम्।_

**—**ओ)०(ओ**—**

**॥ ८.१८.३१ ॥**

**अद्याग्नयो मे सुहुता यथा-विधि**

**द्विजात्मज त्वच्-चरणावनेजनैः**

**हतांहसो वार्भिर् इयं च भूर् अहो**

**तथा पुनीता तनुभिः पदैस् तव ॥**

**श्रीधरः : **त्वच्-चरणावनेजनैर् वार्भिर् हतम् अंहो यस्य, तस्य मे पुनीता पवित्री-कृता ॥३१॥

**क्रम-सन्दर्भः : _न व्याख्यातम्।_**

**विश्वनाथः : **त्वच्-चरणाव् अनेजनैर् वार्भिः । पदैश् चरण-चिह्नैर् इयं भूः पुनीता पवित्रीकृता आर्षः प्रयोगः ॥३१॥

**—**ओ)०(ओ**—**

**॥ ८.१८.३२ ॥**

**यद् यद् वटो वाञ्छसि तत् प्रतीच्छ मे**

**त्वाम् अर्थिनं विप्र-सुतानुतर्कये ।**

**गां काञ्चनं गुणवद् धाम मृष्टं**

**तथान्न-पेयम् उत वा विप्र-कन्याम् । **

**ग्रामान् समृद्धांस् तुरगान् गजान् वा**

**रथांस् तथार्हत्तम सम्प्रतीच्छ ॥**

**श्रीधरः : **मे मत्तः प्रतीच्छ गृहाण । हे अर्हत्तम पूज्यतम ॥३२॥

**क्रम-सन्दर्भः, विश्वनाथः :_न व्याख्यातम्।_**

**—**ओ)०(ओ**—**

इति सारार्थ-दर्शिन्यां हर्षिण्यां भक्त-चेतसाम् ।

अष्टमेऽष्टादशोऽध्यायः सङ्गतः सङ्गतः सताम् ॥*॥

 —ओ)०(ओ—


    इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां नवम-स्कन्धे 


    बलि-वामन-संवादो नाम


    अष्टादशोऽध्यायः ।

॥ ८.१८ ॥

(८.१९)


### अथोनविंशोऽध्यायः

**॥ ८.१९.१ ॥**

**श्री-शुक उवाच—**

**इति वैरोचनेर् वाक्यं धर्म-युक्तं स सूनृतम् ।**

**निशम्य भगवान् प्रीतः प्रतिनन्द्येदम् अब्रवीत् ॥**

**श्रीधरः :**

ऊनविंशे तु हरिणा याचिते च पद-त्रये ।

प्रतिश्रुते च बलिना जानन् भृगुर् अवारयत् ॥

दातुः स्तुतिः स्वयं तुष्टिर् इत्य्-आदि प्रस्तुतोचितम् ।

वक्तव्यम् इति भिक्षूंस् तु शिक्षयन्न् आह वामनः ॥१॥

**क्रम-सन्दर्भः : _न व्याख्यातम्।_**

**विश्वनाथः :**

पद-त्रय-मितां भूमिं विष्णुना प्रार्थैतं बलिम् ।

दित्सन्तम् अस्मै शुक्रस् तु न्यय्यैतसीद् ऊनविंशके ॥१॥

—ओ)०(ओ—

**॥ ८.१९.२ ॥**

**श्री-भगवान् उवाच—**

**वचस् तवैतज् जन-देव सूनृतं**

**कुलोचितं धर्म-युतं यशस्-करम् ।**

**यस्य प्रमाणं भृगवः साम्पराये**

**पितामहः कुल-वृद्धः प्रशान्तः ॥**

**श्रीधरः : **वचस् तवैतद् इति षोडशभिः । हे जन-देव, सांपराये पार-लौकिके धर्मे पितामहश् च प्रह्रादः प्रमाणम् ॥२॥

**क्रम-सन्दर्भः : _न व्याख्यातम्।_**

**विश्वनाथः :** दातुः स्तुतिं स्वल्प-याच्ञां सन्तोष-व्यञ्जनां धृतिम् । भिक्षून् बहुतरं लिप्सून् शिक्षयन्न् आह वामनः । वच इति षोडशभिः यस्य तव ऐहिके धर्मे भृगवः प्रमाणम् । साम्पराये पारलौकिके पितामहः प्रह्लादः ॥२॥

—ओ)०(ओ—

**॥ ८.१९.३ ॥**

**न ह्य् एतस्मिन् कुले कश्चिन् निःसत्त्वः कृपणः पुमान् ।**

**प्रत्याख्याता प्रतिश्रुत्य यो वादाता द्विजातये ॥**

**श्रीधरः : **निःसत्त्वस्य लक्षणं यो द्विजातये याचकाय प्रत्याख्याता न ददामीति वक्ता । कृपणस्य लक्षणं प्रथमं प्रतिश्रुत्य यो वा न दातेति ॥३॥

**क्रम-सन्दर्भः : _न व्याख्यातम्।_**

**विश्वनाथः : **निःसत्त्वस्य लक्षणं—प्रत्याख्याता निःसत्त्व-विशेषस्य कृपणस्य लक्षणं प्रथमं प्रतिश्रुत्य योऽदाता । वा-शब्दात् प्रत्याख्याता ॥३॥

—ओ)०(ओ—

**॥ ८.१९.४ ॥**

**न सन्ति तीर्थे युधि चार्थिनार्थिताः**

**पराङ्मुखा ये त्व् अमनस्विनो नृप ।**

**युष्मत्-कुले यद् यशसामलेन**

**प्रह्राद उद्भाति यथोडुपः खे ॥**

**श्रीधरः : **तीर्थे दानावसरे । यद् यस्मिन् युष्मत्-कुले ॥४॥

**क्रम-सन्दर्भः : _न व्याख्यातम्।_**

**विश्वनाथः : **तीर्थे दानावसरे अर्थिनो ब्राह्मणादि-याचकेनार्थिता नृपा दान-पराङ्मुखा युधि युद्धावसरे अर्थिना क्षत्रियादिना अर्थिता युद्ध-पराङ्मुखा ये अमनस्विनः अनुदार-चित्ता नृपास् ते युष्मत्-कुले न सन्तीत्य् अर्थः । येषां यशसा ॥४॥

—ओ)०(ओ—

**॥ ८.१९.५ ॥**

**यतो जातो हिरण्याक्षश् चरन्न् एक इमां महीम् ।**

**प्रतिवीरं दिग्-विजये नाविन्दत गदायुधः ॥**

**श्रीधरः : **यतो यस्मिञ् जातः ॥५॥

**क्रम-सन्दर्भः : _न व्याख्यातम्।_**

**विश्वनाथः :** यतो यत्र कुले ॥५॥

—ओ)०(ओ—

**॥ ८.१९.६ ॥**

**यं विनिर्जित्य कृच्छ्रेण विष्णुः क्ष्मोद्धार आगतम् ।**

**आत्मानं जयिनं मेने तद्-वीर्यं भूर्य् अनुस्मरन् ॥**

**श्रीधरः : **क्ष्मोद्धारे भूम्या उद्धरणे ॥६॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ८.१९.७-८ ॥**

**निशम्य तद्-वधं भ्राता हिरण्यकशिपुः पुरा ।**

**हन्तुं भ्रातृ-हणं क्रुद्धो जगाम निलयं हरेः ॥**

**तम् आयान्तं समालोक्य शूल-पाणिं कृतान्तवत् ।**

**चिन्तयाम् आस काल-ज्ञो विष्णुर् मायाविनां वरः ॥**

_न कतमेन व्याख्यातम्।_

—ओ)०(ओ—

**॥ ८.१९.९ ॥**

**यतो यतोऽहं तत्रासौ मृत्युः प्राण-भृताम् इव ।**

**अतोऽहम् अस्य हृदयं प्रवेक्ष्यामि पराग्-दृशः ॥**

**श्रीधरः : **पराग् दृशो बहिर् दृष्टेः ॥९॥

**क्रम-सन्दर्भः : _न व्याख्यातम्।_**

**विश्वनाथः :** यत्र यत्राहं यास्यामि । तत्रैवासौ माम् न त्यक्ष्यतीत्य् अर्थः । पराग्दृशः परान् शत्रून् अञ्चन्त्यः प्राप्नुवन्त्यो दृशो दृष्टयो यस्य तस्य, पक्षे बहिर्-दर्शिनः ॥९॥

—ओ)०(ओ—

**॥ ८.१९.१० ॥**

**एवं स निश्चित्य रिपोः शरीरम्**

**आधावतो निर्विविशेऽसुरेन्द्र ।**

**श्वासानिलान्तर्हित-सूक्ष्म-देहस्**

**तत्-प्राण-रन्ध्रेण विविग्न-चेताः ॥**

**श्रीधरः : **अतो हृदये स्थितं मां न ज्ञास्यतीत्य् एवं निश्चित्य श्वासानिलेऽन्तर्हितः सूक्ष्मो देहो यस्य । विविग्नम् अति-कम्पितं चेतो यस्य । अकम्पित-चित्त इति वास्तवोऽर्थः ॥१०॥

**क्रम-सन्दर्भः : _न व्याख्यातम्।_**

**विश्वनाथः :**अतो हृदये स्थितं मां न ज्ञास्यतीत्य् एवं निश्चित्य श्वासानिलेऽन्तर्हितः सूक्ष्मो देहो यस्य । विविग्नम् अति-कम्पितं चेतो यस्य । अकम्पित-चित्त इति वास्तवोऽर्थः ॥१०॥

—ओ)०(ओ—

**॥ ८.१९.११ ॥**

**स तन्-निकेतं परिमृश्य शून्यम्**

**अपश्यमानः कुपितो ननाद ।**

**क्ष्मां द्यां दिशः खं विवरान् समुद्रान्**

**विष्णुं विचिन्वन् न ददर्श ॥**

**श्रीधरः : **न ददर्श, अन्तः-प्रविष्टत्वात् ॥११॥

**क्रम-सन्दर्भः : **स तन्-निकेतम् इति ।तस्य निकेतं स्वर्ग-स्थं स्थान-विशेषम् ॥११॥

**विश्वनाथः :_न व्याख्यातम्।_**

—ओ)०(ओ—

**॥ ८.१९.१२ ॥**

**अपश्यन्न् इति होवाच मयान्विष्टम् इदं जगत् ।**

**भ्रातृ-हा मे गतो नूनं यतो नावर्तते पुमान् ॥**

**श्रीधरः : **पुमान् यतः सकाशान् नावर्तते, तद् ब्रह्मैव नूनं गतो नित्य-मुक्तत्वाद् इति वास्तवोऽर्थः ॥१२॥

**क्रम-सन्दर्भः : **यतः प्रपञ्चातीतात् महा-वैकुण्ठात् ॥१२॥

**विश्वनाथः : **यतो नावर्तते पुमान् इति मद्-भयाद् एव मृत इत्य् अर्थः । बौद्धानां मते मरणस्यैव मुक्तित्वम् । तद् एव तस्य मतम् । वस्तुतस् तु यतः पुमांस् तद्-भक्तो नावर्तते, तत् स्वीय-धामैव गत इत्य् अर्थः ॥१२॥

—ओ)०(ओ—

**॥ ८.१९.१३ ॥**

**वैरानुबन्ध एतावान् आमृत्योर् इह देहिनाम् ।**

**अज्ञान-प्रभवो मन्युर् अहं-मानोपबृंहितः ॥**

**श्रीधरः : **एवं मृत्यु-पर्यन्तम् अखण्डं विष्णौ वैरं यत् कृतवांस् तद् उचितम् एव तस्याप्रति-द्वन्द्व-महा-बल-पराक्रमस्य शूराहं मान-विजृम्भित-क्रोधानुबन्धस्य कथं नामासौ शूर-शिरो-मणिर् जीवन्न् एव कातर-वद् वैरम् उपेक्षितवान् इत्य् आशङ्क्याह—वैरानुबन्ध एतावान् आमृत्योर् भवति । देहिनां देहे निगूढाभिमान-वतां शूराणां तथाऽहं-मानेनोपबृंहितो मन्युश् च भवत्य् एव । यतोऽज्ञान-प्रभवः, अज्ञान-निवृत्तेः प्राक्पौरुष-त्यागो मान्द्यम् एवेत्य् अर्थः ॥१३॥

**क्रम-सन्दर्भः : _न व्याख्यातम्।_**

**विश्वनाथः : **वैरानुबन्धः खल्व् एतावान् एव यावान् हिरण्यकशिपोः आमृत्योः मृत्यु-पर्यन्तो विष्णु-पर्यन्तश् च महा-शौर्योत्साह-हेतुक इति भावः । इह संसारे देहिनाम् अन्येषां तु मन्युर् अज्ञान-प्रभवो मोह-हेतुकः क्रोध-विशेष एव तथा अहं-मानः अहं शूर इति मनोऽभिमान-मात्रं शौर्याभावेऽप्य् आत्मनि शौर्य-मननं तेन उपबृंहितो विस्तारितः वैरानुबन्धस् त्व् एकस्य हिरण्यकशिपोर् एवात्र जगति दृष्टे इति भावः ॥१३॥

—ओ)०(ओ—

**॥ ८.१९.१४ ॥**

**पिता प्रह्राद-पुत्रस् ते तद्-विद्वान् द्विज-वत्सलः ।**

**स्वम् आयुर् द्विज-लिङ्गेभ्यो देवेभ्योऽदात् स याचितः ॥**

**श्रीधरः : **तद् एवं पूर्वजान् स्तुत्वा तत्-पितरं स्तौति—पितेति । द्विज-वेष-धारिणो मद्-वैरिणो देवा एते न तु द्विजा इति तद् विद्वान् अपि स याचितः सन् स्वीयम् आयुर् देवेभ्यो ददौ ॥१४॥

**क्रम-सन्दर्भः : _न व्याख्यातम्।_**

**विश्वनाथः :** तव पिता विरोचनस् तु प्रह्लादस्य पुत्रः तद् विद्वान् वैरानुबन्धं जानन्न् अपि द्विज-लिङ्गेभ्यो द्विज-वेश-धारिभ्यो देवेभ्यः स्वम् आयुर् अदात् । यतो द्विज-वत्सलः । तेषां वैरित्व-ज्ञानेऽपि द्विज-वेश-धारित्व एव प्रीतिमान् ॥१४॥

—ओ)०(ओ—

**॥ ८.१९.१५ ॥**

**भवान् आचरितान् धर्मान् आस्थितो गृहमेधिभिः ।**

**ब्राह्मणैः पूर्वजैः शूरैर् अन्यैश् चोद्दाम-कीर्तिभिः ॥**

_न कतमेन व्याख्यातम्।_

—ओ)०(ओ—

**॥ ८.१९.१६ ॥**

**तस्मात् त्वत्तो महीम् ईषद् वृणेऽहं वरदर्षभात् ।**

**पदानि त्रीणि दैत्येन्द्र सम्मितानि पदा मम ॥**

**श्रीधरः : **मम पदा संमितानीति त्रिविक्रम-पदाभिप्रायेण न चानृत-वादः, तत्रापि स्व-पदत्वान् अपगमात् ॥१६॥

**क्रम-सन्दर्भः : _न व्याख्यातम्।_**

**विश्वनाथः :** पदानि त्रीणीति । त्रिभिः क्रमैर् इत्य् उपरिष्टाद् उक्तेस् त्रीन् पाद-विक्षेपान् व्याप्य या मही ताम् ईषण्-मात्रीम् इति तावत्यैव मह्या मम पर्ण-शाला भविष्यति । वृत्तिस् त्व् आजगरी मम भूयस्य् एवेति भावो बलिं बोधयितुम् इष्टः, मम पदा सस्मितानीति त्रिविक्रम-पदाभिप्रायेण न चानृत-वादः, तत्रापि स्व-पदानपगमात् ॥१६॥

—ओ)०(ओ—

**॥ ८.१९.१७ ॥**

**नान्यत् ते कामये राजन् वदान्याज् जगद्-ईश्वरात् ।**

**नैनः प्राप्नोति वै विद्वान् यावद्-अर्थ-प्रतिग्रहः ॥**

**श्रीधरः : **यावद् अर्थम् एव प्रतिग्रहो यस्य सः ॥१७॥

**क्रम-सन्दर्भः : _न व्याख्यातम्।_**

**विश्वनाथः :** यावत अर्थः प्रयोजनं तावत एव प्रतिग्रहो यस्य सः । तावत एवेति पद-द्वयस्य वृत्ताव् अन्तर्भावः । पक्षे—यावन्तस् तवार्थास् तेषां सर्वेषाम् एव प्रतिग्रहो यस्य स मल्-लक्षणोऽयं विद्वान् न एनः कष्टं प्राप्नोति ॥१७॥

—ओ)०(ओ—

**॥ ८.१९.१८ ॥**

**श्री-बलिर् उवाच—**

**अहो ब्राह्मण-दायाद वाचस् ते वृद्ध-सम्मताः ।**

**त्वं बालो बालिश-मतिः स्वार्थं प्रत्य् अबुधो यथा ॥**

**श्रीधरः : **ईश्वरस्यापि याच्ञा-प्रकारं चोक्त्वा बलेर् बन्धन-प्रश्नोत्तरत्वेन तस्य गर्वातिरेकेणाढिक्षेप-प्रकारम् आह—अहो इति त्रिभिः, ते वाचो वृद्धानां संमतास् त्वं तु बालो बालिश-मतिश् च बालिशानाम् अज्ञानाम् इव मतिर् यस्य । अत एव स्वार्थं प्रति यथावद् अबुधः वस्तुतस् तु बाल इवाबालिश-मतिश् चेति च्छेदः । स्वार्थं प्रत्य् अबुध इति च भक्तानाम् एवार्थं बुध्यसे न स्वार्थम् । परिपूर्णस्य तव तद् व्यतिरेकेण स्वार्थाभावाद् इत्य् अर्थः ।

**क्रम-सन्दर्भः : **अहो ब्राह्मण-दायाद! इत्य्-आदिकं तस्येदृक् वक्तुर् बन्धनं लोक-व्यवहारेऽपि नासमञ्जसम् इति बोधनार्थम् । परमार्थतस् तु कृपयैव कृतेति तत्र तत्र स्फुटम् एवेति भावः ॥१८॥

**विश्वनाथः : **ब्राह्मण-दायाद ! हे विप्र-सूनो ! ब्रह्मण्यत्वात् ब्राह्मणेभ्यो दायम् आ सम्यक्तया ददातीति वस्त्व्-अर्थः सरस्वती-प्रयुक्तः, किन्तु त्वं बालः यथान्यो बालिश-मतिस् तथैव स्वार्थं प्रति त्वम् अबुधः । वस्तुतो महाबुधो भवन्न् अपीति भावः । वस्त्व्-अर्थस् तु त्वं भक्त-वतसलत्वाद् भक्तार्थम् एव बुद्ध्यसे । स्वार्थं प्रति तु न बुद्ध्यसे, इव इत्य् अबुधः । परिपूर्णस्य तव भक्त-प्रयोजन-व्यतिरेकेण स्व-प्रयोजनाभावाद् इति ॥१८॥

—ओ)०(ओ—

**॥ ८.१९.१९ ॥**

**मां वचोभिः समाराध्य लोकानाम् एकम् ईश्वरम् ।**

**पद-त्रयं वृणीते योऽबुद्धिमान् द्वीप-दाशुषम् ॥**

**श्रीधरः : **अबुधत्वम् एवाह—माम् इति । द्वीपस्य दाशुषं दातारम् । अबुद्धिमान् वस्तुतस् तु बुद्धिमान् इत्य् एव छेदः ॥१९॥

**क्रम-सन्दर्भः : _न व्याख्यातम्।_**

**विश्वनाथः :** यो भवान् इति शेषः । बुद्धिमान् सन्न् अपि द्वीप-दायिनम् ॥१९॥

—ओ)०(ओ—

**॥ ८.१९.२० ॥**

**न पुमान् माम् उपव्रज्य भूयो याचितुम् अर्हति ।**

**तस्माद् वृत्तिकरीं भूमिं वटो कामं प्रतीच्छ मे ॥**

**श्रीधरः : **कामं यथेच्छं सम्यक् पाद-प्रसारणेनेत्य् अर्थः । अत एव तथ करिष्यति ॥२०॥

**क्रम-सन्दर्भः : **कामं यथेष्टम् इति यावत्या वृत्तिः सिद्ध्यति, तावतीम् इत्य् अर्थः ॥२०॥

**विश्वनाथः :_न व्याख्यातम्।_**

—ओ)०(ओ—

**॥ ८.१९.२१ ॥**

**श्री-भगवान् उवाच—**

**यावन्तो विषयाः प्रेष्ठास् त्रि-लोक्याम् अजितेन्द्रियम् ।**

**न शक्नुवन्ति ते सर्वे प्रतिपूरयितुं नृप ॥**

**श्रीधरः : **पुनर् अपि निस्पृहत्वम् एवाविष्कुर्वन्न् आह—यावन्त इति सप्तभिः ॥२१॥

**क्रम-सन्दर्भः : _न व्याख्यातम्।_**

**विश्वनाथः :** सन्तुष्टं माम् एतावतैव दानेन पूरय । न ह्य् असन्तुष्टं त्वम् अपि पूरयितुम् समर्थोऽसीत्य् आह यावन्त इति ॥२१॥

—ओ)०(ओ—

**॥ ८.१९.२२ ॥**

**त्रिभिः क्रमैर् असन्तुष्टो द्वीपेनापि न पूर्यते ।**

**नव-वर्ष-समेतेन सप्त-द्वीप-वरेच्छया ॥**

**श्रीधरः : **नव-वर्ष-समेतेन द्वीपेनापि सप्तानां द्वीप-वराणाम् इच्छया ॥२२॥

**क्रम-सन्दर्भः : _न व्याख्यातम्।_**

**विश्वनाथः :**नव-वर्ष-समेतेनापि द्वीप-वराणाम् इच्छया ॥२२॥

—ओ)०(ओ—

**॥ ८.१९.२३ ॥**

**सप्त-द्वीपाधिपतयो नृपा वैण्य-गयादयः ।**

**अर्थैः कामैर् गता नान्तं तृष्णाया इति नः श्रुतम् ॥**

**श्रीधरः : **तृष्णाया अन्तं न गता इत्य् अस्माभिः श्रुतम् ॥२३॥

**क्रम-सन्दर्भः, विश्वनाथः :_ न व्याख्यातम्।_**

—ओ)०(ओ—

**॥ ८.१९.२४ ॥**

**यदृच्छयोपपन्नेन सन्तुष्टो वर्तते सुखम् ।**

**नासन्तुष्टस् त्रिभिर् लोकैर् अजितात्मोपसादितैः ॥**

**श्रीधरः : **असन्तुष्ट-प्राप्तैस् त्रिभिर् लोकैर् अपि न सुखं वर्तते ॥२४॥

**क्रम-सन्दर्भः : _न व्याख्यातम्।_**

**विश्वनाथः :** अजितात्मा अजितेन्द्रियः । उपसादितैः प्राप्तैः ॥२४॥

—ओ)०(ओ—

**॥ ८.१९.२५ ॥**

**पुंसोऽयं संसृतेर् हेतुर् असन्तोषोऽर्थ-कामयोः ।**

**यदृच्छयोपपन्नेन सन्तोषो मुक्तये स्मृतः ॥**

_न कतमेनापि व्याख्यातम्।_

—ओ)०(ओ—

**॥ ८.१९.२६ ॥**

**यदृच्छा-लाभ-तुष्टस्य तेजो विप्रस्य वर्धते ।**

**तत् प्रशाम्यत्य् असन्तोषाद् अम्भसेवाशुशुक्षणिः ॥**

**श्रीधरः, विश्वनाथः : **आशुशुक्षणिर् अग्निः ॥२६॥

**क्रम-सन्दर्भः : _न व्याख्यातम्।_**

—ओ)०(ओ—

**॥ ८.१९.२७ ॥**

**तस्मात् त्रीणि पदान्य् एव वृणे त्वद् वरदर्षभात् ।**

**एतावतैव सिद्धोऽहं वित्तं यावत् प्रयोजनम् ॥**

**श्रीधरः : **सिद्धोऽहं कृतार्थः । एतावतैव सर्वस्वापहार-सिद्धेर् इति गूढोऽभिप्रायाः । तद् एवाह—वित्तं हि यावत् प्रयोजनम् एव सुखम् । अधिकस्य क्लेशावहत्वाद् इत्य् अर्थः ॥२७॥

**क्रम-सन्दर्भः : _न व्याख्यातम्।_**

**विश्वनाथः :** सिद्धोऽहं कृतार्थ इत्य् एतावतैव सर्वस्वापहार-सिद्धिर् इति गूढोऽभिप्रायः । यावत् यत्-प्रमाणकं वित्तं प्रयोजनकं भवेत् तावद् एव ग्राह्यम् इत्य् अर्थः ॥२७॥

—ओ)०(ओ—

**॥ ८.१९.२८ ॥**

**श्री-शुक उवाच—**

**इत्य् उक्तः स हसन्न् आह वाञ्छातः प्रतिगृह्यताम् ।**

**वामनाय महीं दातुं जग्राह जल-भाजनम् ॥**

_न कतमेनापि व्याख्यातम्।_

—ओ)०(ओ—

**॥ ८.१९.२९ ॥**

**विष्णवे क्ष्मां प्रदास्यन्तम् उशना असुरेश्वरम् ।**

**जानंश् चिकीर्षितं विष्णोः शिष्यं प्राह विदां वरः ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** विदां वर इति वामनस्य परोक्षं प्राहेत्य् अर्थः ॥२९॥

—ओ)०(ओ—

**॥ ८.१९.३० ॥**

**श्री-शुक्र उवाच—**

**एष वैरोचने साक्षाद् भगवान् विष्णुर् अव्ययः ।**

**कश्यपाद् अदितेर् जातो देवानां कार्य-साधकः ॥**

_न कतमेनापि व्याख्यातम्।_

—ओ)०(ओ—

**॥ ८.१९.३१ ॥**

**प्रतिश्रुतं त्वयैतस्मै यद् अनर्थम् अजानता ।**

**न साधु मन्ये दैत्यानां महान् उपगतोऽनयः ॥**

**श्रीधरः : **अनयोऽन्यायः ॥३१॥ 

**क्रम-सन्दर्भः : _न व्याख्यातम्।_**

**विश्वनाथः :** उपगतः प्राप्तः ॥३१॥

—ओ)०(ओ—

**॥ ८.१९.३२ ॥**

**एष ते स्थानम् ऐश्वर्यं श्रियं तेजो यशः श्रुतम् ।**

**दास्यत्य् आच्छिद्य शक्राय माया-माणवको हरिः ॥**

**श्रीधरः : **अन्यायम् एवाह—एष इति ॥३२॥

**क्रम-सन्दर्भः : _न व्याख्यातम्।_**

**विश्वनाथः :** हरिः सर्वस्वं हरिष्यतीत्य् अर्थः । मनः-पर्यन्तं च इति वास्तवः ॥३२॥

—ओ)०(ओ—

**॥ ८.१९.३३ ॥**

**त्रिभिः क्रमैर् इमाल् लोकान् विश्व-कायः क्रमिष्यति ।**

**सर्वस्वं विष्णवे दत्त्वा मूढ वर्तिष्यसे कथम् ॥**

**श्रीधरः : **ननु मया पद-त्रयम् एव प्रतिश्रुतं, नाधिकम् ? तत्राह—त्रिभिर् इति । क्रमताम् इति चेत् तत्राह—सर्वस्वम् इति ॥३३॥

**क्रम-सन्दर्भः : _न व्याख्यातम्।_**

**विश्वनाथः :**ननु मया पद-त्रयम् एव प्रतिश्रुतं, नाधिकम् ? तत्राह—त्रिभिर् इति । क्रमैः पाद-विन्यासैः, क्रमताम् इति चेत्, तत्राह—सर्वस्वम् इति ॥३३॥

—ओ)०(ओ—

**॥ ८.१९.३४ ॥**

**क्रमतो गां पदैकेन द्वितीयेन दिवं विभोः ।**

**खं च कायेन महता तार्तीयस्य कुतो गतिः ॥**

**श्रीधरः : **तथापि प्रतिश्रुतं संपादनीयम् एवेति चेत् तत्राह—क्रमत इति द्वाभ्याम् । एकेन पदा पाद-न्यासेन भूमिं क्रममाणस्येत्य् अर्थः । तार्तीयस्य तृतीय-पाद-न्यासस्य ॥३४॥

**क्रम-सन्दर्भः : _न व्याख्यातम्।_**

**विश्वनाथः : **प्रतिश्रुतं कथं न संपादनीयम् ? इति चेत्, तत्र सर्वस्वे दत्तेऽपि तद् एवं प्रतिश्रुतं न सम्पत्स्यते, इत्य् आह द्वाभ्याम् । क्रमतः क्रममानस्य तार्तीयस्य तृतीयस्य । यद् वा, तार्तीयस्य तृतीय-सम्बन्धिनः तृतीय-पद-क्रमस्य वस्तुनः कुतो हेतो गतिः प्राप्तिस् ते भविष्यतीत्य् अर्थः ॥३४॥

—ओ)०(ओ—

**॥ ८.१९.३५ ॥**

**निष्ठां ते नरके मन्ये ह्य् अप्रदातुः प्रतिश्रुतम् ।**

**प्रतिश्रुतस्य योऽनीशः प्रतिपादयितुं भवान् ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** निष्ठां नितरां स्थितिं प्रतिपादयितुम् प्रतिपादने इत्य् अर्थः । तेन सर्वस्व-दानेऽपि नरकस्यावश्यकत्वं चेद् वरं सर्वस्वादानम् एव भद्रम् ऐहिक-भोग-सिद्ध्य्-अर्थम् इति भावः ॥३५॥

—ओ)०(ओ—

**॥ ८.१९.३६ ॥**

**न तद् दानं प्रशंसन्ति येन वृत्तिर् विपद्यते ।**

**दानं यज्ञस् तपः कर्म लोके वृत्तिमतो यतः ॥**

**श्रीधरः : **तथापि सर्वस्व-दानात् कीर्तिस् तावद् भविष्यति ? इति चेत्, तत्राह—न तद् दानम् इति । तपश् चित्तैकाग्र्यम् । कर्म पूर्तम् ॥३६॥

**क्रम-सन्दर्भः : _न व्याख्यातम्।_**

**विश्वनाथः :** तद् अपि यथा-शक्ति प्रतिश्रुतं कथं न दास्यामि ? इति चेत्, तत्राह—नेति । तपश् चित्तैकाग्र्यम् ॥३६॥

—ओ)०(ओ—

**॥ ८.१९.३७ ॥**

**धर्माय यशसेऽर्थाय कामाय स्व-जनाय च ।**

**पञ्चधा विभजन् वित्तम् इहामुत्र च मोदते ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** दानादाव् अपि शास्त्रीया व्यवस्था वर्तते इत्य् आह—दृश्हायेति ॥३७॥

—ओ)०(ओ—

**॥ ८.१९.३८ ॥**

**अत्रापि बह्वृचैर् गीतं शृणु मेऽसुर-सत्तम ।**

**सत्यम् ॐ इति यत् प्रोक्तं यन् नेत्य् आहानृतं हि तत् ॥**

**श्रीधरः : **ननु तर्हि प्रतिश्रुत्य नेति कथम् अनृतं वाच्यम् ? तथाह—अत्रापीति सार्धैः षड्भिः । अत्रापि सत्यानृत-व्यवस्थायाम् । बह्व्-ऋच-श्रुत्या हि प्रथमम्—ॐ इति सत्यं नेत्य् अनृतम् इत्य्-आदिना सत्यानृतयोर् लक्षण-पूर्वकं स्तुति-निन्दाभ्यां सत्यं विहितम् अनृतं च निषिद्धम् । अनन्तरं च—पराग् वा एतद् रिक् रम-क्षरम् इत्य्-आदिना सत्ये दोषान् अनृते च गुणान् उक्त्वा, तस्मात् काल एव दद्यात् काले न दद्यात् तत् सत्यानृते मिथुनी-करोति इत्य् उपसंहारेण वृत्ति-सङ्कटादिष्व् अनृतम् अप्य् अनुज्ञातम्, तम् इमं श्रुत्य्-अर्थं दर्शयन्न् आह—ॐ इत्य् अङ्गी-कारेण यत् प्रोक्तं तत् सत्यम् । नेति यद् आह तद् एवानृतम् ॥३८॥

**क्रम-सन्दर्भः : _न व्याख्यातम्।_**

**विश्वनाथः : **ननु देय-द्रव्य-सत्त्वेऽप्य् अन्यन् मे नास्तीत्य् अनृत-वचनं विना मम कथम् अदानम् उपपद्यताम् ? तत्राह सार्धैः षड्भिः । अत्रापि सत्यानृत-व्यवस्थायाम् ॐ इत्य् अङ्गीकारेण यत् प्रोक्तं, तत् सत्यं नेति, यद् आह तद् एवानृतम् । ॐ इति सत्यं नेत्य् अनृतम् इति श्रुतेः ॥३८॥

—ओ)०(ओ—

**॥ ८.१९.३९ ॥**

**सत्यं पुष्प-फलं विद्याद् आत्म-वृक्षस्य गीयते ।**

**वृक्षेऽजीवति तन् न स्याद् अनृतं मूलम् आत्मनः ॥**

**श्रीधरः : **तत् तु सत्यम् ईषद् अनृतं विना न सिद्ध्यतीत्य् आशयेनाह—सत्यं पुष्प-फलं विद्याज् जानीयात् । आत्म-वृक्षस्य देह-रूपस्य वृक्षस्य । कुतः ? गीयते श्रुत्योच्यते इत्य् अर्थः । पाठान्तरं तु सुगमम् । यद्य् अपि श्रुत्या वाचः सत्यं पुष्प-फलं चेत्य् उक्तं तथापि वाचो देह-निर्वाहाधीनत्वाद् आत्म-वृक्षस्येति प्रस्तुतानुसारेणोक्तम् । भवतु पुष्प-फल-स्थानीयं सत्यं, ततः किम् अत आह—वृक्षे देहे अजीवति तत् पुष्प-फलं न स्यात् । सा न स्यात् इति पाठे श्रुत्य्-उक्ताया वाचः परा-मर्शः । देहश् चानृतेन रक्षणीय इत्य् आह—अनृतं त्वात्मनो देहस्य मूलम् ॥३९॥

**क्रम-सन्दर्भः : _न व्याख्यातम्।_**

**विश्वनाथः : **तत् तु सत्यम् ईषद् अनृतं विना न सिद्ध्यतीत्य् आशयेनाह—सत्यम् इति । आत्म-वृक्षस्य देह-रूप-वृक्षस्य सत्यं पुष्प-फलं विद्यात् । गीयते इति श्रुति-कर्तृकं गानम् इत्य् अर्थः । तत् वृक्षेऽजीवति न स्यात्, तस्माद् वृक्षो येन जीवति, तत्र प्रयतनीयम् इति भावः । तद् एवाह—अनृतं तेन सर्वथैवानृताभावे देहो न जीवतीत्य् अर्थः ॥३९॥

—ओ)०(ओ—

**॥ ८.१९.४० ॥**

**तद् यथा वृक्ष उन्मूलः शुष्यत्य् उद्वर्ततेऽचिरात् ।**

**एवं नष्टानृतः सद्य आत्मा शुष्येन् न संशयः ॥**

**श्रीधरः : **एतद् एव दृष्टान्तेन स्पष्टयति, तद् यथा वृक्ष उत्पाटित-मूलः शुष्यत्य् अचिराद् एवोद्वर्तते पतति च, एवं नष्टम् अनृतं यस्य स आत्मा देहः शुष्येत् । यद्य् अपि च श्रुत्या, एवम् एवानृतं वदन्न् आत्मानम् आविर्मूलं करोति इत्य् एवं निन्दयानृतं निषिद्धं, तथाप्य् उपसंहारानुसारेण तत् केवलानृत-विषयम् इत्य् अभिप्रेत्यैवं व्याख्यातम् । दयेत त्व् एतेन इति च तयैवोक्तेः । तथा च श्रुतिः—


    ॐ इति सत्यं नेत्य् अनृतं तद् एतत् पुष्पं फलं वाचो यत् सत्यं स हेश्वरो यशस्वी कल्याण-कीर्तिर् भविता पुष्पं हि फलं वाचः सत्यं वदत्य् अथैतन् मूलम् वाचो यद् अनृतं तद् यथा वृक्ष आविर्मूलः शुष्यति स उद्वर्तत एवम् एवानृतं वदन्न् आविर्मूलम् आत्मानं करोति स शुष्यति स उद्वर्तते तस्माद् अनृतं न वदेद् दयेत त्व् एतेनैति ।

एतेनानेन त्व् अनृतेन दयेत सङ्कटेष्व् आत्मानं रक्षेद् इति श्रुत्य्-अर्थः ॥४०॥

**क्रम-सन्दर्भः : _न व्याख्यातम्।_**

**विश्वनाथः :**तत् तस्मात् यथा वृक्ष उत्पाटित-मूलः शुष्यति, अचिराद् उद्वर्तते वर्तनाद् उद्गच्छति नष्टो भवति च, एवम् एव नष्टानृतः सर्वथैव अनृत-रहितो देहः शुष्येद् इत्य् अर्थः । तथा च श्रुतिः—


    ॐ इति सत्यं नेत्य् अनृतं तद् एतत् पुष्पं फलं वाचो यत् सत्यं स हेश्वरो यशस्वी कल्याण-कीर्तिर् भविता । पुष्पं हि फलं वाचः सत्यं वदत्य् अथैतन् मूलम् वाचो यद् अनृतं तद् यथा वृक्ष आविर्मूलः शुष्यति, स उद्वर्तत, एवम् एवानृतं वदन्न् आविर्मूलम् आत्मानं करोति, स शुष्यति, स उद्वर्तते, तस्माद् अनृतं न वदेद् दयेत त्व् एतेनैति ।

वाच इति वाग्-उपलक्षितस्य देहस्येत्य् अर्थः । अनृतं वदन्न् इति प्रकटीकृत्येति शेषः । मूलं यथा आविष्कृतम् एव शुष्यति, न तु गुप्तम् । तस्मात् इति तस्माद् धेतोर् अपि अनृतं न वदेत्, किन्तु दयेत त्व् एतेन इति एतेन अनेन तु अनृतेन दयेत सङ्कटेष्व् आत्मानं रक्षेद् इति श्रुत्य्-अर्थः ॥४०॥

—ओ)०(ओ—

**॥ ८.१९.४१ ॥**

**पराग् रिक्तम् अपूर्णं वा अक्षरं यत् तद् ॐ इति ।**

**यत् किञ्चिद् ॐ इति ब्रूयात् तेन रिच्येत वै पुमान् ।**

**भिक्षवे सर्वम् ॐ कुर्वन् नालं कामेन चात्मने ॥**

**श्रीधरः : **सर्वथा सत्य-वचनेन देहो न निर्वहेद् इति स्फुटी-कर्तुं सत्य् अस्य दोषान् अनृतस्य गुणान् आह—पराग् इति द्वाभ्याम् । यद् ॐ इत्य् अक्षरं तत् पराक् दूरेऽर्थं गृहीत्वऽञ्चतीति पराक् रिक्तम् इति श्रुति-पदस्य व्याख्यानम् अपूर्णं वै इति । तत् तस्माद् अर्थिने यत् किञ्चिद् ॐ इति दास्यामीति ब्रूयात्, तेन रिच्येत न्यूनो भवेत् । किं च, भिक्षवे सर्वम् ॐ कुर्वन् दास्यामीत्य् अङ्गी-कुर्वन्न् आत्मने कामेन नालं पर्याप्तो न भवति । तस्य भोगो न सिध्यतीत्य् अर्थः । तथा च श्रुतिः—


    पराग् वा एतद् रिक्तम् अक्षरं यद् एतद् ॐ इति तद् यत् किं च, ॐ इत्य् आहात्रैवास्मै तद् रिच्यते स यत् स सर्वम् ॐ कुर्यात् रिच्याद् आत्मानं स कामेभ्यो नालं स्यातिति ॥४१॥

**क्रम-सन्दर्भः : **श्रुति-पदार्थम् आह—पराग् इति । श्रुति-तात्पर्यार्थम् आह—तद् यद् इति ॥४१॥

**विश्वनाथः : **सर्वथा सत्य-वचनेन देहो न निर्वहेद् इति स्फुटी-कर्तुं सत्यस्य दोषान् अनृतस्य गुणान् आह—पराग् इति द्वाभ्याम् । यद् ॐ इत्य् अक्षरं तत् पराक् दूरेऽर्थं गृहीत्वऽञ्चतीति पराक् रिक्तम् इति श्रुति-पदस्य व्याख्यानम् अपूर्णं वै इति । तत् तस्माद् अर्थिने यत् किञ्चिद् ॐ इति दास्यामीति ब्रूयात्, तेनैव रिच्येत, न तु सर्वेणैव वित्तेन न्यूनो भवति । भिक्षवे सर्वम् ॐ कुर्वन् दास्यामीत्य् अङ्गीकुर्वन्न् आत्मने आत्मार्थः कामेन भोगेन नालं पर्याप्तो न भवति । तस्य भोगो न सिद्ध्यतीत्य् अर्थः । तथा च श्रुतिः—


    पराग् वा एतद् रिक्तम् अक्षरं यद् एतद् ॐ इति तद् यत् किं च, ॐ इत्य् आहात्रैवास्मै तद् रिच्यते स यत् स सर्वम् ॐ कुर्यात् रिच्याद् आत्मानं स कामेभ्यो नालं स्यातिति ॥४१॥

—ओ)०(ओ—

**॥ ८.१९.४२ ॥**

**अथैतत् पूर्णम् अभ्यात्मं यच् च नेत्य् अनृतं वचः ।**

**सर्वं नेत्य् अनृतं ब्रूयात् स दुष्कीर्तिः श्वसन् मृतः ॥**

**श्रीधरः : **नेति यद् अनृतं वच एतत् पूर्णम् अर्थ-व्ययाभावात् । अभ्यात्मं चेति च-कारान्वयः । आत्मनोऽभिमुखम् अन्यस्यार्थम् आकर्षतीत्य् अभ्यात्मम् । यो हि नित्यं मम किञ्चिद् अपि नास्ति सीदामीति ब्रूते स हि तेनानृतेन परेषाम् अर्थानाकर्षतीति प्रसिद्धम् । 

ननु तर्हीदम् अनृतम् एव सर्वदा सेव्यं स्यान् नेत्य् आह—सर्वम् इति । तथा च श्रुतिः—


    अथैतत् पूर्णम् अभ्यात्मं यन् नेति स यत् सर्वं नेति ब्रूयात् पापिकास्य कीर्तिर् जायेत सैनं तत्रैव हन्यात् ॥ इति ॥४२॥

**क्रम-सन्दर्भः : **सर्वम् इत्य् अर्धकम् ॥४२॥

**विश्वनाथः : **नेति यद् अनृतं वच एतत् पूर्णम् अर्थ-व्ययाभावात् । अभ्यात्मं च आत्मनोऽभिमुखम् अन्यस्यार्थम् आनयतीत्य् अभ्यात्मम् । यो हि नित्यं मम किञ्चिद् अपि नास्ति सीदामीति ब्रूते, स हि तेनानृतेन परेषाम् अर्थान् आकर्षतीति प्रसिद्धम् । 

ननु तर्हीदम् अनृतम् अमृतम् इवातिशयेन सेव्यम् अस्तु नेत्य् आह—सर्वम् इति । तथा च श्रुतिः—


    अथैतत् पूर्णम् अभ्यात्मं यन् नेति स यत् सर्वं नेति ब्रूयात्, पापिकास्य कीर्तिर् जायेत, सैनं तत्रैव हन्यात् ॥ इति ॥४२॥

—ओ)०(ओ—

**॥ ८.१९.४३ ॥**

**स्त्रीषु नर्म-विवाहे च वृत्त्य्-अर्थे प्राण-सङ्कटे ।**

**गो-ब्राह्मणार्थे हिंसायां नानृतं स्याज् जुगुप्सितम् ॥**

**श्रीधरः : **अतो वृत्ति-सङ्कटादिष्व् अनृतं न दोषायेत्य् उपसंहरति, स्त्रीषु प्रोत्साहनेन वशी-करणे, नर्मणि परिहासे, विवाहे च वरादि-स्तुतौ, गवां ब्राह्मणानां च हितार्थम्, हिंसायां च कस्यचित् प्राप्तायाम् । तथा च याज्ञवल्क्यः—वर्णिनां हि वधो यत्र तत्र साक्ष्येऽनृतं वदेत् इति । तथा च श्रुतिः—तस्मात् काल एव दद्यात् काले न दद्यात् तत् सत्यानृते मिथुनी-करोति इति ॥४३॥

**क्रम-सन्दर्भः : **तद् एवम् अङ्गीकारानङ्गीकारि-लक्षणे पारिभाषिके सत्यानृते आसातां प्रसिद्धेऽपि, ते क्वचित् क्वचिद् विपरीत-फलदे इत्य् आह—स्त्रीष्व् इति । अत्र स्त्र्य्-आदिषु चतुर्षु स्वेन धर्मतः प्राप्तेष्व् इति गम्यं, प्राण-सङ्कटे स्वीये सतीति गम्यते । गो-ब्राह्मणार्थे तत्-तज्-जाति-मात्र-वृत्त्य्-आदि-लोप-प्राप्त इत्य् अर्थः । तद् एतद् एव वैष्णवानाम् अप्य् उपलक्षणं गम्यम् । हिंसायाम् अपि हिते प्राणि-मात्र-घातेऽपीत्य् अर्थः । नानृतं स्याज् जुगुप्सितम् इति, किन्तु क्वचित् तत्-तद्-घातकं सत्यम् एव जुगुप्सितम् इत्य् अर्थः ॥४३॥

**विश्वनाथः : **अतो वृत्ति-सङ्कटादिष्व् अनृतं न दोषायेत्य् उपसंहरति । स्त्रीषु प्रोत्साहनेन वशीकारे, नर्मणि यत्र क्वापि परिहासे, विवाहे वरादि-स्तुतौ, गवां ब्राह्मणानां च हितार्थे, हिंसायां कस्यचित् प्राप्तायाम् । तथा च याज्ञवल्क्यः—वर्णिनां हि वधो यत्र तत्र साक्ष्य् अनृतं वदेत् इति । तथा च श्रुतिः—तस्मात् काल एव दद्यात् काले न दद्यात् तत् सत्यानृते मिथुनी-करोति इति ॥४३॥

—ओ)०(ओ—

इति सारार्थ-दर्शिन्यां हर्षिण्यां भक्त-चेतसाम् ।

ऊनविंशोऽध्यायोऽष्टमे सङ्गतः सङ्गतः सताम् ॥*॥

 —ओ)०(ओ—


    इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां नवम-स्कन्धे 


    वामन-चरिते ऊनविंशोऽध्यायः ।

॥ ८.१९ ॥

—ओ)०(ओ—

(८.२०)


### अथ विंशोऽध्यायः


## विश्व-रूप-दर्शनम् 

**॥ ८.२०.१ ॥ **

**श्री-शुक उवाच—**

**बलिर् एवं गृह-पतिः कुलाचार्येण भाषितः**

**तूष्णीं भूत्वा क्षणं राजन्न् उवाचावहितो गुरुम् ॥**

**श्रीधरः :**

विंशे त्व् अनृत-भीतोऽसौ ज्ञात्वापि कपटं हरेः ।

ददाव् एव ततो विष्णुः सहसाऽवर्धताद्भुतम् ॥१॥

**क्रम-सन्दर्भः : _न व्याख्यातम्।_**

**विश्वनाथः :**

विंशे ज्ञात्वार्थिनं विष्णुम् अवज्ञाय गुरोर् वचः 

ददौ हर्षाद् बलिः सोऽपि प्राप्त्या हर्षाद् इवैधत ॥

क्षणं तूष्णीम् इति भगवद्-इच्छा-प्रातिकूल्ये कुतो गुरोर् गुरुत्वम् अतोऽस्याज्ञा-लङ्घने न दोष इति निश्चिकायेति भावः ॥१॥

—ओ)०(ओ**—**

**॥ ८.२०.२ ॥**

**श्री-बलिर् उवाच—**

**सत्यं भगवता प्रोक्तं धर्मोऽयं गृह-मेधिनाम् ।**

**अर्थं कामं यशो वृत्तिं यो न बाधेत कर्हिचित् ॥**

**श्रीधरः : **भगवता त्वया प्रोक्तं सत्यम् । किं तत् ? योऽर्थ-कामादिकं न बाधेत, स हि गृह-मेधिनां धर्म इति ॥२॥

**क्रम-सन्दर्भः :_न व्याख्यातम्।_**

**विश्वनाथः :** अर्थादिकं न बाधेतेति तेन विप्रस्यैतादृश-प्र्लम्बनाद् धर्मं बाधेतैव। भक्तं तु भजनीयस्य भगवतो ज्ञातस्यापि प्रलम्भनाद् बाधेत तमम् इति भावः ॥२॥

**—**ओ)०(ओ—

**॥ ८.२०.३ ॥**

**स चाहं वित्त-लोभेन प्रत्याचक्षे कथं द्विजम् ।**

**प्रतिश्रुत्य ददामीति प्राह्रादिः कितवो यथा ॥**

**श्रीधरः :_न व्याख्यातम्।_**

**क्रम-सन्दर्भः : **कथं प्रत्याचक्षे निराकरोमि ॥३॥

**विश्वनाथः :** प्राह्लादिर् इति प्रह्लाद-पौत्रस्य मम भगवद्-आनुकूल्यम् एव स्व-धर्म इति गूढोऽभिप्रायः । तेन प्रह्लादेनास्यण्तःकरणे कृपया भक्ति-बीजं पूर्वम् उप्तम् एव, सम्प्रति तु श्री-वामन-देव-कृपया प्राप्तेन प्रेम्णा सिद्ध एवाभूत् । यद् उक्तं—कृपा-सिद्धो यज्ञ-पत्नी वैरोचनि-शुकादयः इति ॥३॥

—ओ)०(ओ**—**

**॥ ८.२०.४ ॥ **

**न ह्य् असत्यात् परोऽधर्म इति होवाच भूर् इयम् ।**

**सर्वं सोढुम् अलं मन्ये ऋतेऽलीक-परं नरम् ॥**

_न कतमेनापि व्याख्यातम्।_

—ओ)०(ओ**—**

**॥ ८.२०.५ ॥ **

**नाहं बिभेमि निरयान् नाधन्याद् असुखार्णवात् ।**

**न स्थान-च्यवनान् मृत्योर् यथा विप्र-प्रलम्भनात् ॥**

**श्रीधरः : **नन्व् अप्रत्याख्याने दोषा उक्तास् तत्राह, नाहम् इति । अधन्याद् दारिद्र्यान् मृत्योर् अपि ॥५॥

**क्रम-सन्दर्भः : _न व्याख्यातम्।_**

**विश्वनाथः : **अधन्याद् दारिद्र्यात् ॥५॥

—ओ)०(ओ**—**

**॥ ८.२०.६ ॥ **

**यद् यद् धास्यति लोकेऽस्मिन् सम्परेतं धनादिकम् ।**

**तस्य त्यागे निमित्तं किं विप्रस् तुष्येन् न तेन चेत् ॥**

**श्रीधरः :** यद् यद् धनादिकं, तत् सर्वं संपरेतं मृतं पुरुषं हास्यति त्यक्ष्यत्य् एव । तत् किम् इति जीवतैव स्वयं न देयम् ? इति भावः । तथापि तावद् वृत्ति-सङ्कट-परिहारार्थम् अर्धं दीयताम् ? इति चेत् तत्राह—तस्येति । विप्रश् चेत् तेनार्थेन दत्तेनापि न तुष्येत्, तर्हि तस्यार्थस्य त्यागे दाने किं-निमित्तम् ? न किञ्चित् । याचिताद् अल्पस्य दाने विप्रस्यासन्तोषेण दानं व्यर्थम् एव स्यात्, अतस् तद्-याचितं सर्वं देयं न किञ्चिद् इति भावः ॥६॥

**क्रम-सन्दर्भः : _न व्याख्यातम्।_**

**विश्वनाथः : **यद् यद् धनादिकं कर्तृ, संपरेतं मृतं हास्यति त्यक्ष्यत्य् एव । तेन त्वद्-आज्ञया किञ्चिन्-मात्रेण दत्तेन विप्रश् चेन् न तुष्यति, तर्हि तस्य तावन्-मात्रस्य त्यागे किं-निमित्तं फलम् ? अतः सर्वम् एव वित्तम् एतत्-प्रीत्य्-अर्थं मया दास्यत एवेति भावः । अत्र स्वेष्ट-देवं विष्णुं ज्ञात्वापि प्रवृद्ध-भक्त्य्-उत्थ-सम्भ्रम-प्रणति-स्तुत्य्-आद्य्-अकरणं शुक्राचार्यस्यासुराणां च दुःखाभावार्थम् एव ज्ञेयम् । अत एव विप्र-शब्द-प्रयोगो भाव-गोपनार्थ एव ज्ञेयः ॥६॥

—ओ)०(ओ**—**

**॥ ८.२०.७ ॥ **

**श्रेयः कुर्वन्ति भूतानां साधवो दुस्त्यजासुभिः ।**

**दध्यङ्-शिबि-प्रभृतयः को विकल्पो धरादिषु ॥**

**श्रीधरः :** तर्हि न देयम् एव ? इति चेत्, तत्राह—श्रेय इति । दुस्त्यजैर् असुभिर् अपि । को विकल्पो विचारः ? ॥७॥

**क्रम-सन्दर्भः : _न व्याख्यातम्।_**

**विश्वनाथः : **त्वं सर्वस्वम् एव दित्ससीत्य् अत्रार्थे पूर्व आचारः प्रदर्श्यताम् इति चेत्, तत्राह—श्रेय इति । भूतानाम् अपि श्रेयः, किम् उत स्व-गृहम् आगतस्य विष्णोः ? असुभिर् अहन्ताप्सदैर् अपि । धरादिषु ममतास्पदेषु को विकल्पः, दास्ये न वा दास्ये इत्य्-आद्य्-आत्मकः? अपि तु नैव विकल्पः, किन्तु दास्याम्य् एवेति निश्चय एवेति भावः ॥७॥

—ओ)०(ओ**—**

**॥ ८.२०.८ ॥ **

**यैर् इयं बुभुजे ब्रह्मन् दैत्येन्द्रैर् अनिवर्तिभिः ।**

**तेषां कालोऽग्रसील् लोकान् न यशोऽधिगतं भुवि ॥**

**श्रीधरः : **यैर् दैत्येन्द्रैर् युद्धेऽनिवर्तिभिर् इयं भूर् बुभुजे उपभुक्ता । तेषाम् इह लोकान् पर-लोकाश् च भोगान् इति वा । कालोऽग्रसीत् संहृतवान्, न तु भुवि तैर् अधिगतं प्राप्तं यशोऽग्रसीत् । अतः कीर्तिर् एव साध्या नान्यद् इति भावः ॥८॥

**क्रम-सन्दर्भः :_न व्याख्यातम्।_**

**विश्वनाथः :** स्व-कृत्यादिकम् अनपेक्ष्य नश्वर-भोगार्थम् एव न दातव्यम् इति मतं तु नास्माकम् अभिमतम् इत्य् आह—यैर् इति । युद्धेऽनिवृत्तिभिः । इयं भूः तेषां लोकान् ऐहिकान् पारत्रिकांश् च कालोऽग्रसीत् नाशयाञ्चकार, लोकान् लोकोत्थ-भोगान् इति वा । न तु भुवि तैर् अधिगतं प्राप्तं यशोऽग्रसीत् । अतः कीर्तिर् एव साध्या नान्यद् इति भावोऽपि शुक्राद्य्-अनुरोधेनैव ज्ञापितः । वस्तुतस् तु तस्य कीर्ताद्य्-अपेक्षापि मनसि नास्ति शुद्ध-भक्तत्वाद् इति भावः ॥८॥

—ओ)०(ओ**—**

**॥ ८.२०.९ ॥ **

**सुलभा युधि विप्रर्षे ह्य् अनिवृत्तास् तनु-त्यजः ।**

**न तथा तीर्थ आयाते श्रद्धया ये धन-त्यजः ॥**

**श्रीधरः : **देह-त्यागाद् अपि धन-त्यागे कीर्तिर् भवतीत्य् आह**—**सुलभा इति । तनुं त्यजन्तीति तनु-त्यजः । तीर्थे पात्रे । अतोऽतिदुष्करो धन-त्याग एव मया कार्य इति भावः ॥९॥

**क्रम-सन्दर्भः : **तर्हि युद्धेनैव प्राणास् त्यज्यन्ताम् ? तत्राह—सुलभेति । यद्यपि धनाद्य्-अपेक्षया प्राणा अन्तरङ्गाः, तथापि मोहात् सर्व एव धनादेर् एवान्तरङ्गत्वं मन्यन्त इति भावः ॥९॥

**विश्वनाथः :** किं च, युद्धे निवृत्ति-रहितेभ्योऽपि दाने निवृत्ति-रहिताः अधिक-यशस्विन इत्य् आह—सुलभा इति तीर्थे सम्प्रदाने । अतस् तनु-त्यागाद् अपि धन-त्यागो दुष्करः, स एव मया कर्तव्य इति भावः ॥९॥

—ओ)०(ओ**—**

**॥ ८.२०.१० ॥ **

**मनस्विनः कारुणिकस्य शोभनं**

**यद् अर्थि-कामोपनयेन दुर्गतिः ।**

**कुतः पुनर् ब्रह्म-विदां भवादृशां**

**ततो वटोर् अस्य ददामि वाञ्छितम् ॥**

**श्रीधरः : **तर्हि निर्धनत्वेन दैन्यं स्याद् इति चेत्, तत्राह—मनस्विन इति । यादृश-तादृशानाम् अप्य् अर्थिनां कामोपनयेन काम-पूरणेन दुर्गतिर् दैन्यम् इति यत् तच् छोभनं भद्रम् एव । भवादृशानां तु कामोपनयेन दुर्गतिः शोभनम् इति किं पुनर् वक्तव्यम् ? इत्य् अर्थः ॥१०॥

**क्रम-सन्दर्भः :_न व्याख्यातम्।_**

**विश्वनाथः :** ननु तर्हि तव दारिद्र्यं भविष्यति ? इति, तत्राह—मनस्विनो दान-वीरस्य शोभनम् एतद् एव यद् अर्थिनां याचकानां यादृश-तादृशानाम् अपि कामोपनयने काम-पूरणेन दुर्गतिर् दारिद्र्यम् । दरिद्रो दुर्गताव् इति दुर्गति-दारिद्र्ययोस् तुल्यथार्थत्वात् भवादृशानां तु कामोपनयेन दुर्गतिः शोभनम् इति किं पुनर् वक्तव्यम् इत्य् अर्थः ॥१०॥

—ओ)०(ओ**—**

**॥ ८.२०.११ ॥ **

**यजन्ति यज्ञं क्रतुभिर् यम् आदृता**

**भवन्त आम्नाय-विधान-कोविदाः ।**

**स एव विष्णुर् वरदोऽस्तु वा परो**

**दास्याम्य् अमुष्मै क्षितिम् ईप्सितां मुने ॥**

**श्रीधरः, विश्वनाथः : **ननु नायं बटुः, किन्तु विष्णुस् तव शत्रुर् इत्य् उक्तं, तर्हि सुतराम् एव दास्यामि इत्य् आह—यजन्तीति । परः शत्रुर् वास्तु ॥११॥

**क्रम-सन्दर्भः :_न व्याख्यातम्।_**

—ओ)०(ओ**—**

**॥ ८.२०.१२ ॥ **

**यद्यप्य् असाव् अधर्मेण मां बध्नीयाद् अनागसम् ।**

**तथाप्य् एनं न हिंसिष्ये भीतं ब्रह्म-तनुं रिपुम् ॥**

**मध्वः :** बलिर् अप्य् असुरावेशात् स्तुवन्न् अपि जनार्दनम् ।


    आक्षिपत्य् अन्तरा क्वापि प्रह्लादो नित्य-भक्तिमान् ॥ इति ब्रह्माण्डे ॥१०॥[^९३]

**श्रीधरः :_न व्याख्यातम्।_**

**क्रम-सन्दर्भः : **शुक्रम् अनुज्ञापनार्थम् एव सन्तोषयन्न् आह—यदीति द्वाभ्याम् । वास्तवार्थस् तु तैर् दर्शितः । शिरसि पदार्पण-प्रार्थनानन्तरम् एव हि तादृशी भक्तिर् जातेति भक्ति-रसाभासत्वे समाधानं च ॥१२॥

**विश्वनाथः :** भीतम् इति विष्णुत्वेऽपि ब्राह्मण-तनुत्व-हेतुकं भयम् अस्यावश्यम्भावीति भावः ॥१२॥

—ओ)०(ओ**—**

**॥ ८.२०.१३ ॥ **

**एष वा उत्तमश्लोको न जिहासति यद् यशः ।**

**हत्वा मैनां हरेद् युद्धे शयीत निहतो मया ॥**

**श्रीधरः : **यद् यदि यशो न जिहासति तर्हि युद्धेऽयं मां हत्वैनां भूमिं हरेच् छयीत वा । सम्यग् ज्ञातः सन् मम चित्ते शयीतेति वास्तवोऽर्थः ॥१३॥

**क्रम-सन्दर्भः : **भीतत्वम् एव दर्शयति—एष इति ॥१३॥

**विश्वनाथः :** एष वै निश्चितम् उत्तम-श्लोक एव यद् यस्मात् स्व-यशो न जिहासति अतो भूमिर् न दातव्येति मयोक्ते याच्ञा-भङ्ग-पराभवम् असहमानेनानेन, तर्हि युद्धं देहीति प्रार्थिते चोम् इत्य् उक्तवति सति युद्धे मां हत्वा एनां भूमिं हरेद् एव ।

ननु महा-वीरात् त्वत्तोऽस्य पराभवोऽपि सम्भवेद् इति चेत्, तत्राह—शयीतेति । मया निहतो युद्धे शयीतेति काकुः । नैव शयीत विष्णोर् अवध्यत्वाद् इति भावः । यद् वा, नेत्य् अस्यावृत्त्या अस्मद्-अर्थे निषेधार्थे च वर्तनाद् विनापि काक्वा सङ्गतिः ॥१३॥

—ओ)०(ओ**—**

**॥ ८.२०.१४ ॥ **

**श्री-शुक उवाच—**

**एवम् अश्रद्धितं शिष्यम् अनादेश-करं गुरुः ।**

**शशाप दैव-प्रहितः सत्य-सन्धं मनस्विनम् ॥**

**श्रीधरः : **अश्रद्धितम् अजात-श्रद्धम् ॥१४॥

**क्रम-सन्दर्भः :_न व्याख्यातम्।_**

**विश्वनाथः :** अश्रद्धा सञ्जातास्येत्य् अश्रद्धितम् । दैवेन भगवत्-प्रेम-सुख-प्रतिकूल-प्राचीनापराधोत्थेनाभाग्येन प्रेरित-बुद्धिः सत्य-प्रतिज्ञम् उत्तम-मनस्कम् ॥१४॥

—ओ)०(ओ**—**

**॥ ८.२०.१५ ॥ **

**दृढं पण्डित-मान्य् अज्ञः स्तब्धोऽस्य् अस्मद्-उपेक्षया ।**

**मच्-छासनातिगो यस् त्वम् अचिराद् भ्रश्यसे श्रियः ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** पण्डित-मानी पण्डितानां माननीयः । न विद्यते ज्ञो यस्मात् सः । अस्मद्-उपेक्षया अस्मत्-कर्तृकया उपेक्षयापि स्तब्धः । भयाभावाद् अनम्रः । मच्-छासनम् अतिक्रम्य गच्छसि विष्णुम् इति भावः । तस्मात् न चिराद् अपि श्रियो भ्रश्यसे । भगवद्-दत्तां नित्यां सम्पदं प्राप्स्यसीत्य् एवं वास्तवोऽर्थः ॥१५॥

—ओ)०(ओ**—**

**॥ ८.२०.१६ ॥ **

**एवं शप्तः स्व-गुरुणा सत्यान् न चलितो महान् ।**

**वामनाय ददाव् एनाम् अर्चित्वोदक-पूर्वकम् ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** एतां भूमिम् उदक-दान-पूर्वकम् ॥१६॥

—ओ)०(ओ**—**

**॥ ८.२०.१७ ॥ **

**विन्ध्यावलिस् तदागत्य पत्नी जालक-मालिनी ।**

**आनिन्ये कलशं हैमम् अवनेजन्य्-अपां भृतम् ॥**

**श्रीधरः : **जालकं मुक्ताभरण-विशेषस् तन् मालावती । अवनेजनीनाम् अपां कलशम् । भृतं पूर्णम् ॥१७॥

**क्रम-सन्दर्भः :_ न व्याख्यातम्।_**

**विश्वनाथः :**परम-लज्जावत्य् असूर्यम्पश्यापि राज्ञी भर्तुर् भक्ति-निष्ठाम् अवगम्यानन्दाश्रु-स्तिमिता हर्षोत्थं चापल्यं निह्नोतुम् अशक्नुवती दासीर् अप्य् अनपेक्ष्यमाणा कलसं वहन्ती बहिर् निश्चक्रामेत्य् आह—विन्ध्यावलिर् इति । जालकं मल्लिकाद्य्-अपक्व-कोरक इति केचित् । स-पुष्पातिकोमल-फलम् इत्य् अन्ये । क्षारको जालकं क्लीब इत्य् अमरः । जालकं मुक्ताभरण-विशेष इति स्वामि-चरणाः । अवनेजनीनाम् अपां कलसं भृतं पूर्णम् ॥१७॥

—ओ)०(ओ**—**

**॥ ८.२०.१८ ॥ **

**यजमानः स्वयं तस्य श्रीमत् पाद-युगं मुदा ।**

**अवनिज्यावहन् मूर्ध्नि तद् अपो विश्व-पावनीः ॥**

_न कतमेनापि व्याख्यातम्।_

—ओ)०(ओ**—**

**॥ ८.२०.१९ ॥ **

**तदासुरेन्द्रं दिवि देवता-गणा**

**गन्धर्व-विद्याधर-सिद्ध-चारणाः ।**

**तत् कर्म सर्वेऽपि गृणन्त आर्जवं**

**प्रसून-वर्षैर् ववृषुर् मुदान्विताः ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** तत् तस्य कर्म आर्जवम् अकाउटिल्यं च गृणन्तः स्तुवन्तः ॥१९॥

—ओ)०(ओ**—**

**॥ ८.२०.२० ॥ **

**नेदुर् मुहुर् दुन्दुभयः सहस्रशो**

**गन्धर्व-किम्पूरुष-किन्नरा जगुः ।**

**मनस्विनानेन कृतं सुदुष्करं**

**विद्वान् अदाद् यद् रिपवे जगत्-त्रयम् ॥**

_न कतमेनापि व्याख्यातम्।_

—ओ)०(ओ**—**

**॥ ८.२०.२१ ॥ **

**तद् वामनं रूपम् अवर्धताद्भुतं**

**हरेर् अनन्तस्य गुण-त्रयात्मकम् ।**

**भूः खं दिशो द्यौर् विवराः पयोधयस्**

**तिर्यङ्-नृ-देवा ऋषयो यद्-आसत ॥**

**श्रीधरः : **अवर्धत “वाञ्छातः प्रतिगृह्यताम्” इति बलिना पूर्वम् उक्तत्वात् । गुण-त्रयम् आत्मनि यस्य तत् । अत एव भूः खम् इत्य्-आदयो यद् यस्मिन्न् आसत स्थितवन्तः ॥२१॥

**क्रम-सन्दर्भः : **गुण-त्रय-युक्त आत्मा यत्र तद् इति गुण-त्रय-संवलितं यथा स्यात् तथाऽवर्धत इत्य् अर्थः ॥२१॥

**विश्वनाथः :** अवर्धत वाञ्छातः पर्तिगृह्यताम् इति बलिना पूर्वम् उक्तत्वात् । गुण-त्रयं माया तत्-कार्यं च आत्मनि सर्वाधिष्ठानत्वात् स्वस्मिन्न् एव यस्य तत् । अत एव भूः खम् इत्य्-आदयो यद् यस्मिन् आसत स्थितवन्तः ॥२१॥

—ओ)०(ओ**—**

**॥ ८.२०.२२ ॥ **

**काये बलिस् तस्य महा-विभूतेः**

**सह र्त्विग्-आचार्य-सदस्य एतत् ।**

**ददर्श विश्वं त्रि-गुणं गुणात्मके**

**भूतेन्द्रियार्थाशय-जीव-युक्तम् ॥**

**श्रीधरः : **ऋत्विग्-आदि-सहितो बलिस् तस्य हरेः काये एतद् विश्वं ददर्श ॥२२॥

**क्रम-सन्दर्भः : **गुणा ऐश्वर्यादयः षट्, तद्-आत्मकैः ॥२२॥

**विश्वनाथः :** गुणानाम् आत्मके उत्तमाधिष्ठातरि भूतानि च इन्द्रियाणि च, अर्थाः शब्दादयश् च, आशयोऽन्तःकरणानि च, जीवांश् च, तैर् युक्तम् ॥२२॥

—ओ)०(ओ**—**

**॥ ८.२०.२३ ॥ **

**रसाम् अचष्टाङ्घ्रि-तलेऽथ पादयोर्**

**महीं महीध्रान् पुरुषस्य जङ्घयोः**

**पतत्त्रिणो जानुनि विश्व-मूर्तेर्**

**ऊर्वोर् गणं मारुतम् इन्द्रसेनः ॥**

**श्रीधरः : **तद् एव प्रपञ्चयति—रसाम् इति । पादोनैः सप्तभिः, मारुतं गणं वायु-सङ्घम् । इन्द्रस्य सेनेव सेना यस्य सः । इन्द्र-पदे स्थितत्वात् । अचष्ट ऐक्षत ॥२३॥

**क्रम-सन्दर्भः : **इन्द्रसेन इति नूनं बलेर् नामैव—स इन्द्रसेनो भगवत्-पदाम्बुजम् [भा।पु। १०.८५.३८] इति श्री-दशमात् ॥२३॥

**विश्वनाथः :**तद् एव प्रपञ्चयति—रसाम् इति । पादोनैः सप्तभिः । रसां भू-तलं महीं भूतलोपरिस्थान् नगर-गृहाट्ट-वृक्षादीन् इत्य् अर्थः । महीध्रान् तद्-उपरि-गतान् पर्वतान् इत्य् अर्थः । पतत्त्रिणस् तद्-उपरि-चरान् पक्षिणः । मारुतं गणं वायु-सङ्घम् । इन्द्रस्य सेनेव सेना यस्य सः ॥२३॥

—ओ)०(ओ**—**

**॥ ८.२०.२४ ॥ **

**सन्ध्यां विभोर् वाससि गुह्य ऐक्षत्**

**प्रजापतीन् जघने आत्म-मुख्यान् ।**

**नाभ्यां नभः कुक्षिषु सप्त-सिन्धून्**

**उरुक्रमस्योरसि चर्क्ष-मालाम् ॥**

**श्रीधरः : **आत्मा स्वयं बलिर् मुख्यो येषां, तान् असुरान् । ऋक्ष-मालां नक्षत्र-पङ्क्तिम् ॥२४॥

**क्रम-सन्दर्भः : _न व्याख्यातम्।_**

**विश्वनाथः : **आत्म-मुख्यान् बलि-प्रधानान् असुरान् । भू-तल-लक्षितोऽपि बलिः स्वेषां तज्-जघनाधिष्टानत्वात् जघन एवैक्षत इत्य् अर्थः । एवम् अग्रेऽपि ज्ञेयम् ॥२४॥

—ओ)०(ओ**—**

**॥ ८.२०.२५ ॥ **

**हृद्य् अङ्ग धर्मं स्तनयोर् मुरारेर्**

**ऋतं च सत्यं च मनस्य् अथेन्दुम् ।**

**श्रियं च वक्षस्य् अरविन्द-हस्तां**

**कण्ठे च सामानि समस्त-रेफान् ॥**

**श्रीधरः : **अङ्ग हे राजन् । समस्तान् रेफांश् च शब्दान् ॥२५॥

**क्रम-सन्दर्भः : **हृदीति पञ्चकम् ॥२५॥ 

**विश्वनाथः : **ऋतं प्रिय-वाक्यं समस्तान् रेफान् रेफोपलक्षितान् अ-कारादि-सर्व-वर्णान् ॥२५॥

—ओ)०(ओ**—**

**॥ ८.२०.२६ ॥ **

**इन्द्र-प्रधानान् अमरान् भुजेषु**

**तत्-कर्णयोः ककुभो द्यौश् च मूर्ध्नि**

**केशेषु मेघान् छ्वसनं नासिकायाम्**

**अक्ष्णोश् च सूर्यं वदने च वह्निम् ॥**

**श्रीधरः, विश्वनाथः : **द्यौश् च द्यां च ॥२६॥

**क्रम-सन्दर्भः : _न व्याख्यातम्।_**

—ओ)०(ओ**—**

**॥ ८.२०.२७ ॥ **

**वाण्यां च छन्दांसि रसे जलेशं**

**भ्रुवोर् निषेधं च विधिं च पक्ष्मसु ।**

**अहश् च रात्रिं च परस्य पुंसो**

**मन्युं ललाटेऽधर एव लोभम् ॥**

**श्रीधरः : **रसे रसने ॥२७॥

**क्रम-सन्दर्भः : **तत्र अधर एवेत्य् अस्माद् एव-कारः सर्वत्र योज्यः । अधर-प्रकाशाप्रकाशयोर् लोभालोभावगमात्, तस्मिन् लोभत्वम् । छायासु तत्-प्रकाश-प्रतिकूलेषु भावेषु हसिते कौतुक-विशेषे । तद्-आश्रितैव सेति भावः ॥२७॥

**विश्वनाथः : **रसे रसने । पक्ष्मासु पक्ष्मोन्मीलन-निमीलनयोः ॥२७॥ 

—ओ)०(ओ**—**

**॥ ८.२०.२८ ॥ **

**स्पर्शे च कामं नृप रेतसाम्भः**

**पृष्ठे त्व् अधर्मं क्रमणेषु यज्ञम्**

**छायासु मृत्युं हसिते च मायां**

**तनू-रुहेष्व् ओषधि-जातयश् च ॥**

**श्रीधरः : **रेतसा रेतसि । क्रमणेषु पाद-न्यासेषु । ओषधि-जातय ओषधि-जातीः ॥२८॥

**क्रम-सन्दर्भः : _न व्याख्यातम्।_**

**विश्वनाथः : **रेतसा रेतसि । क्रमणेषु पाद-न्यासेषु । ओषधि-जातीश् च ॥२८॥

—ओ)०(ओ**—**

**॥ ८.२०.२९ ॥ **

**नदीश् च नाडीषु शिला नखेषु**

**बुद्धाव् अजं देव-गणान् ऋषींश् च**

**प्राणेषु गात्रे स्थिर-जङ्गमानि**

**सर्वाणि भूतानि ददर्श वीरः ॥**

**श्रीधरः, विश्वनाथः : **प्राणेष्व् इन्द्रियेषु ॥२९॥

**क्रम-सन्दर्भः : _न व्याख्यातम्।_**

—ओ)०(ओ**—**

**॥ ८.२०.३० ॥ **

**सर्वात्मनीदं भुवनं निरीक्ष्य**

**सर्वेऽसुराः कश्मलम् आपुर् अङ्ग**

**सुदर्शनं चक्रम् असह्य-तेजो**

**धनुश् च शार्ङ्गं स्तनयित्नु-घोषम् ॥**

**श्रीधरः : **सर्वात्मनीत्य्-आदि-वाक्यान्तरम् । सुदर्शनम् इत्य्-आदीनाम् ईशम् उपतस्थुर् इत्य् उत्तरेणान्वयः ॥३०॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ**—**

**॥ ८.२०.३१ ॥ **

**पर्जन्य-घोषो जलजः पाञ्चजन्यः**

**कौमोदकी विष्णु-गदा तरस्विनी ।**

**विद्याधरोऽसिः शत-चन्द्र-युक्तस्**

**तूणोत्तमाव् अक्षयसायकौ च ॥**

**श्रीधरः : **विद्याधर-संज्ञोऽसिः ॥३१॥

**क्रम-सन्दर्भः : _न व्याख्यातम्।_**

**विश्वनाथः :** तद् एव प्रत्यक्षीभूय सुदर्शनादय ईशम् उपतस्थुर् इति द्वाभ्याम् अन्वयः । विद्याधर-संज्ञोऽसिः । शत-चन्द्रं फलकं तद्-युक्तः ॥३१॥

—ओ)०(ओ**—**

**॥ ८.२०.३२ ॥ **

**सुनन्द-मुख्या उपतस्थुर् ईशं**

**पार्षद-मुख्याः सह-लोक-पालाः ।**

**स्फुरत्-किरीटाङ्गद-मीन-कुण्डलः**

**श्रीवत्स-रत्नोत्तम-मेखलाम्बरैः ॥**

**श्रीधरः : **मीन-कुण्डले मकर-कुण्डले । स्फुरन्ति किरीटादीनि यस्य सः ॥३२॥

**क्रम-सन्दर्भः :_न व्याख्यातम्।_**

**विश्वनाथः : **पार्षदेषु मुख्याः सुनन्द-मुख्या इति तेएष्व् अपि सुनन्दो मुख्य इत्य् अर्थः । कुण्डल इत्य् अन्तं पृथक् पदम् ॥३२॥

—ओ)०(ओ**—**

**॥ ८.२०.३३ ॥ **

**मधुव्रत-स्रग्-वनमालयावृतो**

**रराज राजन् भगवान् उरुक्रमः**

**क्षितिं पदैकेन बलेर् विचक्रमे**

**नभः शरीरेण दिशश् च बाहुभिः ॥**

**श्रीधरः : **मधु-व्रतानां स्रजो यस्यां तया वन-मालया श्रीवत्सादिभिश् चावृतो व्याप्तः । उरुक्रमत्वम् एवाह—क्षितिम् इति ॥३३॥

**क्रम-सन्दर्भः : **एकेन दक्षिणेन पदा विक्षिप्यमाण-चरणेन ॥३३॥

**विश्वनाथः : **मधु-व्रतानां स्रङ् मालाकारः समूहो यत्र तथा-भूतया वन-मालया वृतो व्याप्तः । उरुक्रमत्वम् एवाह—क्षितिम् इति ॥३३॥

—ओ)०(ओ**—**

**॥ ८.२०.३४ ॥ **

**पदं द्वितीयं क्रमतस् त्रिपिष्टपं**

**न वै तृतीयाय तदीयम् अण्व् अपि**

**उरुक्रमस्याङ्घ्रिर् उपर्य् उपर्य् अथो**

**महर्-जनाभ्यां तपसः परं गतः ॥**

**श्रीधरः : **द्वितीयं पदं क्रमतो विक्षिपतस् त्रि-विष्टपं तदीयं किञ्चिन् मात्रं जातम् । तृतीयाय तु न किञ्चिद् अपि । तत्र हेतुः—उरुक्रमस्याङ्घ्रिस् त्रि-विष्टपाद् उपर्य् उपरि गच्छन् महर्-जनाभ्यां तपसश् च परं गतः सत्य-लोकं गत इति ।

**क्रम-सन्दर्भः : **द्वितीयं वाम-चरणं विक्षिपतस् तस्य त्रिपिष्टपं तदीयं तत्-पद-सम्बन्धि सत् अणु यत् किञ्चिद् एव जातम् । तृतीयाय पुनर् विक्षप्यमाण-वाम-चरणाय तु अण्व् अपि नावशिष्टम् इत्य् अर्थः । शरीरादिभिर् नभ-आदि-व्याप्तिभिश् च प्रार्थित-क्षिति-त्रिपद-मात्र-भूमेर् अपि तस्य नान्याय्यः । तावद् भूमाव् ऊर्ध्वावस्थितैर् अप्य् अपेक्षितत्वात् ॥३४॥

**विश्वनाथः : **द्वितीयं वाम-पदं क्रममाणस्य तस्य त्रिपिष्टपं तदीयं प्राप्तम् एवाभूद् इति शेषः ।तृतीयाय तृतीय-पद-न्यासार्थम् अण्व् अपि नावशिष्टम् इत्य् अर्थः । अत्र त्रिपद-मात्र-भूमेः प्रतिगृहीतत्वेऽपि भुजाद्य्-अङ्गैर् नभ-आदि-व्याप्तिश् च नाऽन्याय्या । तावद् भूमाव् ऊर्ध्वावस्थितेर् अप्य् अपेक्षितत्वादिति सन्दर्भः । नभ-आदीनाम् अपि पद-द्वयान्तर्-भूतत्वात् पद-द्वयेनैव व्याप्तिर् उच्यत इत्य् अपरैः ॥३४॥

—ओ)०(ओ**—**

इति सारार्थ-दर्शिन्यां हर्षिण्यां भक्त-चेतसाम् ।

अष्टम-स्कन्धे विंशोऽयं सङ्गतः सङ्गतः सताम् ॥*॥

 —ओ)०(ओ—


    इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्याम् अष्टम-स्कन्धे 


    विश्व-रूप-दर्शनं नाम 


    विंशोऽध्यायः ।

॥ ८.२० ॥

(८.२१)


### अथैकविंशोऽध्यायः


## बलि-निग्रहः

**॥ ८.२१.१ ॥**

**श्री-शुक उवाच—**

**सत्यं समीक्ष्याब्ज-भवो नखेन्दुभिर्**

**हत-स्वधाम-द्युतिर् आवृतोऽभ्यगात् ।**

**मरीचि-मिश्रा ऋषयो बृहद्-व्रताः**

**सनन्दनाद्या नर-देव योगिनः ॥**

**श्रीधरः : **

एक-विंशे पदापूर्ति- मिषेण बलि-बन्धनम् ।

विष्णुना कृतम् उत्कर्षं तस्य ख्यापयितुं जने ॥

उरुक्रमस्याङ्घ्रिस् तपसः परं गत इत्य् उक्तं, ततः किं वृत्तम् ? तद् आह—सत्यं सत्य-लोकं स्वयं च तैर् आवृतश् छन्नः । हे नर-देव, बृहद्-व्रता योगिनश् च ॥१॥

**क्रम-सन्दर्भः : **सत्यम् इति सार्ध-युग्मकम् ॥१॥

**विश्वनाथः :**

आनर्च चरणं ब्रह्मा दैत्यान् युद्धान् न्यवारयत् ।

बलिं तं गरुडोऽवध्नद् एकविंशेऽर्थ-कोविदः ॥

अङ्घ्रिः सत्य-लोकं गत इत्य् उक्तं, ततः किं वृत्तम् ? इत्य् अत आह—सत्यम् इति । नखा एव इन्दवस् तैः सह सत्यं सत्य-लोकं समीक्ष्याब्ज-भवो ब्रह्मा अभ्यगात्, मरीच्य्-आदयश् चाभ्यगुः । ववन्दिरे अब्ज-भवश् च ववन्दे इत्य् उभयेषाम् उभयोरु-भय-क्रियान्वयः । कीदृशः ? नखेन्दुभिर् हता तिरस्कृताः स्व-धाम-द्युतयो यस्य सः । स्वयं च तैर् आवृतश् छन्न इति नखेन्दुभिर् इत्य् अस्य त्रिष्व् अप्य् अन्वयः ॥१॥

—ओ)०(ओ—

**॥ ८.२१.२ ॥**

**वेदोपवेदा नियमा यमान्वितास्**

**तर्केतिहासाङ्ग-पुराण-संहिताः ।**

**ये चापरे योग-समीर-दीपित-**

**ज्ञानाग्निना रन्धित-कर्म-कल्मषाः ॥**

**श्रीधरः : **अङ्गानि शिक्षादीनि । पुराणानि तत्-संहिताश् च । योग एव समीरस् तेन दीपितं ज्ञानम् एवाग्निस् तेन रन्धितं दग्धं कर्म-कल्मषं कर्म-मलं येषाम् ॥२॥

**क्रम-सन्दर्भः : **संहिताः ब्रह्म-संहिताद्याः ॥२॥

**विश्वनाथः :** तर्को न्याय-शास्त्रम् । इतिहासो भारतादिः । अङ्गानि शिक्षादीनि । पुराणानि ब्राह्मादीनि । संहिताः ब्रह्म-संहिताश् च ॥२॥

—ओ)०(ओ—

**॥ ८.२१.३ ॥**

**ववन्दिरे यत्-स्मरणानुभावतः**

**स्वायम्भुवं धाम गता अकर्मकम् ।**

**अथाङ्घ्रये प्रोन्नमिताय विष्णोर्**

**उपाहरत् पद्म-भवोऽर्हणोदकम् ।**

**समर्च्य भक्त्याभ्यगृणाच् छुचि-श्रवा**

**यन्-नाभि-पङ्केरुह-सम्भवः स्वयम् ॥**

**श्रीधरः : **ते च सर्वे तम् अङ्घ्रिं ववन्दिरे । यस्याङ्घ्रेः स्मरणानुभावतः । अकर्मकं कर्मभिर् अप्राप्यम् । विष्णोर् अङ्घ्रये स्वयं यस्य नाभि-पङ्केरुह-संभवस् तस्य विष्णोर् अङ्घ्रिं समर्च्य ॥३॥

**क्रम-सन्दर्भः : **अकर्मकं कर्म-बन्ध-रहितं यथा स्यात्, तथा गताः । अनन्तरं ब्रह्मणा सह मोक्षात् ॥३॥

**विश्वनाथः : **अकर्मकं न विद्यन्ते कर्मकाणि निकृष्ट-कर्माणि साधनत्वेन यस्य तत् । अभ्यगृणात् तुष्टाव ॥३॥

—ओ)०(ओ—

**॥ ८.२१.४ ॥**

**धातुः कमण्डलु-जलं तद् उरुक्रमस्य**

**पादावनेजन-पवित्रतया नरेन्द्र ।**

**स्वर्धुन्य् अभून् नभसि सा पतती निमार्ष्टि**

**लोक-त्रयं भगवतो विशदेव कीर्तिः ॥**

**श्रीधरः : **लोक-त्रयं निमार्ष्टि पवित्रयति ॥४॥

**क्रम-सन्दर्भः : **धातुर् इति । पञ्चम-स्कन्धे [भा।पु। ५.१७.९] तु सुमेरु-वर्णने वाम-पदाङ्गुष्ठ-नख-निर्भिन्नोर्ध्वाण्ड-कटाह-बहिस्थ-जल-निर्झर एव गङ्गेयं जाता । सा च सहस्र-युग-क्रमेणैव सुमेरु-पृष्ठम् अवततारेत्य् उक्तम् । तत्रेदं प्रतिपद्यामहे यथाधुना गङ्गाविर्भवति, तथाऽन्यदापीति श्रूयते । वर्ण्यते हि पुराणान्तरे बाष्कलि-यज्ञे बलि-यज्ञवत् श्री-वामन-देव-गमनादिकम् । एवम् एव बन्ध-च्छलनम् । तस्मात् पूर्वं तथा व्यवहारः । सम्प्रति त्व् एवम् एवेति स्थिते सती-देह-त्यागानन्तरं कैलासे गङ्गा-वर्णनं सम्भवतीति । विशदा शुभ्रा ॥४॥

**विश्वनाथः :** कमण्डलु-जलं पादावनेजनेन पवित्रं भूत्वा गङ्गाभूत् । पञ्चम-स्कन्धे तु सुमेरु-वर्णने वाम-पादाङ्गुष्ठ-नख-निर्भिन्नोर्ध्वाण्ड-कटाह-बहिर्-जलधारैव गङ्गा । क्वचित् तु साक्षान् नारायण एव द्रव-रूपेण गङ्गेत्य् अतो जल-त्रितयम् एव मिलितं गङ्गाभूत् इति ज्ञेयम् । पतती पतन्ती निमार्ष्टि पवित्रयति ॥४॥

—ओ)०(ओ—

**॥ ८.२१.५-७ ॥**

**ब्रह्मादयो लोक-नाथाः स्व-नाथाय समादृताः ।**

**सानुगा बलिम् आजह्रुः सङ्क्षिप्तात्म-विभूतये ॥**

**तोयैः समर्हणैः स्रग्भिर् दिव्य-गन्धानुलेपनैः ।**

**धूपैर् दीपैः सुरभिभिर् लाजाक्षत-फलाङ्कुरैः ॥**

**स्तवनैर् जय-शब्दैश् च तद्-वीर्य-महिमाङ्कितैः ।**

**नृत्य-वादित्र-गीतैश् च शङ्ख-दुन्दुभि-निःस्वनैः ॥**

**श्रीधरः : **सङ्क्षिप्ता उपसंहृतात्म-विभूतिः स्व-विस्तारो येन तस्मै । यथा-पूर्वं वामन-रूपेण स्थितायेत्य् अर्थः ॥५॥

**क्रम-सन्दर्भः : **ब्रह्मादय इति त्रिकम् ॥५॥

**विश्वनाथः : **सङ्क्षिप्तात्म-विभूतये त्रिविक्रम-स्वरूपम् अन्तर्धाप्य वामन-स्वरूपेणैव स्थितायेत्य् अर्थः । तद् एव ब्रह्मादयस् तत्रैवागत्य तोयादिभिः पाद्यादिभिर् बलिं पूजाम् आजह्रुर् उपकल्पयामासुः ॥५॥

—ओ)०(ओ—

**॥ ८.२१.८ ॥**

**जाम्बवान् ऋक्ष-राजस् तु भेरी-शब्दैर् मनो-जवः ।**

**विजयं दिक्षु सर्वासु महोत्सवम् अघोषयत् ॥**

_न कतमेनापि व्याख्यातम्।_

—ओ)०(ओ—

**॥ ८.२१.९ ॥**

**महीं सर्वां हृतां दृष्ट्वा त्रिपद-व्याज-याच्ञया ।**

**ऊचुः स्व-भर्तुर् असुरा दीक्षितस्यात्यमर्षिताः ॥**

**श्रीधरः : **त्रि-पद-विषया या व्याज-याच्ञा कपट-याच्ञा तया स्व-भर्तुर् बलेर् महीं हृतां दृष्ट्वा अत्यमर्षिताः सन्त ऊचुः ॥९॥

**क्रम-सन्दर्भः, विश्वनाथः :_ न व्याख्यातम्।_**

—ओ)०(ओ—

**॥ ८.२१.१० ॥**

**न वायं ब्रह्म-बन्धुर् विष्णुर् मायाविनां वरः ।**

**द्विज-रूप-प्रतिच्छन्नो देव-कार्यं चिकीर्षति ॥**

**श्रीधरः : **किम् ऊचुः ? तद् आह—न वै इति सार्धैस् त्रिभिः ॥१०॥

**क्रम-सन्दर्भः, विश्वनाथः :_ न व्याख्यातम्।_**

—ओ)०(ओ—

**॥ ८.२१.११ ॥**

**अनेन याचमानेन शत्रुणा वटु-रूपिणा ।**

**सर्वस्वं नो हृतं भर्तुर् न्यस्त-दण्डस्य बर्हिषि ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** बर्हिषि यज्ञे ॥११॥

—ओ)०(ओ—

**॥ ८.२१.१२-१५ ॥**

**सत्य-व्रतस्य सततं दीक्षितस्य विशेषतः ।**

**नानृतं भाषितुं शक्यं ब्रह्मण्यस्य दयावतः ॥**

**तस्माद् अस्य वधो धर्मो भर्तुः शुश्रूषणं च नः ।**

**इत्य् आयुधानि जगृहुर् बलेर् अनुचरासुराः ॥**

**ते सर्वे वामनं हन्तुं शूल-पट्टिश-पाणयः ।**

**अनिच्छन्तो बले राजन् प्राद्रवन् जात-मन्यवः ॥**

**तान् अभिद्रवतो दृष्ट्वा दितिजानीकपान् नृप ।**

**प्रहस्यानुचरा विष्णोः प्रत्यषेधन्न् उदायुधाः ॥**

**श्रीधरः : **अनुचराश् च ते असुराश् च ॥१३॥

**क्रम-सन्दर्भः, विश्वनाथः :_ न व्याख्यातम्।_**

—ओ)०(ओ—

**॥ ८.२१.१६ ॥**

**नन्दः सुनन्दोऽथ जयो विजयः प्रबलो बलः ।**

**कुमुदः कुमुदाक्षश् च विष्वक्सेनः पतत्त्रिराट् ॥**

**जयन्तः श्रुतदेवश् च पुष्पदन्तोऽथ सात्वतः ।**

**सर्वे नागायुत-प्राणाश् चमूं ते जघ्नुर् आसुरीम् ॥**

**श्रीधरः : _न व्याख्यातम्।_**

**क्रम-सन्दर्भः : **नन्द इत्य्-आदि युग्मकम् । एषाम् अकस्माद् आविर्भावेन नित्य-भगवत्-पार्श्व-वर्तित्वं बोधयति—गुप्ततया व्यवस्थानात् । जय-विजयाव् इमौ वैकुण्ठान्तर-सम्बन्धिनौ, नागा अत्र वैकुण्ठ-स्था एव ज्ञेयाः । अनुस्मरन् अनुस्मारयन् ॥१६-१७॥

**विश्वनाथः :** जय-विजय इति भगवतो ब्रह्मण्यत्वस्य भक्तानाम् अपराध-विभीषिकायाश् च प्रदर्शनार्थम् एवानयोः प्रकाशाव् एव वैकुण्ठाद् अधः पेततुर् इति तृतीये वैकुण्ठ-वर्णन एव व्याख्यातम् । नागा हस्तिनः, ते च लोकालोकोपरि-वर्तिनो भगवद्-विभूति-रूपा वैकुण्ठ-वर्तिनो वा ज्ञेयाः ॥१६-१७॥

—ओ)०(ओ—

**॥ ८.२१.१८ ॥**

**हन्यमानान् स्वकान् दृष्ट्वा पुरुषानुचरैर् बलिः ।**

**वारयाम् आस संरब्धान् काव्य-शापम् अनुस्मरन् ॥**

_न कतमेनापि व्याख्यातम्।_

—ओ)०(ओ—

**॥ ८.२१.१९ ॥**

**हे विप्रचित्ते हे राहो हे नेमे श्रूयतां वचः ।**

**मा युध्यत निवर्तध्वं न नः कालोऽयम् अर्थ-कृत् ॥**

**श्रीधरः : **अर्थ-कृद् अनुकूलः ॥१९॥

**क्रम-सन्दर्भः : **हे विप्रचित्ते! इत्य्-आदि-वाक्यान्य् अपि तत्-सान्त्वन-तात्पर्याण्य् एव, न तु परमार्थ-विचार-तात्पर्याणि । अत एवैतान् विजेष्याम इत्य् उक्तम् ॥१९॥

**विश्वनाथः :_न व्याख्यातम्।_**

—ओ)०(ओ—

**॥ ८.२१.२० ॥**

**यः प्रभुः सर्व-भूतानां सुख-दुःखोपपत्तये ।**

**तं नातिवर्तितुं दैत्याः पौरुषैर् ईश्वरः पुमान् ॥**

**श्रीधरः : **पौरुषैस् तं कालम् अतिवर्तितुं पुमान् ईश्वरः समर्थो न भवति ॥२०॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ८.२१.२१ ॥**

**यो नो भवाय प्राग् आसीद् अभवाय दिवौकसाम् ।**

**स एव भगवान् अद्य वर्तते तद्-विपर्ययम् ॥**

**श्रीधरः, विश्वनाथः : _न व्याख्यातम्।_**

**क्रम-सन्दर्भः : **तद्-विपर्ययं यथा स्यात्, तथा ॥२१॥

—ओ)०(ओ—

**॥ ८.२१.२२ ॥**

**बलेन सचिवैर् बुद्ध्या दुर्गैर् मन्त्रौषधादिभिः ।**

**सामादिभिर् उपायैश् च कालं नात्येति वै जनः ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** कालं काल-रूपिणं प्रभुम् ॥२२॥

—ओ)०(ओ—

**॥ ८.२१.२३ ॥**

**भवद्भिर् निर्जिता ह्य् एते बहुशोऽनुचरा हरेः ।**

**दैवेनर्द्धैस् त एवाद्य युधि जित्वा नदन्ति नः ॥**

**श्रीधरः :**हरेर् अनुचरा देवाः । दैवेन र्द्धैः समृद्धैर् भवद्भिः ॥२३॥

**क्रम-सन्दर्भः : **दैवेन दैवात्मकेन कालेन ॥२३॥

**विश्वनाथः :** एवं तत्त्वोपदेशम् अगृह्णतस् तमो-ग्रस्तान् सुरान् आलक्ष्य प्रोत्साहनेन दैत्यानुकूलम् अत्रोपदेशेन निवर्तयितुम् आह—भवद्भिर् इति । दैवेन ऋद्धैः समृद्धैर् भवद्भिः ॥२३॥

—ओ)०(ओ—

**॥ ८.२१.२४ ॥**

**एतान् वयं विजेष्यामो यदि दैवं प्रसीदति ।**

**तस्मात् कालं प्रतीक्षध्वं यो नोऽर्थत्वाय कल्पते ॥**

**श्रीधरः : **अर्थत्वायानुकूल्याय ॥२४॥

**क्रम-सन्दर्भः : _न व्याख्यातम्।_**

**विश्वनाथः : **अर्थत्वायार्थ-साधकत्वाय ॥२४॥

—ओ)०(ओ—

**॥ ८.२१.२५ ॥**

**श्री-शुक उवाच—**

**पत्युर् निगदितं श्रुत्वा दैत्य-दानव-यूथपाः ।**

**रसां निर्विविशू राजन् विष्णु-पार्षद ताडिताः ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** रसां रसातलम् ॥२५॥

—ओ)०(ओ—

**॥ ८.२१.२६ ॥**

**अथ तार्क्ष्य-सुतो ज्ञात्वा विराट् प्रभु-चिकीर्षितम् ।**

**बबन्ध वारुणैः पाशैर् बलिं सूत्येऽहनि क्रतौ ॥**

**श्रीधरः : **विषु पक्षिषु राजत इति **विराट्** । **प्रभोश् चिकीर्षितं ज्ञात्वा** । अयम् अर्थः—अस्य सर्व-स्वापहारेण ममेत्य् अभिमानं सन्त्याज्येदानीं देह-स्वीकारेणाहङ्कारम् अपि त्याजयित्वा परमानुग्रहं कर्तुम् इच्छति, न चानेन तुल्योऽन्यः कोऽपि सत्य-सङ्घो धीरो वास्तीति तद् यशः-प्रख्यापनार्थं किञ्चित् पातयितुम् अपीच्छतीति प्रभोर् अभिप्रायं ज्ञात्वा **तं बबन्धेति** । **सूत्येऽहनि** सोमाभिषव-दिने ॥२६॥

**क्रम-सन्दर्भः : _न व्याख्यातम्।_**

**विश्वनाथः : **विषु पक्षिषु राजत इति **विराट्** । **प्रभोश् चिकीर्षितं ज्ञात्वेति** । अस्य ममतास्पदं सर्वम् अङ्गीकृत्य अहन्तास्पदम् अप्य् अङ्गीकर्तुम् इच्छति, मत्-प्रभुः प्रतिदानासामर्थ्यम् अभिद्योतास्य ऋणी भवन् द्वारपालो बुभूषति । स्वस्य भक्ताधीनत्वं भक्तस्य च सर्वोत्कर्षं लोकेषु ख्यापयितुम् अतो दण्डेनाप्य् अनश्वरम् अस्य धैर्यं दर्शयामि सर्व-लोकान् इति **बबन्ध** । **सूत्येऽहनि** सोमाभिषव-दिने ॥२६॥

[अत्रानुरूपार्थकं ५.२४.२३श-गद्यं द्रष्टव्यम्।]

—ओ)०(ओ—

**॥ ८.२१.२७ ॥**

**हाहाकारो महान् आसीद् रोदस्योः सर्वतो दिशम् ।**

**निगृह्यमाणेऽसुर-पतौ विष्णुना प्रभविष्णुना ॥**

**श्रीधरः, विश्वनाथः : **रोदस्योर् द्याव्-आपृथिव्योः ॥२७॥

**क्रम-सन्दर्भः : _न व्याख्यातम्।_**

—ओ)०(ओ—

**॥ ८.२१.२८ ॥**

**तं बद्धं वारुणैः पाशैर् भगवान् आह वामनः ।**

**नष्ट-श्रियं स्थिर-प्रज्ञम् उदार-यशसं नृप ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** भ्रष्ट-श्रियं विगत-सम्पत्कम् । तद् अपि स्थिर-प्रज्ञम् अक्षुब्ध-धियम् । यत उदार-यशसं सम्पत्तेर् अपचयेऽपि यशसोऽत्युपचयं प्राप्तम् इत्य् अर्थः ॥२८॥

—ओ)०(ओ—

**॥ ८.२१.२९ ॥**

**पदानि त्रीणि दत्तानि भूमेर् मह्यं त्वयासुर ।**

**द्वाभ्यां क्रान्ता मही सर्वा तृतीयम् उपकल्पय ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** मही त्वत्-स्वामिकं स्थानम् ॥२९॥

—ओ)०(ओ—

**॥ ८.२१.३० ॥**

**यावत् तपत्य् असौ गोभिर् यावद् इन्दुः सहोडुभिः ।**

**यावद् वर्षति पर्जन्यस् तावती भूर् इयं तव ॥**

**श्रीधरः, विश्वनाथः : **असौ सूर्यः ॥३०॥

**क्रम-सन्दर्भः : _न व्याख्यातम्।_**

—ओ)०(ओ—

**॥ ८.२१.३१ ॥**

**पदैकेन मयाक्रान्तो भूर्लोकः खं दिशस् तनोः ।**

**स्वर्लोकस् ते द्वितीयेन पश्यतस् ते स्वम् आत्मना ॥**

**श्रीधरः : **मया आत्मनेत्य् अन्वयः । व्यापिनेत्य् अर्थः । खं च दिशश् च । तनोः तन्वा । ते स्वं त्वदीयं सर्वस्वम् ॥३१॥

**क्रम-सन्दर्भः : **स्वम् इति भूर्-लोकादौ सर्वत्र योज्यम् ॥३१॥

**विश्वनाथः :** तनोस् तन्वा । स्वं तदीयं धनम् । आत्मना स्वरूपेणैव न च त्रिविक्रमत्वम् अन्यदीयं स्वरूपम् इति भावः । पदैकेन मयाक्रान्त इति पूर्वतो लोकालोकात् पश्चिमतो लोकालोक एकेनैव पदा मयाक्रान्तः इत्य् अर्थः ॥३१॥

—ओ)०(ओ—

**॥ ८.२१.३२ ॥**

**प्रतिश्रुतम् अदातुस् ते निरये वास इष्यते ।**

**विश त्वं निरयं तस्माद् गुरुणा चानुमोदितः ॥**

**श्रीधरः : **गुरुणा शुक्रेणानुमोदितः सन् ॥३२॥

**क्रम-सन्दर्भः : **निरये पाताल इत्य् अर्थः । अधो-गमन-साम्यात् ॥३२॥

**विश्वनाथः :** तर्हि मया किं कर्तव्यम् ? इति चेत्, निरये वासः क्रियताम् इति तस्य धीरत्वं निरुपाधि-भक्ति-निष्ठां च लोके ख्यापयितुम् प्रकटम् आह—प्रतीति । निरये नरके गुरुणा अनुमोदित इति किम् अहं युक्तं ब्रवीम्य् अयुक्तं वा ? इति तत्त्वं स्व-गुरुं विद्वांसं शुक्राचार्यम् एव पृष्ट्वेति भावः । वस्तुतस् तु भक्ताभासस्यापि नरकासम्भवात्, प्रतिश्रुतम् अदातुर् अपि ते निरये रलयोर् ऐक्यात् निलये मदीये वैकुण्ठे एव वास इष्यते उचितो भवति । यद्यपि तदपि सम्प्रति निलयं मया दीयमानं सुतलाख्यं मदीय-स्थान-विशेषं विश, त्वद्-अधिकारान्ते एव वैकुण्ठे त्वां स्वासयिष्यामीति भावः । गुरुणा शुक्रेणेति यद्यपि त्वं स्व-गुरुं तं मद्-विमुखं ज्ञात्वा सम्प्रत्य् अवमन्यसे, तद् अपि स त्वद्-विषयक-स्नेह-भरेणैव लुप्त-विवेको ममातिप्रिय एव मयावगतः । अतस् तेन सहैव विशेत्य् अर्थः ॥३२॥

—ओ)०(ओ—

**॥ ८.२१.३३ ॥**

**वृथा मनोरथस् तस्य दूरः स्वर्गः पतत्य् अधः ।**

**प्रतिश्रुतस्यादानेन योऽर्थिनं विप्रलम्भते ॥**

**श्रीधरः : **एवम् उक्तेऽपि निरय-परिहारार्थं स्वर्ग-भ्रंश-परिहारार्थं च मनो-रथं कुर्वन्तं प्रत्याह, वृथेति । यः प्रतिश्रुतस्यादानेन याचकं विप्रलम्भते तस्य मनो-रथो वृथैव स्वर्गश् च तस्य दूर एव, स चाधः पतत्य् एव ॥३३॥

**क्रम-सन्दर्भः : **पूर्वोक्तम् एव सामान्य-निरूपणेन दृढयति—वृथेति युग्मकेन । तत्र “प्रतिश्रुतस्यादानेन योऽर्थिनं विप्रलम्भते” इति पद्यार्धं क्वचिन् नास्ति, किन्तु स्वामि-सम्मतम् इति लक्ष्यते, “च” इत्य् अस्य वैयर्थ्यात् ॥३३॥

**विश्वनाथः :** वृथेति प्रकटार्थः स्पष्टः । अग्रिम-भगवद्-वाक्य-तत्-फल-दृष्ट्या वस्त्व्-अर्थश् चैव व्याख्यायते, तस्य प्रसिद्ध-मद्-भक्तस्य भवत इन्द्र-पदम् अध्युपष्यासम् इति मनोरथो वृथैव यतस् तत्तो वैकुण्ठ-स्थात् सकाशात् दूरः स्वर्गोऽधः पतति । सम्प्रत्य् अपि भवान् सुतलं प्रस्थाप्यमानोऽपि स्वर्गाद् ऊर्ध्वम् अधिरोहसि, सुतल-भोगस्य स्वर्गेऽप्य् अविद्यमानत्वाद् इति भावः । यो भवान् स्व-देहात्म-सर्वस्व-समर्पणात् प्रतिश्रुतस्य आ सम्यक् प्रकारतो दानेन माम् अर्थिनं पुरुषार्थ-चतुष्टयवन्तम् अपि विशेषतः प्रकर्षेण लभते, त्वदीय-द्वारपालो भूत्वा स्थास्यामीति भावः ॥३३॥

—ओ)०(ओ—

**॥ ८.२१.३४ ॥**

**विप्रलब्धो ददामीति त्वयाहं चाढ्य-मानिना ।**

**तद् व्यलीक-फलं भुङ्क्ष्व निरयं कतिचित् समाः ॥**

**श्रीधरः : **त्वया चाहं विप्रलब्धस् तस्माद् व्यलीकस्यानृतस्य फलं निरयं भुङ्क्ष्वेत्य् अर्थः ॥३४॥

**क्रम-सन्दर्भः : _न व्याख्यातम्।_**

**विश्वनाथः :** ततः किम् इति चेत् श्रूयताम् इत्य् आह—विप्रलब्ध इति । आढ्येभ्यः शक्रादिभ्योऽपि मानिना लोकैर् दीयमान-संमानवता त्वयाहं यतो विशेषतः प्रकर्षेण लब्धः, तत् तस्मात् इति ददामि । व्यलीकं विगतालीकं मया दीयमानत्वात् परम-सत्यं फलं यत्र तत् निलयं सुतल-सम्बन्धि सम्पदं कतिचित् समाः संवत्सरान् व्याप्य भुङ्क्ष्व ततोऽष्टमे मन्वन्तरे त्वाम् इन्द्र-पदं प्रापय्य स्व-धाम वैकुण्ठम् एव नेष्ये इति भावः ॥३४॥

—ओ)०(ओ—

इति सारार्थ-दर्शिन्यां हर्षिण्यां भक्त-चेतसाम् ।

एकविंशोऽष्टमेऽध्यायः सङ्गतः सङ्गतः सताम् ॥*॥

 —ओ)०(ओ—


    इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्याम् अष्टम-स्कन्धे 

बलि-निग्रहो नामैकविंशोऽध्यायः ।

॥ ८.२१ ॥

(८.२२)


### अथ द्वाविंशोऽध्यायः


## बलि-मोक्षणं नाम

**॥ ८.२२.१ ॥**

**श्री-शुक उवाच—**

**एवं विप्रकृतो राजन् बलिर् भगवतासुरः ।**

**भिद्यमानोऽप्य् अभिन्नात्मा प्रत्याहाविक्लवं वचः ॥**

**श्रीधरः :**

द्वाविंशे तु प्रसन्नः सन् प्रस्थाप्य सुतलं बलिम् ।

दत्त्वा वरान् हरिर् न्यूनं मत्वा तद्-द्वारपोऽभवत् ॥

समर्पित-तनू-वित्त निर्मलाचल-भक्तितः ।

छलितो बलिना चित्रं स्वम् एवार्पयद् अच्युतः ॥

विप्रकृतोऽपकृतः भिद्यमणः सत्त्वाच् चाल्यमानः ॥१॥

**क्रम-सन्दर्भः : _न व्याख्यातम्।_**

**विश्वनाथः :**

बलि-प्रह्लादयोर् विन्द्यावलि-पद्मजयोर् अपि ।

सूक्तिर् वरान् अदाद् अस्मै द्वाविंशे वरुणाम्बुधिः ॥

बबन्ध कपटी यस्माद् बलिं निरघम् ईश्वरः ।

ततस् तद्-द्वारि तत्-प्रेम-पशैर् बद्धः सदावसत् ॥

एवम् अनेन प्रकारेण विप्रकृतोऽपकृतः भिद्यमणः सत्त्वाच् चाल्यमानः ॥१॥

—ओ)०(ओ—

**॥ ८.२२.२ ॥**

**श्री-बलिर् उवाच—**

**यद्य् उत्तमश्लोक भवान् ममेरितं**

**वचो व्यलीकं सुर-वर्य मन्यते ।**

**करोम्य् ऋतं तन् न भवेत् प्रलम्भनं**

**पदं तृतीयं कुरु शीर्ष्णि मे निजम् ॥**

**श्रीधरः : **हे उत्तम-श्लोकेति कटाक्षः । मम वच ईरितं प्रतिश्रुतं न तावद् व्यलीकम् । त्वय कपटेन वामनतया भिक्षित्वा रूपान्तरस्याविष्कृतत्वात् । एवम् अपि यदि भवान् व्यलीकं मन्यते, तथापि ऋतम् एवाहं करोमि । मद्-उक्तं विप्रलम्भनं न भवतु । मे शीर्ष्णि निजं तृतीयं पदं कुरु । न च द्वाभ्यां विश्वं क्रान्तवतो मे तव शिरः पाद-पर्याप्तं न भवतीति मन्येथाः । वित्तेन चेत् पद-द्वयं जातं तर्हीदम् अधिकम् एव स्यात् । वित्ताद् अपि वित्तवतोऽधिकत्वाद् इति भावः ॥२॥

**क्रम-सन्दर्भः : _न व्याख्यातम्।_**

**विश्वनाथः : उत्तम-श्लोकेति** स्व-प्रभौ स-नर्मोक्तिः । स्वस्य वामनस्य त्रिभिः पदैः परिमितां भूमिं भिक्षित्वा, स्वरूपान्तरस्य त्रिविक्रमस्य त्रिभिः पदैः प्रतिग्रहीतुं प्रयतमानस्य निर्लोभस्य विप्र-बटोस् तव निस्पृहत्वं व्यक्तीभूतम् इत्य् एतां कीर्ति-सुधाम् एव निरपायां पायं पायम् एव भक्ता वयम् आनन्द-मत्ता भवाम, यद् अहो लक्ष्मी-कान्तोऽपि मां तावद् अतिरङ्कम् अपि भूमिं भिक्षसे । तत्रापि छलेनाधिक-जिघृक्षा । तत्रापि बटु-वेशत्वेन बटु-जनानां कपटम् अर्थ-स्पृहाम् अशान्तिम् अप्राप्त्या कोपं दातरि दण्डं च स्वाभाविकं धर्मम् अभिव्यज्य तेषां विडम्बनम् । शास्त्राभिज्ञानां मद्-गुरूणाम् अपि बुद्धि-लोपः । स्व-कृपा-परमाणु-मात्र-स्पृष्टेष्व् इन्द्रादिषु स्व-पक्षत्व-व्यञ्जना । स्व-कृपामृत-महोदधि-मध्य-मग्ने मयि विपक्षत्व-व्यञ्जनेत्य् एवम् आदाय एव तवोत्तमाः श्लोकाः कविभिः श्लोकैर् गास्यन्त इति भावः ।

यदि भवान् मद्-वचो व्यलीकं मिथ्या मन्यते इति स्व-भक्तम् अन्यायेनापि जिगीषुणा त्वया, तत् स्व-भक्त-वचो मिथ्या कर्तुम् अशक्यम् एवेति भावः । हे **सुर-वर्य** ! सुरैर् वरणीय ! त्रैलोक्यं भिक्षित्वा बलेः सकाशाद् आनीय अस्मभ्यं भोगार्थं देहीति सुरैर् मन्ये वरं प्रार्थितो भवान् अभूद् इति भावः । तद्-वच **ऋतं** सत्यं करोमि । मद्-उक्तं हि **प्रलम्भनं** न भवेत् । यथा स्व-चरण-प्रेमामृतम् अददानस्य सुरैः स्तुतस्य तव वचस् त्रिवर्ग-मात्र-प्रदायकत्वात् सुर-प्रलम्भकम् इति भावः । 

मे **शीर्ष्णि** निजं **तृतीयं पदं कुरु** । न च «द्वाभ्यां विश्वं क्रान्तवतो मम तव शिरः पाद-पर्याप्तं न भवति» इति मन्येथाः । वित्तेन चेत् पद-द्वयं जातं, तर्हीदम् अधिकम् एव स्यात् । वित्ताद् अपि वित्त-स्वामिनोऽधिकत्वाद् इति भावः ॥२॥

—ओ)०(ओ—

**॥ ८.२२.३ ॥**

**बिभेमि नाहं निरयात् पद-च्युतो**

**न पाश-बन्धाद् व्यसनाद् दुरत्ययात् ।**

**नैवार्थ-कृच्छ्राद् भवतो विनिग्रहाद्**

**असाधु-वादाद् भृशम् उद्विजे यथा ॥**

**श्रीधरः : **ननु च, 


    आपद्-अर्थे धनं रक्षेद् दारान् रक्षेद् धनैर् अपि । 


    आत्मानं सततं रक्षेद् दारैर् अपि धनैर् अपि ॥ 

इत्य्-आदि-वचनाद् आत्म-भय-परिहाराय सर्वस्वं त्यज्यते, त्वं तु कुतो भीतः सन्न् आत्मानम् अर्पयस्यसे ? आह—बिभेमीति । असाधु-वादाद् अपकीर्तेर् यथाऽहं भृशम् उद्विजे, निरयादिभ्यो न तथा बिभेमि ॥३॥

**क्रम-सन्दर्भः : _न व्याख्यातम्।_**

**विश्वनाथः :** ननु किं वारुण-पाश-बन्ध-भयात् नरक-भयाद् वा आत्मानं दातुम् इच्छसि ? इति, तत्राह—बिभेमीति । अर्थ-कृच्छ्रात् द्रव्योपार्जन-कष्टात् । असाधु-वादाद् भगवद्-भक्ता ब्राह्मण-वञ्चका भवन्ति यथा बलिर् इति वैष्णव-लोक-दुष्कीर्ति-वादात् ॥३॥

—ओ)०(ओ—

**॥ ८.२२.४ ॥**

**पुंसां श्लाघ्यतमं मन्ये दण्डम् अर्हत्तमार्पितम् ।**

**यं न माता पिता भ्राता सुहृदश् चादिशन्ति हि ॥**

**श्रीधरः : **ननु मया निगृहीतत्वात् तवापकीर्तिर् जातैव ? नैवेत्य् आह—पुंसाम् इति । अर्हत्तमैर् अर्पितम् । यं दण्डं मात्रादयोऽपि न ह्य् आदिशन्ति नैवार्पयन्ति । हितैषिणा त्वया निगृहीतोऽहं श्लाध्य एवास्मीति भावः ॥४॥

**क्रम-सन्दर्भः : **पुंसाम् इति । नादिशन्ति न कुर्वन्ति । मात्रादयो हि केवलम् ऐहिक-स्नेहा इति भावः । यद् वा, शिरश्-चालने नञ् । नादिशन्ति आ-दिशन्त्य् एवेत्य् अर्थः[^९४] ॥४॥

**विश्वनाथः :** ननु मया निग्रहात् तव दुष्कीर्तिर् जायते वा ? इति, तत्राह—पुंसाम् इति । हितैषित्वात् दण्डयन्तोऽपि मात्रादयो यं दण्डम् आ सम्यक् प्रकारेण न दिशन्ति न ददति, मात्रादयो ऐहिक-हितैषिणोऽर्हत्तमास् तु पारलौकिक-हितैषिणो मातृ-कोटिभ्योऽप्य् अतिवत्सला इति भावः ॥४॥

—ओ)०(ओ—

**॥ ८.२२.५ ॥**

**त्वं नूनम् असुराणां नः परोक्षः परमो गुरुः ।**

**यो नोऽनेक-मदान्धानां विभ्रंशं चक्षुर् आदिशत् ॥**

**श्रीधरः : **नन्व् अहं देवानां हितैषी, नासुराणाम् ? तत्राह—त्वं नूनम् इति । पारोक्ष्यः शत्रु-च्छलेन वर्तमानः ॥५॥

**क्रम-सन्दर्भः : _न व्याख्यातम्।_**

**विश्वनाथः : **नन्व् अहं देवानां हितैषी प्रसिद्धो, नासुराणाम् ? तत्राह—त्वम् इति । गुरु-हित-कारी परोक्षः । शत्रु-च्छलेन वर्तमानत्वाद् इति भावः । प्रत्यक्ष-हित-कारित्वाद् अपि परोक्ष-हित-कारित्वं प्रत्यधिक-सूचकम्, अत एव परमो देवानाम् अन्त्व् अपरमः, तत्-कामितैश्वर्य-प्रदत्तेन वास्तव-हितैषित्वाभावाद् इति भावः । अस्माकं तु त्वं वास्त्व-हित-कृद् एवेत्य् आह—य इति चक्षुर् इति देवानां त्व् आध्याम् इति भावः । आदिशद् इति प्रथम-पुरुष आर्षः ॥५॥

—ओ)०(ओ—

**॥ ८.२२.६-७ ॥**

**यस्मिन् वैरानुबन्धेन व्यूढेन विबुधेतराः ।**

**बहवो लेभिरे सिद्धिं याम् उ हैकान्त-योगिनः ॥**

**तेनाहं निगृहीतोऽस्मि भवता भूरि-कर्मणा ।**

**बद्धश् च वारुणैः पाशैर् नातिव्रीडे न च व्यथे ॥**

**श्रीधरः : **शत्रुत्वं पुनर् भक्तान् इवास्मान् अनुग्रहीतुम् एवेत्य् आह—यस्मिन्न् इति । उ अहो । ह प्रसिद्धम् ॥६॥ अतो नात्र मम उज्जा, नापि दुःखम् इत्य् आह—तेन गुरुणा भवता ॥७॥

**क्रम-सन्दर्भः : _न व्याख्यातम्।_**

**विश्वनाथः :** मादृशानां त्वद्-एकान्त-भक्तानां खलु का वार्ता ? ये पुनर् असुरास् त्वयि वैरम् अनुबध्नन्ति, तेष्व् अपि तव तावद् अलौकिक्य् एव दया, इत्य् आह—यस्मिन्न् इति । तेन गुरुणा भूरि-कर्मणेति मन्-निग्रहस् ते बहु-कार्यथार्थः । तथा हि—किञ्चिन्-मात्री मे व्रीडा उत्पद्यते सा खलु मे चित्त-शुद्ध्य्-अभावाद् एवेति भावः ॥६-७॥

—ओ)०(ओ—

**॥ ८.२२.८ ॥**

**पितामहो मे भवदीय-सम्मतः**

**प्रह्राद आविष्कृत-साधु-वादः ।**

**भवद्-विपक्षेण विचित्र-वैशसं**

**सम्प्रापितस् त्वं परमः स्व-पित्रा ॥**

**श्रीधरः : **किं च, योऽयं दण्ड-रूपो ममानुग्रहस् त्वया कृतः स तु त्वद्-भक्त-पौत्रत्वेन, न त्व् अहम् अनुग्रहस्य पात्रम् इत्य्-आशयेनाह—पितामह इति । भवदीयानां संमतः । यत आविष्कृतः साधु-वादो यस्य । त्वम् एव परम आश्रयो यस्य सः । अतो भवतो विपक्षेण विद्विषा हिरान्यकशिपुना विचित्रं वैशसं हिंसां संप्रापितोऽपि देहादीनाम् असारतां निश्चित्य, अकुतो-भयं ध्रुवं च भवतः पाद-पद्मम् एव प्रपेदे । अथ तस्माद् अहम् अपि दैवेन तस्यैव भाग्येन तवान्तिकं नीत इति चतुर्णाम् अन्वयः ॥८॥

**क्रम-सन्दर्भः : **पितामह इति चतुष्कम् ॥८॥

**विश्वनाथः :** अस्मत्-कुल-दैवतत्वेनैव त्वद्-दण्डो ममावश्यः सह्य एव त्वम् अपि मद्-भक्त-पौत्रोऽयम् इति बुद्ध्यैव मयि स्निह्यसीत्य् आह—पितामह इति । भवद्-विपक्षेण हिरण्यकशिपुणा विचित्रं विपत्तिं प्रापितः प्रापितोऽपि ॥८॥

—ओ)०(ओ—

**॥ ८.२२.९ ॥**

**किम् आत्मनानेन जहाति योऽन्ततः**

**किं रिक्थ-हारैः स्वजनाख्य-दस्युभिः ।**

**किं जायया संसृति-हेतु-भूतया**

**मर्त्यस्य गेहैः किम् इहायुषो व्ययः ॥**

**श्रीधरः : **अन्तत आयुषोऽन्ते । रिक्थ-हारैः पुत्रैः । इह गेहेषु केवलम् आयुषो व्यय एव न तु सुखं किञ्चित् ॥९॥

**क्रम-सन्दर्भः : _न व्याख्यातम्।_**

**विश्वनाथः :** ननु सोऽपि पितरम् अनुपेक्ष्य किम् इति मां प्रपेदे, तत्राह—किम् इति द्वाभ्याम् । आत्मना देहेन । रिक्थं त्वत्-सेवार्थकम् अपि धनं हरन्तीति तैः ॥९॥

—ओ)०(ओ—

**॥ ८.२२.१० ॥**

**इत्थं स निश्चित्य पितामहो महान्**

**अगाध-बोधो भवतः पाद-पद्मम् ।**

**ध्रुवं प्रपेदे ह्य् अकुतोभयं जनाद्**

**भीतः स्वपक्ष-क्षपणस्य सत्तम ॥**

**श्रीधरः : **स प्रसिद्धो महान् । स्व-पक्षं दैत्य-कुलं क्षपयतीति तस्यापि ॥१०॥

**क्रम-सन्दर्भः : **जनाद् दैत्यादि-दुर्जन-सङ्गाद् भीतः । आत्म-रिपोः आत्म-रिपुत्वेन भ्रान्त्या प्रतीयमानस्यापीत्य् अर्थः । दैवेन श्री-प्रह्लाद-पौत्रत्व-प्रापकेण भाग्येन ॥१०॥

**विश्वनाथः : **स्व-पक्षं दैत्य-कुलं क्षपयतीति तस्य ॥१०॥

—ओ)०(ओ—

**॥ ८.२२.११ ॥**

**अथाहम् अप्य् आत्म-रिपोस् तवान्तिकं**

**दैवेन नीतः प्रसभं त्याजित-श्रीः ।**

**इदं कृतान्तान्तिक-वर्ति जीवितं**

**ययाध्रुवं स्तब्ध-मतिर् न बुध्यते ॥**

**श्रीधरः : **प्रसभं बलात् त्यजितां श्रीर् यस्य । यया श्रिया स्तब्ध-मतिः सन् पुमान् इदं जीवितम् अध्रुवं न बुध्यते । कथं-भूतम् ? कृतान्तस्यान्तिक-वर्ति मृत्योः सन्निहितम् ॥११॥

**क्रम-सन्दर्भः : _न व्याख्यातम्।_**

**विश्वनाथः :** आत्म-रिपोर् इति व्याज-स्तुत्यैवोक्तिः । वस्तुतस् तु आत्मनः परम-प्रिय-सुहृदः । यद् वा, आत्मनः स्थूल-सूक्ष्म-देह-द्वयस्य रिपोर् नाशकस्य मोक्ष-प्रदस्य इत्य् अर्थः । यद् वा, आत्मनो मद्-अहङ्कारस्य शत्रोस् त्वयाद्य मम त्रिभुवनाधीशत्वाहङ्कार-महा-रोगः साधु नाशित इत्य् अर्थः । दैवेन प्रह्लाद-पौत्रत्व-प्रापकेन भाग्येन यया श्रिया ध्वस्त-बुद्धिर् अयं मल्-लक्षणो जन इदं जीवितम् अध्रुवं न बुध्यत इत्य् अतो धन्वन्तरिम् इव मत्-सर्व-रोग-चिकित्सकं त्वाम् अहं भाग्येन प्राप्त इति भावः ॥११॥

—ओ)०(ओ—

**॥ ८.२२.१२ ॥**

**श्री-शुक उवाच—**

**तस्येत्थं भाषमाणस्य प्रह्रादो भगवत्-प्रियः ।**

**आजगाम कुरु-श्रेष्ठ राका-पतिर् इवोत्थितः ॥**

**श्रीधरः : **राका-पतिः पूर्णेन्दुः ॥१२॥

**क्रम-सन्दर्भः, विश्वनाथः :_ न व्याख्यातम्।_**

—ओ)०(ओ—

**॥ ८.२२.१३ ॥**

**तम् इन्द्रसेनः स्व-पितामहं श्रिया**

**विराजमानं नलिनायतेक्षणम् ।**

**प्रांशुं पिशङ्गाम्बरम् अञ्जन-त्विषं**

**प्रलम्ब-बाहुं शुभगर्षभम् ऐक्षत ॥**

**श्रीधरः : **अञ्जन-त्विषं श्यामम् ॥१३॥

**क्रम-सन्दर्भः : _न व्याख्यातम्।_**

**विश्वनाथः :** सुभग-र्षभं सर्व-लोक-प्रियम् ॥१३॥

—ओ)०(ओ—

**॥ ८.२२.१४ ॥**

**तस्मै बलिर् वारुण-पाश-यन्त्रितः**

**समर्हणं नोपजहार पूर्ववत् ।**

**ननाम मूर्ध्नाश्रु-विलोल-लोचनः**

**स-व्रीड-नीचीन-मुखो बभूव ह ॥**

**श्रीधरः : **स्व-कृताहङ्कारादि-रूपापराध-स्मरणेन स-व्रीडं नीचीनम् अधो-मुखं यस्य सः ॥१४॥

**क्रम-सन्दर्भः : **स-व्रीडेति । महद्-दर्शने सति तद्-अज्ञातस्यापि निज-कुवृत्तस्य मनसि सङ्कोचावहत्वात् ॥१४॥

**विश्वनाथः :** अपराधं विना कथं बन्धनम् इत्य् अपराध-लक्षणस्य प्रह्लाद-दृष्टत्वात् स-व्रीडम् । यद् वा, प्रह्लादात् सदैव शिक्षितस्य निरभिमानत्व-लक्षणस्य धर्मस्य भूमि-दान-प्रस्तावे सहसा विस्मरणात् तद्-दर्शने सति स-व्रीडम् । स-व्रीडत्वाद् एव नीचीनं मुखं यस्य सः ॥१४॥

—ओ)०(ओ—

**॥ ८.२२.१५ ॥**

**स तत्र हासीनम् उदीक्ष्य सत्-पतिं**

**हरिं सुनन्दाद्य्-अनुगैर् उपासितम् ।**

**उपेत्य भूमौ शिरसा महा-मना**

**ननाम मूर्ध्ना पुलकाश्रु-विक्लवः ॥**

**श्रीधरः : **शिरसा नमन्न् एवोपेत्य मूर्ध्ना ननाम । बलेस् तत्-कृतम् अनुग्रहं दृष्ट्वा पुलकैर् अश्रुभिश् च विक्लवो विह्वलः ॥१५॥

**क्रम-सन्दर्भः : **स तत्र हासीनम् इति वामन-रूपेण पुनर् अवशिष्ट-तत्-सङ्कल्प-प्राप्तये न्याये प्रवृत्तत्वात् ॥१५॥

**विश्वनाथः :_न व्याख्यातम्।_**

—ओ)०(ओ—

**॥ ८.२२.१६ ॥**

**श्री-प्रह्राद उवाच—**

**त्वयैव दत्तं पदम् ऐन्द्रम् ऊर्जितं**

**हृतं तद् एवाद्य तथैव शोभनम् ।**

**मन्ये महान् अस्य कृतो ह्य् अनुग्रहो**

**विभ्रंशितो यच् छ्रिय आत्म-मोहनात् ॥**

**श्रीधरः : **त्वयैवेति । न ह्य् ऐन्द्रं पदम् एतदीयं त्वयापहृतं, किन्तु स्वीयम् एव पुनः स्वी-कृतं, तच् च शोभनम् एव कृतम् । तत्र हेतुः, मन्य इति । यद् यस्माच् छ्रीर् एव यद् आत्म-मोहनं तस्माद् विभ्रंशितः ॥१६॥

**क्रम-सन्दर्भः : **त्वयैवेति । यद्य् अस्मान् महानुग्रहाद् आत्मना सुभग-रूप-गुण-युक्तेन स्वेन यन् मोहनं वशीकारः, तस्माद् एव हेतोः श्रियो विभ्रंशितः, न तु बलात्, न च दोष-मय-श्री-निहरेण पूर्वक-क्रमेणेत्य् अर्थः ॥१६॥

**विश्वनाथः :**त्वयैवेति । न ह्य् ऐन्द्रं पदम् एतदीयं त्वयापहृतं, किन्तु स्वीयम् एव पुनः स्वीकृतं, तच् च शोभनम् एव कृतम् । यतः संयतोऽपि जनः, तत् तस्यां सम्पदि सत्यां क आत्मनो गतिस् तत्त्वं यथावद् विचष्टे ? नो कोऽपीत्य् अर्थः । न च अत्र तव दत्तापहार-लक्षणो दोषोऽपि स्नेहेन पुत्र-हस्ते दत्तस्यापि मोदकादेर् अहिताशङ्कया पुनर् अच्छिद्य नीतवतः पितुर् यथा तथेत्य् अर्थः ॥१६॥

—ओ)०(ओ—

**॥ ८.२२.१७ ॥**

**यया हि विद्वान् अपि मुह्यते यतस्**

**तत् को विचष्टे गतिम् आत्मनो यथा ।**

**तस्मै नमस् ते जगद्-ईश्वराय वै**

**नारायणायाखिल-लोक-साक्षिणे ॥**

**श्रीधरः : **मोहनत्वम् एवाह—यया श्रिया विद्वान् अपि यतः संयतोऽपि मुह्यति, तत् तस्यां सत्यां कोऽन्यः पुमान् आत्मनो गतिं तत्त्वं यथावद् विचष्टे पश्यति । तस्मै महा-कारुणिकाय ॥१७॥

**क्रम-सन्दर्भः : _न व्याख्यातम्।_**

**विश्वनाथः :_पूर्व-श्लोकस्य टीका द्रष्टव्या।_**

—ओ)०(ओ—

**॥ ८.२२.१८ ॥**

**श्री-शुक उवाच—**

**तस्यानुशृण्वतो राजन् प्रह्रादस्य कृताञ्जलेः ।**

**हिरण्यगर्भो भगवान् उवाच मधुसूदनम् ॥**

**श्रीधरः : **तस्य प्रह्रादस्यानुशृण्वत उवाचेति । किञ्चिद् वक्तुं प्रवृत्त इत्य् अर्थः ॥१८॥

**क्रम-सन्दर्भः : _न व्याख्यातम्।_**

**विश्वनाथः : **उवाचेति । किञ्चिद् वक्तुं प्रवृत्त इत्य् अर्थः ॥१८॥

—ओ)०(ओ—

**॥ ८.२२.१९ ॥**

**बद्धं वीक्ष्य पतिं साध्वी तत्-पत्नी भय-विह्वला ।**

**प्राञ्जलिः प्रणतोपेन्द्रं बभाषेऽवाङ्-मुखी नृप ॥**

**श्रीधरः : **तदैव विन्ध्यावलिर् अपि वक्तुं प्रवृत्ता, तां च संमानयन् हिरण्यगर्भः क्षणं तूष्णीं स्थितः । अतस् तस्या एव वाक्यं प्रथमम् अवतारयति—बद्धं वीक्ष्येति ॥१९॥

**क्रम-सन्दर्भः : _न व्याख्यातम्।_**

**विश्वनाथः : **तदैव विन्ध्यावलिर् अपि वक्तुं प्रवृत्ता, तां च संमानयन् हिरण्यगर्भः क्षणं तूष्णीं स्थितः । अतस् तस्या एव वाक्यं प्रथमम् अवतारयति—बद्धं वीक्ष्येति । भय-विह्वला भगवत्य् अपराध-भय-व्यग्रा अवाङ्-मुखी स्त्री-स्वभावान् नीचीन-वदना ॥१९॥

—ओ)०(ओ—

**॥ ८.२२.२० ॥**

**श्री-विन्ध्यावलिर् उवाच—**

**क्रीडार्थम् आत्मन इदं त्रि-जगत् कृतं ते**

**स्वाम्यं तु तत्र कुधियोऽपर ईश कुर्युः ।**

**कर्तुः प्रभोस् तव किम् अस्यत आवहन्ति**

**त्यक्त-ह्रियस् त्वद्-अवरोपित-कर्तृ-वादाः ॥**

**श्रीधरः : **त्रि-जगतः कर्तुः प्रभोः पालकस्य अस्यतः संहर्तुश् चेश्वरस्य तवान्ये किम् आवहन्ति, किं समर्पयन्ति ? त्वयावरोपितः कर्तृ-वादः कर्तारः स्वतन्त्रा वयम् इति वाद-मात्रम् अपि येषां ते । 

अयं भावः—लोक-त्रयं मयार्पितं तृतीय-पादाय देहं समर्प्य प्रतिश्रुतम् ऋतं करोमीति देहादेषु स्वाम्य्-आविष्कारेण ब्रुवन्न् अयं कुबुद्धिर् निर्लज्जश् च, यतस् त्वम् एव सर्वस्यापि स्वामी, अतो मन्द-बुद्धिम् एनं केवलं कृपया विमुच्य पालयेति ॥२०॥

**क्रम-सन्दर्भः : _न व्याख्यातम्।_**

**विश्वनाथः : **ते त्वया, कुधियो बलि-प्रभृतयः । कर्तुः स्रष्टुः प्रभोः पालयितुः अस्यतः संहर्तुश् च तवेति चतुर्थ्य्-अर्थे षष्ठ्यः । एति भावःआय तुभ्यं किं वस्तु आवहन्ति ददति । अहन्तास्पद-ममतास्पद-वस्तूनां मध्ये कस्मिन् वस्तुनि स्वाम्यं वर्तते यत् तृतीय-पादाय प्रतिश्रुतम् अमृतं करोमीति उक्त्वा स्व-देहं दातुम् इच्छन्ति, त्यक्त-ह्रियः त्रिभुवनस्य देहस्य च त्वत्-सृष्टत्वात् त्वदीयम् एवेदं सर्वं तुभ्यं दत्त्वा स्वकीर्ति-चिकीर्षवो लज्जाम् अपि किं त्यक्तवन्तः ? इत्य् अर्थः । अत एवैते महोन्माद-रोग-ग्रस्तास् त्वया सद्-वैद्येन कृपया साधु चिकित्सिता इत्य् आह—अवरोपितोऽत्यूर्ध्वम् आरोहन्न् अपि सहसैवावरोहितः त्रिभुवन-पालन-कर्तारो वयम् इति मिथ्याहङ्कार-मूलकः कर्तृ-वादो येषां तेषां ते तस्माद् अपराधिनोऽस्य बन्धनम् उचितम् एवेति भावः ॥२०॥

—ओ)०(ओ—

**॥ ८.२२.२१ ॥**

**श्री-ब्रह्मोवाच—**

**भूत-भावन भूतेश देव-देव जगन्मय ।**

**मुञ्चैनं हृत-सर्वस्वं नायम् अर्हति निग्रहम् ॥**

**श्रीधरः : **तद् एवं प्रह्रादस्य विन्ध्यावलेश् च परमार्थोक्त्या प्रसन्नो हरिः, ब्रह्मा तु लोक-दृष्ट्यैव विज्ञापयति—भूत-भावनेति त्रिभिः ॥२१॥

**क्रम-सन्दर्भः : **आत्मीयत्वेन श्री-प्रह्लाद-विन्ध्यावल्यौ तावत् तद्-अवज्ञा-गर्भम् एव निवेदितवत्यौ । श्री-ब्रह्मा तु तद्-भक्त-पक्षपातेन बलि-पक्षम् एव गृहीत्वा स-विनोदं निवेदयति—भूतेति ॥२१॥

**विश्वनाथः :** तद् एवं प्रह्लादस्य विन्ध्यावलेश् च परमार्थोक्त्या प्रसादितम् एव भगवन्तं ब्रह्मा लोक-तत्त्व-दृष्ट्यैव प्रसादयति—भूतेति ॥२१॥

[अत्रानुरूपार्थकं ६.११.२३, १०.८८.८ पद्य-द्वयं द्रष्टव्यम्।]

—ओ)०(ओ—

**॥ ८.२२.२२ ॥**

**कृत्स्ना तेऽनेन दत्ता भूर् लोकाः कर्मार्जिताश् च ये ।**

**निवेदितं च सर्वस्वम् आत्माविक्लवया धिया ॥**

**श्रीधरः : **निग्रहान् अर्हत्वे हेतुः—कृत्स्नेति । सर्वस्वम् एवाह—आत्मेति ॥२२॥

**क्रम-सन्दर्भः : _न व्याख्यातम्।_**

**विश्वनाथः :** ते तुभ्यम् आत्मा स्व-देहश् च निवेदितः ॥२२॥

—ओ)०(ओ—

**॥ ८.२२.२३ ॥**

**यत्-पादयोर् अशठ-धीः सलिलं प्रदाय**

**दूर्वाङ्कुरैर् अपि विधाय सतीं सपर्याम् ।**

**अप्य् उत्तमां गतिम् असौ भजते त्रि-लोकीम्**

**दाश्वान् अविक्लव-मनाः कथम् आर्तिम् ऋच्छेत् ॥**

**श्रीधरः : **तद् एव कैमुत्य-न्यायेनाह । यस्य तव पादयोः सलिल-मात्रम् अपि प्रदाय सर्वोऽपि जन उत्तमां गतिं प्राप्नोति, तस्मै तुभ्यम् असौ बलिस् त्रि-लोकीं दाश्वान् दत्तवान् स आर्तिं कथं प्राप्नुयात् ? ॥२३॥

**क्रम-सन्दर्भः : _न व्याख्यातम्।_**

**विश्वनाथः : **निग्रहानर्हत्वं कैमुत्य-न्यायेनाह—यद् इति । असौ सर्वोऽपि जन उत्तमां गतिं वैकुण्ठ-प्राप्तिं भजति । बलिस् तु त्रि-लोकीं दाश्वान् दत्तवान् कथम् आर्तिं प्राप्नुयात्? ॥२३॥

—ओ)०(ओ—

**॥ ८.२२.२४ ॥**

**श्री-भगवान् उवाच—**

**ब्रह्मन् यम् अनुगृह्णामि तद्-विशो विधुनोम्य् अहम् ।**

**यन्-मदः पुरुषः स्तब्धो लोकं मां चावमन्यते ॥**

**श्रीधरः : तस्य विशो**ऽर्थान् । नन्व् अर्थापहारः कोऽयम् अनुग्रहः ? तत्राह—**यन्-मदः** यैर् अर्थैर् मदो यस्य सः । अत एव **स्तब्धो**ऽनम्रः सन् । मद-स्तम्भ-हेतूनाम् अर्थानाम् अपहार एवानुग्रह इत्य् अर्थः ॥२४॥

**क्रम-सन्दर्भः : _न व्याख्यातम्।_**

**विश्वनाथः : तस्य विशो** धनानि । नन्व् धनापहारः कोऽयम् अनुग्रहः ? तत्राह—**यन्-मदः **यैर् अर्थैर् मदो यस्य सः ॥२४॥

—ओ)०(ओ—

**॥ ८.२२.२५ ॥**

**यदा कदाचिज् जीवात्मा संसरन् निज-कर्मभिः ।**

**नाना-योनिष्व् अनीशोऽयं पौरुषीं गतिम् आव्रजेत् ॥**

**श्रीधरः : **दुर्लभं पुरुष-जन्म कथञ्चिल् लब्धवतो जीवस्य जन्मादि-निमित्तो गर्वो महा-हानि-करः, तस्य च नाशो मद्-अनुग्रहाद् एवेत्य् आह, यदेति द्वाभ्याम् । अनीशः पर-तन्त्रः सन्निजैः कर्मभिर् नाना-योनिषु कृमि-कीटकादिषु संसरन् ॥२५॥

**क्रम-सन्दर्भः : _न व्याख्यातम्।_**

**विश्वनाथः : **न च सर्वस्यैवानुग्राह-जीवस्य धनानि हरामि कस्यचिन् न हरामि च कस्मैचिद् अतिशयेन ददामि च मद्-अनुग्रहस्य लोकैर् अतर्क्यत्वाद् विविध-जातीयत्वाद् अतो जीवेषु मद्-अनुग्रह-लक्षणं शृण्व् इत्य् आह—यदेति नाना-योनिषु कृमि-कीटादिष्व् अपि अनीशः पर-तन्त्रः संसरन्न् एव यदा कदाचिद् एव पौरुषीं गतिं मनुष्य-जन्म प्राप्नुयात् ॥२५॥

—ओ)०(ओ—

**॥ ८.२२.२६ ॥**

**जन्म-कर्म-वयो-रूप-विद्यैश्वर्य-धनादिभिः ।**

**यद्य् अस्य न भवेत् स्तम्भस् तत्रायं मद्-अनुग्रहः ॥**

**श्रीधरः : **तत्र पौरुष्यां गतौ जन्मादिभिर् अपि यस्य यदि स्तम्भो न भवेत्, तर्ह्य् अयं मद्-अनुग्रह एव ॥२६॥

**क्रम-सन्दर्भः : **श्री-प्राप्तिर् द्विधा—कर्मादिना, भगवद्-अनुग्रहेण च । तत्र ब्रह्मन्न् इत्य्-आदिना कर्म-प्राप्ताया एव श्रियो दोषो वर्णितः । मद्-दत्तायास् तु नास्त्य् एव स इत्य् आह—जन्मेति । अतः सुतलाधिपत्येन पुनः स्वर्गाधिपत्येन च न मदो भवितेति भावः ॥२६॥

**विश्वनाथः :** तत्र पौरुष्याङ्गतौ जन्मादिभिर् यदि भ्रंशोऽवहेलनादि-हेतुर् गर्वो न भवेत् तदा तत्र पुंसि मद्-अनुग्रहोऽयं पूर्वोक्तात् धन-हरण-लक्षणाद् अन्योऽनुमेय इत्य् अर्थः । तस्य धनादिकं नापि हरामि अपहारकत्वाभावाद् इति भावः ॥२६॥

—ओ)०(ओ—

**॥ ८.२२.२७ ॥**

**मान-स्तम्भ-निमित्तानां जन्मादीनां समन्ततः ।**

**सर्व-श्रेयः-प्रतीपानां हन्त मुह्येन् न मत्-परः ॥**

**श्रीधरः : **कथं तर्हि ध्रुवादिभ्योऽर्थ-संपदो ददासि ? इति चेत्, तत्राह—मान एव स्तम्भोऽनम्रता, तस्य निमित्त-भूतानां समन्ततः सर्वशः सर्व-श्रेयः प्रतिकूलानं जन्मादीनां सत्त्वेऽपि, जन्मादिभिर् इति वा । हन्तेति खेदे । हे ब्रह्मन्, मत्-परो न मुह्येत् । अतो भक्तस्येच्छया सम्पदोऽपि ददामि । अभक्तस् तु मुह्येद् इति तद्-अपहार-रूपम् एव तस्यानुग्रहं करोमीति भावः ॥२७॥

**क्रम-सन्दर्भः : _न व्याख्यातम्।_**

**विश्वनाथः :** किं च, मानो गर्वस् तद्-विशेषः स्तम्भोऽनम्रता, तयोर् निमित्त-भूतानां जन्मादीनां न मुह्येत् । नाग्निस् त्व् अप्यति काष्ठानाम् इतिवत् षष्ठी** । **तैर् जन्मादिभिर् न मुह्येद् इत्य् अर्थः । समन्ततः सर्वथैव हन्त आश्चर्यम् एतद् इति पद-द्वय-प्रयोगात् पूर्ववत् यदि शब्द-प्रयोगाच् च कदाचिद् अपि न मुह्येद् इति स च मत्-परो मद्-एकान्त-भक्त एवात्यन्तिको मद्-अनुग्रहवान् एव पूर्वोक्ताद् अपि शिष्यत एव तादृग्भ्यो ध्रुवादि-भक्तेभ्यः सम्पदो ददाम्य् एवेति भावः । कर्म-जन्या हि सम्पद् अनर्थ-कारिणी ताम् एव प्रथमानुकम्प्य भक्तस्य भगवान् हरति, न तु स्व-दत्ताम् इति केचित् । स्व-भक्त-प्रेम-वर्धन-चतुरस्य हरेर् नायम् अपि नियमः । पाण्डवादाव् अपि सम्पद्-अपहार-दर्शनाद् इत्य् अपरे ॥२७॥

—ओ)०(ओ—

**॥ ८.२२.२८ ॥**

**एष दानव-दैत्यानाम् अग्रनीः कीर्ति-वर्धनः ।**

**अजैषीद् अजयां मायां सीदन्न् अपि न मुह्यति ॥**

**श्रीधरः : **अस्य चेदानीं मत्-परत्वाद् अन्यैर् दुष्प्रापम् अपि दास्यामीति वक्तुं तस्य मोहाभावम् आह, एष त्रिभिः ॥२८॥

**क्रम-सन्दर्भः : _न व्याख्यातम्।_**

**विश्वनाथः : **नन्व् आस्ताम् एतत् प्रस्तुतो बलिर् अयं तव कीदृशानुग्रहवान् भक्तो यस्य सम्पदो हरसि ? इति तत्राह—एष इति । अजैषीत् न तु जेष्यति जयतीति वा प्रयुक्तम् । तेन पूर्वम् एव मायां जितवतोऽस्य स्तम्भादयो मायिकाः कुतः सम्भवेयुर् यन् निवर्तनार्थं मया धनैश्वर्य-हरणं कार्यम् इति द्योतितम् । सीदन्न् अपि न मुह्यतीति सम्पद्भिर् अमुह्यन्न् अपि जनो विपत्-प्राप्ति-क्षणे वैक्लव्यान् मुह्यन्न् एव दृष्ट इति भावः ॥२८॥

—ओ)०(ओ—

**॥ ८.२२.२९-३० ॥**

**क्षीण-रिक्थश् च्युतः स्थानात् क्षिप्तो बद्धश् च शत्रुभिः ।**

**ज्ञातिभिश् च परित्यक्तो यातनाम् अनुयापितः ॥**

**गुरुणा भर्त्सितः शप्तो जहौ सत्यं न सुव्रतः ।**

**छलैर् उक्तो मया धर्मो नायं त्यजति सत्य-वाक् ॥**

**श्रीधरः : **न ह्य् एतस्मिन् कुले कश्चिन् निःसत्त्वः कृपणः पुमान् [भा।पु। ८.१९.३] इत्य्-आदिना छलैर् एव मया धर्म उक्तः, तथापि तं धर्म-मयं न त्यजति, अतः सत्य-वाक् ॥३०॥

**क्रम-सन्दर्भः : _न व्याख्यातम्।_**

**विश्वनाथः :** अयं तु मयापि विपत्-सिन्धु-मध्ये निक्षिप्तोऽपि न मुह्यतीति किं वक्तव्यं स्व-निष्ठा-लेशम् अपि न त्यजतीत्य् आह—क्षीणेति । न ह्य् एतस्मिन् कुले कश्चिन् निःसत्त्वः कृपणः पुमान् [भा।पु। ८.१९.३] इत्य्-आदिना मया प्रथमतश् छन्नैर् एव प्रायेणाधर्मोऽपि धर्म उक्तः, तथैवान्ते, 


    विप्रलब्धो ददामीति त्वयाहं चाढ्य-मानिना ।


    तद् व्यलीक-फलं भुङ्क्ष्व निरयं कतिचित् समाः ॥ [भा।पु। ८.२०.३४]

इत्य् अनेन धर्मोऽप्य् अधर्म उक्तः । तद् अप्य् अयं सत्य-वाक् सत्यं न त्यजति । अन्यस् त्व् एवंविधेऽर्थे शठे शाठ्यं प्रकुर्वीतेति नीत्या शाठ्यम् एव कुर्यात् । तस्मान् मया भक्त-वत्सलेनापि कृतम् एतस्यैतादृश-कदर्थनं स्व-भक्ति-निष्ठा-निःसीम-धैर्यादि-गुण-प्रख्यापनार्थम् एवेति भावः ॥३०॥

—ओ)०(ओ—

**॥ ८.२२.३१ ॥**

**एष मे प्रापितः स्थानं दुष्प्रापम् अमरैर् अपि ।**

**सावर्णेर् अन्तरस्यायं भवितेन्द्रो मद्-आश्रयः ॥**

**श्रीधरः : **मे मय । अहम् एवाश्रयः पालको यस्य सः ॥३१॥

**क्रम-सन्दर्भः : _न व्याख्यातम्।_**

**विश्वनाथः :** न चास्य सम्पदो हरामीति त्वया ज्ञेयम् इत्य् आह—एष इति । अमरैर् दुष्प्रापम् इति इन्द्र-पदात् स्वर्गाद् अपि सुतलस्याधिक्यं तदानीम् एवाद्भुतं श्री-कृष्ण-दत्त-श्रीदाम-धामवद् इति ज्ञेयम् । न चेन्द्रं पदं त्व् अस्य गतम् इति मन्तव्यम् इत्य् आह—सावर्णेर् इति । न च तद् अपि तत्रापि देवा इमं कदर्थयिष्यन्तीति वाच्यम् । मद्-आश्रयः अहम् अस्य द्वार-पालो भूत्वा जाग्रद् एव स्थास्यामीति भावः ॥३१॥

—ओ)०(ओ—

**॥ ८.२२.३२ ॥**

**तावत् सुतलम् अध्यास्तां विश्वकर्म-विनिर्मितम् ।**

**यद् आधयो व्याधयश् च क्लमस् तन्द्रा पराभवः ।**

**नोपसर्गा निवसतां सम्भवन्ति ममेक्षया ॥**

**श्रीधरः : **“स्थानं प्रापितः” इति यद् उक्तं तद् एव स्थानम् आह—तावत् सावर्णि-मन्व्-अन्तर-पर्यन्तं **सुतलमध्यास्ताम्,** अधिवसत्व् इत्य् अर्थः । यद् यस्मिन् **वसताम्** आध्य्-आदयो **ममेक्षया न संभवन्ति** ॥३२॥

**क्रम-सन्दर्भः : **तन्द्रेत्य् अत्र तन्त्रीति क्वचित् । उणादाव् ई-प्रत्ययोऽयम् ॥३२॥

**विश्वनाथः :** विश्वकर्मणो विशेषेण स्वर्गीयामरावती-पुराद् अतिवैशिष्ट्येन निर्मितम् इति भगवद्-अभिप्रायेण तत्-क्षणाद् एव तत् ततोऽधिकं जातम् इति भावः । यत् यत्र ॥३२॥

—ओ)०(ओ—

**॥ ८.२२.३३ ॥**

**इन्द्रसेन महाराज याहि भो भद्रम् अस्तु ते ।**

**सुतलं स्वर्गिभिः प्रार्थ्यं ज्ञातिभिः परिवारितः ॥**

**श्रीधरः : **एवं ब्रह्माणं प्रत्युक्त्वा करुणा-पर-वशः साक्षाद् बलिं प्रत्याह—इन्द्रसेनेति चतुर्भिः ॥३३॥

**क्रम-सन्दर्भः : _न व्याख्यातम्।_**

**विश्वनाथः : **एवं ब्रह्माणं प्रत्युक्त्वा साक्षाद् बलिम् आह—इन्द्रसेनेति । महाराजेति तव महाराजत्वं नापयाति, यतः स्वर्गिभिः प्रार्थ्यम् एव, न तु लभ्यम् ॥३३॥

—ओ)०(ओ—

**॥ ८.२२.३४ ॥**

**न त्वाम् अभिभविष्यन्ति लोकेशाः किम् उतापरे ।**

**त्वच्-छासनातिगान् दैत्यांश् चक्रं मे सूदयिष्यति ॥**

**श्रीधरः : **त्वच्-छषनम् अतिगच्छन्त्य् अतिवर्तन्त इति तथा तान् ॥३४॥

**क्रम-सन्दर्भः : _न व्याख्यातम्।_**

**विश्वनाथः :** सूदयिष्यति खण्डयिष्यति ॥३४॥

—ओ)०(ओ—

**॥ ८.२२.३५ ॥**

**रक्षिष्ये सर्वतोऽहं त्वां सानुगं सपरिच्छदम् ।**

**सदा सन्निहितं वीर तत्र मां द्रक्ष्यते भवान् ॥**

**श्रीधरः : **तथापि भगवद्-वियोगात् तद् अनिच्छन्तं प्रत्याह—सदेति ॥३५॥

**क्रम-सन्दर्भः : _न व्याख्यातम्।_**

**विश्वनाथः :** न च मद्-विरह-दुःखम् इत्य् आह—सदा सन्निहितम् इति ॥३५॥

—ओ)०(ओ—

**॥ ८.२२.३६ ॥**

**तत्र दानव-दैत्यानां सङ्गात् ते भाव आसुरः ।**

**दृष्ट्वा मद्-अनुभावं वै सद्यः कुण्ठो विनङ्क्ष्यति ॥**

**श्रीधरः : **सङ्गात् य आसुरो भावः, स विनङ्क्ष्यति ॥३६॥

**क्रम-सन्दर्भः : _न व्याख्यातम्।_**

**विश्वनाथः : **दुःसङ्गाच् च मा भैषीर् इत्य् आह—तत्रेति । त्वादृश-भक्त-सङ्गाद् दुष्टा अपि शिष्टा भवन्तीति भावः ॥३६॥

—ओ)०(ओ—

इति सारार्थ-दर्शिन्यां हर्षिण्यां भक्त-चेतसाम् ।

द्वाविंशश् चाष्टम-स्कन्धे सङ्गतः सङ्गतः सताम् ॥*॥

 —ओ)०(ओ—


    इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्याम् अष्टम-स्कन्धे 

बलि-मोक्षणं नाम

द्वाविंशोऽध्यायः ।

॥ ८.२२ ॥

(८.२३)


### अथ त्रयोविंशोऽध्यायः


## वलि-वामन-चरितं

**॥ ८.२३.१ ॥**

**श्री-शुक उवाच—**

**इत्य् उक्तवन्तं पुरुषं पुरातनं**

**महानुभावोऽखिल-साधु-सम्मतः ।**

**बद्धाञ्जलिर् बाष्प-कलाकुलेक्षणो**

**भक्त्य्-उत्कलो गद्गदया गिराब्रवीत् ॥**

**श्रीधरः :**

त्रयोविंशे बलौ याते सुतलं स-पितामहे ।

उपेन्द्रेण दिवं गत्वा पूर्ववन् मोदते हरिः ॥

बाष्पस्य कलाभिर् बिन्दुभिर् आकुले ईक्षणे यस्य । भक्त्या उद्गल उत्कण्ठः ॥१॥

**क्रम-सन्दर्भः : _न व्याख्यातम्।_**

**विश्वनाथः :**

प्रवेशितस्य सुतलं द्वार-पालोऽभवद् बलेः ।

त्रयोविंशे दिवीन्द्रं चोपेन्द्रः सन् पर्यपालयत् ॥

तद् एव हि त्वन्-मूर्ध्नि तृतीयं पदं विन्यस्य त्रिभुवनेन सह त्वाम् अपि प्रतिगृह्णामि, सर्व एते लोकास् त्वां दत्त-प्रतिश्रुतं जानन्त्व् इत्य् उक्तवन्तम् अत एव श्रुतिर् अपि—इदं विष्णुर् विचक्रमे त्रेधा निदधे पदम् इति । उद्गल उद्बाष्पो गलो यस्य सः ॥१॥

—ओ)०(ओ**—**

**॥ ८.२३.२ ॥**

**श्री-बलिर् उवाच—**

**अहो प्रणामाय कृतः समुद्यमः**

**प्रपन्न-भक्तार्थ-विधौ समाहितः ।**

**यल् लोक-पालैस् त्वद्-अनुग्रहोऽमरैर्**

**अलब्ध-पूर्वोऽपसदेऽसुरेऽर्पितः ॥**

**श्रीधरः : अहो** त्वत्-प्रणाम-महिमा, यद्-अर्थं **कृतः समुद्यम** एव **प्रपन्नानांभक्तानां** योऽ**र्थस्** तस्य **विधाव्** अभक्तेऽपि तस्य संपादने **समाहितो**ऽप्रमत्तः स्थितः । कुतः? **यद्** येनोद्यमेन **लोक-पालैर् अमरैः** सत्त्व-प्रधानैर् अप्य् **अलब्ध-पूर्वस्त्वद्**-**अनुग्रहोपसदे** नीचे राजसे मय्य् **अर्पितः** । अयं भावः—परमेश्वराय तुभ्यम् अहं वराकस् त्रि-लोकीं दत्तवान् इत्य् एतद् आस्ताम्, प्रणामोऽपि न सम्यक् कृतः । किन्तु तद्-अर्थम् उद्यम-मात्रं कृतं, तेन च कर्म-तपो-दानादि-कोटिभिर् अप्य् अलभ्यस् त्वद्-अनुग्रहः सम्पादितः अहो त्वत्-प्रणाम-प्रभवाश्चर्यम् इति ॥२॥

**क्रम-सन्दर्भः : **बद्धाञ्जलित्वानन्तरं, पदं तृतीयं कुरु शीर्ष्णि मे निजम् [भा।पु। ८.२२.२] इति प्राचीन-तन्-निवेदनानुसारेण तच्-छीर्ष्णि पदे कृते परमानन्देन निवेदयति**—**अहो इति । अत एव श्रुतौ, इदं विष्णुर् विचक्रमे त्रेधा निदधे पदम् [ऋ।वे। १.२२.१७] इति । येन केनचित् प्रणामाय कृतः समुद्यमोऽपि प्रपन्नानां परमानन्द-युक्तानां भक्तानां भजतां यः पुरुषार्थः, तस्य विधाने निमित्ते समाहितः सावधानो भवति । तद् एव क्रमात् पर्यवसाययतीत्य् अर्थः ।

तद् एतद् अहो इत्य् आश्चर्ये । इदं तु ततोऽप्य् आश्चर्यम् इत्य् आह—यद् यत् त्व् अनुग्रहस् तत् त्वया मय्य् अपसदे स्व-यशो-लिप्सया तादृश-प्रतिज्ञादि-धार्ष्ट्याद् अतिनीचे जात्याप्य् असुरेऽर्पितः । स खल्व् अमरैर् मृत्युम् अतिक्रान्तैर् जीवन्मुक्तैर् अप्य् अलब्ध-पूर्व इत्य् अर्थः । यद् इत्य् अत्र तद् इति च, सुपां सुलुक् [पा। १.१.३९] इत्य् आदिना सुब्-लुक् छान्दसः ॥२॥

**विश्वनाथः : **प्रणामार्थं कृत उद्यमोऽपि प्रपन्न-भक्तानां वाञ्छित-पूरणे समाहितः समर्थो भवेद् इत्य् अद्यैवावगतम् । त्वत्-सर्वस्वम् अपहर्तुं विष्णुर् अयम् आगतः इति गुरोर् मुखात् यदैव त्वाम् अहम् अज्ञासिषं, तदैव त्वत्-प्रणमार्थम् उद्यम एव कृतः, किन्तु असुराणां तस्य च गुरोर् भयाद् एव प्रणामो न कृतः । हन्त हन्त स एवोद्यम इदं फलं फलति स्म, किम् इत्य् आह—यद् यस्माल् लोक-पालैर् अमरैः सत्त्व-प्रधानैर् अपि अलब्ध-पूर्वस् त्वद्-अनुग्रहः मूर्ध्नि चरणार्पण-लक्षणो अपसदे नीचे राजसे मय्य् अर्पितः ॥२॥

—ओ)०(ओ**—**

**॥ ८.२३.३ ॥**

**श्री-शुक उवाच—**

**इत्य् उक्त्वा हरिम् आनत्य ब्रह्माणं सभवं ततः ।**

**विवेश सुतलं प्रीतो बलिर् मुक्तः सहासुरैः ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः : **मुक्तो नाग-पाशात् ॥३॥

—ओ)०(ओ**—**

**॥ ८.२३.४ ॥**

**एवम् इन्द्राय भगवान् प्रत्यानीय त्रिविष्टपम् ।**

**पूरयित्वादितेः कामम् अशासत् सकलं जगत् ॥**

**श्रीधरः : **अशासद् उपेन्द्रः सन् पालयायास ॥४॥

**क्रम-सन्दर्भः, विश्वनाथः :_ न व्याख्यातम्।_**

—ओ)०(ओ**—**

**॥ ८.२३.५ ॥**

**लब्ध-प्रसादं निर्मुक्तं पौत्रं वंश-धरं बलिम् ।**

**निशाम्य भक्ति-प्रवणः प्रह्राद इदम् अब्रवीत् ॥**

**श्रीधरः, क्रम-सन्दर्भः :_न व्याख्यातम्।_**

**विश्वनाथः :** समासेन बलि-शक्रयोः सुतल-स्वर्ग-प्रवेशम् उक्त्वा व्यासेनाह लब्धेति । बन्धान् मुक्तम् ॥५॥

—ओ)०(ओ**—**

**॥ ८.२३.६ ॥**

**श्री-प्रह्राद उवाच—**

**नेमं विरिञ्चो लभते प्रसादं**

**न श्रीर् न शर्वः किम् उतापरेऽन्ये ।**

**यन् नोऽसुराणाम् असि दुर्ग-पालो**

**विश्वाभिवन्द्यैर् अभिवन्दिताङ्घ्रिः ॥**

**श्रीधरः : **दुर्ग-पालोऽसि, रक्षिष्ये सर्वतोऽहं त्वाम् [भा।पु। ८.२२.३५] इत्य् उक्तत्वात् ॥६॥

**क्रम-सन्दर्भः : **अयोग्येऽपि मादृशे योऽयं प्रसादः, तस्य कारणं नाम भवतः करुणा-मयत्वम् एव नान्यद् इति वक्तुं तस्य परमत्वं दर्शयति । तत्र यथा कश्चिन् निजेश्वरं प्रति वदति पुत्राद् अपि मयि तव वात्सल्यम् इति, तथैव परम-भक्तान् अप्य् उल्लिख्य निवेदयति—नेमम् इति । इमम् अर्थं स्पष्टयति—यन् न इति । अत एव परम-भक्ति-तत्त्वं निर्णेष्यमाणेन[^९५] श्री-शुक-देवेन नेमं विरिञ्च[भा।पु। १०.९.२०] इत्य्-आदिकं यद् वक्ष्यते, तत्-तुल्यता नात्र मन्तव्या । योऽयं भगवान् अत्र बन्धकः, स तु तत्र स्वयम् एव बद्ध इति हि तद्-वशीकारे महान् एव भेदः ॥६॥ [प्रीति-सन्दर्भ १७५]

**विश्वनाथः :**दुर्ग-पालोऽसि, रक्षिष्ये सर्वतोऽहं त्वाम् [भा।पु। ८.२२.३५] इत्य् उक्तेः ॥६॥

—ओ)०(ओ**—**

**॥ ८.२३.७ ॥**

**यत्-पाद-पद्म-मकरन्द-निषेवणेन**

**ब्रह्मादयः शरणदाश्नुवते विभूतीः ।**

**कस्माद् वयं कुसृतयः खल-योनयस् ते**

**दाक्षिण्य-दृष्टि-पदवीं भवतः प्रणीताः ॥**

**श्रीधरः : **हे शरणद ! आश्रय-प्रद ! ये कुसृतयो दुर्वृत्ताः खल-योनय उग्र-जातयश् च, ते वयं तस्य भवतो दाक्षिण्य-दृष्टेः पदवीं कस्माद् धेतोः प्रणीताः ? बहु-मानेन चित्तानुवर्तनं दाक्षिण्यं, तेन या दृष्टिस् तद्-विषयतां प्रापिताः ॥७॥

**क्रम-सन्दर्भः : **अथ कारणान्तराभावं दर्शयति—यत्-पादेति । विभूतीः प्राधान्येन ता एव, न त्व् एतादृशं[^९६] प्रसादम् ॥७॥

**विश्वनाथः :**हे शरणद ! आश्रय-प्रद ! विभूतीः सम्पद एव, न त्व् एतावन्तं प्रसादम् । कुसृतयो दुर्वृत्ताः । बहु-मानेन चित्तानुवर्तनं दाक्षिण्यं, तेन या दृष्टिस् तद्-विषयतां प्रापिताः । जात्यैव ते प्रसिद्धा वयं निग्राह्याः कथम् एतावद् अनुग्रह-भाजनान्य् अभूमेत्य् अर्थः ॥७॥

—ओ)०(ओ**—**

**॥ ८.२३.८ ॥**

**चित्रं तवेहितम् अहोऽमित-योगमाया-**

**लीला-विसृष्ट-भुवनस्य विशारदस्य ।**

**सर्वात्मनः सम-दृशोऽविषमः स्वभावो**

**भक्त-प्रियो यद् असि कल्पतरु-स्वभावः ॥**

**श्रीधरः : **भक्त-प्रियत्वाद् इति चेत्, तर्ह्य् एवं तवेहितम् । अहो चित्रम् ! किं तत् ? सर्वात्मनः सम-दृशश् च स्व-भावो विषम् इति यत् । सर्वात्मत्वे चित्र-चरितत्वे हेतुः, अमिताचिन्त्य योग-माया तस्या लीला तया विसृष्टानि विरचितानि भुवनानि येन तस्य । अहो इत्य् अत्र सन्धिर् आर्षः । सम-दृक्त्वे हेतुः, विशारदस्य सर्व-ज्ञस्य । अथ वा भक्त-प्रियत्वेऽपि तव वैषम्यं नास्त्य् एव । यतः कल्पतरु-स्वभावः सन् भक्त-प्रियोऽसि । न हि कल्पतरुर् आश्रितानाम् एव कामान् पूरयन्न् अपि विषमो भवतीत्य् अर्थः ॥८॥ 

**क्रम-सन्दर्भः : **न केवलं मादृश-भक्त एव तवैतादृशत्वं युक्त्य्-अतीतं, किन्तु भक्त-जनेऽपि तथैवेति । तद् एव स्थापयति—चित्रम् इति । यत् त्वं भक्त-प्रियोऽसि, सोऽपि सम-दृशस् तव स्वभावोऽविषमः, विषमो न भवति । तत्र हेतु-गर्भं विशेषणं—कल्प-तरु-स्वभाव इति। तस्माद् विषम-स्वभावतया प्रतीतेऽपि त्वय्य् अवैषम्यम् इत्य् अतीव चित्रम् इति। 

यद् वा, परत्रापि कल्प-वृक्षादि-लक्षणे समान एवाश्रयणीये वस्तुनि भक्त-पक्षपात-रूप-वैषम्य-दर्शनात् तद् वैषम्यम् अपि समस्यैव स्वभाव इति लब्धे, तद् अपरिहार्यम् एवेति सिद्धान्तयितव्यम् । ततश् च विषम-स्वभाव इत्य् एव व्याख्येयम् । तथा पूर्वत्रापि न तस्य [भा।पु। १०.३८.२२] इत्य् आदौ, भक्तान् भजत इति वैषम्य एव योजनीयम् इति । वस्तुतस् तु श्री-भगवत्य् अचिन्त्यैश्वर्यम् एव मुख्यः तद्-अविरोधे हेतुः । यद् उक्तं यद् उक्तम्—नमो नमस् तेऽस्त्व् ऋषभाय सात्वताम् [भा।पु। २.४.१४] इत्य् आदौ द्वितीयस्य चतुर्थेटीकायाम् । तद् एवं वैषम्य-प्रतीताव् अप्य् अदोषत्वायाचिन्त्यम् ऐश्वर्यम् आहेति । तद् उक्तं श्री-भीष्मेण—


    सर्वात्मनः समदृशो ह्य् अद्वयस्यानहङ्कृतेः । 


    तत्-कृतं मति-वैषम्यं निरवद्यस्य न क्वचित् ॥


    तथाप्य् एकान्त-भक्तेषु पश्य भूपानुकम्पितम् ।


    यन् मेऽसूंस् त्यजतः साक्षात् कृष्णो दर्शनम् आगतः ॥ [भा।पु। १.९.२१-२२] इति ।

स्वयं श्री-भगवता च समोऽहं सर्व-भूतेषु [गीता ९.२९] इति । अथवा सम-दृशस् तव विषम-स्वभावो यस् तद् अहो चित्रम् अतीवाश्चर्यम् इत्य् अर्थः । वैषम्यम् एवाह—“भक्त-प्रियो यद् असि” इति । सम-दृक्त्वे हेतुत्वेन त्रिधा पूर्णत्वं वदन् क्रिया-शक्तौ तावद् आह—अमिता अनन्ता या योगमाया स्वरूप-शक्तिस् तस्या या लीला यादृच्छिक-क्रिया-वृत्तिस् तादृश-वृत्त्य्-आभास-रूपा माया-शक्तिस् तया विशेषेण सृष्टानि भुवनानि अनन्तानि ब्रह्माण्डानि येन तस्य ।

ज्ञान-शक्ताव् आह—विशारदस्येति । स्वरूपेऽप्य् आह—सर्वात्मन इति सर्व-मूल-स्वरूपस्य । नन्व् एवं स्वभावः कल्प-तरुर् अपि दृश्यते ? तत्राह—कल्प-तरोर् अपि स्वभावो यस्मात् तथा-विध इत्य् अहो चित्रम् एवेत्य् अर्थः ॥८॥ [परमात्म-सन्दर्भ ९३]

**विश्वनाथः :** न केवलं मादृश-भक्तेष्व् एव तवैतावान् अनुग्रहः, किन्तु भक्त-मात्रेषु येषु केष्व् अपीत्य् आह—चित्रम् इति हे अमित-योग अपरिमित-योगैश्वर्य, तवेहितं चरित्रम् अहो चित्रम् अत्याश्चर्यं युक्त्य्-अतीतम् इत्य् अर्थः । किं तच् चित्रम् ? समदृशोऽपि तव विषम-स्वभाव इति यत्, किं मे समदृक्त्व-लक्षणम् ? तत्राह—मायायाः स्वीय-माया-शक्तेर् लीलया विसृष्टानि भुवनानि येन तस्य सर्व-स्रष्टुर् इत्य् अर्थः । विशारदस्य सर्वाभिज्ञस्य सर्वात्मनः सर्वेषां चेतयितुम्, तेन सर्वेषां तव सृज्यत्वात् अभिज्ञेयत्वात् चेतयितव्यत्वाच् च सर्वेषु तव समदृक्त्वम् एव दृष्टम् इत्य् अर्थः । 

किं मे वैषम्यं दृष्टम् ? तत्राह—भक्त-प्रियो यद् असीति । तेषु सृष्टेषु मध्ये ये भक्ताः, तेष्व् एव प्रीणासि, नान्येष्व् इति यत्, एतद् एव वैषम्यम् इत्य् अर्थः । तर्हि किं ममैष दोष एव स्थाप्यते ? न हि न हि, किन्तु महा-गुण एवेत्य् आह—कल्प-तरु-स्वभाव इति । कल्प-तरुर् यथा आश्रितानाम् एव कामं पूरयति, न त्व् अनाश्रितानां, तथैव त्वं भक्तेष्व् इति भजनवत्त्व-मात्र एव तव प्रीतिर् इति । वस्तुतस् ते साम्यम् एवायातम् । यद् उक्तं—


    समोऽहं सर्व-भूतेषु न मे द्वेष्योऽस्ति न प्रियः ।


    ये भजन्ति तु मां भक्त्या मयि ते तेषु चाप्य् अहम् ॥ [गीता ९.२९] इति ॥८॥

—ओ)०(ओ**—**

**॥ ८.२३.९ ॥**

**श्री-भगवान् उवाच—**

**वत्स प्रह्राद भद्रं ते प्रयाहि सुतलालयम् ।**

**मोदमानः स्व-पौत्रेण ज्ञातीनां सुखम् आवह ॥**

_न कतमेन व्याख्यातम्।_

—ओ)०(ओ**—**

**॥ ८.२३.१० ॥**

**नित्यं द्रष्टासि मां तत्र गदा-पाणिम् अवस्थितम् ।**

**मद्-दर्शन-महाह्लाद- ध्वस्त-कर्म-निबन्धनः ॥**

**श्रीधरः : मद्-दर्शनेन** यो **महाह्लादः,** तेन **ध्वस्तं** **कर्म-निबन्धनम्** अज्ञानं यस्य ॥१०॥

**क्रम-सन्दर्भः : **पूर्वम् एव मद्-दर्शनेत्य्-आदि स्वरूपस् त्वम्, इतस् तु तत्र नित्यम् एव **मां द्रष्टासीत्य्** अर्थः ।_।_१०॥

**विश्वनाथः : **कर्म-बन्धन-लक्षणः संसारस् तु मत्-प्रथम-दर्शनाह्लादातिशय-क्षण एव पूर्वम् एव ध्वस्त इत्य् आह—मद्-दर्शनेति ॥१०॥

—ओ)०(ओ**—**

**॥ ८.२३.११-१२ ॥**

**श्री-शुक उवाच—**

**आज्ञां भगवतो राजन् प्रह्रादो बलिना सह ।**

**बाढम् इत्य् अमल-प्रज्ञो मूर्ध्न्य् आधाय कृताञ्जलिः ॥**

**परिक्रम्यादि-पुरुषं सर्वासुर-चमूपतिः ।**

**प्रणतस् तद्-अनुज्ञातः प्रविवेश महा-बिलम् ॥**

_न कतमेनापि व्याख्यातम्।_

—ओ)०(ओ**—**

**॥ ८.२३.१३ ॥**

**अथाहोशनसं राजन् हरिर् नारायणोऽन्तिके ।**

**आसीनम् ऋत्विजां मध्ये सदसि ब्रह्म-वादिनाम् ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः : **हरिः बलेः सम्बन्धेन तस्यापराध-दोषं हरतीति **हरिः** ॥१३॥

—ओ)०(ओ**—**

**॥ ८.२३.१४ ॥**

**ब्रह्मन् सन्तनु शिष्यस्य कर्म-च्छिद्रं वितन्वतः ।**

**यत् तत् कर्मसु वैषम्यं ब्रह्म-दृष्टं समं भवेत् ॥**

**श्रीधरः : **कर्म वितन्वतः शिष्यस्य यच् छिद्रम् अन्तरं न्यूनं जातं, तत् सन्तनु विस्तारय सन्धत्स्व । यजमानं विना कथं सन्धातव्यम् इति न वाच्यम् इत्य् आह—यत् तद् इति । ब्रह्म-दृष्टं ब्राह्मणैर् दृष्टम् एव समं भवेत् । किं पुनर् अनुष्ठितम् ? इत्य् अर्थः ॥१४॥

**क्रम-सन्दर्भः : _न व्याख्यातम्।_**

**विश्वनाथः :**कर्म वितन्वतः शिष्यस्य यच् छिद्रम् अन्तरं शून्यं जातं, तत् सन्तनु विस्तारय सन्धत्स्व । यजमानं विना कथं सन्धातव्यम् इति न वाच्यम् इत्य् आह—यत् तद् इति । ब्रह्म-दृष्टं ब्राह्मणैर् दृष्टम् एव स्वयं भवेत्, किं पुनर् अनुष्ठितम् ? इत्य् अर्थः ॥१४॥

—ओ)०(ओ**—**

**॥ ८.२३.१५ ॥**

**श्री-शुक्र उवाच—**

**कुतस् तत्-कर्म-वैषम्यं यस्य कर्मेश्वरो भवान् ।**

**यज्ञेशो यज्ञ-पुरुषः सर्व-भावेन पूजितः ॥**

**श्रीधरः : **भवान् यस्य सर्वेणापि भावेन वस्तु-मात्रेण पूजितस् तस्य कर्मसु कुतो वैषम्यम् ? कथं-भूतः ? कर्मणाम् ईश्वरः प्रवर्तकः । यज्ञेशो यज्ञ-फल-दः यज्ञ-मयश् च पुरुषः ॥१५॥

**क्रम-सन्दर्भः, विश्वनाथः :_ न व्याख्यातम्।_**

—ओ)०(ओ**—**

**॥ ८.२३.१६ ॥**

**मन्त्रतस् तन्त्रतश् छिद्रं देश-कालार्ह-वस्तुतः ।**

**सर्वं करोति निश्छिद्रं नामानुकीर्तनं**[^९७]** तव ॥**

**श्रीधरः : **आस्तां तावत् पूजा । यस्मान् मन्त्रतः स्वरादि-भ्रंशेन, तन्त्रतो व्युत्क्रमादिना, देशतः कालतश् च, अर्हतः पात्रतः, वस्तुतश् च दक्षिणादिना यच् छिद्रं न्यूनं, तत् सर्वं तव नामानुकीर्तन-मात्रम् एव निश्छिद्रं करोतीति ॥१६॥

**सनातनः [हरि-भक्ति-विलास ११.३७६]: **मन्त्रतः स्वर्-आदि-भ्रंशेन, तन्त्रतः व्युत्क्रमादिना, देशतः कालतश् च, अर्हतः पात्रतः अशौचादिना, वस्तुतश् च दक्षिणादिना यच् छिद्रं न्यूनं, तत् सर्वं तव नाम-सङ्कीर्तनम् एव निश्छिद्रं करोति, रिक्तं पूरयति, अधिक-फलं च जनयतीत्य् अर्थः ॥१६॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ**—**

**॥ ८.२३.१७ ॥**

**तथापि वदतो भूमन् करिष्याम्य् अनुशासनम् ।**

**एतच् छ्रेयः परं पुंसां यत् तवाज्ञानुपालनम् ॥**

_न कतमेनापि व्याख्यातम्।_

—ओ)०(ओ**—**

**॥ ८.२३.१८ ॥**

**श्री-शुक उवाच—**

**प्रतिनन्द्य हरेर् आज्ञाम् उशना भगवान् इति ।**

**यज्ञ-च्छिद्रं समाधत्त बलेर् विप्रर्षिभिः सह ॥**

**श्रीधरः : **हरेर् आज्ञां प्रतिनन्द्य बलेर् यज्ञ-च्छिद्रं समाधत्त सन्दधे । पाठान्तरे समाधाय तद्-आज्ञां संपादितवान् इति शेषः ॥१८॥

**क्रम-सन्दर्भः : _न व्याख्यातम्।_**

**विश्वनाथः : **समाधत्त सन्दधे । समाधायेति पाठे ताम् आज्ञां संपादितवान् इति शेषः ॥१८॥

—ओ)०(ओ**—**

**॥ ८.२३.१९-२१ ॥**

**एवं बलेर् महीं राजन् भिक्षित्वा वामनो हरिः ।**

**ददौ भ्रात्रे महेन्द्राय त्रिदिवं यत् परैर् हृतम् ॥**

**प्रजापति-पतिर् ब्रह्मा देवर्षि-पितृ-भूमिपैः ।**

**दक्ष-भृग्व्-अङ्गिरो-मुख्यैः कुमारेण भवेन च ॥**

**कश्यपस्यादितेः प्रीत्यै सर्व-भूत-भवाय च ।**

**लोकानां लोक-पालानाम् अकरोद् वामनं पतिम् ॥**

**श्रीधरः : **देवाश् च ऋषयश् च भूमिपाश् च मनवस् तैः सहितः ॥२०॥

**क्रम-सन्दर्भः : _न व्याख्यातम्।_**

**विश्वनाथः :** भूमिपा मनवः ॥२०॥

—ओ)०(ओ**—**

**॥ ८.२३.२२-२३ ॥**

**वेदानां सर्व-देवानां धर्मस्य यशसः श्रियः ।**

**मङ्गलानां व्रतानां च कल्पं स्वर्गापवर्गयोः ॥**

**उपेन्द्रं कल्पयां चक्रे पतिं सर्व-विभूतये ।**

**तदा सर्वाणि भूतानि भृशं मुमुदिरे नृप ॥**

**श्रीधरः : **ननु लोकादीनां पतिर् इन्द्रोऽस्त्य् एव, सत्यम्, तथापि वेदादीनां कल्पं पालने दक्षं वामनम् उपेन्द्रं कल्पयां चक्रे ॥२२॥

**क्रम-सन्दर्भः : _न व्याख्यातम्।_**

**विश्वनाथः :** कल्पं पालने समर्थम् ॥२२॥

—ओ)०(ओ**—**

**॥ ८.२३.२४ ॥**

**ततस् त्व् इन्द्रः पुरस्कृत्य देव-यानेन वामनम् ।**

**लोक-पालैर् दिवं निन्ये ब्रह्मणा चानुमोदितः ॥**

**श्रीधरः : **देव-यानेन मार्गेण, विमानेनेति वा ॥२४॥

**क्रम-सन्दर्भः : _न व्याख्यातम्।_**

**विश्वनाथः :** पुरस्कृत्यानर्घ्य-वस्त्रालङ्कारादिभिः संमान्य । देव-यानेन विमानेन देव-मार्गेण वा ॥२४॥

—ओ)०(ओ**—**

**॥ ८.२३.२५-२७ ॥**

**प्राप्य त्रि-भुवनं चेन्द्र उपेन्द्र-भुज-पालितः ।**

**श्रिया परमया जुष्टो मुमुदे गत-साध्वसः ॥**

**ब्रह्मा शर्वः कुमारश् च भृग्व्-आद्या मुनयो नृप ।**

**पितरः सर्व-भूतानि सिद्धा वैमानिकाश् च ये ॥**

**सुमहत् कर्म तद् विष्णोर् गायन्तः परम् अद्भुतम् ।**

**धिष्ण्यानि स्वानि ते जग्मुर् अदितिं च शशंसिरे ॥**

_न कतमेनापि व्याख्यातम्।_

—ओ)०(ओ**—**

**॥ ८.२३.२८ ॥**

**सर्वम् एतन् मयाख्यातं भवतः कुल-नन्दन ।**

**उरुक्रमस्य चरितं श्रोतॄणाम् अघ-मोचनम् ॥**

**श्रीधरः : **एतच् चरितम् आख्यातम् इति विशेषोक्त्याऽन्यान्य् अपि सन्तीत्य् उक्तम् ॥२८॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ**—**

**॥ ८.२३.२९ ॥**

**पारं महिम्न उरु-विक्रमतो गृणानो**

**यः पार्थिवानि विममे स रजांसि मर्त्यः ।**

**किं जायमान उत जात उपैति मर्त्य**

**इत्य् आह मन्त्र-दृग् ऋषिः पुरुषस्य यस्य ॥**

**श्रीधरः : **तानि तर्हि निःशेषाणि वर्णनीयानीत्य् अपेक्षायाम् आह—पारम् इति । **उरु** बहुधा **विक्रमतो** विष्णोर् **महिम्नः पारं यो गृणानो** भवति, **स मर्त्यः पार्थिवानि रजांस्य्** अपि **विममे** गणितवान् । यथा पार्थिव-परमाणु-गणनम् अशक्यं, तथा विष्णोर् गुण-गणनम् अप्य् अशक्यम् इत्य् अर्थः । तथा च मन्त्रः—विष्णोर् नु कं वीर्यणि [ना।ता।उ। १.४.४] इति । एतद् एव मन्त्रान्तरार्थं सूचयन्न् आह—यस्य पुरुषस्य पूर्ण-महिम्नः पारं मन्त्र-दृग् ऋषिर् वसिष्ठ इति । एवम् आह—कथम् ? किं जायमानो वा उपैति ? न कोऽपीति वदन्न् अनन्तत्वेनैवाहेत्य् अर्थः । तथा च मन्त्रः—न ते विष्णो जायमानो न जातो देव महिम्नः परम् अन्तम् आप [ऋ।वे। ७.९९.२] इति ॥२९॥

**क्रम-सन्दर्भः : _न व्याख्यातम्।_**

**विश्वनाथः : **एतत् उरुक्रमस्य चरितं सर्वं मया आ ईषद् एव आख्यातं, सर्वस्यैवाद्य्-अन्त-मध्य-भागस्याल्पम्, अल्पम् उक्तम् इत्य् अर्थः । नन्व् एतत् कृतष्टमृतं निःशेषम् एव वर्णयितुम् अर्हसीति, अत आह—पारम् इति । उरुक्रमस्य महिम्नः पारं गृणानो भवति, स मर्त्यः पार्थिवानि रजांसि विममे । यथैव पार्थिव-परमाणु-गणनम् अशक्यं, तथैव विष्णोर् गुण-गणनम् अपीत्य् अर्थः । यस्य पुरुषस्य पूर्णस्य महिम्नः पारं किं जायमानो मर्त्यः, उत जातो वा उपैति, न कोऽपीत्य् अर्थः । इति मन्त्र-दृग्-वशिष्ठ-ऋषिर् आह, तथा च मन्त्रः—विष्णोर् नु कं वीर्यणि प्रावोचम् [ना।ता।उ। १.४.४] इत्य्-आदि । मन्त्रान्तरं च—न ते विष्णो जायमानो न जातो देव महिम्नः परम् अन्तम् आप [ऋ।वे। ७.९९.२] इति ॥२९॥

—ओ)०(ओ**—**

**॥ ८.२३.३० ॥**

**य इदं देव-देवस्य हरेर् अद्भुत-कर्मणः ।**

**अवतारानुचरितं शृण्वन् याति परां गतिम् ॥**

**श्रीधरः, विश्वनाथः- **य इदं शृण्वन् भवति, स परां गतिं याति ॥३०॥

**क्रम-सन्दर्भः : _न व्याख्यातम्।_**

—ओ)०(ओ**—**

**॥ ८.२३.३१ ॥**

**क्रियमाणे कर्मणीदं दैवे पित्र्येऽथ मानुषे ।**

**यत्र यत्रानुकीर्त्येत तत् तेषां सुकृतं विदुः ॥**

**श्रीधरः : **सुकृतं यथावत् कृतं विदुः ॥३१॥

**क्रम-सन्दर्भः, विश्वनाथः :_ न व्याख्यातम्।_**

—ओ)०(ओ**—**

इति सारार्थ-दर्शिन्यां हर्षिण्यां भक्त-चेतसाम् ।

अष्टमस्य त्रयोविंशः सङ्गतः सङ्गतः सताम् ॥*॥

 —ओ)०(ओ—


    इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्याम् अष्टम-स्कन्धे 


    बलि-वामन-चरितं 


    त्रयोविंशोऽध्यायः ।

॥ ८.२३ ॥

(८.२४)


### अथ चतुर्विंशोऽध्यायः


## मत्स्यावतार-चरितम् 

**॥ ८.२४.१ ॥**

**श्री-राजोवाच—**

**भगवन् छ्रोतुम् इच्छामि हरेर् अद्भुत-कर्मणः ।**

**अवतार-कथाम् आद्यां माया-मत्स्य-विडम्बनम् ॥**

**श्रीधरः :**

चतुर्विंशे प्रसङ्गेन मत्स्य-रूपस्य शर्ङ्गिणः ।

लीलोच्यते यतः सत्यव्रत-रक्षा महार्णवे ॥

तनुं तनुं विदर्श्यादौ निजैश्वर्य-निदर्शनात् ।

मत्स्यं पृच्छति पृथ्वीशो लीलया वामनोपमम् ॥

मायया मत्स्य-विडम्बनं मत्स्य-रूपानुकरणं यस्यां निरूप्यते ताम् ॥१॥

**क्रम-सन्दर्भः : **भगवन्न् इति तैः । तत्र निरूप्यत इत्य् अध्याहारेणैव व्याख्येयं, न तु विग्रहेण, यतो निरूप्यत इत्य् अधिकोक्तेः । सापेक्षत्वाद् बहुव्रीह्य्-असम्भवः ॥१॥

**विश्वनाथः :**

चतुर्विंशे मत्स्य-रूपी प्राह सत्यव्रतं हरिः ।

खेल्न-महार्णवे तेन स्तुतस् तत्त्वोपदेशकः ॥

वामनस्य वियद्-व्यापि वृद्धि-चरणारविन्दतः स्मृतिम् । 

आरूढो मत्स्य-रूपी स पृच्छ्यते भूभृता हरिः ॥

स्वीचक्रे लीलया याच्ञां कर्मस्व् अतिजुगुप्सितम् ।

तथा मत्स्यं वपुर् दध्रे जातिष्व् अतिजुगुप्सितम् ॥

अतः प्रासङ्गिकी मत्स्यावतारस्य कथा यथा ।

तथैवाग्रेतनी सत्यव्रतस्यैव प्रसङ्गतः ॥

माया-मत्स्यस्य मायिक-मत्स्यस्य विडम्बनम् अनुकरणं यस्यां तां स तु स्वयम् अमायिक-मत्स्यस्य एवेत्य् अर्थः । स्वस्यालौकिकैः प्रभावैः मायिक-मत्स्यस्य तिरस्कारो वा ॥१॥

—ओ)०(ओ**—**

**॥ ८.२४.२-३ ॥**

**यद्-अर्थम् अदधाद् रूपं मात्स्यं लोक-जुगुप्सितम् ।**

**तमः-प्रकृति-दुर्मर्षं कर्म-ग्रस्त इवेश्वरः ॥**

**एतन् नो भगवन् सर्वं यथावद् वक्तुम् अर्हसि ।**

**उत्तमश्लोक-चरितं सर्व-लोक-सुखावहम् ॥**

**श्रीधरः : **ननु कस्माद् अकस्माद् एव मत्स्यावतार-श्रवणेच्छा, श्री-वामन-सादृश्याद् इत्य् आह—तद् अर्थम् इति द्वाभ्याम् । दुर्मर्षं दुःसहम् । बलेर् अनुग्रहाय जुगुप्सितम् अपि याचक-रूपं धृतवान् इति युक्तम् उक्तम् । यद्-अर्थं तु लोक-जुगुप्सितं मात्स्यं रूपम् अधारयद् एतन् नो यथावद् वक्तुम् अर्हसीत्य् अर्थः ॥२-३॥

**क्रम-सन्दर्भः : **यद्-अर्थम् इति युग्मकम् । कर्म-ग्रस्त इव तमः-प्रकृतीव दुर्मर्ष इवेत्य् अन्वयः । अत एव लोकैः साधारणैर् जुगुप्सितं तादृश-वपुर्-धारणं तु न युक्तम् इत्य् आह—यत उत्तम-श्लोक-चरितं सर्वेषाम् अपि लोकानां सुखावहम् एव भवितुम् अर्हतीति ॥२-३॥

**विश्वनाथः : **तमः-प्रकृतीव दुर्मर्षं दुःसहम् इव इत्य् उभयत्रापि इव-शब्दस्यान्वयः । जुगुप्सितम् अपि याचक-रूपं भक्तस्य बलेर् अनुग्रहाय धृतवान् इति युक्तम् उक्तम् । मात्स्य-रूपं तु कस्य भक्तस्यानुग्रहायेति मे जिज्ञासेति भावः । उत्तम-श्लोकस्य चरित्रं तु श्रवण-कीर्तनाद्य्-अर्हत्वेन सर्व-लोक-सुखावहम् भवत्य् एव, मत्स्य-वपुर्-धारणं तु कस्य भक्तस्य सुखार्थम् तद् वदेति भावः ॥२-३॥

—ओ)०(ओ**—**

**॥ ८.२४.४ ॥**

**श्री-सूत उवाच—**

**इत्य् उक्तो विष्णु-रातेन भगवान् बादरायणिः ।**

**उवाच चरितं विष्णोर् मत्स्य-रूपेण यत् कृतम् ॥**

**_न कतमेनापि व्याख्यातम्।_**

—ओ)०(ओ**—**

**॥ ८.२४.५ ॥**

**श्री-शुक उवाच—**

**गो-विप्र-सुर-साधूनां छन्दसाम् अपि चेश्वरः ।**

**रक्षाम् इच्छंस् तनूर् धत्ते धर्मस्यार्थस्य चैव हि ॥**

**श्रीधरः, विश्वनाथः : **सामान्येनावतार-प्रयोजनम् आह—गो-विप्रेति ॥५॥

**क्रम-सन्दर्भः : _न व्याख्यातम्।_**

—ओ)०(ओ**—**

**॥ ८.२४.६ ॥**

**उच्चावचेषु भूतेषु चरन् वायुर् इवेश्वरः ।**

**नोच्चावचत्वं भजते निर्गुणत्वाद् धियो गुणैः ॥**

**श्रीधरः : **जुगुप्सित्वं परिहरति, **धियो गुणैर् यान्य् उच्चावचानि भूतानि तेषु** नियन्तृत्वेन **चरन्न् अपीश्वरो नोच्चावचत्वं भजते, निर्गुणत्वात्** । कुतः पुनः शुद्ध-सत्त्व-मयैर् मत्स्याद्य्-आकारैर् उच्चावचत्व-शङ्का ? इति भावः ॥६॥

**क्रम-सन्दर्भः : **उच्चावचेषु देव-मनुष्य-तिर्यग्-आदिषु भूतेषु चरन्न् अवतीर्य विहरन्न् अपि धियः साधारण-बुद्धेः गुणैर् उच्चावचत्व-स्फुरणैर् उच्चावचत्वं न भजते । तत्र हेतुः—निर्गुणत्वात् सत्त्वाद्य्-अतीत-सच्चिदानन्द-विग्रहत्वाद् इति ॥६॥

**विश्वनाथः :** जुगुप्सितत्वं सामान्यतः परिहरति—**धियो गुणैर् यान्य् उच्चावचानि रूपाणि, तेषु नियन्तृत्वेन चरन्न् ईश्वरो नोच्चावचत्वं भजते**, **निर्गुणत्वात्** । कुतः पुनः शुद्ध-सत्त्व-मयैर् मत्स्याद्य्-आकारैर् उच्चावचत्व-शङ्का ? इति भावःइति स्वामि-चरणैः ॥६॥

—ओ)०(ओ**—**

**॥ ८.२४.७ ॥**

**आसीद् अतीत-कल्पान्ते ब्राह्मो नैमित्तिको लयः ।**

**समुद्रोपप्लुतास् तत्र लोका भूर्-आदयो नृप ॥**

**श्रीधरः : **विशेषतो मत्स्यावतार-प्रयोजनम् आह—आसीद् इति त्रिभिः । ब्रह्मणो निद्रायां भवां भवो ब्राह्मस् तेनैव निमित्तेन जातो नैमित्तिकः समुद्रे उपप्लुता निमग्नाः ॥७॥

**क्रम-सन्दर्भः : **तत्र श्री-वराह-देववद् अयम् अपि वार-द्वयम् अवतीर्णवान् इति दर्शयितुम् आह—आसीद् इति । अतीत-कल्पस्य गत-ब्रह्म-दिनस्य ब्राह्मो ब्रह्म-शयन-निबन्धः, अत एव नैमित्तिकः ॥७॥

**विश्वनाथः : **श्री-वराह-देववद् अयम् अपि वार-द्वयम् अवतीर्णवान् इति दर्शयितुम् आह—आसीद् इति । ब्राह्मो ब्रह्म-शयन-निबन्धः, अत एव नैमित्तिकः ॥७॥

—ओ)०(ओ**—**

**॥ ८.२४.८ ॥**

**कालेनागत-निद्रस्य धातुः शिशयिषोर् बली ।**

**मुखतो निःसृतान् वेदान् हयग्रीवोऽन्तिकेऽहरत् ॥**

**श्रीधरः : **अन्तिके निःसृतान् ॥८॥ 

**क्रम-सन्दर्भः : **मुखतो निःसृतान् शयन-समये आवर्त्यमानात् अन्तिके स्थित्वा योग-बलेनाहरत् । कल्पान्तरादौ पुनर् वेदोपदेश-लीलार्थम् ईश्वरेच्छा तु मूलम् इति ज्ञेयम् ॥८॥ 

**विश्वनाथः : **मुखतो निःसृतान् शयन-समये आवर्त्यमानान् समीपे स्थित्वा योग-बलेनाहरत् ॥८॥

—ओ)०(ओ**—**

**॥ ८.२४.९ ॥**

**ज्ञात्वा तद् दानवेन्द्रस्य हयग्रीवस्य चेष्टितम् ।**

**दधार शफरी-रूपं भगवान् हरिर् ईश्वरः ॥**

**श्रीधरः : **शफरी-रूपं मत्स्य-रूपम् ॥९॥

**क्रम-सन्दर्भः : **शफरी-रूपं दधारेति । तत्-प्रलयान्ते तत्-प्रकटितवान् इत्य् अर्थः । अतीत-प्रलयापाय इत्य्-आदि-वक्ष्यमाणात् ॥९॥

**विश्वनाथः : **शफरी-रूपं दधारेति । तेनैव रूपेण हयग्रीवं हत्वा स्वायम्भुव-मन्वन्तरारम्भे वेदान् अहरद् इत्य् अग्रिमोक्तेर् ज्ञेयम् । तेन मत्स्य-रूपं विना वेदाहरणासम्भवाद् ब्रह्मादि-स्व-भक्त-हितार्थं मत्स्य-रूपं दधारेति प्रथमो मत्स्यावतार उक्तः ॥९॥

—ओ)०(ओ**—**

**॥ ८.२४.१० ॥**

**तत्र राज ऋषिः कश्चिन् नाम्ना सत्यव्रतो महान् ।**

**नारायण-परोऽतपत् तपः स सलिलाशनः ॥**

**श्रीधरः : **प्रयोजनान्तरं लीला-प्रकारं चाह—तत्र राज-ऋषिर् इत्य्-आदि यावत्-समाप्ति ॥१०॥

**क्रम-सन्दर्भः : **तद् एवम् अतीत-कल्पस्य वृत्तान्तम् उक्त्वा साम्प्रत-कल्पस्य वृत्तम् आह— तत्रेति । तत्र तस्मिन् वृत्तान्ते सतीत्य् अर्थः ॥१०॥

**विश्वनाथः :** पुनर् अपि मत्स्यः सत्यव्रताभिध-निज-भक्तानुग्रहार्थम् अवतीर्ण इत्य् आह—तत्र मत्स्य-स्वरूपे स्वेष्ट-देवे भक्तिमान् इति शेषः ॥१०॥

**लघु-भागवतामृते-**


    मत्स्योऽपि प्रादुरभवद् द्विः कल्पेऽस्मिन् वराहवत् ।


    आदौ स्वायम्भुवीयस्य दैत्यं घ्नन्न् आहरच् छ्रुतीः ।


    अन्ते तु चाक्षुषीयस्य कृपां सत्यव्रतेऽकरोत् ॥ (१.३.३४)

—ओ)०(ओ**—**

**॥ ८.२४.११ ॥**

**योऽसाव् अस्मिन् महा-कल्पे तनयः स विवस्वतः ।**

**श्राद्धदेव इति ख्यातो मनुत्वे हरिणार्पितः ॥**

**श्रीधरः : **स एव श्राद्धदेव इति ख्यातः ॥११॥

**क्रम-सन्दर्भः : **महा-कल्प इत्य् अनेनास्य ब्रह्म-दिन-रूपस्य कल्पस्यादर-विशेषो दर्शितः । तच् च मनोर् अस्य स्तुत्य्-अर्थम् इति ज्ञेयम् ॥११॥

**विश्वनाथः : **महा-कल्प इति दैनन्दिन-कल्पोऽप्य् अयं महा-कल्प-शब्देनोक्तस् तादात्विक-सत्यव्रत-मनोर् आदर-विशेषार्थ इति सन्दर्भः । एतत् महा-कल्पान्तर्गत एव ब्रह्म-दिने स विवस्वत्-तनयो मनुर् नान्यत्रेत्य् अन्ये ॥११॥

—ओ)०(ओ**—**

**॥ ८.२४.१२-१३ ॥**

**एकदा कृतमालायां कुर्वतो जल-तर्पणम् ।**

**तस्याञ्जल्य्-उदके काचिच् छफर्य् एकाभ्यपद्यत ॥**

**सत्यव्रतोऽञ्जलि-गतां सह तोयेन भारत ।**

**उत्ससर्ज नदी-तोये शफरीं द्रविडेश्वरः ॥**

**श्रीधरः : **कृतमालायां नद्याम् ॥१२॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ**—**

**॥ ८.२४.१४ ॥**

**तम् आह सा**[^९८]**तिकरुणं महा-कारुणिकं नृपम् ।**

**यादोभ्यो ज्ञाति-घातिभ्यो दीनां मां दीन-वत्सल ।**

**कथं विसृजसे राजन् भीताम् अस्मिन् सरिज्-जले ॥**

**मध्वः :**


    अनन्त-शक्तिर् भगवान् मत्स्य-रूपी जनार्दनः ।


    क्रीडार्थं याचयामास स्वयं सत्यव्रतं नृपम् ॥ इति मात्स्ये ॥१४॥[^९९]

_नान्येन।_

—ओ)०(ओ**—**

**॥ ८.२४.१५ ॥**

**तम् आत्मनोऽनुग्रहार्थं प्रीत्या मत्स्य-वपुर्-धरम् ।**

**अजानन् रक्षणार्थाय शफर्याः स मनो दधे ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** तत् प्रसिद्धं स्वेष्ट-देवं विष्णुम् एव मत्स्य-वपुर्-धरम् अजानन् ॥१५॥

—ओ)०(ओ**—**

**॥ ८.२४.१६-१८ ॥**

**तस्या दीनतरं वाक्यम् आश्रुत्य स महीपतिः ।**

**कलशाप्सु निधायैनां दयालुर् निन्य आश्रमम् ॥**

**सा तु तत्रैक-रात्रेण वर्धमाना कमण्डलौ ।**

**अलब्ध्वात्मावकाशं वा इदम् आह महीपतिम् ॥**

**नाहं कमण्डलाव् अस्मिन् कृच्छ्रं वस्तुम् इहोत्सहे ।**

**कल्पयौकः सुविपुलं यत्राहं निवसे सुखम् ॥**

**श्रीधरः : **यत्राहं सुखं निवसामि तदोकः स्थानं कल्पय ॥१८॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ**—**

**॥ ८.२४.१९ ॥**

**स एनां तत आदाय न्यधाद् औदञ्चनोदके ।**

**तत्र क्षिप्ता मुहूर्तेन हस्त-त्रयम् अवर्धत ॥**

**श्रीधरः : **औदञ्चनोदके मणिक-स्थे जले ॥१९॥

**क्रम-सन्दर्भः : _न व्याख्यातम्।_**

**विश्वनाथः : **औदञ्चनोदके कूप-जले ॥१९॥

—ओ)०(ओ**—**

**॥ ८.२४.२० ॥**

**न म एतद् अलं राजन् सुखं वस्तुम् उदञ्चनम् ।**

**पृथु देहि पदं मह्यं यत् त्वाहं शरणं गता ॥**

_न कतमेनापि व्याख्यातम्।_

—ओ)०(ओ**—**

**॥ ८.२४.२१ ॥**

**तत आदाय सा राज्ञा क्षिप्ता राजन् सरोवरे ।**

**तद् आवृत्यात्मना सोऽयं महा-मीनोऽन्ववर्धत ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** तत् सरोवरम् आत्मना देहेन आवृत्य ॥२१॥

—ओ)०(ओ**—**

**॥ ८.२४.२२ ॥**

**नैतन् मे स्वस्तये राजन्न् उदकं सलिलौकसः ।**

**निधेहि रक्षा-योगेन ह्रदे माम् अविदासिनि ॥**

**श्रीधरः : **रक्षा-योगेन रक्षाया योगेनोपायेन । यथा महा-ह्रद-प्राप्तेर् अर्वाक् जलं विना न शुष्येयं तेनोपायेन निधेहि । अविदासिनि अनुपक्षये ॥२२॥

**क्रम-सन्दर्भः : _न व्याख्यातम्।_**

**विश्वनाथः : **रक्षा-योगेन जलं विना यथा न म्रियते, तथोपायेनेत्य् अर्थः । अविदासिनि अपक्षय-शून्ये ॥२२॥

—ओ)०(ओ**—**

**॥ ८.२४.२३ ॥**

**इत्य् उक्तः सोऽनयन् मत्स्यं तत्र तत्राविदासिनि ।**

**जलाशयेऽसम्मितं तं समुद्रे प्राक्षिपज् झषम् ॥**

**श्रीधरः : **संमितं तत्-तज्-जलाशय-परिमितम् ॥२३॥

**क्रम-सन्दर्भः : **तम् इति तस्या मनुष्यवद् वाक्यम् आश्रुत्याऽपि मत्स्यत्व-ज्ञानं तन्-माययैव विमोहितत्वात् ॥२३॥

**विश्वनाथः :** तत्र जलाशयेऽप्य् असम्मितममान्तम् इत्य् अर्थः ॥२३॥

—ओ)०(ओ**—**

**॥ ८.२४.२४-२५ ॥**

**क्षिप्यमाणस् तम् आहेदम् इह मां मकरादयः ।**

**अदन्त्य् अतिबला वीर मां नेहोत्स्रष्टुम् अर्हसि ॥**

**एवं विमोहितस् तेन वदता वल्गु-भारतीम् ।**

**तम् आह को भवान् अस्मान् मत्स्य-रूपेण मोहयन् ॥**

_न कतमेनापि व्याख्यातम्॥_

—ओ)०(ओ**—**

**॥ ८.२४.२६ ॥**

**नैवं वीर्यो जलचरो दृष्टोऽस्माभिः श्रुतोऽपि वा ।**

**यो भवान् योजन-शतम् अह्नाभिव्यानशे सरः ॥**

**श्रीधरः : **अभिव्यानशेऽभितो व्याप्तवान् ॥२६॥

**क्रम-सन्दर्भः : _न व्याख्यातम्।_**

**विश्वनाथः :** अह्ना एकेनैव व्यानशे व्याप्तवान् ॥२६॥

—ओ)०(ओ**—**

**॥ ८.२४.२७-२८ ॥**

**नूनं त्वं भगवान् साक्षाद् धरिर् नारायणोऽव्ययः ।**

**अनुग्रहाय भूतानां धत्से रूपं जलौकसाम् ॥**

**नमस् ते पुरुष-श्रेष्ठ स्थित्य्-उत्पत्त्य्-अप्ययेश्वर ।**

**भक्तानां नः प्रपन्नानां मुख्यो ह्य् आत्म-गतिर् विभो ॥**

**श्रीधरः : **मुख्यः सत्य आत्मा च गतिश् चाश्रयः ॥२८॥

**क्रम-सन्दर्भः : _न व्याख्यातम्।_**

**विश्वनाथः :** आत्मनां गतिर् यस्मात् स मुख्यः प्रभुर् इत्य् अर्थः ॥२८॥

—ओ)०(ओ**—**

**॥ ८.२४.२९ ॥**

**सर्वे लीलावतारास् ते भूतानां भूति-हेतवः ।**

**ज्ञातुम् इच्छाम्य् अदो रूपं यद्-अर्थं भवता धृतम् ॥**

_न कतमेनापि व्याख्यातम्।_

—ओ)०(ओ**—**

**॥ ८.२४.३० ॥**

**न तेऽरविन्दाक्ष पदोपसर्पणं**

**मृषा भवेत् सर्व-सुहृत्-प्रियात्मनः ।**

**यथेतरेषां पृथग्-आत्मनां सताम्**

**अदीदृशो यद् वपुर् अद्भुतं हि नः ॥**

**श्रीधरः : **हे अरविन्दाक्ष ! पृथग् आत्मनां देहाद्य्-अभिमानिनां सताम् इतरेषां पदोपसर्पणं यथा मृषा भवेत् तथा सर्व-सुहृत्-प्रियात्मनस् तव पदोपसर्पणं मृषा न भवेत् । यद् यस्मान् नो भक्तानाम् अद्भ्रुतं वपुर् अदीदृशो दर्शितवान् असि । पाठान्तरे पृथग् आत्मनो भेद-दर्शिनः पुंसः । असतां परिच्छिन्नानां पदोपसर्पणं यथा मृषेत्य् अर्थः ॥३०॥

**क्रम-सन्दर्भः : _न व्याख्यातम्।_**

**विश्वनाथः : +++**

—ओ)०(ओ**—**

**॥ ८.२४.३१ ॥**

**श्री-शुक उवाच—**

**इति ब्रुवाणं नृपतिं जगत्-पतिः**

**सत्यव्रतं मत्स्य-वपुर् युग-क्षये ।**

**विहर्तु-कामः प्रलयार्णवेऽब्रवीच्**

**चिकीर्षुर् एकान्त-जन-प्रियः प्रियम् ॥**

**श्रीधरः : **एकान्त-जना भक्ताः प्रिया यस्य ॥३१॥

**क्रम-सन्दर्भः, विश्वनाथः :_ न व्याख्यातम्।_**

—ओ)०(ओ**—**

**॥ ८.२४.३२ ॥**

**श्री-भगवान् उवाच—**

**सप्तमे ह्य् अद्यतनाद् ऊर्ध्वम् अहन्य् एतद् अरिन्दम ।**

**निमङ्क्ष्यत्य् अप्ययाम्भोधौ त्रैलोक्यं भूर्-भुवादिकम् ॥**

**श्रीधरः : **अप्ययाम्भोधौ प्रलयार्णवे । भूर् भुव-आदिकम् इत्य् अर्थः ॥३२॥

**क्रम-सन्दर्भः, विश्वनाथः :_ न व्याख्यातम्।_**

—ओ)०(ओ**—**

**॥ ८.२४.३३ ॥**

**त्रि-लोक्यां लीयमानायां संवर्ताम्भसि वै तदा ।**

**उपस्थास्यति नौः काचिद् विशाला त्वां मयेरिता ॥**

**श्रीधरः : **संवर्ताम्भसि प्रलयोदके । त्वाम् उपस्थास्यति प्राप्स्यति ॥३३॥

**क्रम-सन्दर्भः, विश्वनाथः :_ न व्याख्यातम्।_**

—ओ)०(ओ**—**

**॥ ८.२४.३४-३५ ॥**

**त्वं तावद् ओषधीः सर्वा बीजान्य् उच्चावचानि च ।**

**सप्तर्षिभिः परिवृतः सर्व-सत्त्वोपबृंहितः ॥**

**आरुह्य बृहतीं नावं विचरिष्यस्य् अविक्लवः ।**

**एकार्णवे निरालोके ऋषीणाम् एव वर्चसा ॥**

**श्रीधरः : **ओषधीः आदायेति शेषः ॥३४॥ ऋषीणाम् एवालोकेन विचरिष्यसि ॥३५॥

**क्रम-सन्दर्भः : **त्वम् इति युग्मकम् । सर्व-सत्त्वैश् चान्यैः सृष्ट्य्-अपेक्षितैर् उपबृंहितः परिवृतः ॥३४॥

**विश्वनाथः :** ओषधीर् आदायेति शेषः । सर्वैः सत्त्वैर् मुख्य-मुख्य-प्राणिभिः स्परैकरम् अनुकश्यपादिभिर् उपबृंहितो वर्धित-महत्त्वः सन्, ऋषीणां वर्चसा तेजसैव विचरिष्यसि ॥३४-३५॥

—ओ)०(ओ**—**

**॥ ८.२४.३६ ॥**

**दोधूयमानां तां नावं समीरेण बलीयसा ।**

**उपस्थितस्य मे शृङ्गे निबध्नीहि महाहिना ॥**

**श्रीधरः : **महाहिना वासुकिना ॥३६॥

**क्रम-सन्दर्भः : _न व्याख्यातम्।_**

**विश्वनाथः :** मे मत्स्य-रूपस्येत्य् अर्थः । महाहिना वासुकिना ॥३६॥

—ओ)०(ओ**—**

**॥ ८.२४.३७ ॥**

**अहं त्वाम् ऋषिभिः सार्धं सह-नावम् उदन्वति ।**

**विकर्षन् विचरिष्यामि यावद् ब्राह्मी निशा प्रभो ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** ब्राह्मी निशेति यद्यप्य् अयं ब्रह्म-दिन-गत-चाक्षुष-मन्वन्तर-मध्य एव भगवद्-इच्छयैवाकस्मिक-प्रलयोऽभूत्, तद् अपि त्रैलोक्य-मज्जनात् दैनन्दिन-प्रलय-साम्य-दृष्ट्या भगवतः क्रीडेच्छम् अनुस्मृत्य निर्व्याकुलो ब्रह्मापि किञ्चित् कालं सुष्वाप, तद्-अनुसारेणैव गौण्या वृत्त्या ब्राह्मी निशेत्य् उत्कम् इति भागवत्मृत-व्याख्यानुसारी सन्दर्भः । तच् च भागवतामृतं, यथा—


    मध्ये मन्वन्तरस्यैव मुनेः शापान् मनुं प्रति ।


    प्रलयोऽसौ बभूवेति पुराणे क्वचिद् ईर्यते ॥


    अयम् आकस्मिको जातश् चाक्षुषस्यान्तरे मनोः ।


    प्रलयः पद्मनाभस्य लीलयेति च कुत्रचित् ॥[ल।भा। १.३.१८-१९]

किं च, दक्षस्य मानस-कायिक-प्रजा-सृष्ट्य्-अन्यथानुपपत्तेर् एव प्रलयोऽयम् अवश्य-मन्तव्य एव । यद् उक्तं चतुर्थे—


    चाक्षुषे त्व् अन्तरे प्राप्ते प्राक्-सर्गे काल-विद्रुते ।


    यः ससर्ज प्रजा इष्टाः स दक्षो दैव-चोदितः ॥ [भा।पु। ४.३०.४९] इति ।

प्रलयस्य चातुर्विध्यम् अपि नानुपपन्नम् । तस्य क्षुद्रस्य प्रलयस्य नैमित्तिक एवान्तर्भावात् । अत एव पृथिव्य्-उद्धरण-हिरण्याक्ष-वधाव् अपि श्री-वराह-देवेन चाक्षुष-प्रलयान्त एव, स्वायम्भुव-मन्वन्तरारम्भे पृथिव्य्-उद्धरणे हिरण्याक्ष-सम्भवाभावात् । यद् उक्तं तत्रैव—


    उत्तानपाद-वंश्यानां तनयस्य प्रचेतसाम् ।


    दक्षस्यैव दितिः पुत्री हिरणाक्षो दितेः सुतः ॥


    कल्पारम्भे तदा नास्ति सुतोत्पत्तिर् मनोर् अपि ।


    क्वासौ प्राचेतसो दक्षः क्व दितिः क्व दितेः सुतः ॥


    अतः काल-द्वयोद्भूतं श्री-वराहस्य चेष्टितम् ।


    एकत्रैवाह मैत्रेयः क्षत्तुः प्रश्नानुसारतः ॥[ल।भा। १.३.१५-१७] इति ।

एवम् इहापि काल-द्वयोद्भूतं मत्स्य-चेष्टितं स्पष्टम् अविविच्य खल्व् एकीकृत्यैवाह श्रीमन्-मुनीन्द्रः । वस्तुतस् तु, आसीद् अतीत-कल्पान्ते [भा।पु। ८.२४.७] इत्य्-आदिनोक्ता या शफरी वेदानयनार्था, सान्या । सत्यव्रताञ्जलि-गता तु चाक्षुष-मन्वन्तरीया अन्यैवेति ज्ञेयम् । श्री-सूतस् तु चाक्षुषीय-मत्स्यम् एवावतार-गणना-मध्ये गणितवान् । तथा हि—


    रूपं स जगृहे मात्स्यं चाक्षुषोदधि-सम्प्लवे ।


    नाव्य् आरोप्य मही-मय्याम् अपाद् वैवस्वतं मनुम् ॥ [भा।पु। १.३.१५] इति ।

श्री-स्वामि-चरणास् तु अत्रेदं चिन्त्यम् इत्य् उक्त्वा ब्राह्मो लय इति योऽसाव् अस्मिन् महा-कल्पे इति चोक्तेर् अयं महा-प्रलये पृथिव्य्-आदीनाम् अवशेषासम्भवात् । यावद् ब्राह्मी निशेत्य् उक्तेर् अयं दैनन्दिन एवेति चेत्, न । सांवर्तकैर् अनावृष्ट्य्-आदिभिर् विना अकस्माद् एव सप्तमेऽहनि त्रैलोक्यं निमङ्क्ष्यतीति मत्स्योक्तेर् अनुपपत्तेः । तस्मात् सत्यव्रतस्य ज्ञानाद्य्-उपदेशार्थम् आविर्भूतो भगवान् वैराग्यार्थं माययैव मार्कण्डेयम् इव तं प्रलयं दर्शयामासेत्य् आहुः ॥३७॥

—ओ)०(ओ**—**

**॥ ८.२४.३८ ॥**

**मदीयं महिमानं च परं ब्रह्मेति शब्दितम् ।**

**वेत्स्यस्य् अनुगृहीतं मे सम्प्रश्नैर् विवृतं हृदि ॥**

**श्रीधरः : मे** मयाऽ**नुगृहीतं** प्रसादी-कृतं **हृदि** अपरोक्षं **वेत्स्यसि** । त्वया कृतैः **संप्रश्नैर्** मया **विवृतं** प्रकाशितं सन्तम् ॥३८॥

**चैतन्य-मत-मञ्जुषा :** मदीयं महिमानं च पर-ब्रह्मेति शब्दितं यत् तत् परं मदीयो महिमेति ज्ञेयम् । तद्-अतिरिक्तो महिमा नान्यो नास्तीति भावः ॥३८॥

**क्रम-सन्दर्भः : **अचिन्त्यानन्त-शक्ति-युक्तस्य सर्वांशिनो भगवतोऽसम्यक्-प्रकाशत्वाद् विभूति-निर्विशेष एव तद् इत्य् अप्य् आह—**मदीयम्** इति । **महिमानम्** ऐश्वर्यम्, विभूतिर् निर्विशेषम् इति यावत्, ममैवासम्यक्-प्रकाशत्वात् । अत एव **मे** मया** अनुगृहीतम्** अनुग्रहेण प्रकाशितं **हृद्य्** अपरोक्षं **वेत्स्यसि** । त्वया कृतैः **सम्प्रश्नैर्** मया **विवृतं** सन्तम् इति । यद्यपि[^१००] मद्-अनुभवान्तर्-भूत एव, स तु ब्रह्मानुभव इत्य् अतो नास्ति मत्तः पृथग्-अनुभवापेक्षा, तथापि भक्ति-प्रकाशित-साक्षान्-मद्-अनुभवेन[^१०१] तन्-मात्रानुभवो न स्फुटो भवति । यदि तदीय-स्फुटतायां तवेच्छा कथञ्चिद् वर्तते, तदा सापि भवेद् इति भावः । प्रसङ्गोऽयम् एकादशे विशिष्य दर्शयिष्यते ॥३८॥ [भगवत्-सन्दर्भः ७८]

**विश्वनाथः :** अथ प्रकृतम् अनुसरामः । किं च, आत्माराम-गण-सङ्गिनस् तव हृदि ब्रह्मानुबुभूषा जागर्ति, सापि मत्-कृपयैव सफला भविष्यतीत्य् आह—मदीयम् इति **शब्दितं** ब्रह्म-शब्द-सङ्केतितं **मदीयं महिमानं** महतो मम यो महिमा एको धर्मस् तं ममैव व्यापकं निर्विशेषं स्वरूपं **वेत्स्यसि** अनुभविष्यसि, मे मया अनुगृहीतं तुभ्यं प्रसादीकृत्य दत्तम् इत्य् अर्थः । ब्रह्म-स्वरूपस्य मदीयत्वेन मया दत्तं शक्यत्वाद् एव, तद्-अर्थं तव पृथक् ज्ञानादि-प्रयासेनालम् इति भावः । 

केन प्रकारेणानुग्रहीष्यसि ? इत्य् अत आह—**सम्प्रश्नैस् त्वया कृतै**स् तत्-प्रत्युत्तरत्वेन **तव हृदि **हृदये **विवृतं** विवृतीकृत्य मयैवानिर्दिश्यम् अपि तद् बलात् ग्राहितम् इत्य् अर्थः । विषय-ग्रहणार्थं जीवेभ्यो यथा बुद्धीन्द्रियादीनि सृष्ट्वा दत्तवान् अस्मि, तथैव ब्रह्म-स्वरूप-ग्रहणार्थम् अपि किम् अपि स्व-सामर्थ्यं तुभ्यं कृपया दास्यामीति भावः ॥३८॥

—ओ)०(ओ**—**

**॥ ८.२४.३९ ॥**

**इत्थम् आदिश्य राजानं हरिर् अन्तरधीयत ।**

**सोऽन्ववैक्षत तं कालं यं हृषीकेश आदिशत् ॥**

_न कतमेनापि व्याख्यातम्।_

—ओ)०(ओ**—**

**॥ ८.२४.४० ॥**

**आस्तीर्य दर्भान् प्राक्-कूलान् राजर्षिः प्राग्-उदङ्-मुखः ।**

**निषसाद हरेः पादौ चिन्तयन् मत्स्य-रूपिणः ॥**

**श्रीधरः :_न व्याख्यातम्।_**

**क्रम-सन्दर्भः : **प्राक्-कुलान् प्राचीनाग्रान् ॥४०॥

**विश्वनाथः : **प्राग्-उत्तरयोर् अन्तराले मुखं यस्य सः ॥४०॥

—ओ)०(ओ**—**

**॥ ८.२४.४१ ॥**

**ततः समुद्र उद्वेलः सर्वतः प्लावयन् महीम् ।**

**वर्धमानो महा-मेघैर् वर्षद्भिः समदृश्यत ॥**

**श्रीधरः, विश्वनाथः : _न व्याख्यातम्।_**

**क्रम-सन्दर्भः : **ततः समुद्रेति । चाक्षुष-मन्वन्तरन्ते च खल्व् आकस्मिक-प्रलयोऽयं, यथोक्तं—रूपं स जगृहे मात्स्यं चाक्षुषान्तर-सम्प्लवे [भा।पु। १.३.१५] इति प्रति-मन्वन्तरान्तम् अपि तच्-छ्रवणात् । अत्र प्रमाणानि तत्रैव दर्शितानि, किन्त्व् अस्य प्रलयस्य दैवेन षष्ठ-मन्वतर-मध्य एव निर्भर-जातत्वात्, न तद्-अन्ते पृथग्-जातत्वम् इत्य् एव विशेषः । स चायं मन्वन्तर-प्रलयो नैमित्तिक-विशेष एवेति । न च प्रलयस्य चतुर्-विधत्व-हानिः । तद् एव मन्वन्तर-प्रलये त्रैलोक्य-मज्जनाद् दैनन्दिन-साम्येन ब्रह्मापि कञ्चित् कालं सुष्वाप । तद्-अनुसारेण गौण्या वृत्त्या ब्राह्मी निशेत्य् उक्तम् इति । सति पुराणान्तरेणोपचिते श्री-भागवत-मते कल्पनान्तरं न कृतम् ॥४१॥

—ओ)०(ओ**—**

**॥ ८.२४.४२-४४ ॥**

**ध्यायन् भगवद्-आदेशं ददृशे नावम् आगताम् ।**

**ताम् आरुरोह विप्रेन्द्रैर् आदायौषधि-वीरुधः ॥**

**तम् ऊचुर् मुनयः प्रीता राजन् ध्यायस्व केशवम् ।**

**स वै नः सङ्कटाद् अस्माद् अविता शं विधास्यति ॥**

**सोऽनुध्यातस् ततो राज्ञा प्रादुरासीन् महार्णवे ।**

**एक-शृङ्ग-धरो मत्स्यो हैमो नियुत-योजनः ॥**

_न कतमेनापि व्याख्यातम्।_

—ओ)०(ओ**—**

**॥ ८.२४.४५ ॥**

**निबध्य नावं तच्-छृङ्गे यथोक्तो हरिणा पुरा ।**

**वरत्रेणाहिना तुष्टस् तुष्टाव मधुसूदनम् ॥**

**श्रीधरः, विश्वनाथः : **वरत्रेण दोरक-रूपेण ॥४५॥

**क्रम-सन्दर्भः : _न व्याख्यातम्।_**

—ओ)०(ओ**—**

**॥ ८.२४.४६ ॥**

**श्री-राजोवाच—**

**अनाद्य्-अविद्योपहतात्म-संविदस्**

**तन्-मूल-संसार-परिश्रमातुराः ।**

**यदृच्छयोपसृता यम् आप्नुयुर्**

**विमुक्तिदो नः परमो गुरुर् भवान् ॥**

**श्रीधरः :**

सागरं तऋअयिष्यन्तं तरिष्यन्न् इव सागरम् ।

सत्यव्रतो गुरुत्वेन तुष्टाव हरिम् अष्टभिः ॥

अत्रेदं चिन्त्यम्—किम् अयं महा-प्रलयो दैनन्दिनो वा ? इति । तत्र तावत् ब्राह्मो लय इति । योऽसाव् अस्मिन् महा-कल्पे [भा।पु। ८.२४.११] इति चोक्तेर् महा-प्रलय इति प्राप्तम् । नेति ब्रूमः, महा-प्रलये पृथिव्य्-आदीनाम् अवशेषासंभवात्, यावद् ब्राह्मी निशा [भा।पु। ८.२४.३७] इत्य्-आद्य्-उक्ति-विरोधाच् च । अतो दैनन्दिन इति युक्तम् । न चैतद् अपि सङ्गच्छते, सांवर्तकैर् अनावृष्ट्य्-आदिभिर् विना अकस्माद् एव सप्तमेऽहनि त्रैलोक्यं निमङ्क्ष्यति [भा।पु। ८.२४.३२] इति मत्स्योक्तेर् अनुपपत्तेः । यच् चोक्तं प्रथम-स्कन्धे—


    रूपं स जगृहे मात्स्यं चाक्षुषान्तर-संप्लवे । 


    नव्यारोप्य मही-मय्याम् अपाद् वैवस्वतं मनुम् ॥ [भा।पु। १.३.१५] इति । 

तद् अपि तदा दुर्घटम्, न हि प्रलय-द्वयेऽपि मही-मय्यां नाव्य् आरोहः संभवति, न च चाक्षुष-मन्वन्तरे प्रलयोऽस्ति, तथा च सति सप्तमो मनुर् वैवस्वत इत्य् अपि दुर्घटं स्यात् । त्वं तावद् ओषधीः सर्वाः [भा।पु। ८.२४.३४] इत्य्-आदि-निर्देशोऽपि न सङ्गच्छते । न हि तदा ओषध्य्-आदीनां सत्त्वानां चावशेषः संभवति । 

तस्माद् अन्यथा वर्ण्यते । नैवायं वास्तवः कोऽपि प्रलयः, किन्तु सत्यव्रतस्य ज्ञानोपदेशायाविर्भूतो भगवान् वैराग्यार्थम् अकस्मात् प्रलयम् इव दर्शयाम् आस । यथास्मिन्न् एव वैवस्वत-मन्वन्तरे मार्कण्डेयाय दर्शितवान् । तद् अपेक्षयैव महा-कल्पेऽस्मिन्न् इति विशेषणं सङ्गच्छते । तथा च, ततः समुद्र उद्वेलः सर्वतः समदृश्यत इति तस्यैव तथा दर्शनम् उक्तम् इत्य् एषा दिक् । 

प्रस्तुतं स्तोत्रं व्याख्यास्यामः । तत्र नाना-योनिषु संसरतः स्वस्य भगवत्-कृपयैव तत्-प्राप्तिं दृष्ट्वा मुक्तये तम् एव प्रऋथयते, अनादिर् याऽविद्या तयोपहता आवृतात्मनः संविद् येषां ते, अत एवाविद्या-मूलैः संसार-परिश्रमैर् आतुरा इह संसारे यदृच्छया यद्-अनुग्रहाद् एवोपसृता आश्रिताः सन्तो यम् आप्नुयुः प्राप्नुयुः प्राप्नुवन्ति, स भवान् एव साक्षान् नो गुरुः सन् ग्रन्थिं भिन्द्याद् इत्य् उत्तरेणान्वयः ॥४६॥

**क्रम-सन्दर्भः : **अनाद्य्-अविद्येति । अत्राविद्या तन्-माया ॥४६॥

**विश्वनाथः : **अनादिर् याविद्या, तयोपहता आवृतात-संविद् येषां ते । अत एवाविद्या-मूलैः संसार-परिश्रमैर् आतुराः । इह संसारे भ्रमन्त एव यदृच्छया यदृच्छिक्या भक्त-कृपयेत्य् अर्थः । उपसृता आश्रिता यम् आप्नुयुः, स भवान् ग्रन्थिं भिन्द्याद् इत्य् उत्तरेणान्वयः । परमो गुरुर् इति मद्-विषयक-यादृच्छिक-कृपावन्तो भक्त्य्-उपदेशकाः सप्तर्षयो मे गुरवस् तेषाम् अपि भक्त्य्-उपदेशकत्वं मत्-परम-गुरुर् इत्य् अर्थः । 

यद् वा, त्वम् अवतीर्य कदाचित् केषांचिद् गुरुः, केषांचित् परम-गुरुश् च भवसीति । कश्चिद् अवतार एव सूचितः । प्रतिश्लोकम् एव गुरु-पद-प्रयोगाद् अवसीयते ॥४६॥

—ओ)०(ओ**—**

**॥ ८.२४.४७ ॥**

**जनोऽबुधोऽयं निज-कर्म-बन्धनः**

**सुखेच्छया कर्म समीहतेऽसुखम् ।**

**यत्-सेवया तां विधुनोत्य् असन्-मतिं**

**ग्रन्थिं स भिन्द्याद् धृदयं स नो गुरुः ॥**

**श्रीधरः : **ननु वैराग्यं विना कुतो मुक्तिस् तर्हि तस्य त्वत्-सेवैक-फलत्वात् सेवाम् आदिशेत्य् आशयेनाह—जन इति । अबुधोऽयं जनः असुखं यथा भवति तथा कर्म समीहते । तां सुखेच्छाम् । नो हृदय-रूपं ग्रन्थिं स भिन्द्यात् । यतः स एव परमो गुरुः ॥४७॥

**क्रम-सन्दर्भः : _न व्याख्यातम्।_**

**विश्वनाथः :** न च त्वां विना प्रकारान्तरेण निस्तार इत्य् आह—जीवो न विद्यते वस्तुतः सुखं यतस् तत् । तां सुखेच्छाम् । हृदयं हृदय-स्थ-ग्रन्थिम् अज्ञानं स भिन्द्यात् ॥४७॥

—ओ)०(ओ**—**

**॥ ८.२४.४८ ॥**

**यत्-सेवयाग्नेर् इव रुद्र-रोदनं**

**पुमान् विजह्यान् मलम् आत्मनस् तमः ।**

**भजेत वर्णं निजम् एष सोऽव्ययो**

**भूयात् स ईशः परमो गुरोर् गुरुः ॥**

**श्रीधरः : **ननु यज्ञ-दानादिभिः सत्त्व-शुद्धिं विना कथं ग्रन्थि-भेदः स्यात् ? तत्राह—यत् सेवयेति । यस्य सेवयैव पुमान् आत्मनो मनसो मलं तमो विजह्यात् । एष हीन-मलो निजं वर्णं च स्वरूपं भजेत् । स ईशो नो गुरुर् भूयात् । यतः स एव गुरोर् अपि परमो गुरुः । मल-हाने दृष्टान्तः, रुद्र-रोदनं रुद्रस्य रोदनं रजतम् । यद् अरोदीत् तद् रुद्रस्य रुद्रत्वं, यद् अश्र्व् अवशीर्यत तद् रजतं हिरण्यम् अभवत् इति श्रुतेः । तद् यथाग्नेः संपर्कान् मलं जहाति स्वं वर्णं भजते न तु क्षालनादिभिस् तथा न यज्ञादिभिर् मल-त्यागः, किन्तु त्वत्-सेवयैव । तेषां तु सेवाङ्गत्वम् इति भावः ॥४८॥

**क्रम-सन्दर्भः : **गुरोर् अपि परमो गुरुर् इति साक्षात् त्वत्-प्राप्तौ नाऽन्योऽन्वेष्य इति भावः ॥४८॥

**विश्वनाथः : **न च ज्ञानेनैवाज्ञानं नश्येद् इति वाच्यम् इत्य् आह—यस्य सेवयैव पुमान् जीवः आत्मनः स्वस्य तमोऽज्ञान-रूपं मलं विजह्यात् । यथा रुद्र-रोदनं रजतम् स्वर्णं च । यद् अरोदीत् तद् रुद्रस्य रुद्रत्वं, यद् अश्र्व् अवशीर्यत तद् रजतं हिरण्यम् अभवत् इति श्रुतेः । तत् खल्व् अग्नेः संपर्काद् एव मलं जहाति, स्वं रूपं स्वरूपं च भजेत्, न तु क्षालनादिभिस् तथा, ज्ञानादिभिर् न मल-त्याग इत्य् अर्थः ॥४८॥

—ओ)०(ओ**—**

**॥ ८.२४.४९ ॥**

**न यत्-प्रसादायुत-भाग-लेशम्**

**अन्ये च देवा गुरवो जनाः स्वयम् ।**

**कर्तुं समेताः प्रभवन्ति पुंसस्**

**तम् ईश्वरं त्वां शरणं प्रपद्ये ॥**

**श्रीधरः : **परमेश्वरत्वं परम-गुरुत्वं च प्रपञ्चयन्न् आह—नेति । यत्-प्रसादस्यायुत-भागः, तस्य लेश-मात्रम् अप्य् अन्ये देवादयः सर्वे समेता अपि स्वयं तन्-निरपेक्षाः सन्तः कर्तुं न प्रभवन्ति ॥४९॥

**क्रम-सन्दर्भः : **अन्ये तु स्वतन्त्रं-मन्यास् त्व् अतीवाकिञ्चित्-करा[^१०२] इत्य् आह—न यद् इति ॥४९॥

**विश्वनाथः :** अतस् त्वां विहाय झटिति प्रसादा अपि देवादयो नैव सेव्या इत्य् आह—नेति । यत्-प्रसादस्यायुत-भागः, तस्य लेश-मात्रम् अप्य् अन्ये देवाः, गुरवः, पित्रादयो जनाः सुख-दित्सवो नृपादयश् च सर्वे समेता अपि स्वयं तन्-निरपेक्षाः सन्तः कर्तुं न प्रभवन्ति ॥४९॥

—ओ)०(ओ**—**

**॥ ८.२४.५० ॥**

**अचक्षुर् अन्धस्य यथाग्रणीः कृतस्**

**तथा जनस्याविदुषोऽबुधो गुरुः ।**

**त्वम् अर्क-दृक् सर्व-दृशां समीक्षणो**

**वृतो गुरुर् नः स्व-गतिं बुभुत्सताम् ॥**

**श्रीधरः : **तद् एव दृष्टण्तेन स्पष्टयन्न् आह—अचक्षुर् इति । अविदुषो जनस्याबुधोऽविद्वान् गुरुस् तथैव । अर्क-प्रकाशवत् स्वत एव दृग् ज्ञानं यस्य सोऽर्क-दृक् । अतः सर्व-दृशां सर्वेन्द्रियाणां समीक्षणः प्रकाशकः । अत एव सुगतिं बोद्धुम् इच्छद्भिर् नोऽस्माभिर् गुरुर् वृतोऽसि ॥५०॥

**क्रम-सन्दर्भः : **प्राग्-जन्मनि गुरु-प्राप्त-भक्तेस् तस्य क्षितीशितुः संस्काराद् भजतः श्रीशं स्तुवतः सोऽयम् आशयः । स्वयं चाविश्य कञ्चिद् वा भवान् एव गुरुर् भवेत् । अतो भवन्तम् आसाद्य भवन्तं गुरुम् अर्थये । तत्र त्वम् अर्क-दृक् तत्त्वाभिज्ञानां[^१०३] सर्वेषाम् अपि श्रेष्ठ इत्य् अर्थः ॥५०॥

**विश्वनाथः :** यतस् त्वत्-सेवया विना पुमान् न मलं विजह्याद् इत्य्-उक्तम् अतस् त्वत्-सेवानुपदेष्टा गुरुर् अपि न सेव्य इत्य् आह—अचक्षुर् इति । अविदुषो जनस्याबुधोऽपण्डितः पण्डितो बन्ध-मोक्ष-विद् इति, माम् एव ये प्रपद्यन्ते मायाम् एतां तरन्ति ते[गीता ७.१४] इति त्वद्-उक्तेर् भक्त्य्-उपदेष्टैव बुधः, स एव गुरुर् अन्यस् त्व् अनर्थ-हेतुर् इत्य् अर्थः । अत एव नोऽस्माकं स्व-गतिं भक्तिं बुभुत्सतां गुरोर् वृतो यः, स तु त्वम् एव साक्षाद् इत्य् अर्थः । अर्क-दृक् अर्क इव दृश्य इत्य् अर्थः । सर्व-दृशां सर्व-नेत्राणां सर्वेन्द्रियाणां सर्व-ज्ञानानां च समीक्षणः प्रकाशक इति पक्ष-त्रये दृष्टवान् ॥५०॥

—ओ)०(ओ**—**

**॥ ८.२४.५१ ॥**

**जनो जनस्यादिशतेऽसतीं गतिं**

**यया प्रपद्येत दुरत्ययं तमः ।**

**त्वं त्व् अव्ययं ज्ञानम् अमोघम् अञ्जसा**

**प्रपद्यते येन जनो निजं पदम् ॥**

**श्रीधरः : **किं च, प्राकृतो गुरुर् अनर्थ-हेतुर् इत्य् आह—जन इति । आदिशते उपदिशति । असतीं मतिम् अर्थ-कामादि-मतिम् । तमः संसारम् ॥५१॥

**क्रम-सन्दर्भः : _न व्याख्यातम्।_**

**विश्वनाथः : **दृष्टान्त-व्यञ्जितम् अर्थं स्पष्टम् आह—जन इति आदिशते उपदिशति, अतः प्राकृतो गुरुर् अनर्थ-हेतुर् दूरे परिहरणीय इत्य् अर्थः । त्वं तु गुरु-रूपावतीर्णः । अव्ययं ज्ञान-भक्त्य्-उत्थं ज्ञानम् एव उपदिशसि, न तु केवलं विद्यामयं यत्-फलम् उत्पाद्य वेतीत्य् अर्थः । निजं पदं त्वच्-चरणारविन्दं वैकुण्ठं वा ॥५१॥

—ओ)०(ओ**—**

**॥ ८.२४.५२ ॥**

**त्वं सर्व-लोकस्य सुहृत् प्रियेश्वरो**

**ह्य् आत्मा गुरुर् ज्ञानम् अभीष्ट-सिद्धिः ।**

**तथापि लोको न भवन्तम् अन्ध-धीर्**

**जानाति सन्तं हृदि बद्ध-कामः ॥**

**श्रीधरः : **ननु तर्हि सर्वोऽपि लोको माम् एव किं नोपसरति, अज्ञानात् ? इत्य् आह—त्वम् इति । प्रियश् चासाव् ईश्वरश् च ॥५२॥

**क्रम-सन्दर्भः : _न व्याख्यातम्।_**

**विश्वनाथः :**नन्व् एवं गुरु-भूतं मां किम् इति सर्वे न प्रपद्यन्ते, दुर्बुद्धित्वात् ? इत्य् आह—त्वम् इति । सुहृदादि-रूप इत्य् अन्ये सुहृद्-आदयो वस्तुतः सुहृद्-आदयो नैव भवन्तीत्य् अर्थः । यद् वा, सुहृत् सख्य-भाव-विषयः, प्रियः कान्त-भाव-विषयः, ईश्वरो दास्य-भाव-विषयः । आत्मा शान्त-भाव-विषयः । गुरुर् दास्य-भाव-विशेष-विषयः । यद् वा, अगुरुः सुतादिर् इति वात्सल्य-भाव-विषयः । ज्ञानं भाव-शून्यानां केवल-मोक्ष-प्रदः । अभीष्ट-सिद्धिः सकामानां सर्व-काम-प्रद इति । सन्तं साधु-रूपं त्वाम् अन्ध-धीर् असाधुर् यतो हृदि निबद्ध-दुर्वासनः ॥५२॥

—ओ)०(ओ**—**

**॥ ८.२४.५३ ॥**

**तं त्वाम् अहं देव-वरं वरेण्यं**

**प्रपद्य ईशं प्रतिबोधनाय ।**

**छिन्ध्य् अर्थ-दीपैर् भगवन् वचोभिर्**

**ग्रन्थीन् हृदय्यान् विवृणु स्वम् ओकः ॥**

**श्रीधरः : **अहं तु त्वाम् एव शरणं यामीत्य् आह—तं त्वाम् इति । प्रतिबोधनायोपदेषाय । अर्थ-दीपैः परमार्थ-प्रकाशकईः । हृदये भवान् ग्रन्थीन् अहङ्कारादीन् । स्वम् ओकः स्वं रूपं विवृणु प्रकाशय ॥५३॥

**क्रम-सन्दर्भः : _न व्याख्यातम्।_**

**विश्वनाथः : **अहं तु त्वद्-भक्त-कृपा-सिद्ध-जन-विगतान्ध्यस् त्वाम् एव गतिं पश्यामीत्य् आह—तम् इति । प्रतिबोधनाय संसार-शय्यायां निद्राणं मां कृपया प्रतिबोधयेत्य् अर्थः । अर्थ-दीपैः परमार्थ-प्रकाशकईः । हृदये भवान् ग्रन्थीन् । स्वम् ओकः वैकुण्ठं विवृणु तत्-प्रापक-वर्त्म ब्रूहि ॥५३॥

—ओ)०(ओ**—**

**॥ ८.२४.५४ ॥**

**श्री-शुक उवाच—**

**इत्य् उक्तवन्तं नृपतिं भगवान् आदि-पूरुषः ।**

**मत्स्य-रूपी महाम्भोधौ विहरंस् तत्त्वम् अब्रवीत् ॥**

**श्रीधरः :** नृपतिं प्रति ॥५४ ॥

**क्रम-सन्दर्भः, विश्वनाथः :_ न व्याख्यातम्।_**

—ओ)०(ओ**—**

**॥ ८.२४.५५ ॥**

**पुराण-संहितां दिव्यां साङ्ख्य-योग-क्रियावतीम् ।**

**सत्यव्रतस्य राजर्षेर् आत्म-गुह्यम् अशेषतः ॥**

**श्रीधरः : **पुराण-संहितां मत्स्य-पुराणम् अशेषतोऽब्रवीद् इत्य् अनुषङ्गः ॥५५॥

**क्रम-सन्दर्भः : _न व्याख्यातम्।_**

**विश्वनाथः : **पुराण-संहितां मत्स्य-पुराणम् ॥५५॥

—ओ)०(ओ**—**

**॥ ८.२४.५६ ॥**

**अश्रौषीद् ऋषिभिः साकम् आत्म-तत्त्वम् असंशयम् ।**

**नाव्य् आसीनो भगवता प्रोक्तं ब्रह्म सनातनम् ॥**

_न कतमेनापि व्याख्यातम्।_

—ओ)०(ओ**—**

**॥ ८.२४.५७-५८ ॥**

**अतीत-प्रलयापाय उत्थिताय स वेधसे ।**

**हत्वासुरं हयग्रीवं वेदान् प्रत्याहरद् धरिः ॥**

**स तु सत्यव्रतो राजा ज्ञान-विज्ञान-संयुतः ।**

**विष्णोः प्रसादात् कल्पेऽस्मिन्न् आसीद् वैवस्वतो मनुः ॥**

**श्रीधरः : **अतीतः पूर्वो यः प्रलयः, तस्यापायेऽवसाने ॥५७॥

**क्रम-सन्दर्भः : **श्री-मत्स्य-देवस्य समय-द्वयेऽवतारं पुनर् दर्शयति—अतीतेति द्वाभ्याम् ॥५७॥ षष्ठे मन्वन्तरे विष्णोः प्रसादं लब्ध्वा, सप्तमे वैवस्वतो मनुर् आसीद् इत्य् अर्थः ॥५८॥

**विश्वनाथः :** मत्स्यावतार-द्वयस्य समय-द्वयं प्रयोजन-द्वयं चाह—अतीत-प्रलयस्य अपाये स्वायम्भुव-मन्वन्तरारम्भे इत्य् अर्थः । तु भिन्नोपक्रमे । सत्यव्रतस् तु चाक्षुष-मन्वन्तर-मध्य इति शेषः बोध्यः । चाक्षुषोदधि-सम्प्लवे… अपाद् वैवस्वतं मनुम्[भा।पु। १.३.१५] इति वाक्यानुरोधात् । विष्णोर् मत्स्य-रूपस्य प्रसादात् ज्ञान-विज्ञान-संयुत इति चाक्षुषीय-मत्स्यावतारस्य प्रयोजनम् उक्तम् ॥५८॥

—ओ)०(ओ**—**

**॥ ८.२४.५९ ॥**

**सत्यव्रतस्य राजर्षेर् माया-मत्स्यस्य शार्ङ्गिणः ।**

**संवादं महद्-आख्यानं श्रुत्वा मुच्येत किल्बिषात् ॥**

**श्रीधरः, विश्वनाथः :_ न व्याख्यातम्।_**

**क्रम-सन्दर्भः :** माया कृपा ॥५९॥

—ओ)०(ओ**—**

**॥ ८.२४.६० ॥**

**अवतारं हरेर् योऽयं कीर्तयेद् अन्वहं नरः ।**

**सङ्कल्पास् तस्य सिध्यन्ति स याति परमां गतिम् ॥**

**श्रीधरः : **योऽयं हरेर् अवतारस् तं यः प्रकीर्तयेत् ॥६०॥

**क्रम-सन्दर्भः, विश्वनाथः :_ न व्याख्यातम्।_**

—ओ)०(ओ**—**

**॥ ८.२४.६१ ॥**

**प्रलय-पयसि धातुः सुप्त-शक्तेर् मुखेभ्यः**

**श्रुति-गणम् अपनीतं प्रत्युपादत्त हत्वा ।**

**दितिजम् अकथयद् यो ब्रह्म सत्यव्रतानां**

**तम् अहम् अखिल-हेतुं जिह्म-मीनं नतोऽस्मि ॥**

**श्रीधरः : **सत्य-व्रतानां सत्य-व्रतस्य ऋषीणां च छत्रिणो गच्छन्तीति-वल् लिङ्ग-समवायाद् बहुवचनम् । जिह्म-मीनं माया-मत्स्यम् ॥६१॥

**क्रम-सन्दर्भः : **जिह्मेषु कुटिल-हृदयेषु । सामान्य-मीनतया प्रकाशमानं, नाहं प्रकाशः सर्वस्य [गीता ७.१६] इत्य्-आदेः, विराड् अविदुषाम् [भा।पु। १०.४३.१७] इत्य्-आदेश् च ॥६१॥

**विश्वनाथः : **समासेन प्रयोजन-द्वयं पुनः स्पष्टम् आह—प्रलयेति । दितिजम् असुरं रूढिर् योगम् अपहरतीति न्यायात् । सत्यव्रतानाम् इति गौरवेण बहु-वचनम् । जिह्म-मीनं कुटिलाकारं मीनं यस्य शृङ्गे नौर् निबद्धा, स तु मीनः कुटिलाका आडि-संज्ञः प्रसिद्ध एव लोके इति तथोक्तम् ॥६१॥

—ओ)०(ओ**—**

इति सारार्थ-दर्शिन्यां हर्षिण्यां भक्त-चेतसाम् ।

अष्टमस्य चतुर्विंशः सङ्गतः सङ्गतः सताम् ॥*॥

न मे विरक्तिर् न च भक्ति-गन्धः 

पाण्डित्य-लेशो न वा सुवृत्तम् ।

तरङ्ग-लोलां स्व-धियं निरोद्धुं

जालं सृजाम्य् एव न हन्त टीकाम् ॥

अष्टम-स्कन्ध-टीकेयं श्री-राधायाः सरस्-तटे ।

फाल्गुने शुक्ल-पक्षीय-षष्ठ्यां पूर्णा व्यराजत ॥

श्री-राधा-कुण्डाय नमः श्री-कृष्ण-कुण्डाय नमः ।

श्रीमद्-गोवर्धनाय नमः श्री-गुरवे नमः ॥

—ओ)०(ओ**—**


    इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां दशम-स्कन्धे 


    मत्स्यावतार-चरितं नाम


    चतुर्विंशोऽध्यायः ।

॥ ८.२४ ॥

॥ इत्य् अष्टम-स्कन्धः समाप्तः ॥


<!-- Footnotes themselves at the bottom. -->
## नोतेस्

[^१]:
    एष श्लोकः केवलं ङ-पुस्तके दृश्यते।

[^२]:
    स्वामि-पदेन यद् व्यक्तं तद् व्यक्तं चास्फुटं क्वचितिति कस्यचित् पाठः।

[^३]:
    अस्य श्लोकस्य क्रम-सन्दर्भः पुरी-दास-संस्करणे न धृतः।

[^४]:
    पराच् च परमः इति पाठान्तरं।

[^५]:
    यतो वा इमानि भूतानि जायन्ते इति श्रुतेः ।

[^६]:
    येन जातानि जीवन्ति इति श्रुतेः ।

[^७]:
    परमोऽसौ यत इति योऽस्मात् पराच् च परम इति व्याख्यातम् । पारात् परं पुरुषम् उपैति दिव्यम् इति श्रुतिः । विभुर् इति स्वयम्भू-पद-व्याख्यानम् । स्वयम् एव विविधतया म्तस्यादि-रूपैर् भवतीति ॥

[^८]:
    तत्रेत्य् अधिक-पाठो भगवत्-सन्दर्भे।

[^९]:
    स्वरूपानन्द इति ख,घ, भगवत्-सन्दर्भश् च।

[^१०]:
    थिस् इस् थे गित प्रेस्स् रेअदिन्ग्। ग्प् अल्सो हस् _प्रमाणानि_ नोत् _प्रमाणानाम्।_

[^११]:
    पाद्मे इति घ।

[^१२]:
    न तु (झ)

[^१३]:
    भविष्यद् यथा भगवत्-स्वरूपाभिन्नत्वं जगद्-रूपं (झ)।

[^१४]:
    विष्णु-खण्डे मार्गशीर्ष-मास-माहात्म्ये १५.५२।

[^१५]:
    स त्वं  त्रि-लोक-स्थितये स्व-मायया
    बिभर्षि शुक्लं खलु वर्णम् आत्मनः ।
    सर्गाय रक्तं रजसोपबृंहितं
    कृष्णं च वर्णं तमसा जनात्यये ॥

[^१६]:
    निकृष्टत्वात् इति क्रम-सन्दर्भः।

[^१७]:
    -सन्ध्योपासनायां इति भगवत्-सन्दर्भ-पाठः।

[^१८]:
    त्वम् अस्य लोकस्य विभो रिरक्षिषुर् गृहेऽवतीर्णोऽसि ममाखिलेश्वरः ।
    राजन्य-संज्ञासुर-कोटि-यूथपैर् निर्व्यूह्यमाना निहनिष्यसे चमूः ॥

[^१९]:
    अयं पाठः केवलं भगवत्-सन्दर्भे प्राप्यते, तथापि तस्य प्रसङ्गता अविसंवाद्येति तत्-सन्निवेशः सङ्गच्छते इति मन्ये।

[^२०]:
    ननु, तर्हि भक्त-सौख्य-प्रयोजनं जातम् इति । स्वरूपस्य पूर्णत्वं कथम् उपपद्येत्? उच्यते । भक्त-सुख-प्रयोजनकत्वं नाम स्वरूपानन्द-विलास एवेति दिक् । अत्र विशेषजिज्ञासायां भगवत्-परमात्म-सन्दर्भौ दृश्यौ ।

[^२१]:
    पुरिदस् हस् थे फ़ोल्लोwइन्ग् इन् ब्रच्केत्स्- आत्म-प्रदीपाय, स्वस्मै स्वयं-प्रकाशाय गिरां मनसश् चेतसां विदूराय—बहिर्मुख-वाङ्-मनसश् चित्त-वृत्तीनाम् अगोचराय।

[^२२]:
    कैवल्य-नाथायेति [१०.४८.८] इति पद्यं द्रष्टव्यम्।

[^२३]:
    पद-त्रयं (ङ-पुस्तकं विना सर्वेषु)

[^२४]:
    अदभ्र-दयः—अनल्प-कृपा-राशिः, अमन्दोदय-दया-मयः इति पुरीदासः।

[^२५]:
    कुत्सिद्तानीन्द्रियाणि येषां तेषां बहिर्मुखानां विदूर-काष्ठाय (१०.६०.३५) इत्य् उक्त-रीत्या ।

[^२६]:
    उस्रियाणाम्—उस्रिया विजया देवा आदित्या अमराः सुराः इत्य् अभिधानात् ॥ उच्छ्रियाणाम् इति क्वचित् पाठः । तत्र उद्गता ईश्वरत्वाभिमान-द्योतका श्रीर् येषां देवानाम् इत्य् अर्थः ॥

[^२७]:
    शिक्षा-मात्रेण चिकित्स्यत्वात् (ङ)

[^२८]:
    कदाचित् तन्-निस्तारः (ङ)

[^२९]:
    स्वर्गादि- इति पुरिदासः।

[^३०]:
    अत्र विष्णु-पुराणस्य १.९ अध्यायः द्रष्टव्यः।

[^३१]:
    नारायण-संहितायाम् इति भगवत्-परमात्म-सन्दर्भयोर् धृतः श्लोकः।

[^३२]:
    विद्युद्-बलम् इति तत्त्ववादि-पाठः। अयम् अर्थः—इदं संसार-चक्रं यस्याजस्य वास-स्थानम् । पुरम् एकादश-द्वारम् अजस्य इति । ईशावास्यम् इदं सर्वम् इति च श्रुतिः । चक्रं न वृत्तं व्यतीरवीविपत् इति च । योऽजः परमात्मैवाक्षम् आश्रयश् च यस्य चक्रस्य तम् ऋतं प्रपद्ये । ऋतं सत्यं परं ब्रह्म इति श्रुतिः । अजस्य जीवस्य चक्रं वा । अजो ह्य् एको जुषमाणोऽनुशेते जहात्य् एनां भुक्त-भोगाम् अजोऽन्यः । कीदृशं चक्रम् ? अजया प्रकृत्या प्रेर्यमाणम् । मनोमयं मनः-प्रचुरम् । मन एव मनुष्याणां कारणं बन्ध-मोक्षयोः इति हि स्मरन्ति । पञ्च भूतानि दशेन्द्रियाणि च पञ्चदश अरा यस्य तत् । शब्दाद्या पञ्च वा । प्राणाद्या वा । भूतानि पञ्च, शब्दाद्याः पञ्च, ज्ञानेन्द्रियाणि पञ्चैते वा । आशु वेगेन धावत्, अत एवाश्वत्थम् आहुः । गुण-त्रय-नाभि । विद्युत् ब्रह्मैव बल-प्रदं यस्य । चक्रेऽधिष्ठितः, चक्रस्याश्रयश् च यः स एवास्य बल-दाता । बलम् इति परिवर्तन-शक्तिः । विद्योतत इति विद्युत् प्रकाश-रूपं ब्रह्म । भूमिर् आपोऽनलो वायुः खं मनो बुद्धिर् एव च । अहङ्कार इतीयं मे भिन्ना प्रकृतिर् अष्टधा ॥ इत्य् अष्टौ नेमय आवरणानि यस्य । यद् वा, असुरा मनुष्या गन्धर्वा राक्षसाः पिशाचास् तिर्यञ्चः स्थावराणि चेत्य् अष्टौ भूतानि नेमयः । अत्र व-बयोर् अभेदेन विद्युद्वत् वलति चलतीति विद्युच् चपलम् इति भौतिकोऽर्थः ॥ (बन्नन्जे गोविन्दाचार्य)

[^३३]:
    कश्चातिपिपर्ति इति तत्त्ववादि-पाठः।

[^३४]:
    नमामि इति तत्त्व-वादि-पाठः। यस्य मायां कोऽपि नातिपिपर्ति, यद्-अनुग्रहाद् ऋते नातिक्रमितुं पारयति । मम माया दुरत्यया इति स्मरणात् । यय मुह्यन् परमार्थं न वेद । स्वयं तु निर्जिता आत्मा माया-शक्तिः तद्-गुणाश् च सत्त्वादयो येन तादृशः । पुरुष-शब्दवद् आत्म-शब्दोऽपि प्रकृति-वाची । प्रकृतिः पुरुषः कालः, क्षरात्मनौ इत्य्-आदि-दर्शनात् ॥ (गोविन्दाचार्यः)

[^३५]:
    परमेशं (ङ)।

[^३६]:
    उदार-वर्यं इति क्वचित् प्राचीन-कोशे । अम्भस् तु यद् रेतः, तद् ब्रह्म प्रसीदताम् । आपो वै नर-सूनवः । कीदृशं ? उदार-वीर्यं यत् त्रयो लोका जीवन्ति उपजीवन्ति । अत एवाम्भो जीवनम् इत्य् उच्यते । अम्भसैव वर्धमानाः स्व-कार्येषु सिध्यन्ति । अपि चाम्भ इति तद्-अभिमानी वरुणः । आदित्येष्व् एक आषाढ-देवता च । स एव चाध्यात्मं रसनाभिमानी । रसनया हि रसितम् अन्नम् अश्यते । अतः स सर्व-लोक-स्थ-मनुष्याणां जीवन-हेतुः । न केवलं मनुष्याः, किन्त्व् अखिल-लोक-पाला अपि तम् उपजीवन्ति । अत्राखिलेति प्रायो-वचनम् । इन्द्र-कामौ प्राणम् अनिरुद्धं मनु-गुरु-दक्षान्, प्रवहं, सूर्य-सोम-यमांश् च विहाय इतरेषां सर्वेषाम् अपि देवानां स किलोपजीव्यः ॥३३॥ (गोविन्दाचार्यः)

[^३७]:
    ब्रह्म इति तत्त्व-वादि-पाठः। एवम् उत्तरत्र च।

[^३८]:
    आदि-पदेन कामादि-प्रवहान्तान् ऋते । अद्भिर् इति वरुणेन च । इन्द्रादि-प्रवाहान्त-स्वोत्तम-कक्ष्यागतान् सर्वान् स्व-कक्ष्यागतौ सूर्य-यमौ च र्ते अखिलाः सोमाज् जीवन्ति । इन्द्राद्याः सोम-वरुणयोर् अपि जीवन-प्रदाः ॥ (गोविन्दाचार्यः)

[^३९]:
    सोमं यस्य मनः समामनन्त्य् आम्नायाः, चन्द्रमा मनसो जातः इत्य् आद्याः । स किल सोमो लोकानां लोक-पालानां च बल-प्रदः । अन्नद आयुः-प्रदश् च । सोमो हि राजा ओषधि-वनस्पतीनां यज्ञियानाम् । तद्-द्वारा देवानां नराणां च बलम् अन्ध आयुः । बलम् अन्नम् आयुः इति च क्वचित् पाठान्तरम् । अपि च, चन्द्रः सोमाभिमानी देवता ये वरुणम् उपजीवन्ति, तेषां दिवौकसां वरुणस्य चोपजीव्यः । नगानां वृक्षाणां ईशः । अङ्कुर-जननात् । प्रजानां प्रजनः, काम-जननात् । सोमं राजानम् अवसे, सोमेनादित्या बलिनः सोमेन पृथिवी मही, यत् त्वा देव प्रपिबन्ति तत आप्यायसे पुनः, प्र चन्द्रमास् तिरते दीर्घम् आयुः, सोम राजन् प्र ण आयूंषि तारीः इत्य्-आद्याः श्रुतयः ॥३४॥ (गोविन्दाचार्यः)

[^४०]:
    अन्तः समुद्रे पचतः इति तत्त्व-वादि-पाठः।

[^४१]:
    जाति-वेदा अग्निर् यस्य मुखं मुखात् जातः । मुखाद् इन्द्रश् चाग्निश् च इति श्रुतेः । कुतो जातः ? क्रिया-काण्ड-निमित्तं मथनादिना जन्म यस्य । समुद्रे उदरेऽन्तर् वैश्वानर-रूपेण स्थित्वा स्वाधीनान् अन्नादि-धातून् पचतो यस्याग्निर् मुखं स नः प्रसीदताम् । अत एवोक्तं—अहं वैश्वानरो भूत्वा प्राणिनां देहम् आश्रितः । प्राणापान-समायुक्तः पचाम्य् अन्नं चतुर्विधम् ॥ इति ॥ (गोविन्दाचार्यः)

[^४२]:
    निरुक्ति-साम्यात् । तथा हि समन्ताद् उद्रम् उदकम् अत्रेति समुद्रः । उदं रातीति चोदरम् ।  ननु किम् उददम् एव राति ? उक्तोत्तरम् एतत् । तापापनोदो भूयस्त्वम् अम्भसो वृत्तय इत्य् उक्तं हि । भूयस्त्वाच् चापाम् इति च भाष्यम्, त्र्य्-आत्मकत्वात् तु भूयस्त्वात् इति सूत्रे । प्राचुर्येण व्यपदेशो भवन्ति । अपि च उनत्तीति निरुक्त्या उद्रम् उदरम् इति च समानार्थं । तेन चोदरं समुद्र इति भवन्ति ॥ (गोविन्दाचार्यः)

[^४३]:
    द्वारं च मुक्तेर् अमृतस्य मृत्योः इति तत्त्व-वादि-पाठः।

[^४४]:
    तरणिः सूर्यः यस्य चक्षुष आसीत् । चक्षोः सूर्यो अजायत देवयानम् अर्चिर् आदि-मार्ग-देवता । त्रयी-सारः । वेद-मातुर् गायत्र्यास् तद्-अधिष्ठित-भगवत्-प्रतिपादकत्वात् । अत एव ब्रह्मणो नारायणस्य धिष्ण्यम् अधिष्ठानम् । यश् चासाव् आदित्ये, य आदित्ये तिष्ठन्, य एषोऽन्तर् आदित्ये इत्य्-आदेः । अत एव साक्षात्काराय सूर्य-मण्डलापावरणं प्रार्थ्यते, तत् त्वं पूषन्न् अपावृणु इति । वाजसनेय-प्रवर्तकत्वाच् च त्रयीमयः । अमृतस्य जातापरोक्षस्य मृत्योः संसारान् मुक्तेः द्वारम् । देवयानत्वाद् एव । अथवा अमृतस्य अमरण-रूपाया मुक्तेर् द्वारम् । मृत्योश् च द्वारम् उदयास्त-मयाभ्याम् आयुः-क्षय-हेतुत्वात् । एतादृश-सूर्याश्रय-चक्षुष्ट्वादि-महा-विभूतिः प्रसीदताम् ॥ (गोविन्दाचार्यः)

[^४५]:
    निर्वाणस् तु यस्य (ङ)

[^४६]:
    नृपेश्वर इति टीकानुसृत-पाठः।

[^४७]:
    वैवस्वत-मन्वन्तरे अनन्त्याख्येन गरुडेन ऊढः । रैवत-मन्वन्तरे तु सुपर्णाख्येन । तथा हि महाभारत-तात्पर्य-निर्णये—योऽनन्त-नामा गरुडस् तद्-अंसके । उत्पाट्य चैकेन करेण मन्दरो निधापितः ॥ इति ॥ (गोविन्दाचार्यः)

[^४८]:
    देवता-सेवकत्वात् (ग)

[^४९]:
    उपरि मन्दरोपरि सहस्र-बाहु-रूपेण, अधः कूर्म-रूपेण, आतम्नि देव-दैत्य-मध्ये सात्त्विक-राजस-शक्त्या, गोत्रे मन्दर-गिरौ दार्ढ्य-रूपेण, नेत्रे मन्थन-रज्जू-रूपि-वासुकौ तामस-शक्त्या प्रविशता परेण हरिणा । क्षोभितं नक्रानां चक्रं समूहो यस्मिन् ॥ (पुरि-दासः)

[^५०]:
    असह्य-वीर्यम् इति तत्त्व-वादि-पाठः।

[^५१]:
    दिशि दिशि अधश् च विसर्पत्, उपर्य् उत्सर्पत् । अरक्ष्यमाणाः श्री-शिव-महिम-दर्शनार्थं भगवता उदासीनीभावात् इति जीव-गोस्वामी । तदानीं भगवता तद्-अपेक्षणं स्व-भक्त-श्रेष्ठाय चन्द्रार्ध-मौलये तादृश-कीर्ति-प्रदानार्थम् इति ज्ञेयम् इति विश्वनाथ-चक्रवर्ती ॥ (गोविन्दाचार्यः)

[^५२]:
    पुरि-दास-संस्करणे इयं टीका ३१-साङ्ख्यक-श्लोके युक्ता ।

[^५३]:
    त्वम् एव सर्व-जगताम् ईश्वरः इति तत्त्व-वादि-पात्ःअः।

[^५४]:
    इतः परं—एतत् परं प्रवक्ष्यामः [भा।पु। ८.७.३५] इत्य् अन्तानि पद्यानि शिव-स्तुति-पराणि मूले पठ्यन्ते । तत्र तु मुख्यतो विष्णु-गुणा एवोच्यन्ते, यथास्मिन् श्लोके बन्ध-मोक्ष-प्रदत्वम् । तेन ज्ञायते शिवान्तर्यामी विष्णुर् अत्र स्तूयते । भाष्योदाहृत-प्रमाणेन चैतत् स्फुटम् । नियामके स्तुते नियम्यः प्रीयत इति शास्त्र-सम्प्रदायः । शिव एव च उत्तरत्र स्फुटम् एवं वक्ष्यति—प्रीते हरौ भगवति प्रीयेऽहं स-चराचरः [भा।पु। ८.७.४०] इति । तथा चैतानि पद्यानि विष्णौ सामस्त्येन शिवे च यथा-योगं व्याख्यातव्यानि । अत्र स्तोत्र-मध्ये सम्प्रति पद्यम् एकं पठ्यते—न ते गिरित्राखिल-लोक-पाल-विरिञ्च-वैकुण्ठ-सुरेन्द्र-गम्यम् । ज्योतिः परं यत्र रजस् तमश् च सत्त्वं न यद् ब्रह्म निरस्त-भेदम् ॥ [भा।पु। ८.७.३१] इति । अत्र रुद्र-महिमा ब्रह्म-विष्णुभ्याम् अप्य् अगम्य इति पठ्यते । व्याख्यातारस् तु यथा-कथा च व्याचक्षते । परं तु मूल-कोशे प्राचीने पद्यम् एवेदं न पठ्यते । तेन प्रक्षिप्तम् इत्य् एव सुवचम् इति भाति । यतोऽन्तर्यामि-परतयापि नेदं स्वरसम् । एते वयं यस्य वशे महात्मनः स्थिताः शकुन्ता इव सूत्र-यन्त्रिताः, तीर्थेन मूर्ध्नि विधृतेन शिवः शिवोऽभूत्, नाहं परायु ऋषयो न मरीच-मुख्याः इत्य्-आदि-स्व-वचन-विरुद्धं च ॥२२॥

[^५५]:
    तत्त्व-वादि-मते अयं श्लोकः प्रक्षिप्तः। ८.७.२२-श्लोकस्य गोविन्दाचार्य-कृत-पाद-टीका द्रष्टव्या।

[^५६]:
    अविदुः न ज्ञातवन्तः

[^५७]:
    अयं श्लोकः पाण्डेयस्य संस्करणे नास्ति।

[^५८]:
    नूनं तपो यत्र न मन्यु-निग्रहः इति तत्त्व-वादि-पाठः। 

[^५९]:
    यत्र रुद्रादौ तपस् तत्र न मन्यु-निग्रहः । दश-कल्पं तपश् चीर्णं रुद्रेण इति स्मरणात् । चण्डकोपास् तपस्विनश् चात्र गृह्यन्ते । ज्ञानं क्वचित् वायौ । ज्ञाने विरागे इत्य्-आदि-स्मरणात् । तद् अपि न त्रिगुण-सङ्ग-वर्जितम् । आधिकारिकत्वाद् वायोः । ज्ञानिनो मुनयश् चात्र गृह्यन्ते । कश्चिन् महान् इति महत्-तत्त्व-मानिनं ब्रह्माणं कटाक्षयति । तस्य न काम-निर्जयः । स्वां दुहितरम् अभ्यध्यायत् इति चरणारविन्दाद् इति परिहसति । यः परतो व्यपाश्रयः परैर् भ्रष्टैश्वर्यः वारं वारं पुनस् तल्-लब्धौइ च परापेक्ष इन्द्रादिः स ईश्वरः किम् ? ॥२१॥

[^६०]:
    यस्य… ईश्वरः ? इत्य् अंशः रस-वर्षि-दासानुसृत-संस्करणे नास्ति। तद् वाक्यं प्रीति-सन्दर्भे “विवक्षितम्” इति परतः।

[^६१]:
    तस्य इति तत्त्ववादि-पात्ःअः।

[^६२]:
    तस्य इति तत्त्ववादि-पाठः। “यस् तु” इति तेषां पाठान्तरम्।

[^६३]:
    क्वचिद् यमादौ धर्मोऽस्ति । धर्म-देवता हि सः । किन्तु न तस्य भूत-सौहृदम्, मृत्यु-देवतात्वात् । क्वचिद् भूताम्भिमानिषु वरुणादिषु त्यागः । स्वाभिमतानि भूतानि प्रजाभ्यो विसृजन्ति हि ते । किन्तु स त्यागस् तस्य न मुक्ति-कारणम् । मुक्ति-कारणापरोक्षोत्तर-कालीन-प्रारब्ध-भोगात्मकत्वात् । सोऽपि प्रारब्ध-निर्बद्ध एवेति यावत् । येऽपि फलापेक्षया त्यजन्ति, तेऽप्य् अत्र सङ्गृह्यन्ते । क्षत्रिओत्तमादेः पुंसः वीर्यम् अस्ति । तद् अप्य् अज-वेगेन निष्कृतं परिहृतं न भवति । कियताचित् कालेन विनश्यति । अतो नहि मुकुन्दाद् द्वितीयो गुण-सङ्ग-वर्जितः ॥२२॥

[^६४]:
    धर्म इति… भवतीति पर्यन्तं रस-वर्षि-दासानुसृत-संस्करणे नास्ति। अजवेगेति इति तत्र पाठान्तरम्।

[^६५]:
    क्वचिद् असुरादौ चिरम् आयुः स्यात्, किं तु न तत्र मङ्गलं शीलम्, दुर्वृत्तत्वात् । क्वचिच् च सात्त्विके शील-मङ्गलं स्यात्, अपि तु तस्यायुषो विषये न किञ्चिन् निश्चयेन वेदितुं शक्यम् । यत्रोभयं शीलम् आयुश् च मार्कण्डेयादिषु, सोऽप्य् अमङ्गलः, बद्धत्वात् । अतो नित्य-मुक्तो भगवान् एव सुमङ्गलः कश्चन, स काङ्क्षते च माम्, नित्यावियोगिनीत्वात् । अथ न काङ्क्षते च माम्, आप्त-कामत्वात् ॥२३॥

[^६६]:
    गुणातिक्रमणानन्त-गुणत्वात् (ङ)

[^६७]:
    परमानन्द-रूपांश-शक्त्या (ग,घ)

[^६८]:
    स (ङ)

[^६९]:
    एवं विमृश्याव्यभिचारि-सद्-गुणं पदं निजैकाश्रयि-सद्-गुणाश्रयम् इति तत्त्व-वादि-पाठः।

[^७०]:
    एवं विमृश्य मिमर्श-पूर्वकं सुरेषु दोषान् उक्त्वा तान् विहाय स्वस्य पदं नित्याश्रयं मुकुन्दम् एव वरं वव्रे । कीदृशम् ? अनन्य-साधारण-सद्-गुणम् । निजा आत्मीयाः । एकाश्रयिणः अनन्य-भक्ताः । अथवा निजः स्वयम् एव केवलम् आश्रय एषाम् इति तादृशा ये सात्त्विकाः, तेषाम् आश्रयः । एतेन स्वस्यापि स एवैकाश्रय इति सूचयति ॥२४॥ (गोविन्दाचार्यः)

[^७१]:
    भागवत ३.१५.२१ पद्यस्य टीका द्रष्टव्या।

[^७२]:
    चामृताहृतम् इति तत्त्व-वादि-पाठः।

[^७३]:
    अमृत-रूपम् आहृतम् आहारो यस्मिन् तं कलशम् । अमृतम् आहृतं सङ्गृहीतं यत्रेति वा ॥ ननु किम् इति दैत्य-बलम् अनिगृह्य बलात्कृत इव कलशं तेभ्यो ददौ ? आह—तेषां सत्याच् चालनार्थं । असुराणां विषये तान् निग्रहीतुं समर्थोऽपि ॥३५॥ (गोविन्दाचार्यः)

[^७४]:
    पुरुषस्य… एवेति इति रसवर्षि-दासानुसृत-पुस्तके नास्ति।

[^७५]:
    ओन्ल्य् थे लस्त् परग्रफ्।

[^७६]:
    बार्ह-चामरैः पिच्छ-विरचित-चामरैर् इति वा। (पाण्डेयः)

[^७७]:
    इभारि-वाहः सिंह-वाहनः कालनेमिः । त्र्यधीशो भगवान् तत्-प्रहितेनैव शूलेन तम् अरिं स-सिंहम् अहनत् ॥५६॥ (गोविन्दाचार्यः)

[^७८]:
    युधि देव-वर्य- इति तत्त्व-वादि-पाठः।

[^७९]:
    आगत्य इति पाठान्तरम्।

[^८०]:
    अतिबलौ माली सुमामी च यदा चक्रेण कृत्त-शिरसाव् अथ माल्यवान् गरुडं गदयाहन् । सा यावद् गरुडे निपतति, ततः पूर्वं एव तस्यारेः शिरः अरिणा चक्रेणाच्छिनत् ॥५७॥ (गोविन्दाचार्यः)

[^८१]:
    ननु दशमाध्याये श्रूयते—तत्राविनष्टावयवान् विद्यमान-शिरोधरान् । उशना जीवयाम् आस संजीवन्या स्व-विद्यया ॥ [भा।पु। ८.११.४७] इति । तेन भगवत्-कृतं तेषां हननं व्यर्थम् एव जातम् ? आह—कालनेम्य्-आदयः सर्वे । न व्यर्थम् । भगवद्-इच्छानुगुणम् एवोशना जीवयामास । यतः पुनर् वैवस्वतेऽन्तरे समुद्र-मथने ते पुनर् युद्धायागच्छेयुः । तत्र च पुनस् तान् हन्याम् । अपेक्षितं चैतत् तेषां पाप-वृद्ध्य्-अर्थम् इति भगवद्-इच्छा । अपि च स कालनेमिः पुनर् द्वापरे कंसो जातः । पातितश् च पुनस् तेनैव कृष्ण-रूपेण ॥ (गोविन्दाचार्यः)

[^८२]:
    भारैर् (ङ)

[^८३]:
    गृहात् (ख)

[^८४]:
    व्रीडा + स्फुट-, व्रीडा + अस्फुट- वा।

[^८५]:
    यावत्-सन्दर्भे तावद् एव (घ)

[^८६]:
    तादृशानाम् अयोग्यम् (ङ)

[^८७]:
    विचारितं (ग)

[^८८]:
    विभूम्ने (ङ)

[^८९]:
    तदा इति भगवत्-सन्दर्भः

[^९०]:
    वैषम्यादिकं इति भगवत्-सन्दर्भः।

[^९१]:
    प्रपञ्चनीयः इति भगवत्-सन्दर्भः।

[^९२]:
    सर्वाराध्याराध्योऽपि (क)

[^९३]:
    ननु बलिर् विष्णु-भक्तः । स कथं तस्मिन् भीतिं वैरं च पश्यति, भीतं ब्रह्म-तनुं रिपुम् इति ? आह—बलिर् अप्य् असुरावेशात् । यद्यपीदं तात्पर्य-वचनं, नैतच् छ्लोक-मात्र-व्याख्यानाय प्रवृत्तम्, किन्तु आ-दशमाध्यायाद् एकविंश-पर्यन्तम् अध्याय-निकाय-गत-प्रमेय-विवरणम् । अत एवैतद्-अन्ते प्राचीन-कोशेष्व् अध्याय-पूर्तिर् न पठ्यते । तथा हि—बलिर् देवैः सह युद्धं चकारेति दशमे चतुर्दशे चाध्याये श्रूयते । तत् कथं विष्णु-भक्तो विष्णु-भक्तैः सह युद्धं चकार ? आह—बलिर् अप्य् असुरावेशात् । तेनाध्याय-द्वयं व्याख्यातम् । दशम एव चाध्याये बल्यादीन् दैत्यान् वञ्चयित्वा विष्णुर् देवान् अमृतं पाययामासेत्य् उच्यते । येन सम्मोहिता दैत्याः पायिताश् चामृतं सुराः [भा।पु। ८.१२.१३] इत्य् एकादशे रुद्र-वचनं च । तत् कथं विष्णुः स्व-भक्ताय नामृतं ददौ ? आह—बलिर् अप्य् असुरावेशात् । तद् एवम् अध्याय-द्वयं व्याख्यातम् । द्वादशे चाध्याये बलेर् बन्धः श्रूयते, योऽसौ भगवता बद्धः प्रीतेन सुतले पुनः [भा।पु। ८.१३.१४] इति । यदि प्रीतः कथं बबन्ध ? नहि, बन्धः प्रीति-लिङ्गम् । अत एव चतुर्दशे—बलेः पद-त्रयं भूमेः कस्माद् धरिर् अयाचत । भूतेश्वरः कृपण-वल् लब्धार्थोऽपि बबन्ध तम् ॥ [भा।पु। ८.१५.१] इति परीक्षिद् अप्य् आक्षिपतीव । न ह्य् अनागसो बन्धनं युक्तम् इति । आह—बलिर् अप्य् असुरावेशात् । एतेनासुरावेश-फलं बन्धनम् इत्य् अध्याय-द्वयं विवृतम् । एतेनैव, बबन्ध वारुणैः पाशैर् बलिं सूत्येऽहनि क्रतोः [भा।पु। ८.२१.२६] इति गरुड-कृतं बलि-बन्धनं च व्याख्यातम् । तथा चतुर्दशेऽध्याये, प्रह्लादम् आमन्त्र्य नमश्चकार [भा।पु। ८.१५.७] इति प्रह्लादानुमत एव बलिर् देवान् जिगायेति श्रूयते । किं प्रह्लादोऽप्य् असुरावेशात् स्व-पौत्रस्य देव-विजयम् अन्वमन्यत ? नेत्य् आह—प्रह्लादो नित्य-भक्तिमान् । न हि नित्य-भक्तस्य प्रह्लादस्य देव-विजयोऽभिमतः । किन्तु बलेर् असुरावेशं भाविनं च भगवत्-सङ्कल्पं विज्ञाय, तूष्णीम्भाव एवानुमतिर् नाम । तथा विंशेऽध्याये—अथाहम् अप्य् आत्म-रिपोस् तवान्तिकं दैवेन नीतः प्रसभं त्याजित-श्रीः [भा।पु। ८.२२.११] इति प्रह्लादवद् अहम् अपि रिपोर् अपि तव पाद-पद्मं प्रपद्य इति बलिर् आह । किं तर्हि प्रह्लादोऽपि नरसिंहं रिपुम् एव मन्यमानो भयाद् एव शरणम् इयाय ? नेत्य् आह—प्रह्लादो नित्य-भक्तिमान् । किं तर्हि विष्णु-महिमानं जानन्न् अपि बलिस् तं रिपुत्वेन गणयति ? आह—बलिर् अप्य् असुरावेशात् स्तुवन्न् अपि जनार्दनम् । आक्षिपत्य् अन्तरा क्वापि । तथा हि भगवतैव स्फुटम् उक्तं विंशाध्यायान्ते—तत्र दानव-दैत्यानां सङ्गात् ते भाव आसुरः । दृष्ट्वा मद्-अनुभावं वै सद्यः कुण्ठो विनङ्क्ष्यति ॥ [भा।पु। ८.२२.३६] इति । तद् एतद् अपि ब्रह्माण्ड-वचनेन समाख्यातं भगवत्-पादेन । तद् एवं बलि-सम्बद्धं कथा-जातम् एकेनैव श्लोकेन व्याचख्याव् इत्य् अपूर्वं कौशलं गुरुतमाग्रण्यो भगवतो भाष्य-कारस्य ॥ (गोविन्दाचार्यः)

[^९४]:
    दिशन्त्य् एवेत्य् अर्थः (ग, घ)

[^९५]:
    निरूपयमाणेन

[^९६]:
    एषां तादृशं (ङ)

[^९७]:
    अनुसङ्कीर्तनं

[^९८]:
    सा शफरी मत्स्य-रूपी भगवान्। 

[^९९]:
    याचयामास ययाचे । परतन्त्रस्यैव हि याचनं युक्तम् । न भगवत इति द्योतयितुम् इव णिच्-प्रयोगः ॥ (गोविन्दाचार्यः)

[^१००]:
    विवृतं इति। स तु यद्यपि इति भगवत्-सन्दर्भे।

[^१०१]:
    -अनुभवे इति भगवत्-सन्दर्भे।

[^१०२]:
    अतो वाऽकिञ्चित्-करा इति पुरी-दास-सम्मत-पाठः।

[^१०३]:
    त्वद्-अभिज्ञानां

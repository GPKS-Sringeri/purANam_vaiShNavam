+++
title = "05"
+++



## śrīmad-bhāgavata-mahā-purāṇam

**pañcamaḥ skandhaḥ, sampūrṇaḥ**


**atha pañcamaḥ skandhaḥ **

(5.1)


### atha prathamo’dhyāyaḥ


## priyavrata-vijaye

**|| 5.1.1 ||**

**rājovāca—**


    **priyavrato bhāgavata ātmārāmaḥ kathaṁ mune |**


    **gṛhe**[^1]**’ramata yan-mūlaḥ karma-bandhaḥ parābhavaḥ ||**

**śrīdharaḥ : **śrī-gaṇeśāya namaḥ | namaḥ śrīmat-paramahaṁsāsvādita-caraṇa-kamala-cin-makarandāya bhakta-jana-mānasa-nivāsāya śrī-rāmacandrāya || 

athātaḥ pañcama-skandha-vyākhyāneka-viśeṣavān |

priyavratānvayo yatra sa-prapañcaḥ prapañcyate ||

ṣaḍ-viṁśatyādhunādhyāyaiḥ pañcame sthānam īryate |

loka-dvīpādi-maryādā pālanākhyam anekadhā ||

pṛthivy-upary-adho-lokair maryādā trividhā matā |

punaś caikaikaśas teṣu maryādā bahudhā matā ||

bhuvi dvīpādi-maryādāḥ pālyante rājabhiḥ pṛthak |

bhūmer upari devādyais tataś cādho’surādibhiḥ ||

tatrādhyāyais tu viṁśatyā priyavrata-puraḥ-saraiḥ |

bhuvi dvīpādi-maryādāḥ pālitā iti varṇyate ||

tribhiḥ sūryādibhir jyotiś cakrādiṣv iti kīrtyate |

atalādiṣu daityādyaiḥ pālanaṁ ca tatas tribhiḥ ||

tatra tu prathame’dhyāye jñānino rājya-nirvṛtiḥ |

punaś ca jñāna-niṣṭheti priyavrata-kathādbhutā ||


    vaṁśaḥ priyavratasyāpi nibodha nṛpa-sattama | 


    yo nāradād ātma-vidyām adhigamya punar mahīm | 


    bhuktvā vibhajya putrebhya aiśvaraṁ samagāt padam || [bhā.pu. 4.31.26-27]

iti pūrva-skandhānte priyavratasya prathamam ātma-vidyā, tato gṛhāśramaḥ, tataḥ sarva-saṅga-tyāgena mokṣa ity uktam | tatra vismitaḥ pṛcchati | **priyavrato bhāgavato**’ta eva **ātmārāmo gṛhe** **katham aramata** ? nanu ramatāṁ ko doṣaḥ ? iti cet, ata āha | **karmaṇāṁ bandhaḥ parābhavaś** ca svarūpa-tiraskāro **yan-mūlo** bhavati, yad gṛhaṁ mūlaṁ kāraṇaṁ yasya ||1||

**krama-sandarbhaḥ : **

pañcama-krama-sandarbhe sandarbhāṇāṁ samāhṛtiḥ |

kriyate yan-nideśena sa me’nanya-gater gatiḥ ||

atha pañcama-skandhasya krama-sandarbhaḥ—


    svāmi-pādair na yad vyaktaṁ yad vyaktaṁ cāsphuṭaṁ kvacit |


    tatra tatraiva lekhyo’yaṁ sandarbhaḥ krama-nāmakaḥ ||


    vaiṣṇavāparitoṣaḥ syād yatra yatra tatas tataḥ |


    lekhyaṁ vaiṣṇava-siddhānta-dākṣiṇyenaiva kiñcana ||

**bhāgavata ātmārāma** iti bhavad-ādivad ātmārāmeṣv api bhāgavata ity arthaḥ | ata evāgre’py asya mukhyaṁ bhāgavatatvam evānuvadiṣyate, na tu gauṇam ātmārāmatvam | tataś cātmārāmatve’pi gṛhārāmatvaṁ na sambhavati, kutastarāṁ bhāgavatatve’pīty āha—**kathaṁ** **muna** iti | tataś ca sutarāṁ mokṣo’pi na sambhavatīty āha—**yan-mūla** iti | **karmaṇāṁ bandhaḥ parābhavaś** ca svarūpa-tiraskāro yato bhavati, yad **gṛhaṁ mūlaṁ** yasya ||1||

**viśvanāthaḥ : **

praṇamya śrī-guruṁ bhūyaḥ śrī-kṛṣṇaṁ karuṇārṇavam |

lokanāthaṁ jagac-cakṣuḥ śrī-śukaṁ tam upāśraye ||

gopa-rāmā-jana-prāṇa-preyase’tiprabhuṣṇave |

tadīya-priya-dāsyāya māṁ madīyam ahaṁ dade ||

tribhiḥ priyavratāgnīdhra-nābhīnāṁ caritaṁ kramāt |

ārṣabhaṁ tribhir adhyāyair bharatasya tathāṣṭabhiḥ ||

gayopākhyānam ekena caturbhir jambu-saṁjñitaḥ | 

dvīpo nirūpyate dvīpāntara-śaila-nagādikam ||

ekena jyotiścakrādi dvābhyām dhruva-padaṁ tataḥ |

ekena dvābhyām sūryādha āśeṣa-sthānam ucyate ||

ekena narakaṁ caiva pañcama-skandha-saṅgrahaḥ ||

tatra sthānaṁ tac ca devādibhiḥ pālanam ucyate |

devāsura-narādīnām ūrdhvādho-madhya-vartinām ||

tatra tu prathame brahma-giraṁ sammānayan vyadhāt |

rājyaṁ priyavrataḥ paścād virajyāvāpa mādhavam ||


    vaṁśaḥ priyavratasyāpi nibodha nṛpa-sattama | 


    yo nāradād ātma-vidyām adhigamya punar mahīma | 


    bhuktvā vibhajya putrebhya aiśvaraṁ samagāt padam || [bhā.pu. 4.31.26-27]

iti pūrva-skandhānte priyavratasya prathamam ātmārāmatvaṁ tato viṣaya-bhoga iti śrutvā vismitaḥ pṛcchati—priyavrata iti | **bhāgavata** ity **ātmārāmatve**’pi bhavān ivātiviśīṣṭa ity arthaḥ | **yan-mūlaḥ** gṛhāsakti-hetukaḥ **karma-bandho** bhavati, sa ca śuddhaḥ śuddha-jīvasya tasya parābhava-pradatvāt **parābhavaḥ** ||1||

—o)0(o—

**|| 5.1.2 || **


    **na nūnaṁ mukta-saṅgānāṁ tādṛśānāṁ dvijarṣabha |**


    **gṛheṣv abhiniveśo’yaṁ puṁsāṁ bhavitum arhati ||**

**śrīdharaḥ : **gṛheṣu ratiś ca tatrābhiniveśāt syāt, sa ca bhāgavatānām ātmārāmāṇāṁ na sambhavatīty āha—na nūnam iti ||2||

**krama-sandarbhaḥ : **tad eva spaṣṭayati—na nūnam ity-ādi ||2||

**viśvanāthaḥ : **bhāgavatatve saty anyatrāsaktir na sambhavatīty āha—na nūnam iti ||2||

—o)0(o—

**|| 5.1.3 || **


    **mahatāṁ khalu viprarṣe uttamaśloka-pādayoḥ |**


    **chāyā-nirvṛta-cittānāṁ na kuṭumbe spṛhā-matiḥ ||**

**śrīdharaḥ : **gṛhāsaktir hi kuṭumbādi-spṛhayā bhavati, sā ca teṣāṁ nāstīty āha—mahatām iti | **uttama-śloka-pādayoś chāyā** kāmādi-santāpa-hāriṇī **tayā nirvṛtaṁ cittaṁ** yeṣāṁ **spṛhā**-yuktā **matir nāsti** ||3||

**krama-sandarbhaḥ : chāyā** āśrayaḥ kāntir vā | **spṛhā** tāvan **nāsty** eva | **matis** tad-anusandhānaṁ ca nāstīty arthaḥ ||3||

**viśvanāthaḥ : **bhagavaty āsakter hetum āha—mahatām iti | **chāyā** saṁsāra-santāpa-nivartikā tayeti yeṣāṁ **cittaṁ** sadā bhagavac-caraṇānugāmīti dhyāna-yukto bhavati | **spṛhā **saiva **amatir** ajñānam ||3||

—o)0(o—

**|| 5.1.4 || **


    **saṁśayo’yaṁ mahān brahman dārāgāra-sutādiṣu |**


    **saktasya yat siddhir abhūt kṛṣṇe ca matir acyutā ||**

**śrīdharaḥ : **dārādy-āsaktasya tu mokṣaḥ śrī-kṛṣṇe’skhalitā matiś cābhūd iti yad ayaṁ ca mahān saṁśaya ity āha—saṁśaya iti ||4||

**krama-sandarbhaḥ : siddhir** bhagavat-sāmīpyādi-rūpā | na kevalaṁ tasyām eva saṁśayaḥ, api tu tat-sādhana-rūpāyāṁ tādṛśa-tan-matāv apīty āha—kṛṣṇe ceti ||4||

**viśvanāthaḥ : **bhavatu vā kathañcid aparādha-vaśāt, kintu tatrāpi tasya siddhiḥ kṛṣṇāsaktiś ca na cyuteti katham ? ||4||

—o)0(o—

**|| 5.1.5||**

**śrī-śuka uvāca—**

**bāḍham uktaṁ bhagavata uttamaślokasya śrīmac-caraṇāravinda-makaranda-rasa āveśita-cetaso bhāgavata-paramahaṁsa-dayita-kathāṁ kiñcid-antarāya-vihatāṁ svāṁ śivatamāṁ padavīṁ na prāyeṇa hinvanti.**

**śrīdharaḥ : **aṅgīkṛtya pariharati—bāḍham iti | **bāḍham** abhiniveśādikaṁ nāstīti satyam eva, tathāpi vighna-vaśena teṣāṁ pravṛttiḥ pūrvābhyāsa-balena punar nivṛttiś ca saṅgacchata ity āha—**bhagavataḥ** **śrīmac-caraṇāravinda-makaranda**-rūpo yo **rasas** tasminn **āveśitaṁ ceto** yais te’pi **kenacid antarāyeṇa** vighnena **vihatām** api **svāṁ** **śivatamāṁ padavīṁ** mārgaṁ na **hinvanti**, na tyajanti | kām ? **bhāgavatā** eva **paramahāṁsās** teṣāṁ **dayitasya** priyasya śrī-vāsudevasya **kathām** ||5||

**krama-sandarbhaḥ : **bhāgavatā ye paramahaṁsā iti pūrvavat | **śivatamām antarāyeṣv** api bhagavac-citta-tāpādanena parama-kalyāṇa-rūpām ity arthaḥ ||5|| [prīti-sandarbha 77]

**viśvanāthaḥ : **aṅgīkṛtya pariharati—**bāḍham** iti | ātmārāmasya gṛhārāmatā, gṛhāsaktasya ca kṛṣṇāsaktir ity ubhe na sambhavata iti satyam eva, tad apy atimahatāṁ durvitarkya-caritānāṁ kāpi kādācitkī viṣayāsaktis tvayā na viśvasanīyety āha—bhagavata iti | **āveśita-cetaso** janā bhāgavatī bhagavataḥ sambandhinī cāsau **paramahaṁsānāṁ dayitā** priyatamā ca yā **kathā**, tāṁ **kiñcin**-mātreṇa **antarāyeṇa** vighnena **vihatāṁ** sthagitīkṛtāṁ **na** **prāyeṇa** **hinvanti** na tyajanti | kīdṛśīṁ ? **svāṁ śivatamāṁ padavīm** iti tat-kathaiva bhaktānāṁ padavī sukha-mayaṁ vartma, tayaiva gamyo bhagavān ity arthaḥ |

nanu, 


    tvayābhiguptā vicaranti nirbhayā 


    vināyakānīkapa-mūrdhasu prabho || [bhā.pu. 10.2.33] 

ity-ādy-ukter bhaktānām antarāyo nāsty eva ? satyaṁ, kāla-karmādi-hetuko’sau nāsty eva | kintv antarāyo hi bhaktānāṁ dvividhaḥ, mahad-aparādha-hetuko bhagavad-icchā-hetukaś ca | tatra mahad-aparādho hi samucita-kaṣṭa-bhogena cira-kālata eva, tasyaiva mahataḥ kṛpayā sadya eva ca śāmyati | yathā dvividādīnāṁ rahūgaṇādīnāṁ ca | bhagavad-icchā ca sva-bhakta-sadācāra-śikṣaṇārthā | tad-uttho vighnas tu prema-vardhanārtha eva, yathā bharatādīnām | tatra priyavratasyāparādhābhāvād bhagavad-icchā-nibandhana eva vighno’yam | tatra guṇa-buddhyāpi bhaktaiḥ kvāpi mamatā na kartavyeti yathā bharatasya mṛga-poṣaṇa-pradarśanayā sva-bhaktā bhagavatā śikṣitāḥ, tathā mahad-ājñā hi bhakty-anupayoginy api bhaktaiḥ pratipālanīyaiveti priyavrata-kartṛka-brahmājñā-pratipālana-pradarśanayā śikṣitā iti jñeyam ||5|| 

—o)0(o—

**|| 5.1.6 ||**


    **yarhi vāva ha rājan sa rāja-putraḥ priyavrataḥ parama-bhāgavato **


    **nāradasya caraṇopasevayāñjasāvagata-paramārtha-satattvo **


    **brahma-satreṇa dīkṣiṣyamāṇo’vani-tala-paripālanāya**


    **āmnāta-pravara-guṇa-gaṇaikānta-bhājanatayā sva-pitropāmantrito bhagavati vāsudeva evāvyavadhāna-samādhi-yogena **


    **samāveśita-sakala-kāraka-kriyā-kalāpo naivābhyanandat, **


    **yadyapi tad apratyāmnātavyaṁ tad-adhikaraṇa **


    **ātmano’nyasmād asato’pi parābhavam anvīkṣamāṇaḥ |**

**śrīdharaḥ : **priyavratasya brahmājñaivāntarāya-rūpā babhūveti sa-prasaṅgam āha—yarhīty-ādinā, vimukta-saṅgaḥ prakṛtiṁ bhajasva [bhā.pu. 5.1.19] ity-antena | **yarhi vāva ha** yadā hi | vāveti prasiddhy-ādau, ha iti ca | sa **sva-pitrā** manunā’**vani-tala-paripālanāyopāmantrito** niyukto **naivābhyanandan** naicchat | **atha ha** tadaiva** bhagavān adi-devo brahmā sva-bhavanād avatatāra **[7] ity anvayaḥ | 

upāmantraṇe hetuḥ—**āmnātā** rājñāṁ śāstreṇoktā ye **pravarāḥ** śreṣṭhā **guṇasyaikānta-bhājanatayā** niyatāśrayatvena | 

anicchāyāṁ hetuḥ—**paramārtha-sa-tattvam** ātma-yāthātmyam avagataṁ tad yena sa tathā | ato **brahma-satreṇa** ātma-dhyānena kāryeṇa **dīkṣiṣyamāṇo** niyamaṁ grahīṣyan | prāg api **vāsudeva** eva **nirantara-samādhi-yogena** cittaikāgryeṇa **samāveśitaḥ** samarpitaḥ **sakala**-**kārakāṇām** indriyāṇāṁ yāḥ **kriyās** tāsāṁ **kalāpo** yena saḥ | yadyapi tat pitroktaṁ na [**apratyāmnātavyaṁ**] pratyākhyeyaṁ, tathāpi tad-**adhikaraṇe** rājyādhikāre’**sato’pi** mithyā-bhūtād api rājya-prapañcād **ātmanaḥ parābhavam** [**anvīkṣamāṇaḥ**] ālocayan **nābhyanandat** ||6||

**krama-sandarbhaḥ : rāja-putra** iti nava-vayastvaṁ jñāpitam | tatra svabhāvata eva **parama-bhāgavataḥ** | tato **nāradasya** ity-ādi | tato **bhagavati vāsudeva** ity-ādi | tato **brahma-satreṇa** ity-ādi | tato’**vani-tala-paripālanāya** ity-ādi | tato **naivābhyanandad** iti yojyam | tatra **paramārtha-sa-tattvaṁ** bhagavat-tattvam | **kārakāṇi** svābhāvikendriya-ceṣṭāḥ | **kriyā-kalāpāś** ca śāstroktāḥ | teṣāṁ **samarpaṇaṁ** ca—yat karoṣi yad aśnāsi [gītā 9.21] ity-ādinā, brahmārpaṇaṁ brahma-haviḥ [gītā 4.24] ity-ādinā ca śrī-gītokta-prakāreṇa jñeyam | brahma-satreṇety ataḥ paraṁ bhagavat-tattva-mātraṁ parasparaṁ vicārayitavyam | nānyat kim api kartavyam iti saṅkalpena **dīkṣiṣyamāṇo** niyamaṁ kartum udyata ity arthaḥ ||6||

**viśvanāthaḥ : **priyavratasyātmārāmatvam autpattikam eva śrī-nārada-kṛpayā parama-bhāgavatatvaṁ śrī-brahmājñayā gārhasthyaṁ cāha—yarhīty-ādinā | **vāva** ity evārthe | **yarhy** eva **priyavrataḥ** **sva-pitrā avani-tala-paripālanāya upāmantrito** niyukto’pi, tan **naivābhyanandat**, tadā **brahmā sva-bhavanād avatatāra** [7] ity anvayaḥ | 

**añjasā** śīghraṁ **sa-tattvaṁ** **brahma-satreṇa** ātma-dhyānena **dīkṣiṣyamāṇo** dīkṣāṁ prāpsyan, ataḥ paraṁ sac-cid-ānanda-mātraṁ yad vastu tad evānubhavanīyaṁ, na tu prākṛtaṁ kim apīti saṅkalpena niyamaṁ kartum udyata ity arthaḥ | tat-kṣaṇa eva **pitrā** manunā **āmnātā** rājñāṁ śāstreṇoktā ye **pravarā guṇās** teṣāṁ **gaṇasya ekānta-bhājanatayā** niyatāśrayatvena hetunā | "he priyavrata ! samprati tvam avaniṁ pālaya" ity upāmantritas tais tan nābhyanandat svasyābhadram amanyateti naicchad ity arthaḥ | kutaḥ ? **bhagavati avyavadhāna-samādhi-yogena** nirantara-cittaikāgryeṇa samyag niveśitaḥ **sakalānāṁ kārakāṇām** indriyāṇāṁ vyāpāra-samūho yena saḥ | **yadyapi** tat pitroktam **apratyāmnātavyam** apratyākhyeyaṁ, tad api nāhaṁ rājyaṁ karomīti pratyākhyātavān evety arthaḥ | 

kutaḥ ? **tad-adhikaraṇe** rājyādhikāre **ātmanaḥ** svasya aṁśato’sādhu-bhūtād api kāma-krodhādeḥ sakāśāt **parābhavaṁ** paryālocayan ||6||

—o)0(o—

**|| 5.1.7 ||**


    **atha ha bhagavān ādi-deva etasya guṇa-visargasya **


    **paribṛṁhaṇānudhyāna-vyavasita-sakala-jagad-abhiprāya **


    **ātma-yonir akhila-nigama-nija-gaṇa-pariveṣṭitaḥ **


    **sva-bhavanād avatatāra.**

**śrīdharaḥ : guṇa-visargasya** guṇa-sṛṣṭeḥ **paribṛṁhaṇaṁ** samṛddhis tad**-anucintayā vyavasitaḥ sakala-jagatām abhiprāyo** yena saḥ | yathā rājñā carair maṇḍaleśvarāṇām abhiprāyo niścīyate, tadvat | **akhilair nigamair** mūrtimadbhir vedair **nija-gaṇaiś** ca marīcy-ādibhiḥ **parivṛtaḥ satya-lokād avatīrṇaḥ** ||7||

**krama-sandarbhaḥ : _na vyākhyātam._**

**viśvanāthaḥ : atha ha** tataś ca **ādi-devo **brahmā **guṇa-visargasya** jagat-sṛṣṭeḥ **paribṛṁhaṇaṁ** samṛddhis **tad-anucintayā vyavasitaḥ sakala-jagatām abhiprāyo** yena saḥ | yathā rājñā cārair maṇḍaleśvarāṇām abhiprāyo niścīyate, tadvat | **akhilair nigamair** mūrtimadbhir vedair **nija-gaṇaiś** ca marīcy-ādibhiḥ **parivṛta** iti priyavrataṁ pratyupadeṣṭavye dharme pramāṇīkaraṇārthaṁ **satya-lokād avatīrṇo** bhū-talam iti śeṣaḥ | 

tatra priyavrataṁ bālyam ārabhyaiva viraktaṁ gṛhān nirvidya vana eva kṛta-vāsaṁ jñātvā, tad-ājñayā kaniṣṭho’py uttānapādo rājyaṁ cakāra | tad-vaṁśyāś ca pracetaḥ-paryantā yathā-samayaṁ rājyaṁ cakruḥ | evaṁ ca svāyambhuva-manvantarasyārdhād apy adhikaḥ kālo gacchati sma | prācetaso dakṣas tu svāyambhuve manvantara eva labdha-janmā paurvabhavikaiśvarya-kāmanayā tapase jagāma, tataś cārājakaṁ vīkṣya manur upāyāntaram anālocya viraktam api priyavrataṁ vanād āninīṣann apy ānetuṁ yadā na śaśāka, tadā brahmaivāgatya priyavrataṁ rājye pravartayāmāsa | tataś ca prathama-manvantara-paryantaṁ krameṇa priyavratasya tad-vaṁśyānāṁ rājñāṁ cādhikāraḥ, tṛtīya-caturtha-pañcama-manūnām uttama-tāmasa-raivatānāṁ priyavrata-putratvāt dvitīya-manoḥ svārociṣasyāpi tad-antaḥ-pātāt | tat-tan-manu-putra-pautrādyās tu praiyavratā eva rājye khaṇḍa-maṇḍaleśvara-rūpā rājāno babhūvuḥ | 

tataś ca ṣaṣṭhasya cākṣuṣa-manvantarasyārambhe tapaso nivṛttena dakṣeṇa prajā-sṛṣṭis tatraiva tasya sāmrājyaṁ ca | yad uktaṁ—


    cākṣuṣe tv antare prāpte prāk-sarge kāla-vidrute |


    yaḥ sasarja prajā iṣṭāḥ sa dakṣo daiva-coditaḥ || [bhā.pu. 4.30.49] iti |

cākṣuṣasya manor uttānapāda-vaṁśyatvāt tan-manvantara-paryantam eva svāyambhuva-manor adhikāra iti jñeyam ||7||

—o)0(o—

**|| 5.1.8 ||**


    **sa tatra tatra gagana-tala uḍu-patir iva vimānāvalibhir **


    **anupatham amara-parivṛḍhair abhipūjyamānaḥ **


    **pathi pathi ca varūthaśaḥ **


    **siddha-gandharva-sādhya-cāraṇa-muni-gaṇair upagīyamāno **


    **gandha-mādana-droṇīm avabhāsayann upasasarpa.**

**śrīdharaḥ : **sa ca brahmā **tatra tatra uḍu-patiś** candra **iva** prakāśamāno **gandhamādanasya droṇīṁ** darīm **avabhāsayann** **upasasarpa** ity anvayaḥ | **amara-parivṛḍhaiḥ** devendrādibhiḥ ||8||

**krama-sandarbhaḥ : _na vyākhyātam._**

**viśvanāthaḥ : **bhū-talaṁ prati tasyāvataraṇe śobhām āha—sa brahmā | **parivṛḍhair** mukhyaiḥ kīdṛśaiḥ ? **vimānānām āvalir** yeṣāṁ taiḥ ||8||

—o)0(o—

**|| 5.1.9 ||**


    **tatra ha vā enaṁ devarṣir haṁsa-yānena **


    **pitaraṁ bhagavantaṁ hiraṇya-garbham upalabhamānaḥ sahasaivotthāyārhaṇena saha pitā-putrābhyām **


    **avahitāñjalir upatasthe.**

**śrīdharaḥ : haṁsa-yānena** upalakṣaṇena enaṁ **pitaram upalabhamāno** mat-pitāyam iti lakṣayan **pitā-putrābhyāṁ** manu-priyavratābhyāṁ **saha** nāradaḥ **kṛtāñjaliḥ** san **sahasaiva abhyutthāya arhaṇena** pūjayā saha upatasthe tuṣṭāva | priyavrataṁ tadā mandara-droṇyāṁ nārada upadiśati, manuś ca taṁ netum āgato’stīti jñātavyam ||9||

**krama-sandarbhaḥ : _na vyākhyātam._**

**viśvanāthaḥ : haṁsa-yānena** upalakṣaṇena, **pitā-putrābhyāṁ** manu-priyavratābhyām ||9||

—o)0(o—

**|| 5.1.10 ||**


    **bhagavān api bhārata tad-upanītārhaṇaḥ **


    **sūkta-vākenātitarām udita-guṇa-gaṇāvatāra-sujayaḥ **


    **priyavratam ādi-puruṣas taṁ sadaya-hāsāvaloka iti hovāca.**

**śrīdharaḥ : **he **bhārata** ! **bhagavān ādi-puruṣo** brahmāpi **taṁ** priyavratam **iti hovāca** ity anvayaḥ | **tena** nāradena **upanītam arhaṇaṁ** yasya saḥ | **sūkta-vākena** yathocita-vākyena | atiśayena **uditā** varṇitā **guṇa-gaṇā** **avatārāḥ sujayāḥ** sarvotkarṣāś ca yasya ||10||

**krama-sandarbhaḥ : _na vyākhyātam._**

**viśvanāthaḥ : **tadā nāradas tatra priyavratam upadiśati—manus taṁ netum āgato’stīti jñeyam | **bhagavān** brahmāpi priyavratam uvāca—**tair** nārada-manu-priyavratair **upanītam arhaṇaṁ **yasmai saḥ | **udito** varṇito **guṇa-gaṇaḥ** sva-prajāsu vātsalyādiḥ, tata eva hetor **avatāraḥ** satya-lokād avataraṇaṁ, tata eva sujaya atyutkarṣo yasya saḥ | 

sadayeti | asyābhivāñchita-bhakti-jñāna-vairāgyāṇām aham eva pratibandhako’bhūvaṁ, tad-gārhasthye’py asya bhaktir vardhatām evety āśīr vyañjakaḥ **sadayāvalokaḥ** | ahaṁ rājyaṁ na karomīti tava prauḍhiḥ, tvām ahaṁ rājyaṁ kārayāmīti mama prauḍhis tatra paśyāmaḥ kasyādya prauḍhis tiṣṭhatīti naptari priyavrate sahāsāvalokaś ca yasya saḥ ||10||

—o)0(o—

**|| 5.1.11 ||**

**śrī-bhagavān uvāca—**


    **nibodha tātedam ṛtaṁ bravīmi**


    **māsūyituṁ devam arhasy aprameyam |**


    **vayaṁ bhavas te tata eṣa maharṣir**


    **vahāma sarve vivaśā yasya diṣṭam ||**

**śrīdharaḥ : **pravṛtti-niṣṭhaṁ mad-vākyaṁ pratikūlaṁ matvā mayy asūyāṁ kariṣyatīti śaṅkamāno nāham evaṁ vadāmi, kintu man-mukhena harir eva tvām ājñāpayatīti vadan pravṛtti-nivṛtti-rahasyam āha—nibodheti navabhiḥ | **ṛtaṁ** satyam | **aprameyaṁ devam asūyituṁ** doṣāropeṇa draṣṭuṁ **nārhasi** | **te** tava **tatas** **tāta** eṣa tvad-guruś ca **maharṣiḥ** | **diṣṭam** ādiṣṭam ājñāṁ **vivaśā** asvatantrāḥ santo **vahāma** ||11||

**krama-sandarbhaḥ : _na vyākhyātam._**

**viśvanāthaḥ : **pravṛtti-niṣṭhaṁ mad-vākyaṁ svāsahyaṁ matvā mayy asūyāṁ mā kṛthāḥ | bhoḥ priyavrata! ahaṁ tu tvat-prabhor evādhīnaḥ, tasyaivābhipretaṁ vacmīty āha—**nibodha** sva-buddhyaivedaṁ parāmṛśety arthaḥ | he **tāta** ! iti nāhaṁ tava śatrur yat tvāṁ duḥkhayāmīti bhāvaḥ | **ṛtaṁ** satyam eva, na tvām ahaṁ pratārayāmīti bhāvaḥ | **bravīmi** ity ahaṁ brahmā, na tu sva-pitevāham apy apramāṇīkartavya iti bhāvaḥ | 

kiṁ satyam ? tatrāha—**vayam** iti | bhavo rudro’pi, **te** tava **tatas** tāto manur maharṣir nārado’yaṁ tava gurur ity ato vayaṁ yasya **diṣṭam** ājñām eva **vahāma,** sa khalu yasmai yasmai hṛdā yad yad ādiśati tathaiva ceṣṭate iti tad-ājñayaiva tvām ahaṁ rājye pravartayāmīti bhāvaḥ | yam ahaṁ sarvātmanā bhaje, sa prabhur eva māṁ saṁsāra-sindhau nimajjayatīti sveṣṭa-deve’pi doṣa-darśī mā bhūr ity āha—māsūyitum iti | **aprameyaṁ** pramātum aśakyaṁ kam api saṁsāre’pi pravartya śīghram uddharati, kam api vane’pi prasthāpya noddharatīti kas tasya caritaṁ veda ? iti bhāvaḥ ||11||

—o)0(o—

**|| 5.1.12 || **


    **na tasya kaścit tapasā vidyayā vā**


    **na yoga-vīryeṇa manīṣayā vā |**


    **naivārtha-dharmaiḥ parataḥ svato vā**


    **kṛtaṁ vihantuṁ tanu-bhṛd vibhūyāt ||**

**śrīdharaḥ : **vivaśatvam evāha caturbhiḥ—neti | tasya **kṛtaṁ** tena nirmitaṁ **tanu-bhṛj** jīvas tapa-ādibhir **vihantum** anyathā kartuṁ **na vibhūyāt,** prabhūr na bhavet | **manīṣayā** sāmādi-buddhi-balena | **parato** balavad āśrayāt ||12||

**krama-sandarbhaḥ : _na vyākhyātam._**

**viśvanāthaḥ : **na cātra sva-haṭhaṁ rakṣitum ātmanas tapo-vidyā-yoga-balaṁ pradarśayitavyam ity āha—neti | tasya **kṛtaṁ** tena nirmitaṁ tapa-ādibhir **vihantum** anyathā kartuṁ **tanu-bhṛj** jīvo **na vibhūyāt** na prabhavet | 

nanu tvad-dvārā māṁ rājye prabhuḥ pravartayati yathā, tathā maharṣi-dvārā māṁ rājyāt pravrājayati ceti | kim atra niścinomi ? iti cet, buddhi-balena māṁ parameśvaraṁ vijigīṣasvety āha—**manīṣayā** veti | tenobhayam api bhagavad-ādiṣṭaṁ matvā rājyaṁ cikīrṣasva nāpīmāṁ vipadaṁ bahu-dharmair balavad-āśrayeṇa vā sva-bāhu-balena vottitīrṣety āha—**naivārtha**- ity-ādi ||12||

—o)0(o—

**|| 5.1.13 || **


    **bhavāya nāśāya ca karma kartuṁ**


    **śokāya mohāya sadā bhayāya |**


    **sukhāya duḥkhāya ca deha-yogam**


    **avyakta-diṣṭaṁ janatāṅga dhatte ||**

**śrīdharaḥ : **tatra deha-yoge tāvat pāratantryaṁ prasiddham ity āha—bhavāyeti | **bhavo** janma | bhavādy-artham **avyaktena** īśvareṇa **diṣṭaṁ** dattaṁ **deha-yogaṁ janatā** jīva-samūhaḥ sadā **dhatte**, na tv anyathā kartuṁ śaknoti | **aṅga** ! he priyavrata ||13||

**krama-sandarbhaḥ : _na vyākhyātam._**

**viśvanāthaḥ : **nātra kim api śocanīyaṁ yato deha-dhāriṇa īśvarādhīnā bhadram abhadraṁ vā svecchayā parecchayā vā sarvaṁ sahanta evety āha—bhavāyeti | **bhava-nāśau** punaḥ punar janma-mṛtyū tad-ādy-arthaṁ **janatā** jīva-samūhaḥ | **avyaktena** īśvareṇa **diṣṭaṁ** dattaṁ **deha-yogaṁ** sadā **dhatte**, sva-karmopārjitam api deham īśvarājñāṁ vinā na prāpnoti, yathā sādhv-asādhu-kriyādy-upārjitam api śāli-kṣetra-kārāgārādikaṁ nṛpājñāṁ vinā prajā na prāpnoti, nṛpaḥ khalv anyathāpi kuryād ity ato hetoḥ ||13||

—o)0(o—

**|| 5.1.14 || **


    **yad-vāci tantryāṁ guṇa-karma-dāmabhiḥ**


    **sudustarair vatsa vayaṁ suyojitāḥ |**


    **sarve vahāmo balim īśvarāya**


    **protā nasīva dvipade catuṣpadaḥ ||**

**śrīdharaḥ : **karma-karaṇe’pi pāratantryam āha—yad-vācīti | **yasya vāci** veda-lakṣaṇāyāṁ **tantryāṁ** dāmanyāṁ **guṇāḥ** sattvādayas tat-pūrvakāṇi ca yāni **karmāṇi** tan nibandhanair **dāmabhir** brāhmaṇādi-śabdaiḥ **sudustaraiḥ** sudṛḍhaiḥ, he **vatsa** ! **vayaṁ** **sarve** **suyojitā** nibaddhāḥ santas tasmai **īśvarāya baliṁ vahāmas** tad-icchayā karma kurmaḥ | **nasi** nāsikāyāṁ **protā** baddhāḥ santaś **catuṣpado** balīvardā yathā **dvipade** puruṣāya ||14||

**krama-sandarbhaḥ : _na vyākhyātam._**

**viśvanāthaḥ : **karma-karaṇe’pi pāratantryam āha—yad vācīti | **yasya vāci** veda-lakṣaṇāyāṁ **tantryāṁ** dāmanyāṁ **guṇāḥ** sattvādayas tat-pūrvakāṇi ca yāni **karmāṇi** tan-nibandhanair **dāmabhir** brāhmaṇādi-śabdaiḥ **sudustaraiḥ** sudṛḍhair he **vatsa**, **vayaṁ sarve suyojitā** nibaddhāḥ tasmai **īśvarāya baliṁ vahāmaḥ**, tad-ādiṣṭaṁ karma kurmaḥ | atra dṛṣṭāntaḥ—**nasi** nāsikāyāṁ **protā** baddhāḥ santaś **catuṣpado** balīvardā **dvipade** manuṣyāya, te yathā manuṣya-dattasya bhārasyāvahane gamanāgamana-kriyādiṣu svātantrye ca daṇḍaṁ prāpnuvanti, tathā ca vayam apīti bhāvāh ||14||

—o)0(o—

**|| 5.1.15 || **


    **īśābhisṛṣṭaṁ hy avarundhmahe’ṅga**


    **duḥkhaṁ sukhaṁ vā guṇa-karma-saṅgāt |**


    **āsthāya tat tad yad ayuṅkta nāthaś**


    **cakṣuṣmatāndhā iva nīyamānāḥ ||**

**śrīdharaḥ : **bhogeṣu pāratantryam āha—**īśā** īśvareṇa **abhisṛṣṭaṁ** dattam eva **aṅga** ! he priyavrata ! **avarundhmahe** svīkurmaḥ | yathā svāminā dattam eva kaṇiśādi balīvardā bhakṣayanti, na svecchayā tadvat | na caivaṁ vaiṣamyam īśvarasya | yato **guṇa-karma-saṅgān nātho** **yad** yad deva-tiryag-ādi-lakṣaṇaṁ deham **ayuṅkta** yojitavāṁs **tat tad āsthāya** svīkṛtya | yathā’**ndhāś cakṣuṣmatā** chāyām ātapaṁ vā **nīyamānāḥ** santas tatraiva gacchanti, tadvat ||15||

**krama-sandarbhaḥ : _na vyākhyātam._**

**viśvanāthaḥ : **karma-phala-bhoge’pi pāratantryam āha—**īśā** īśvareṇa **abhisṛṣṭaṁ** dattam eva, **aṅga** ! priyavrata ! **avarundhmahe** prāpnumaḥ **duḥkhaṁ sukhaṁ** veti na cātra vaiṣamyam īśvarasyety āha—guṇeti | tama-ādi-**guṇa**-nibandhanāni yāni **karmāṇi** teṣu **saṅgād** āsakyatvāt | yathā svīyatvāt sameṣv api balīvardeṣu madhye sādhv-asādhu-karma-karaṇa-tāratamyānurūpam eva kebhyaścid uttama-gṛhābhyantare sthāpitebhyaḥ sa-ghṛta-dugdhodanādikaṁ tat-svāmī datte, kebhyaścana rūkṣa-randhi-caṇaka-māṣādikaṁ, kebhyaścana kaṇiśa-ghāsādikaṁ, kebhyaścana nīhārātapa-paṅkādimatiḥ bahiḥ-sthale sthāpitebhyaḥ sākrośa-daṇḍa-prahāraṁ virasaṁ dala-palālādikam iti | 

kiṁ kṛtvā avarundhmahe ? **nāthaḥ** svāmī **yad** yad **ayuṅkta** abhadraṁ bhadraṁ vā phalaṁ dadau, **tat tad āsthāya** asmad-vaiguṇya-sādṛg-guṇyānurūpam eva dadāti, "svāminaḥ ko doṣaḥ ?" iti manasi viśvasyety arthaḥ | pratyuta parameśvarasyātra guṇa eva draṣṭavya iti dṛṣṭāntenāha—cakṣuṣmateti | śītalam ātapa-taptaṁ vā vartma nīyamānās tatra kadācit śītale vartmani kaṇṭaka-kūrpādikaṁ dṛṣṭvā yadā taptaṁ vartma nīyante, tena kim andhaiś cakṣuṣmān upālabhyate ? api tu hitakṛd ayam iti viśvasya praśasyata eveti bhāvaḥ ||15||

—o)0(o—

**|| 5.1.16 || **


    **mukto’pi tāvad bibhṛyāt sva-deham**


    **ārabdham aśnann abhimāna-śūnyaḥ |**


    **yathānubhūtaṁ pratiyāta-nidraḥ**


    **kiṁ tv anya-dehāya guṇān na vṛṅkte ||**

**śrīdharaḥ : **nanv etat sarvam aviduṣa eva na tv ātma-vida ity āśaṅkyāha—mukto’pīti | yāvat **prārabdhaṁ** karma **tāvat** | **yathā** svapne’**nubhūtaṁ** **pratiyāta-nidro** gata-nidro’**bhimāna-śūnya** evānusmarati, tarhi bhoga-vāsanayā punar janma bhavet, tatrāha | kintu dehāntarārambhakān **guṇān** karmāṇi vāsanāś ca **na vṛṅkte** na saṁyajate ||16||

**krama-sandarbhaḥ : _na vyākhyātam._**

**viśvanāthaḥ : **nanv etat sarvam aviduṣaḥ karmiṇa eva, na tu karma-prasthita uttīrṇasyātma-jñānina ity āśaṅkyāha—mukto’pīti | yāvat **prārabdhaṁ **karma** tāvat** | yathā svapne’**nubhūtaṁ pratiyāta-nidro** gata-nidro’**bhimāna-śūnya** evānusmarati | tarhi bhoga-vāsanāya punar janma syāt, tatrāha—**kintv anya-dehāya** dehāntaraṁ prāptuṁ **guṇān** karmāṇi vāsanāś ca **na vṛṅkte** na sambhajate ||16||

—o)0(o—

**|| 5.1.17 || **


    **bhayaṁ pramattasya vaneṣv api syād**


    **yataḥ sa āste saha-ṣaṭ-sapatnaḥ |**


    **jitendriyasyātma-rater budhasya**


    **gṛhāśramaḥ kiṁ nu karoty avadyam ||**

**śrīdharaḥ : **nanu gṛhe vartamānasya bhogān bhuñjānasya kuto’bhimānābhāvo mokṣo vā ? atas tat-tyāgena vana-vāsa eva yuktaḥ, tatrāha—**bhayaṁ** saṁsāraḥ **syād** eva | **pramattasya** ajitendriyasya | **vaneṣv** iti saṅga-bhiyā vanād vanāntaraṁ gacchato’pīty arthaḥ | **sahaiva ṣaṭ sapatnaḥ** śatravo mano-budhdīndriyāṇi ca yasya sa tathā-bhūta eva vaneṣv api, **yata āste** **budhatvena jitendriyatvād ātmarater** ātmārāmasya **avadyaṁ** rāgādi-doṣaṁ **kiṁ nu karoti** ? na karoty eva ||17||

**krama-sandarbhaḥ : _na vyākhyātam._**

**viśvanāthaḥ : **nanu tad apīśvarādhīnatve’pi mama sāṁpratikād vana-vāsāt bhāvini gṛhe sthitir apakāraṁ kariṣyaty evety āśaṅkyāha—**bhayaṁ** saṁsāraḥ **saha-ṣaṭ-sapatnaḥ** ṣaḍ-indirya-śatru-sahitaḥ | **jitendriyasya**, tatrāpy **ātma-rater** ātmārāmasya, tatrāpi **budhasya** vana-gṛhayos tāratamyābhāvaṁ budhyamānasya **kim avadyaṁ** rāgādi-doṣam ||17||

—o)0(o—

**|| 5.1.18 || **


    **yaḥ ṣaṭ sapatnān vijigīṣamāṇo**


    **gṛheṣu nirviśya yateta pūrvam |**


    **atyeti durgāśrita ūrjitārīn**


    **kṣīṇeṣu kāmaṁ vicared vipaścit ||**

**śrīdharaḥ : **nanu gṛhe vasataḥ purusāsya rāgādayaḥ sambhavanti, na tu vana ity āśaṅkyāha—ya iti | **yaḥ ṣaṭ** vairiṇaḥ ṣaḍ indriyāṇi **vijigīṣamāṇaḥ**, sa pūrvaṁ gṛheṣu sthitvā, teṣām atyantaṁ nirodham akurvan jetuṁ **yateta** | **kṣīṇeṣv** ariṣu **kāmaṁ** gṛhe’nyatra vā **vicaret** | yato loke **ūrjitārīn** **durgāśrita** eva **atyeti** jayati | paścād durge vānyatra vā varteta | yudhyeteti pāṭhe prahared ity arthaḥ ||18||

**krama-sandarbhaḥ : _na vyākhyātam._**

**viśvanāthaḥ : **ajitendriyo jitendriya indriya-jayecchur ity atra loke trividho janaḥ | tatrādyayor gṛhāśramo na doṣa ity uktam | antyasya tu pratyuta guṇa evety āha—**yo vijigīṣamāṇaḥ** vijetum icchati, sa **pūrvaṁ** **gṛheṣu** sthitvā, teṣām atyantaṁ nirodham akurvan jetuṁ **yateta** | yato loke **ūrjitān** baliṣṭhān **arīn** **durgāśrita** eva **atyeti** jayati | tataś ca **kṣīṇeṣv** ariṣu **kāmaṁ** gṛheṣv anyatra vā **vicaret** | yudhyeteti pāṭhe prahared ity arthaḥ ||18||

—o)0(o—

**|| 5.1.19 || **


    **tvaṁ tv abja-nābhāṅghri-saroja-kośa-**


    **durgāśrito nirjita-ṣaṭ-sapatnaḥ |**


    **bhuṅkṣveha bhogān puruṣātidiṣṭān**


    **vimukta-saṅgaḥ prakṛtiṁ bhajasva ||**

**madhvaḥ : **śrī-vedavyāsāya namaḥ | 


    vihito yasya yo dharmo viṣṇunā prabhaviṣṇunā |


    tena muktir bhavet tasya taṁ gurur veda-sarva-vit || iti pravṛtta-saṁhitāyām ||19||

**śrīdharaḥ : **idaṁ ca gṛha-durgāśrayaṇaṁ prākṛtānāṁ, **tvaṁ tv** **abja-nābhasyāṅghri-saroja-kośa **eva **durgaṁ** tad-**āśrito**’ta eva **nirjita-ṣaṭ-sapatnaś** ca, tathāpi **puruṣeṇa** iśareṇa **atidiṣṭān** dattān **sambhogāṁs** tāvad **bhuṅkṣva** | paścād **vimukta-saṅgaḥ** san prakṛtiṁ svarūpaṁ bhajasva | ātma-niṣṭho bhavety arthaḥ ||19||

**krama-sandarbhaḥ : _na vyākhyātam._**

**viśvanāthaḥ : **tvaṁ tu teṣu triṣu madhye na ko’pīty āha—tvam iti | **tur** bhinnopakrame, **abjanābheti,** na tv anya-prākṛtavad gṛha-**durgāśritaḥ** | na cānya-varjitendriyaś ca yato nirjiteti **jita-ṣaṭ-sapatnebhyo** nirgataḥ | tava ṣaḍ-indriyāṇi bhagavat-saundaryādiṣv āsaktāni parama-mitrāṇy eva, na tu śatravaḥ | ataḥ **puruṣeṇa** sva-prabhuṇaivātiśayena **diṣṭān** dattān **bhogān** iti karma-janyānām eva bhogānāṁ bandhakatvaṁ, na tv īśvara-dattānām iti bhāvaḥ | **prakṛtiṁ bhajasveti** paścād rājya-bhāraṁ sva-putre vinyasya vane’pi gatvā tiṣṭha ||19||

—o)0(o—

**|| 5.1.20 ||**


    **iti samabhihito mahā-bhāgavato bhagavatas tri-bhuvana-guror **


    **anuśāsanam ātmano laghutayāvanata-śirodharo bāḍham iti **


    **sa-bahu-mānam uvāha.**

**śrīdharaḥ : ātmanas** tato **laghutayā**’lpatayā tac-chāsanam aṅgīcakāra | yad vā, ātmano yad **anuśāsanaṁ** tad alaghutayā gauraveṇa **bāḍhaṁ** tathā kariṣyāmīty avanata-kandharaḥ san jagrāha ||20||

**krama-sandarbhaḥ : _na vyākhyātam._**

**viśvanāthaḥ : ātmanaḥ** svasya **laghutayā** tat-pautratvād ity arthaḥ ||20||

—o)0(o—

**|| 5.1.21 ||**


    **bhagavān api manunā yathāvad upakalpitāpacitiḥ **


    **priyavrata-nāradayor aviṣamam abhisamīkṣamāṇayor **


    **ātma-samavasthānam avāṅ-manasaṁ kṣayam **


    **avyavahṛtaṁ pravartayann agamat.**

**śrīdharaḥ : manunā** santuṣṭena **upakalpitā** pūjā yasya | **priyavratasya** yoga-bhraṁśān **nāradasya** ca śiṣya-nāśāt kuṭilam īkṣaṇaṁ sambhavati, tat tu nāstīty āha | **aviṣamaṁ** yathā tathā tayor **abhisamīkṣamāṇayoḥ** sator **ātmanaḥ sam**yag**-avasthānam** **avāṅ manasaṁ** vāṅ-manasayor aviṣayaṁ **kṣayaṁ** nivāsaṁ **jagāma** | 

pāṭhāntare avāg-vācām agocaraṁ kathañcin manasaḥ **kṣayaṁ** viṣayam, ato’**vyavahṛtaṁ **vyavahāra-śūnyaṁ brahma-nivṛttaṁ **pravartayan** | vyavahārād viṣaṇṇaḥ san vyavahārātītaṁ svarūpaṁ cintayann antarhita ity arthaḥ ||21||

**krama-sandarbhaḥ : _na vyākhyātam._**

**viśvanāthaḥ : yathāvad **iti tat-kāla-deśocita-saparyayā ity arthaḥ | atra **priyavratasya** yoga-bhraṁśāt **nāradasya** ca śiṣya-gata-manoratha-dhvaṁsāt kuṭilam īkṣaṇaṁ sambhavati, tat tu nāstīty āha—**aviṣamaṁ** yathā syāt tathā tayor **abhisamīkṣamāṇayoḥ** sator **ātmanaḥ** paramātmanaḥ **samyag avasthānaṁ** svarūpaṁ sva-hrḍi **pravartayan** smaran | kīdṛśam ? **vāṅ-manasoḥ** prākṛtayor **aviṣayaṁ** kṣayaṁ sarva-nivāsa-sthānatvād āśrayatvam ity arthaḥ | pāṭhāntare avāṅ na vidyante, vācas traiguṇya-viṣayā vidhi-niṣedhātmikāḥ śrutayo yatra, tathā-bhūtaṁ yan-manaḥ, tasya **kṣayaṁ** nistraiguṇyaṁ mano-viṣayam ity arthaḥ | **avyavahṛtaṁ** vyavahāra-śūnyam | yad vā, avyavahṛtaṁ priyavrataṁ vyavahāre pravartayan kṣayaṁ satya-lokam **agamat** | kīdṛśam ? ātmanaḥ svasya samyag avasthānaṁ yatra tat | priyavrataṁ kīdṛśam ? avāṅ-manasam ātmārāmaṁ mahā-bhāgavatatvāt prākṛta-vāṅ-manasa-śūnyam ity arthaḥ ||21||

—o)0(o—

**|| 5.1.22 ||**


    **manur api pareṇaivaṁ pratisandhita-manorathaḥ **


    **surarṣi-varānumatenātmajam **


    **akhila-dharā-maṇḍala-sthiti-guptaya āsthāpya **


    **svayam ati-viṣama-viṣaya-viṣa-jalāśayāśāyā upararāma.**

**śrīdharaḥ : **putraṁ rājye’bhiṣicya vanaṁ yāsyāmīty evaṁ yo manorathaḥ sa pareṇa brahmaṇaiva pratisandhitaḥ sampādito yasya saḥ | nāradasyānumatena rājye sthāpayitvā’tiviṣamo dustaro yo viṣaya-viṣa-jalāśayo gṛhaṁ tasyāśā dik pravṛtti-vāsanā bhogecchā vā tasyā uparato’bhūt ||22||

**krama-sandarbhaḥ : _na vyākhyātam._**

**viśvanāthaḥ : **pareṇa brahmaṇaiva pratisandhitaḥ sampādito manoratho yasya saḥ | sthiti-guptaye maryādā-pālanāya viṣama-viṣaya eva viṣa-jalāśayaḥ viṣa-samudras tatra yā āśā pravṛtti-vāsanā tasyāḥ sakāśāt ||22||

—o)0(o—

**|| 5.1.23 ||**


    **iti ha vāva sa jagatī-patir īśvarecchayādhiniveśita-karmādhikāro’khila-jagad-bandha-dhvaṁsana-parānubhāvasya bhagavata ādi-puruṣasyāṅghri-yugalānavarata-dhyānānubhāvena parirandhita-kaṣāyāśayo’vadāto’pi māna-vardhano mahatāṁ mahī-talam anuśaśāsa.**

**śrīdharaḥ : **yat pṛṣṭaṁ gṛhe katham aramata ? tatroktam uttaram upasaṁharati—iti ha vāva ittham eva hi adhiniveśitaḥ prāpitaḥ karmādhikāro yasya | akhilasya jagato bandha-dhvaṁsanaḥ paro’nubhāvo yasya tasya | yad aṅghri-yugalaṁ tasyānavarataṁ dhyānaṁ tad-anubhāvena parirandhita-kaṣāyo dagdha-rāgādi-mala āśayo yasya | ato’vadātaḥ śuddho’pi mahatāṁ brahmādīnām ājñā-pālanena māna-vardhanaḥ ||23||

**krama-sandarbhaḥ : **rāgaḍi-doṣā-rāhityena śuddho’pi mahī-talam anuśaśāsa | mahatāṁ māna-vardhanaḥ san, tatrāpi tad-artham evety arthaḥ ||23||

**viśvanāthaḥ : **gṛhe katham aramatety asyottaram āha—iti ha vāva ittham evety arthaḥ | bandha-dhvaṁsena eva parānubhāvaḥ prakāta-prabhāvo yasya tasya | parirandhita-kaṣāyo dagdha-rāgādi-malaḥ āśayo yasya saḥ | ata evāvadātaḥ parama-śuddho’pi mahatāṁ brahmādīnām ājñā-pālanena mānam ādaraṁ vardhayatīti saḥ ||23||

—o)0(o—

**|| 5.1.24 ||**


    **atha ca duhitaraṁ prajāpater viśvakarmaṇa upayeme barhiṣmatīṁ nāma tasyām u ha vāva ātmajān ātma-samāna-śīla-guṇa-karma-rūpa-vīryodārān daśa bhāvayām babhūva kanyāṁ ca yavīyasīm ūrjasvatīṁ nāma.**

**śrīdharaḥ : **u iti vismaye | ha iti prasiddhau | vāveti niścaye | ātmanaḥ samānaiḥ śīlādibhir ūdārān mahato daśa putrān janayām āsa ||24||

**krama-sandarbhaḥ : _na vyākhyātam._**

**viśvanāthaḥ : **śīlādibhir udārān bhāvayāmbabhūva utpādayāmāsa ||24||

—o)0(o—

**|| 5.1.25 ||**


    **āgnīdhredhmajihva-yajñabāhu-mahāvīra-hiraṇyareto-ghṛtapṛṣṭha-savana-medhātithi-vītihotra-kavaya iti sarva evāgni-nāmānaḥ.**

**śrīdharaḥ : **tān āha | āgnīdhra idhmajihvo yajñabāhur mahāvīro hiraṇyaretā ghṛtapṛṣṭhaḥ savano medhātithir vītihotraḥ kaviś cety agnīnāṁ nāmāni yeṣāṁ te ||25||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 5.1.26 ||**


    **eteṣāṁ kavir mahāvīraḥ savana iti traya āsann ūrdhva-retasas ta ātma-vidyāyām arbha-bhāvād ārabhya kṛta-paricayāḥ pāramahaṁsyam evāśramam abhajan.**

**śrīdharaḥ : **arbha-bhāvāt bālyād ārabhya ||26||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 5.1.27-28 ||**


    **tasminn u ha vā upaśama-śīlāḥ paramarṣayaḥ sakala-jīva-nikāyāvāsasya bhagavato vāsudevasya bhītānāṁ śaraṇa-bhūtasya śrīmac-caraṇāravindāvirata-smaraṇāvigalita-parama-bhakti-yogānu-bhāvena paribhāvitāntar-hṛdayādhigate bhagavati sarveṣāṁ bhūtānām ātma-bhūte pratyag-ātmany evātmanas tādātmyam aviśeṣeṇa samīyuḥ. anyasyām api jāyāyāṁ trayaḥ putrā āsann uttamas tāmaso raivata iti manvantarādhipatayaḥ.**

**śrīdharaḥ : **tasmin pāramahaṁsyāśrame śrīmac-caraṇāravindayor avirata-smaraṇenāvigalito’khaṇḍito yaḥ paramo bhakti-yogas tasyānubhāvena viśodhitāntaḥ karaṇe pratīto yo bhagavāṁs tasminn ātmanas tvaṁ-padārthasya tādātmyam aviśeṣeṇa viśeṣo dehādy-upādhis tad-apohena prāpuḥ ||27-28||

**krama-sandarbhaḥ : _na vyākhyātam._**

**viśvanāthaḥ : **tasminn u ha vai pāramahaṁsyāśrama eva avigalito niścalo yaḥ parama-bhakti-yogas tasyānubhāvena prabrahmā pariśodhitaṁ yad antar hṛdayaṁ tatrādhigataḥ pratīto bhagavāṁs tasminn ātmanas tvaṁ-padārthasya tādātmyam layam aviśeṣeṇa viśeṣo dehādy-upādhi-kṛta-pṛthag-bhāvas tad-apohena ||27-28||

—o)0(o—

**|| 5.1.29 ||**


    **evam upaśamāyaneṣu sva-tanayeṣv atha jagatī-patir jagatīm arbudāny ekādaśa parivatsarāṇām avyāhatākhila-puruṣa-kāra-sāra-sambhṛta-dor-daṇḍa-yugalāpīḍita-maurvī-guṇa-stanita-viramita-dharma-pratipakṣo barhiṣmatyāś cānudinam edhamāna-pramoda-prasaraṇa-yauṣiṇya-vrīḍā-pramuṣita-hāsāvaloka-rucira-kṣvely-ādibhiḥ parābhūyamāna-viveka ivānavabudhyamāna iva mahāmanā bubhuje.**

**śrīdharaḥ : **upaśamāśrayeṣu satsu, daśa-koṭibhir ekam arbudam | etādṛśāni varṣāṇām ekādaśārbudāni jagatīṁ bubhuja ity anvayaḥ | rājño dharma-pālana-viṣaya-bhoga-prabhāvair bhāvyam | tatrānāyāsenaiva dharma-pālanam āha | avyāhatā akhilāḥ puruṣa-kārāḥ pauruṣāṇi yasmāt tena sāreṇa balena sambhṛtau pūrṇau dordaṇḍau tayor yugalaṁ yenāpīḍita ākṛṣṭo maurvī-guṇas tasya stanitaṁ ṭaṅkārastenaiva yuddhaṁ vinā viramitā nirastā dharma-pratipakṣā yena | bhogātiśayam āha | barhiṣmatyāḥ sva-bhaṛyāyā anu-dinam edhamānaiḥ pramodādibhiḥ parābhūyamāna-viveka ivāta eva viṣayāsakty-ātmānam anavabudhyamāna iva bubhuje | tatra pramoda āyāntaṁ patiṁ dṛṣṭvā harṣas tataḥ prasaraṇam abhyutthānādi-līlā tato yauṣiṇyaṁ yoṣit-svabhāva-kṛta-śṛṅgārānubhāva-prakāśanaṁ tato vrīḍayā pramuṣitāḥ saṅkucitā hāsāvalokās tato rucira-kṣvely-ādayaḥ parihāsa-vākyādīni taiḥ ||29||

**krama-sandarbhaḥ : _na vyākhyātam._**

**viśvanāthaḥ : **upaśamāśrayeṣu satsu, daśa-koṭībhir ekam arbudam iti śrī-svāmi-caraṇāḥ | arbudaṁ koṭi-paryāyam iti sandarbhaḥ | ekādaśārbudāni parivatsarān jagatīṁ bubhuja ity anvayaḥ | rājñāṁ khalu yaśaḥsu pratāpa-viṣaya-bhoga-prabhāveṣv āvaśyakeṣu madhye prathamaṁ tasya pratāpātiśayaṁ varṇayati—avyāhatā akhilāḥ puruṣa-kārāḥ pauruṣāṇi yasmāt tena sāreṇa balena sambhṛtaṁ pūrṇaṁ yad dor-daṇḍa-yugalaṁ, tena āpīḍita ākṛṣṭo maurvī-guṇas tasya ṭaṅkāraḥ, tenaiva yuddhaṁ vinaiva viramitā nirastā dharma-pratīkṣā śatravo yena saḥ | barhiṣmatyāḥ sva-bhaṛyāyā anudinam edhamānaiḥ pramodādibhiḥ parābhūyamāna-viveka iva | atra pramoda āyāntaṁ patiṁ dṛṣṭvā harṣaḥ | tataḥ prasaraṇam abhyutthāna-svādāvaraṇa-vivartana-sthānāntara-gamanādi | tato yauṣiṇyaṁ yoṣit-.svabhāva-dharmo’pāṅga-cālana-nāsāmuktonnamana-karṇa-kaṇḍūyanādi svayaṁ dūtyam | tataḥ patyur autsukyam ālakṣya vrīḍayā pramuṣitāḥ saṅkocitā hāsāvalokās tato rucirāḥ kṣvely-ādayaḥ parihāsa-vākyādīni taiḥ | ata eva viṣayāsaktyā ātmānam anavabuddhyamāna iva | atra iva-dvayena tasya viveka-jñānayoḥ sampūrṇayor akṣuṇṇayor api vaiṣayika-lokair durgamatvaṁ vyañjitaṁ, tatra hetur mahā-manāḥ viṣayāsakti-tad-abhāvayor yaugapadyena sad-bhāvād dustarka-manas-tattva ity arthaḥ ||29||

—o)0(o—

**|| 5.1.30 ||**


    **yāvad avabhāsayati sura-girim anuparikrāman bhagavān ādityo vasudhā-talam ardhenaiva pratapaty ardhenāvacchādayati tadā hi bhagavad-upāsanopacitāti-puruṣa-prabhāvas tad anabhinandan samajavena rathena jyotirmayena rajanīm api dinaṁ kariṣyāmīti sapta-kṛt vastaraṇim anuparyakrāmad dvitīya iva pataṅgaḥ.**

**śrīdharaḥ : **prabhāvātiśayam āha | yāvad vasudhā-talaṁ lokāloka-paryantam avabhāsayati meruṁ pradakṣiṇī-kurvann ādityas tasminn ardhenaivopalakṣitaṁ pratapati prakāśayaty ardhena cāvacchādayati tamasāvṛṇoti tadā dvitīyaḥ pataṅgaḥ sūrya iva paryakrāmat | na cedam asambhāvitam | yato bhagavad upāsanenopacito’ti-puruṣaḥ puruṣān atikrāntaḥ prabhavo yasya ||30||

**krama-sandarbhaḥ : **yāvad iti | prajābhyaḥ sukha-dānecchayaiva, na tu spardhayeti jñeyam _| _gadyānte—evaṁ kurvāṇaṁ priyavratam āgatya caturānanas tavādhikāro na bhavatīti nivārayāmāsa ity adhikaṁ kvacit ||30||

**viśvanāthaḥ : **prabhāvātiśayam varṇayati | yāvad vasudhā-talaṁ lokāloka-paryantam ādityo’vabhāsayati meruṁ pradakṣiṇī-kurvann tatra ardhena ardhāvartena pratapati prakāśayati iti tamasā rātrir bhavati | tadā hi priyavrata-rājyādhikāra-samaya ity arthaḥ | bhagavad-upāsanena upacitaḥ atipuruṣaḥ puruṣānatikrāntaḥ prabhāvo yasya saḥ | tad abhinandan ardhenācchādanam apraśaṁsan | taraṇim anu lakṣyīkṛtya taraṇer astācalāvaroha-samaye svayam udayācalam ārohann ity arthaḥ | pataṅgaḥ sūryaḥ paryakrāmat parikrāntavān prajābhyaḥ sukha-dānecchayaiva, na tu sūrya-spardhayā | tena jyaiṣṭhādi-māseṣu priyavratākhya-sūryasya candrād apy atiśītalatvaṁ, mārgaśīrṣādi-māseṣu tu sūryād api prātaḥ sāyaṁ-kālayor auṣṇyam adhikam iti jñeyam | evaṁ ca priyavratasya saubharyāder iva yoga-balenaiva rājatva-sūryatve kāya-dvaitenaiva jñeye ||30||

—o)0(o—

**|| 5.1.31 ||**


    **ye vā u ha tad-ratha-caraṇa-nemi-kṛta-parikhātās te sapta sindhava āsan yata eva kṛtāḥ sapta bhuvo dvīpāḥ.**

**madhvaḥ : **pūrva-sṛṣṭān rathāvṛttā sthūlaṁ cakre priyavrataḥ |


    samudrāṁs tena tat-kartety āhu enaṁ priyavratam || iti gāruḍe ||31||

**śrīdharaḥ : **ye vai u ha ati-prasiddhās tasya ratha-cakrāgra-kṛtāḥ parikhātā gartāḥ yato yair eva kṛtāḥ ||31||

**krama-sandarbhaḥ : **ye vai iti | ratho’yam eka-cakras tad-icchā-parimāṇaś ca jñeyaḥ _||_31||

**viśvanāthaḥ : **ye vai u ha ati-prasiddhās tasya ratha-cakrāgra-kṛtāḥ parikhātā gartāḥ yato yair eva kṛtāḥ ||31||

—o)0(o—

**|| 5.1.32 ||**


    **jambū-plakṣa-śālmali-kuśa-krauñca-śāka-puṣkara-saṁjñās teṣāṁ parimāṇaṁ pūrvasmāt pūrvasmād uttara uttaro yathā-saṅkhyaṁ dvi-guṇa-mānena bahiḥ samantata upakḷptāḥ.**

**śrīdharaḥ : **tān āha—jambv iti | teṣāṁ parimāṇaṁ śṛṇv iti śeṣaḥ | pūrvasya yad vistāramānam uttaras tato dvi-guṇena vistāramānenety evaṁ sindhubhyo bahiḥ samantata upakḷptā racitāḥ ||32||

**krama-sandarbhaḥ : _na vyākhyātam._**

**viśvanāthaḥ : **parimāṇaṁ śṛṇv iti śeṣaḥ | dvi-guṇa-vistāramāṇena ekaikasmāt sindhor bahiḥ samantata catsṛṣv eva dikṣu ||32||

—o)0(o—

**|| 5.1.33 ||**


    **kṣārodekṣu-rasoda-suroda-ghṛtoda-kṣīroda-dadhi-maṇḍoda-śuddhodāḥ sapta jaladhayaḥ sapta-dvīpa-parikhā ivābhyantara-dvīpa-samānā ekaikaśyena yathānupūrvaṁ saptasv api bahir dvīpeṣu pṛthak pṛthak parita upakalpitāḥ | teṣu jambv-ādiṣu barhiṣmatī-patir anuvṛttān ātmajān āgnīdhredhmajihva-yajñabāhu-hiraṇyareto-ghṛtapṛṣṭha-medhātithi-vītihotra-saṁjñān yathā-saṅkhyānaikaikasminn ekam ekam evādhipatiṁ vidhate ||**

**śrīdharaḥ : **yathā sindhubhyo bahir ekaikaśo dvīpā evaṁ dvīpānām api bahiḥ sindhava ity āha—kṣārodeti | dadhi-maṇḍo mathitaṁ dadhi | ete sapta jaladhayaḥ sapta-dvīpānāṁ parikhā ivābhyantare taiḥ saṁveṣṭitā ye dvīpās taiḥ samānā vistārataḥ | bahir nāntaḥ pṛthag asaṅkīrṇatayā ||33||

**krama-sandarbhaḥ : **ato bahi bahir maṇḍalasyādhikyāt tādṛśa-tad-icchayā samudrāṇām uttarottarādhikyam _||_33||

**viśvanāthaḥ : **yathaivaikaikaśaḥ sindhor bahir ekaiko dvīpas tathaivaikaikasmād dvīpād bahir ekaikaḥ sindhur ity āha—kṣārodeti | dadhi-maṇḍo mathitaṁ dadhi | abhyantare vartamānā ye dvīpās taiḥ samāna-vistārata eva ekaikaśyeneti ekasmād ekasmād bahir ekaikaḥ sindhur ity evaṁ saptasv api dvīpeṣu yathānupūrveṇa pṛthag asaṅkīrṇatayā bahir bahir eva nāntaḥ ||33||

—o)0(o—

**|| 5.1.34 ||**


    **duhitaraṁ corjasvatīṁ nāmośanase prāyacchad yasyām āsīd devayānī nāma kāvya-sutā.**

_na katamenāpi vyākhyātam._

—o)0(o—

**|| 5.1.35 || **


    **naivaṁ-vidhaḥ puruṣa-kāra urukramasya**


    **puṁsāṁ tad-aṅghri-rajasā jita-ṣaḍ-guṇānām |**


    **citraṁ vidūra-vigataḥ sakṛd ādadīta**


    **yan-nāmadheyam adhunā sa jahāti bandham ||**

**śrīdharaḥ : **aho āścaryaṁ rājñaḥ sāmarthyam iti parīkṣid-abhiprāyajño bhagavān bādarāyaṇir āha—naivam iti | jitāḥ ṣaḍ-guṇā indriyāṇi ṣaḍ-ūrmayo vā yais teṣām evaṁvidhaḥ puruṣakāra iti na citraṁ nāsambhāvitam | yato vidūra-vigato’ntyajo’pi yasyorukramasya nāma sakṛd uccārayed yaḥ so’dhunā tat-kṣaṇam eva bandhaṁ saṁsāram | tanvam iti pāṭhe’py ayam evārthaḥ | pāṭhāntare tattvam cāṇḍālatvaṁ jahāti | śuddho bhavatītiy arthaḥ ||35||

**krama-sandarbhaḥ : **bahir bahir gamanaṁ cāntarālāntarāvakāśa-nāśāśaṅkayā jñeyam ||35||

**viśvanāthaḥ : **evaṁ-vidhaḥ puruṣakāraḥ pauruṣaḥ prabhāvo na citram | tad-aṅghri-rajaseti rajasāpi yair durjeyāni ṣaḍ-indriyāṇi jīyante iti virodhaḥ | yato vidūra-vigato’ntyajo’pi adhunā nāmoccāraṇa-kṣaṇa eva bandhaṁ tanvaṁ tattvam iti traya eva svāmi-sammatāḥ pāṭhās tatra bandhaṁ karma-bandham | tanvaṁ tanuṁ tat-kṣaṇa eva tanūtyāgādarśanāt tanvārambhakaṁ karmeti prārabdha-karma-kṣaya uktaḥ | tattvaṁ mahad-ādi-pṛthivy-antaṁ sthūlas-sūkṣma-dehāv ity arthaḥ | tad api tad-deha-sthitir nāmna evācintya-prabhāvatvād iti jñeyaṁ gaty-antarābhāvāt ||35||[^2]

—o)0(o—

**|| 5.1.36 ||**


    **sa evam aparimita-bala-parākrama ekadā tu devarṣi-caraṇānuśayanānu-patita-guṇa-visarga-saṁsargeṇānirvṛtam ivātmānaṁ manyamāna ātma-nirveda idam āha.**

**śrīdharaḥ : **tasya parākramam upasaṁharan nivṛtti-kramam āha—sa evam iti | devarṣi-caraṇayor anuśayanam upasattis tad anupatito yo guṇa-visargo rājyādi-prapañcas tat saṁsargeṇa | ātmani manasi nirvedo yasya ||35||

**krama-sandarbhaḥ : _na vyākhyātam._**

**viśvanāthaḥ : **bhoga-prabhāvam upasaṁharaṁs tasya vairāgya-prabhāvam āha—sa evam iti | devarṣi-caraṇayor anuśayanāni gurutvena daṇḍavat-praṇāmās tān anupatita eva guṇa-visargo rājyādi-parampars tat-saṁsargeṇa anirvṛtam iveti yadyapi rājyo’py anāsaktyaivāntar-nirvṛtir āsīt tad apīty arthaḥ ||36||

—o)0(o—

**|| 5.1.37 ||**


    **aho asādhv anuṣṭhitaṁ yad abhiniveśito’ham indriyair avidyā-racita-viṣama-viṣayāndha-kūpe tad alam alam amuṣyā vanitāyā vinoda-mṛgaṁ māṁ dhig dhig iti garhayāṁ cakāra.**

**śrīdharaḥ : **tam āha | mayā’sādhv anuṣṭhitam | yad yato’bhiniveśitaḥ, tat tataḥ alam, alaṁ viṣayaiḥ | vinoda-mṛgaṁ markaṭam ||37||

**krama-sandarbhaḥ : _na vyākhyātam._**

**viśvanāthaḥ : **vinoda-mṛgaṁ markaṭam ||37||

—o)0(o—

**|| 5.1.38 ||**


    **para-devatā-prasādādhigatātma-pratyavamarśenānupravṛttebhyaḥ putrebhya imāṁ yathā-dāyaṁ vibhajya bhukta-bhogāṁ ca mahiṣīṁ mṛtakam iva saha mahā-vibhūtim apahāya svayaṁ nihita-nirvedo hṛdi gṛhīta-hari-vihārānubhāvo bhagavato nāradasya padavīṁ punar evānusasāra.**

**śrīdharaḥ : **para-devatāyā hareḥ prasādenādhigataḥ prāpto ye ātma-pratyavamaṛśo vivekas tena nāradasya padavīṁ tad upadiṣṭa-mārgam eva punar anusasārety anvayaḥ | kiṁ kṛtvā ? anugatebhyaḥ putrebhya imāṁ pṛthvīṁ vibhajya | bhūkto bhogo yasyās tāṁ bhāryāṁ mahā-vibhūtiḥ sāmrājya-saṁpat-tat-sahitāṁ mahiṣīṁ mṛta-śarīram iva parityajya | tatra hetuḥ, hṛdi nihito nirvedo yena | hṛdīty asyottaratrāpy anvayaḥ | hṛdi gṛhīto niścito hari-vihāras tenānubhāvas tyāga-sāmarthyaṁ yasya ||38||

**krama-sandarbhaḥ : _na vyākhyātam._**

**viśvanāthaḥ : **para-devatāyā hareḥ prasādenādhigataḥ prāpto ya ātma-pratyavamaṛśo vivekas tena nāradasya padavīṁ tad-upadiṣṭa-mārgam eva punar anusasārety anvayaḥ | kiṁ kṛtvā ? anupravṛttebhyaḥ anugatebhyaḥ hṛdīty-ādi hṛdi gṛhīto you harer vihāro līlā-vilāsas tenānubhāvā aśru-pulakādayo yasya saḥ ||38||

—o)0(o—

**|| 5.1.39 ||**

**tasya ha vā ete ślokāḥ——**


    **priyavrata-kṛtaṁ karma ko nu kuryād vineśvaram |**


    **yo nemi-nimnair akaroc chāyāṁ ghnan sapta vāridhīn ||**

**śrīdharaḥ : **tasya mahimopanibandhana-ślokāḥ pūrva-siddhāḥ kathyante | athā vede, tad apy eṣa śloko bhavati iti | ko nāma kuryāt ? chāyāṁ ghnan tamo nirasyan ||39||

**krama-sandarbhaḥ : _na vyākhyātam._**

**viśvanāthaḥ : **ślokāḥ pūrva-siddhā eva kathyante chāyāṁ rātrim ||39||

—o)0(o—

**|| 5.1.40 || **


    **bhū-saṁsthānaṁ kṛtaṁ yena sarid-giri-vanādibhiḥ |**


    **sīmā ca bhūta-nirvṛtyai dvīpe dvīpe vibhāgaśaḥ ||**

**śrīdharaḥ : **bhū-saṁsthānaṁ dvīpaiḥ kṛtam | sarid-giri-vanādibhiḥ sīmā ca yena kṛtā | bhūtānāṁ nirvṛttyai sukhāyāvivādāya ||40||

**krama-sandarbhaḥ : _na vyākhyātam._**

**viśvanāthaḥ : **bhuvaḥ saṁsthānaṁ dvīpaiḥ kṛtam | sarid-ādibhiḥ sīmā ca bhūtānāṁ janapada-grāmādy-adhipatīnāṁ nirvṛtyai nirvivāda-sukhāya ||40||

—o)0(o—

**|| 5.1.41 || **


    **bhaumaṁ divyaṁ mānuṣaṁ ca mahitvaṁ karma-yogajam |**


    **yaś cakre nirayaupamyaṁ puruṣānujana-priyaḥ ||**

**śrīdharaḥ : **bhaumaṁ pātāla-jaṁ divyaṁ svarga-jaṁ mānuṣaṁ martya-loka-jaṁ mahitvaṁ vaibhavaṁ yo niraya-tulyaṁ mene | puruṣānujanā viṣṇu-bhaktās ta eva priyā yasyeti ||41||

**krama-sandarbhaḥ : _na vyākhyātam._**

**viśvanāthaḥ : **bhaumaṁ pātāla-jaṁ, divyaṁ svarga-jaṁ, mānuṣaṁ martya-loka-jaṁ, mahitvaṁ vaibhavam ||41||

—o)0(o—

iti sārārtha-darśinyāṁ harṣiṇyāṁ bhakta-cetasām |

pañcame prathamo’dhyāyaḥ saṅgataḥ saṅgataḥ satām ||*||

—o)0(o—


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ pañcama-skandhe 


    priyavrata-vijaye prathamo’dhyāyaḥ |

|| 5.1 ||

(5.2)


### atha dvitīyo’dhyāyaḥ


## āgnīdhra-varṇanaṁ

**|| 5.2.1 ||**

**śrī-śuka uvāca—**


    **evaṁ pitari sampravṛtte tad-anuśāsane vartamāna āgnīdhro jambūdvīpaukasaḥ prajā aurasavad dharmāvekṣamāṇaḥ paryagopāyat.**

**śrīdharaḥ : **

dvitīye proktam āgnīdhra- caritraṁ straiṇa-saṁmatam |

patnyāṁ hi pūrva-cittyāṁ yo nābhimukhyānajījanat ||

asmin vaṁśe prasiddho’yam āgnīdhraḥ straiṇa-puṅgavaḥ |

vihasann iva tasyedaṁ caritaṁ munir abravīt ||

jambū-dvīpam oko yāsāṁ tāḥ prajāḥ putra-vat pālayām āsa | dharmāvekṣamāṇaḥ dharmam avekṣamāṇo dharmeṇety arthaḥ ||1||

**krama-sandarbhaḥ : **pitṛlokakāma iti tasya striyā vandhyātvaṁ gamyate ||1||

**viśvanāthaḥ : **

dvitīye tapasā prāpya pūrva-cittim ajijñapat |

āgnīdhro nija-lāmpaṭyaṁ putrāṁś cāsyām ajījanat ||

dharma eva avekṣaṇaṁ yasya saḥ ||1|| \


—o)0(o—

**|| 5.2.2 ||**


    **sa ca kadācit pitṛloka-kāmaḥ sura-vara-vanitākrīḍācala-droṇyāṁ bhagavantaṁ viśva-sṛjāṁ patim ābhṛta-paricaryopakaraṇa ātmaikāgryeṇa tapasvy ārādhayāṁ babhūva.**

**śrīdharaḥ : **pitṛ-loka-kāmaḥ putra-kāmaḥ sura-varāṇāṁ vanitās tāsām ākrīḍācalo mandaras tasya droṇyām | ābhṛtāni saṁpāditāni paricaryopakaraṇāni puṣpādīni yena ||2||

**krama-sandarbhaḥ : _na vyākhyātam._**

**viśvanāthaḥ : **pitṛ-loka-kāmaḥ putra-kāmaḥ | viśva-sṛjāṁ patiṁ brahmāṇam | ābhṛtāni sampāditāni paricaryopakaraṇāni puṣpādīni yena ||2||

—o)0(o—

**|| 5.2.3 ||**


    **tad upalabhya bhagavān ādi-puruṣaḥ sadasi gāyantīṁ pūrvacittiṁ nāmāpsarasam abhiyāpayām āsa.**

**śrīdharaḥ : **tad upalabhya jñātvā brahmā’bhiyāpayāmāsa sambhogārthaṁ prasthāpayāmāsa ||3||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 5.2.4 ||**


    **sā ca tad-āśramopavanam atiramaṇīyaṁ vividha-niviḍa-viṭapi-viṭapa-nikara-saṁśliṣṭa-puraṭa-latārūḍha-sthala-vihaṅgama-mithunaiḥ procyamāna-śrutibhiḥ pratibodhyamāna-salila-kukkuṭa-kāraṇḍava-kalahaṁsādibhir vicitram upakūjitāmala-jalāśaya-kamalākaram upababhrāma.**

**śrīdharaḥ : **sā ca tad-āśramopavanam upababhrāmety anvayaḥ | ramaṇīyatvam evāha—vividhāś ca niviḍāś ca ye viṭapinaḥ, teṣāṁ viṭapāḥ śākhāḥ, teṣāṁ nikarāḥ, taiḥ saṁśliṣṭāḥ puraṭa-latāḥ svarṇa-vallyas tāsv ārūḍhāḥ sthala-vihaṅgamā mayūrādayaḥ, teṣāṁ mithunaiḥ procyamānābhiḥ śrutibhir uccāryamāṇaiḥ ṣaḍjādi-svaraiḥ pratibodhyamānā ye salila-kukkuṭādayaḥ, tair vicitraṁ yathā tathopakūjitā nāditā amalā jalāśayāḥ, teṣu kamalāni, teṣām ākaram upavanam ||4||

**krama-sandarbhaḥ : _na vyākhyātam._**

**viśvanāthaḥ : **sā ca tad-āśramopavanam upababhrāmety anvayaḥ | vividhāś ca niviḍāś ca ye viṭapinaḥ, teṣu viṭapāḥ skandhās teṣu nikaṭās taiḥ saṁśliṣṭāḥ puraṭa-latāḥ svarṇa-vallyaḥ, yāsāṁ tāsu nikaṭastha-puraṭa-latāsu ārūḍhāḥ sthala-vihaṅgāḥ kokilādayaḥ, teṣāṁ mithunaiḥ procyamānābhiḥ śrutibhir uccāryamāṇaiḥ pañcamādi-svaraiḥ pratibuddhyamānā ye salila-kukkuṭādayaḥ, tair vicitraṁ yathā syāt sthitātma upakūjitā nāditā amalā jalāśayā vāpy-ādayaḥ kamalākarāḥ kāsārāś ca yasmiṁs tat ||4||

—o)0(o—

**|| 5.2.5 ||**


    **tasyāḥ sulalita-gamana-pada-vinyāsa-gati-vilāsāyāś cānupadaṁ khaṇa-khaṇāyamāna-rucira-caraṇābharaṇa-svanam upākarṇya naradeva-kumāraḥ samādhi-yogenāmīlita-nayana-nalina-mukula-yugalam īṣad vikacayya vyacaṣṭa.**

**śrīdharaḥ : **sulalite gamane ye pada-vinyāsās tair gatau vilāso yasyāḥ | cakāras tasyāś cety eka-vākyatvāya | anupadaṁ pratipadam | khaṇa-khaṇeti dhvaniṁ kurvato rucir asya caraṇābharaṇasya svanam | āmīlite nayane eva nalina-mukule tayor yugalam īṣad vikacayya kiñcid unmīlya vyacaṣṭa dadarśa ||5||

**krama-sandarbhaḥ : _na vyākhyātam._**

**viśvanāthaḥ : **tasyāḥ sulalite gamane ye padayor vinyāsās tair eva gatiś ceṣṭā vilāsaś ca sarvāṅga-gato yasyāḥ ||5||

—o)0(o—

**|| 5.2.6 ||**


    **tām evāvidūre madhukarīm iva sumanasa upajighrantīṁ divija-manuja-mano-nayanāhlāda-dughair gati-vihāra-vrīḍā-vinayāvaloka-susvarākṣarāvayavair manasi nṛṇāṁ kusumāyudhasya vidadhatīṁ vivaraṁ nija-mukha-vigalitāmṛtāsava-sahāsa-bhāṣaṇāmoda-madāndha-madhukara-nikaroparodhena druta-pada-vinyāsena valgu-spandana-stana-kalaśa-kabara-bhāra-raśanāṁ devīṁ tad-avalokanena vivṛtāvasarasya bhagavato makara-dhvajasya vaśam upanīto jaḍavad iti hovāca.**

**śrīdharaḥ : **tām eva devīṁ makaradhvajasya vaśam upanītaḥ san jaḍavad iti ha vakṣyamāṇān daśa ślokān uvāca | jāḍyānukaraṇaṁ ca vaidagdhyena tad-vaśīkārārtham | divijānāṁ devānāṁ manujānāṁ ca yāni manāṁsi nayanāni ca teṣām āhlāda-dughair gaty-ādibhir nṛṇāṁ manasi kāmasya vivaraṁ praveśa-dvāraṁ vidadhatīm | gatiś ca vihāraś ca vrīḍā vinaya-yukto’valokaś ca susvarāṇy akṣarāṇi cāvayavāś ca netrādayas taiḥ | nija-mukhād vigalitam amṛtam iva svādu āsava iva mādakaṁ ca yat sahāsaṁ bhāṣaṇaṁ tasminn āmodo niḥśvāsa-gandhas tena madāndhā ye madhukara-nikarās tair uparodha āvaraṇaṁ tena bhayād drutaḥ śīghro yaḥ pada-vinyāsaḥ, tena valgu spandanaṁ kiñcic calanaṁ stana-kalaśayoḥ kabara-bhāre raśanāyāṁ ca yasyās tām | tasyā avalokanena vivṛtāvasarasya dattāvakāśasya ||6||

**krama-sandarbhaḥ : _na vyākhyātam._**

**viśvanāthaḥ : **tām eva devīṁ makaradhvajasya vaśam upanītaḥ san jaḍavad iti vakṣyamāṇāṁ daśa-ślokīm uvāca—jāḍyānukaraṇaṁ ca vaidagdhya-viśeṣa-dyotanārtham | vivaraṁ mano’ntaḥ-praveśa-dvāraṁ vidadhatīṁ nija-mukhād vigalitam amṛtam iva svādu āsava iva mādakaṁ yat sa-hāsaṁ bhāṣaṇaṁ tasmin sati ya āmodo gandhas tena madāndhā madhukara-nikarās tair uparodha āvaraṇaṁ tena bhayād drutaḥ śīghro yaḥ pada-vinyāsaḥ, tena valgu-spandanaṁ kiñcic calanaṁ stana-kalaśayoḥ kabara-bhāro raśanāyāṁ ca yasyās tām ||6|| \


—o)0(o—

**|| 5.2.7 || **


    **kā tvaṁ cikīrṣasi ca kiṁ muni-varya śaile**


    **māyāsi kāpi bhagavat-para-devatāyāḥ |**


    **vijye bibharṣi dhanuṣī suhṛd-ātmano’rthe**


    **kiṁ vā mṛgān mṛgayase vipine pramattān ||**

**śrīdharaḥ : **kā tvaṁ śaile girāv asmin kiṁ cikīrṣasi ? muni-varyety-ādi-puṁstvena sambodhanādi jāḍyānukaraṇārtham | he muni-varya ! nūnaṁ bhagavataḥ para-devatā-bhūtasya māyāsi | bhruvāv ālakṣyāha—he suhṛt sakhe ! vijye nirguṇe dhanuṣī bibharṣi kim ātmano’rthe tavaiva, ābhyāṁ kiṁ kāryam asti ? kiṁ vā, pramattān ajitendriyān mṛga-tulyān asmad-ādīn mṛgayase | tān vaśīkartuṁ dhanuṣī dhārayasīty arthaḥ ||7||

**krama-sandarbhaḥ : _na vyākhyātam._**

**viśvanāthaḥ : **kā tvam ity uktvā sa-sambhramam atibālyam ārabhyaiva tapasyato mama strī-puṁ-viśeṣa-jñānaṁ nāstīti dyotayann āha—he muni-varyeti | aham iva tvam api tapo’rtham evātra tiṣṭhasi kim iti bhāvaḥ | kiṁ ca, tvaṁ muni-varyo bhūtvā muniṁ māṁ yan mohayasy atra kiṁ kāraṇam iti kṣaṇaṁ vibhāvya, āṁ jñātam ity āha—māyāsīti | bhagavān eva para-devatā tasyāḥ māyaiva tvaṁ muni-varya-rūpeṇātra vartase iti bhāvaḥ | kiṁ ca, bhruvāv ālakṣyāha—vijye nirguṇe dhanuṣī bibharṣi | he suhṛt sakhe ! kim ātmano’rthe svasya kṛte | tavaitābhyāṁ kiṁ kāryam asti ? kiṁ vā, mṛgān asmad-ādīn iti gūḍho’rthaḥ ||7||

—o)0(o—

**|| 5.2.8 || **


    **bāṇāv imau bhagavataḥ śata-patra-patrau**


    **śāntāv apuṅkha-rucirāv ati-tigma-dantau |**


    **kasmai yuyuṅkṣasi vane vicaran na vidmaḥ**


    **kṣemāya no jaḍa-dhiyāṁ tava vikramo’stu ||**

**śrīdharaḥ : **kaṭākṣāv ālakṣyāha | bāṇāv imau śata-patre netra-kamale te eva patrāṇi picchāni yayoḥ | śāntau vibhrameṇa mantharau | puṅkhābhyāṁ vināpi rucirau | patratayā kalpita-netrābhyāṁ para-bhāgasya puṅkha-sthānīyasyābhāvāt | atitigmau tīkṣṇau dantāv agra-bhāgau yayos tau | kṣemāyeti yady asmān pratiyokṣyase tarhy anayor jvālayā naiva jīviṣyāma iti bhāvaḥ ||8||

**krama-sandarbhaḥ : _na vyākhyātam._**

**viśvanāthaḥ : **kaṭākṣāv ālakṣyāha | bāṇau śata-patre netra-kamale eva patre yayos tau śāntau vibhrameṇa mantharau puṅkhābhyāṁ vināpi rucirau atitigmau tīkṣṇau dantāv agra-bhāgau yayos tau kasmai prayoktum icchasīti na vidmaḥ | ato bhayād etāvat prārthayāmahe, tavāyaṁ vikramo’smākaṁ kṣemāyāstu ||8||

—o)0(o—

**|| 5.2.9 || **


    **śiṣyā ime bhagavataḥ paritaḥ paṭhanti**


    **gāyanti sāma sarahasyam ajasram īśam |**


    **yuṣmac-chikhā-vilulitāḥ sumano’bhivṛṣṭīḥ**


    **sarve bhajanty ṛṣi-gaṇā iva veda-śākhāḥ ||**

**śrīdharaḥ : **tad-aṅga-parimala-lobhenānugacchato bhramarānālakṣyāha—śiṣyā iti | ajasraṁ santataṁ yuṣmac-chikhāto vilulitā vigalitāḥ sumanasām abhito vṛṣṭīr galitāni kusumāni bhajantīty arthaḥ | śuddhatvenopamā, veda-śākhā iveti ||9||

**krama-sandarbhaḥ : _na vyākhyātam._**

**viśvanāthaḥ : **tasyāḥ saurabhya-lobhenānugacchato bhramarān ālakṣyāha—śiṣyā bhramarā iti ||9||

—o)0(o—

**|| 5.2.10 || **


    **vācaṁ paraṁ caraṇa-pañjara-tittirīṇāṁ**


    **brahmann arūpa-mukharāṁ śṛṇavāma tubhyam |**


    **labdhā kadamba-rucir aṅka-viṭaṅka-bimbe**


    **yasyām alāta-paridhiḥ kva ca valkalaṁ te ||**

**śrīdharaḥ : **nūpura-svanam ākarṇyāha—vācam iti | tubhyaṁ tava caraṇa-gata-pañjarayor nūpurayos tittirīṇām antar-gata-ratnānāṁ paraṁ kevalaṁ vācaṁ śṛṇumaḥ | kathaṁ-bhūtām ? arūpā adṛṣṭa-vaktṛkā mukharā ati-prakaṭā ca tāṁ ca tāṁ ca | pītaṁ paridhāna-vastraṁ nitamba-kāntitvena prakalpyāha | kadamba-kusumasya rucir dīptir aṅka-viṭaṅka-bimbe nitambasya sundara-maṇḍale kva labdhā ? pāṭhāntare aṅgeti sambodhanam | mekhalām ālakṣyāha | yasyām alāta-paridhir vartate | vastraṁ nitamba-kāntitvena prakalpya vastram adṛṣṭvaiva pṛcchati | kva ca te valkalam iti ||10||

**krama-sandarbhaḥ : _na vyākhyātam._**

**viśvanāthaḥ : **nūpura-svanam āsvādyāha—vācam iti | tubhyaṁ tvām ānandayati tava caraṇa-sthayoḥ pañjarayor antar-gatās tittiri-pakṣiṇo vartamānā anumīyante yasmād arūpām adṛṣṭa-vaktṛkāṁ mukharāṁ pārasparika-kalaha-mayīṁ vācaṁ śṛṇuvāmahe | brahmann iti tava tapo-yoga-bala-vilasitam evaitad iti bhāvaḥ | paridhānīyātisūkṣma-pīta-vastrasya nitamba-lagnatvena lāvaṇyam āsvādyāha— aṅka-viṭaṅka-bimbe nitambasya sundara-maṇḍale | kadamba-ruciḥ pīta-kāntir labdhā, śyāmasyāpi tava nitambaḥ pīta ity āścaryam | aṅga-viṭaṅka-bimbe iti pāṭhe aṅgeti sambodhanam | ratna-mekhalām nirvarṇyāha—yasyāṁ pīta-kāntau alāta-paridhir jvalad-aṅgāra-maṇḍalam aho te tapas tīvrateti bhāvaḥ | kva ca te valkalam te iti kiṁ svāśrama eva valkalaṁ bhramād evāpahāya man-nikaṭaṁ nagna evāyāto’sīti bhāvaḥ | bhaṅgyā surata-prārthanā ca dyotitā ||10||

—o)0(o—

**|| 5.2.11 || **


    **kiṁ sambhṛtaṁ rucirayor dvija śṛṅgayos te **


    **madhye kṛśo vahasi yatra dṛśiḥ śritā me |**


    **paṅko’ruṇaḥ surabhir ātma-viṣāṇa īdṛg **


    **yenāśramaṁ subhaga me surabhī-karoṣi ||**

**śrīdharaḥ : **stanāv ālakṣyāha | śṛṅgayoḥ stanayoḥ kiṁ sambhṛtaṁ kiṁ pūrṇam asti ? mano-haraṁ kiñcid astīty etāvat tu jānāmi | yato madhye kṛśo’pi tvaṁ kṛcchreṇa vahasi dhārayasi | yatra ca me dṛśir dṛṣṭiḥ śritā saṁlagnāsti | anyathedaṁ dvayaṁ na ghaṭata iti bhāvaḥ | stana-gataṁ kuṅkumam ālakṣyāha | paṅko’ruṇa ātmanas tava viṣāṇe śṛṅge īdṛg aty apūrvaḥ kutaḥ ? ity ata āha | yena paṅkenāśramaṁ surabhī-karoṣi sugandha-yuktaṁ karoṣīti ||11||

**krama-sandarbhaḥ : _na vyākhyātam._**

**viśvanāthaḥ : **stanāv ālakṣyāha—he dvija ! śṛṅgayoḥ kiṁ sambhṛtaṁ kim adbhutaṁ bahu-mūla-ratnaṁ vastu dhṛtaṁ vartate | yan mad-dṛṣṭi-pāta-samaya eva muhur ācchādayasīti bhāvaḥ | brāhmaṇo bhūtvāpi śṛṅga-dvayaṁ ḍhatse yato madhye kṛśo’pi kṛcchreṇāpi vahasi yatra dṛśir mad-dṛṣṭiḥ śritā lagneti mad-dṛṣṭir evātra pramāṇam iti bhāvaḥ | tenācchādanam udghāṭya svayam eva darśayitvā mat-sandeham apākuru | kiṁ vā ājñāpayasi cet sauhārdenāham evodghāṭayāmi | tapasvino mama vastuni prayojanaṁ nāsti kevalaṁ darśana eveti bhāvaḥ | stanasya śṛṅgatvaṁ tuṅgatvātiśaya-vivakṣayā jñānam | stana-gataṁ kuṅkumam ālakṣyāha—ātmanaḥ svasya viṣāṇe śṛṅge īdṛk paṅko dhṛtaḥ kasya sarovarasya surabhir aruṇaś ca paṅkas tam aham api vakṣasi dhitsāmīti bhāvaḥ ||11||

—o)0(o—

**|| 5.2.12 || **


    **lokaṁ pradarśaya suhṛttama tāvakaṁ me**


    **yatratya ittham urasāvayavāv apūrvau |**


    **asmad-vidhasya mana-unnayanau bibharti**


    **bahv adbhutaṁ sarasa-rāsa-sudhādi vaktre ||**

**śrīdharaḥ : lokaṁ** sthānam | **yatratyo** jana **urasā ittham** **apūrvāv avayavau** **bibharti** | **manasa unnayanau** kṣobhakau | pāṭhāntare itthaṁ-bhūta-lakṣaṇe tṛtīyā | **vaktre** ca **bahv adbhutaṁ** bibharti | kiṁ ? tad āha | **raso** madhurālāpaḥ **rāso** vilāsas tābhyāṁ sahitā sudhā adharāmṛtam | ādi-śabdāt smita-narmādi ||12||

**krama-sandarbhaḥ : **lokam iti | unnayanair iti pāṭhe kṣobhaṇair apūrvatva-prakāraṁ prāptāv ity arthaḥ ||12||

**viśvanāthaḥ : **asmad-deśe manuṣyo’pi vakṣasi śṛṅga-dvayaṁ dhatta iti cet tatraiva gatvā tapaś cikīrṣāmīty āha—lokam iti | he **suhṛttama** ! iti sauhārdenaiveti bhāvaḥ | nanv ete śṛṅge na bhavata ity ata āha—**yatratyo** jana ittham **urasā** vakṣasā **manasa unnayanau** kṣobhakau | unnayanair iti pāṭhe utkarṣeṇa grahaṇaiḥ | **vaktre** ca **bahv adbhutaṁ bibharti** | kim ? tad āha—**saraso** madhurālāpaḥ **rāso** vilāsaḥ tābhyām **sahitā** sudhā adharāmṛtam | ādi-śabdād āmoda-makarandādikaṁ smita-narmādi ||12||

—o)0(o—

**|| 5.2.13 || **


    **kā vātma-vṛttir adanād dhavir aṅga vāti**


    **viṣṇoḥ kalāsy animiṣonmakarau ca karṇau |**


    **udvigna-mīna-yugalaṁ dvija-paṅkti-śocir**


    **āsanna-bhṛṅga-nikaraṁ sara in mukhaṁ te ||**

**śrīdharaḥ : kā vā** tava **loke ātmano** dehasya **vṛttir** āhāraḥ | **aṅga** he sakhe, **adanāc** carvaṇād **dhavir** iti tat-sambandhī **gandho vāty** āgacchati | iti tāmbūlābhiprāyam | adanād bahiraṅga bhātīti pāṭhe mama tāvad bhojanād bahir bhūtaiva vṛttir bhātīty arthaḥ | yatas tvaṁ **viṣṇoḥ kalā’si** | viṣṇuś ca nāśnāti, anaśnann anyo abhicākaśīti[^3] [śve.u. 4.6] iti śruteḥ | viṣṇoḥ kalā’sīty atra hetuḥ, tava ca **karṇau** viṣṇor iva **animiṣonmakarau** | animiṣau ratna-netratvena nimeṣa-śūnyāv ullasantau makarau tad-ākāre kuṇḍale yayos tau | 

kiṁ ca, **tava mukhaṁ** **sara it** sara iva | tad evāha—**udvignaṁ** cañcalaṁ **mīna-yugalam** iva netra-dvayaṁ yasmin | **dvijā** dantās teṣāṁ **paṅktyā** **śociḥ** śobhā yasmin | sarasi tu dvijā rāja-haṁsāḥ | **āsanno** **bhṛṅga-nikara** iva keśa-stomaḥ parimala-lubdha-bhṛṅga-stomo vā yasmin ||13||

**krama-sandarbhaḥ : **nanu nirāhāra evāham ? tatrāha | **adanāc** carvaṇād dhetoḥ **havir** yajñīya-dravyam iva parama-pavitraṁ kim api **vāti** tat-sambandhi-gandhaḥ prasaratīty arthaḥ | pūrva-pāṭhe **viṣṇoḥ kalāsi** iti hetutvaṁ tu viṣṇor yajña-bhoktṛtvād iti jñeyam | **id** ity avyayam evārthe evārthaś cātra sādṛśyam iti jñeyam | ud iti tu kalpitam eva ||13||

**viśvanāthaḥ : **kā vā tava loke ātmano dehasya vṛttir jīvikā | tāmbūla-gandham anubhūtaṁ vyañjayann āha—havir iti | **adanāt** bhakṣaṇād dhetoḥ **havir** iti tat-sambandhī gandho **vāty** āgacchati | deśāntare lokā havir-bhojinaḥ śrūyante, tasmād eṣa haviṣa eva gandho’numīyata iti tāmbūla-haviṣoḥ svāparicitatvaṁ vyañjitam | adanād bahiraṅga bhātīti pāṭhe bhojanād bahirbhūtaiva vṛttir bhātīty arthaḥ | yatas **tvaṁ viṣṇoḥ kalā’si** | viṣṇuś ca nāśnāti, anaśnann anyo abhicākaśīti [śve.u. 4.6] iti śruteḥ | atra liṅgaṁ viṣṇor iva **animiṣonmakarau** ratna-netratvena nimeṣa-śūnyāv utkṛṣṭa-makarau kuṇḍalākārau yayos tau | 

kiṁ ca, **tava mukhaṁ sara it** sara iva | **udvigna-mīna-yugalam** iva netra-dvayaṁ yatra tat | **dvijā** haṁsā dantāś ca, teṣāṁ **paṅktyā śociḥ** śobhā yasmiṁs tat | **āsanno bhṛṅga-nikara** ivālaka-samūho yasmiṁs tat ||13||

—o)0(o—

**|| 5.2.14 || **


    **yo’sau tvayā kara-saroja-hataḥ pataṅgo**


    **dikṣu bhraman bhramata ejayate’kṣiṇī me |**


    **muktaṁ na te smarasi vakra-jaṭā-varūthaṁ**


    **kaṣṭo’nilo harati lampaṭa eṣa nīvīm ||**

**śrīdharaḥ : **pataṅgaḥ kanduko bhramato bhramac-cittasya me’kṣiṇī ejayate cañcalatāṁ nayati | vakra-keśa-samūhaṁ mukta-bandhanaṁ na smarasi na sambhāvayasi kim ? kaṣṭo dhūrto’nilo nīvīṁ haraty etan na smarasi kim ? ||14||

**krama-sandarbhaḥ : _na vyākhyātam._**

**viśvanāthaḥ : **kanduka-krīḍām ālakṣyāha—pataṅgaḥ kandūko bhramato bhramac-cittasya me’kṣiṇī ejayate cañcalī-karoti | vakraṁ jaṭā-varūthaṁ keśa-samūhaṁ muktaṁ mukta-bandhanaṁ na smarasi | kaṣṭo dhūrtaḥ | nīvīṁ harati etac ca na smarasi kim ? etāvāṁs tava kanduka-krīḍāyām āveśa iti bhāvaḥ ||14||

—o)0(o—

**|| 5.2.15 || **


    **rūpaṁ tapodhana tapaś caratāṁ tapoghnaṁ**


    **hy etat tu kena tapasā bhavatopalabdham |**


    **cartuṁ tapo’rhasi mayā saha mitra mahyaṁ**


    **kiṁ vā prasīdati sa vai bhava-bhāvano me ||**

**śrīdharaḥ : **upalabdhaṁ prāptam | mahyaṁ mama, he mama mitra, mayā saha tapaś cartum arhasi | kiṁ ca, sa vai bhava-bhāvanaḥ saṁsṛti-vistārako brahmā me prasīdati, tvāṁ bhāryāṁ kalpayatīty arthaḥ ||15||

**krama-sandarbhaḥ : _na vyākhyātam._**

**viśvanāthaḥ : **tapasvino mama tapasvi-saṅgo’pekṣita evety āha—rūpam iti | he tapodhana! upa ādhikyena labdham | mahyaṁ mama sukhayitum mayā saha tapaś caritum arhasi | me māṁ pūrṇa-manorathī-kartuṁ bhava-bhāvanā brahmā ||15||

—o)0(o—

**|| 5.2.16 || **


    **na tvāṁ tyajāmi dayitaṁ dvija-deva-dattaṁ **


    **yasmin mano dṛg api no na viyāti lagnam |**


    **māṁ cāru-śṛṅgy arhasi netum anuvrataṁ te**


    **cittaṁ yataḥ pratisarantu śivāḥ sacivyaḥ ||**

**madhvaḥ : **parihāsa-pralāpādiṣu anartha-vacanaṁ bhavet || iti śabda-nirṇaye ||16||

**śrīdharaḥ : **dvija-devena brahmaṇā dattam | dṛk manaś ca lagnaṁ san nāpayāti | he cāru-śṛṅgi, yatas te cittaṁ tatra māṁ tvad-adhīnaṁ netum arhasi | sacivyas tava sakhyo’pi śivā anukūlāḥ satyo māṁ pratisaran tv anuvartantām | yad vā, etāvat paryantaṁ me yāḥ sacivyaḥ sakhyaḥ śivāḥ pheravas tāḥ pratisarantu niryāntu | yad vā, vana-vāse saha-caryo hariṇyaḥ śivāḥ pratisarantu pradakṣiṇaṁ gacchantu ||16||

**krama-sandarbhaḥ : _na vyākhyātam._**

**viśvanāthaḥ : **nanu tvayā mama kiṁ phalaṁ tad ito yāmīty āśaṅkyāha—na tvām iti | yato dvija-devena brahmaṇā, yasmiṁs tvayi lagnaṁ na viyāti na vigataṁ bhavati | he cāru-śṛṅgi ! unnata-stanīti strī-liṅgena sambodhanam atikāma-vaivaśyenāvahitthāyā nāśaṁ dyotayati | yataḥ yatra deśe tava cittaṁ, tatraiva | sacivyas tava sakhyo’pi śivāḥ anukūlāḥ satyaḥ māṁ pratsarantu anuvartatām ||16||

—o)0(o—

**|| 5.2.17 || **

**śrī-śuka uvāca—**


    **iti lalanānunayāti-viśārado grāmya-vaidagdhyayā paribhāṣayā tāṁ vibudha-vadhūṁ vibudha-matir adhisabhājayām āsa.**

**śrīdharaḥ : **grāmyeṣu vaidagdhyaṁ yasyāḥ, tayā paribhāṣayā vācā | sabhājayāmāsa pūjayāmāsa | saṁmukhī-cakārety athaḥ ||17|| 

**krama-sandarbhaḥ : _na vyākhyātam._**

**viśvanāthaḥ : **grāmyāṇām iva vaidagdhyaṁ yasyāṁ tayā ||17||

—o)0(o—

**|| 5.2.18 || **


    **sā ca tatas tasya vīra-yūtha-pater buddhi-śīla-rūpa-vayaḥ-śriyaudāryeṇa parākṣipta-manās tena sahāyutāyuta-parivatsaropalakṣaṇaṁ kālaṁ jambūdvīpa-patinā bhauma-svarga-bhogān bubhuje.**

**śrīdharaḥ : **buddhy-ādīnāṁ dvandvaikyam ||18-19||

**krama-sandarbhaḥ : **ayutāyutaṁ nyarbudam | nṛpatve bhauma-bhogān devatve svarga-bhogāṁś ca ||18||

**viśvanāthaḥ : **buddhy-ādīnāṁ dvandvaikyam gālava-mate ya-kāraḥ ayutāyutaṁ nyarbudam ||18||

—o)0(o—

**|| 5.2.19 || **


    **tasyām u ha vā ātmajān sa rāja-vara āgnīdhro nābhi-kimpuruṣa-harivarṣelāvṛta-ramyaka-hiraṇmaya-kuru-bhadrāśva-ketumāla-saṁjñān nava putrān ajanayat.**

_na katamenāpi vyākhyātam._

—o)0(o—

**|| 5.2.20 || **


    **sā sūtvātha sutān navānuvatsaraṁ gṛha evāpahāya pūrvacittir bhūya evājaṁ devam upatasthe.**

**śrīdharaḥ : **sūtvā prasūya | upatasthe’bhajat ||20||

**krama-sandarbhaḥ : _na vyākhyātam._**

**viśvanāthaḥ : **gṛhe rājño bhavana evāpahāya apsarastvāt teṣu vātsalyam api pūrva-kṛtaṁ tyaktvā ||20||

—o)0(o—

**|| 5.2.21 || **


    **āgnīdhra-sutās te mātur anugrahād autpattikenaiva saṁhanana-balopetāḥ pitrā vibhaktā ātma-tulya-nāmāni yathā-bhāgaṁ jambūdvīpa-varṣāṇi bubhujuḥ.**

**śrīdharaḥ : **autpattikenaiva svabhāvena | saṁhananaṁ dṛḍhāṅgatvam ||21||

**krama-sandarbhaḥ : _na vyākhyātam._**

**viśvanāthaḥ : **mātur anugrahāt tadīya-stana-pānāt autpattikenaiva svābhāvikena saṁhananaṁ dṛḍhāṅgatvaṁ, bubhujuḥ pālayāmāsuḥ ||21||

—o)0(o—

**|| 5.2.22 || **


    **āgnīdhro rājātṛptaḥ kāmānām apsarasam evānudinam adhi-manyamānas tasyāḥ salokatāṁ śrutibhir avārundha yatra pitaro mādayante.**

**śrīdharaḥ : **kāmānāṁ bhogaiḥ | adhy adhikaṁ manyamānaḥ | śrutibhir vedoktaiḥ karmabhiḥ | avārundha prāpa | mādayante modante ||22||

**krama-sandarbhaḥ : **yatra pitara iti tatra pitṝṇām adhikāritvaṁ vartata iti jñeyam ||22||

**viśvanāthaḥ : **kāmānāṁ kāmaiḥ śrutibhiḥ śruty-ukta-tādṛśa-karmabhiḥ | avārundha prāpa | mādayante modayante modante ||22||

—o)0(o—

**|| 5.2.23 || **


    **samparete pitari nava bhrātaro meru-duhitṝr merudevīṁ pratirūpām ugradaṁṣṭrīṁ latāṁ ramyāṁ śyāmāṁ nārīṁ bhadrāṁ devavītim iti saṁjñā navodavahan.**

**śrīdharaḥ : **ity evaṁ bhūtāḥ saṁjñā yāsāṁ tāḥ pariṇītavantaḥ ||23||

**krama-sandarbhaḥ, viśvanāthaḥ : _na vyākhyātam._**

—o)0(o—

iti sārārtha-darśinyāṁ harṣiṇyāṁ bhakta-cetasām |

pañcame dvitīyo’dhyāyaḥ saṅgataḥ saṅgataḥ satām ||*||

—o)0(o—


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ pañcama-skandhe 


    āgnīdhra-varṇanaṁ dvitīyo’dhyāyaḥ |

|| 5.2 ||



(5.3)


### atha tṛtīyo’dhyāyaḥ


## ṛṣabhadevāvirbhāvo nāma

**|| 5.3.1 ||**

**śrī-śuka uvāca—**

**nābhir apatya-kāmo’prajayā meru-devyā bhagavantaṁ **

**yajña-puruṣam avahitātmāyajata |**

**śrīdharaḥ : **

tṛtīye caritaṁ nābheḥ paraṁ maṅgalam īryate |

yasya yajñe pratītaḥ san putro’bhūd ṛṣabho hariḥ ||

nābhir āgnīdhra-sutaḥ | aputrayā merudevyā bhāryayā saha ||1||

**krama-sandarbhaḥ : _na vyākhyātam._**

**viśvanāthaḥ : **

tṛtīye nābhineṣṭo’bhūd yajñe tuṣṭo’sya nandanaḥ |

tvat-samo me suto’stv etad varaṁ śrutvā hariḥ svayam ||

nābhir āgnīdhrasya prathama-putraḥ ||1||

—o)0(o—

**|| 5.3.2 ||**

**tasya ha vāva śraddhayā viśuddha-bhāvena yajataḥ pravargyeṣu pracaratsu dravya-deśa-kāla-mantrartvig-dakṣiṇā-vidhāna-yogopapattyā duradhigamo’pi bhagavān bhāgavata-vātsalyatayā supratīka ātmānam aparājitaṁ nija-janābhipretārtha-vidhitsayā gṛhīta-hṛdayo hṛdayaṅgamaṁ mano-nayanānandanāvayavābhirāmam āviścakāra |**

**śrīdharaḥ : **pravargya-saṁjñakeṣu karmasu kriyamāṇeṣu dravyādayaḥ sapta ye yogā upāyās teṣām upapattyā saṁpattyā duradhigamo duṣprāpo’pi bhāgavateṣu kṛpālutayā supratīkaḥ śobhanāvayavaḥ sann ātmānam āviścakāra | aparājitaṁ sva-tantram | nija-bhaktānāṁ ye’bhipretārthās teṣāṁ vidhitsayā gṛhītam ākṛṣṭaṁ hṛdayaṁ cittaṁ yasya | hṛdayaṅ-gamaṁ sukha-karam | yato mano-nayanāny ānandayanti ye’vayavās tair abhirāmaṁ sundaram ||2||

**krama-sandarbhaḥ : **vakṣyamāṇa-mano-nayanānandanāvayavābhirāmatve’pi bhāgavata-vatsalatayā supratīkaḥ supratīkaḥ parama-sundaraḥ ||2||

**viśvanāthaḥ : **pravargya-saṁjñakeṣu karmasu pracaratsu sampadyamāṇeṣu dravyādibhiḥ saptabhiḥ śuddhaiḥ saha yogo bhakti-yogas tasya upapattyā niṣpattyā supratīkaḥ sundarāṅgaḥ ātmanaṁ sva-deham āviścakāra | aparājitam anyair vaśīkartum aśakyam api gṛhīta-hṛdaya ākṛṣṭa-citta mano-nayanānandanair avayavaiḥ śrī-mukhābjādibhir abhirāmam atiramaṇīyam ||2||

—o)0(o—

**|| 5.3.3 ||**

**atha ha tam āviṣkṛta-bhuja-yugala-dvayaṁ hiraṇmayaṁ puruṣa-viśeṣaṁ kapiśa-kauśeyāmbara-dharam urasi vilasac-chrīvatsa-lalāmaṁ daravara-vanaruha-vana-mālācchūry-amṛta-maṇi-gadādibhir upalakṣitaṁ sphuṭa-kiraṇa-pravara-mukuṭa-kuṇḍala-kaṭaka-kaṭi-sūtra-hāra-keyūra-nūpurādy-aṅga-bhūṣaṇa-vibhūṣitam ṛtvik-sadasya-gṛha-patayo’dhanā ivottama-dhanam upalabhya sabahu-mānam arhaṇenāvanata-śīrṣāṇa upatasthuḥ |**

**śrīdharaḥ : **atha hety-ādi-nipāta-bāhulyaṁ vākyālaṅkārāya | āviṣkṛtaṁ bhujānāṁ yugala-dvayaṁ catuṣṭayaṁ yena | hiraṇmayaṁ tejomayam | puruṣeṣu viśiṣyata iti tathā puruṣottamam ity arthaḥ | arhaṇenārdhyeṇa sahopatasthurabhajann ity anvayaḥ | vilasan śrīvatsa eva lalāmaṁ cihnaṁ yasya | dara-varaḥ śaṅkha-śreṣṭhaḥ, vana-ruhaṁ padmam, acchūri cakram, amṛta-maṇiḥ kaustubhaḥ, evam ādibhir upalakṣitam | sphuṭa-kiraṇā ye pravarā maṇayas tan mayāni yāni mukuṭādīny aṅgānāṁ bhūṣaṇāni tair vibhūṣitam | bahu-māne dṛṣṭāntaḥ, adhanā ivottama-dhanaṁ nidhim ||3||

**krama-sandarbhaḥ : _na vyākhyātam._**

**viśvanāthaḥ : **hiraṇmayaṁ prakāśa-bahulaṁ, puruṣeṣu viśiṣyata iti puruṣottamam ity arthaḥ | kapiśeti tena śyama-varṇam iti buddhyate | pītāṁśukaṁ vakṣasi lakṣitaṁ śriyā ity atra pītāṁśuka-padenātra dhvanyate śyāma-varṇateti bhāgavatāmṛtokteḥ | dara-varaḥ śaṅkhyaḥ vanaruhaṁ padmam acchuri cakram amṛta-maṇiḥ kaustubhaḥ ||3||

—o)0(o—

**|| 5.3.4 ||**

**ṛtvija ūcuḥ—**

**arhasi muhur arhattamārhaṇam asmākam anupathānāṁ namo nama ity etāvat sad-upaśikṣitaṁ ko’rhati pumān prakṛti-guṇa-vyatikara-matir anīśa īśvarasya parasya prakṛti-puruṣayor arvāktanābhir nāma-rūpākṛtibhī rūpa-nirūpaṇam; sakala-jana-nikāya-vṛjina-nirasana-śivatama-pravara-guṇa-gaṇaika-deśa-kathanād ṛte |**[^4]

**śrīdharaḥ : **arhasīty-ādinā nigadena stuvanti | he arhattama, paripūrṇo’pi tvamanupathānāṁ bhṛtyānām asmākam arhaṇaṁ muhuḥ svayam eva svīkartum arhasi | na tu vayaṁ stotuṁ śaktā ity āhuḥ | namo nama ity etāvad evāsmākaṁ sadbhir upaśikṣitam | tvad-rūpasya durjñeyatvāt | tad evāhuḥ, ko’rhatīti | prakṛti-guṇānāṁ vyatikaraḥ prapañcas tasminn eva matir yasyāta evānīśaḥ | prakṛti-puruṣayoḥ parasyāta eveśvarasyārvāktanābhis tvām aspṛśantībhiḥ prapañcāntar-gatābhir nāma ca rūpaṁ cākṛtiś cākāras tābhis tava rūpa-nirūpaṇaṁ kartuṁ ko nāma pumān arhati ||4||

vāṅ manasā’gocaro’pi tvaṁ bhaktānāṁ sukhārādhya evety āhuḥ | he parama, parijanair anurāgeṇa viracitā ye śabala-saṁśabdā gadgadākṣara-stutayaḥ salilaṁ ca sita-kisalayāś ca śuddha-pallavāḥ | śileti pāṭhe śilaṁ kuśādi-mañjarī | evam ādibhiḥ sambhṛtayā saṁpāditayā pūjayā parituṣyasi ||4||

**krama-sandarbhaḥ : **arhasīty-ādi-gadyānām iti nigadenābhiṣṭūyamāna iti trayodaśa-gadyenānvayaḥ | ṭīkāyāṁ nigadena gadyātmaka-stotreṇa stuvanti na tu vayaṁ stotuṁ śaktā iti yena ca stavena tad aṅgīkuryās tam api kartum ity arthaḥ | panthānaṁ bhakti-mārgam anugatās tat-sāmīpyam āgatāḥ, na tu tam eva sākṣāt prāptāḥ, sakāmatvāt | tathabhūtā ye te’nupathās teṣām api pūjāṁ muhur arhasi svīkartuṁ yogyo’si, tava kṛpālutvād eva na tu vayaṁ yogya iti bhāvaḥ | tavotkarṣe vicāryamāṇe tu sarva evāyogyā ity āhuḥ—namo nama iti |

tarhi mad-utkarṣo’pi varṇyatāṁ tatrāhuḥ—ko’rhatīti | arvāktanābhiḥ prapañcāntargata-sādṛśyena sphurantībhir ity arthaḥ | nāma ca rūpaṁ ca ākṛtiś ca jātiḥ tābhis tava rūpa-nirūpaṇaṁ yāthārthyena pratipādanaṁ kartuṁ ko nāma pumān arhati ? tatra hetuḥ prakṛti-guṇeti | prakṛti-guṇānāṁ vyatikara āsaṅgaḥ tadīya-mānādīnāṁ tad-atītatve hetuḥ | īśvarasya parasyeti | 

nanu tādṛśatvam anusandhāyaiva nirūpyatām, tatrāhuḥ—anīśa iti | rūpa-nirūpaṇaṁ yāthārthyena pratipādanaṁ tarhi tādṛśena janena tannirūpaṇaṁ kīdṛśam ? kiṁ māhātmyaṁ vā ? tatrāhuḥ—eka-deśatvaṁ yat-kiṁcittvaṁ tad-ābhāsa iti yāvat | tādṛśatve’pi sakalety ādi-māhātmyo’sāv ity arthaḥ | tasmād ṛta iti | tad eva nirūpayitum arhatīty arthaḥ | athavā arvāktam ābhiḥ svalpa-pramāṇābhiḥ | anantānāṁ sphuraṇāsambhavāt rūpanirūpaṇaṁ samyak svarūpapratipādanaṁ kiṁ tarhi tatrāhuḥ—sakaleti | yad vā, arvāktanābhir iti karmopāsanādau tat-tad-devatā-sambandhinībhir ity arthaḥ | tarhi kena nirūpaṇaṁ syāt ? tatrāhuḥ—sakaleti ||4||

**viśvanāthaḥ : **arhasīty-ādi gadyānām iti nigadenābhiṣṭūyamāna ity anenānvayaḥ | tvaṁ paripūrṇo’py asmākam apy arhaṇam aṅgīkartum arhasi | tatra hetuḥ—anupathānāṁ panthā bhakti-yogaḥ, tam anuvartamānānāṁ na tu sākṣāt taṁ prāptānāṁ sakāmatvāt, tad api tava bhakti-sambandha-gandhavaty api vātsalyād eveti bhāvaḥ | asmākam anupathatve’py etāvad eva lakṣaṇam asti nādhikam ity āhuḥ—namo nama iti | 

sadbhyaḥ sakāśāt śikṣitaṁ, na tu pūjā-paricaryā-stuty-ādikaṁ jānīma iti bhāvaḥ | nanu vidvāṁso mad-bhaktāś ca yūyaṁ sarvaṁ jānīthaiva, tat kiṁ stotuṁ saṅkucatheti ? tatrāhuḥ—ko’rhatīti | loke hi mukhād aṅgānāṁ candrādy-upamābhiḥ stutir bhavati | tava tu arvāktanābhiḥ prapañcpūrvāntar-gatābhiḥ nāma indranīla-maṇy-ādi-rūpaṁ tac-chyāmatākṛtis tat-pratimā tābhiḥ rūpasya nirūpaṇam api kartuṁ ko’rhati stuter vārtā tu dūre vartatām ity arthaḥ | tava kīdṛśasya ?prakṛti-puruṣayor api parasya | na hi prakṛti-puruṣātītaṁ rūpaṁ prākṛtendranīlamaṇy-ādibhiḥ sadṛśīkartum ucitam iti bhāvaḥ |

nanv aprākṛta-padārthair eva mad-rūpam upanīyatāṁ, tatrāhuḥ—guṇānāṁ yo vyatikaraḥ prapañcpūrvas tasmin eva matir yasya saḥ | prākṛta-jīva-lokasyāprākṛta-padārtheṣu buddhi-praveśāsambhavād iti bhāvaḥ | ata eva bhakta-vātsalya-guṇānāṁ kenāpy aṁśena kīrtana-mātraṁ kartum arhatīty āhuḥ—sakaleti | bhakta-vātsalyam evāhuḥ ||4||

—o)0(o—

**|| 5.3.5 ||**

**parijanānurāga-viracita-śabala-saṁśabda-salila-sita-kisalaya-tulasikā-dūrvāṅkurair api sambhṛtayā saparyayā kila parama parituṣyasi |**

**śrīdharaḥ : **sa hy etan-mātram evārhati nādhikam ity āhuḥ | sakala-jana-nikāyasya vṛjinaṁ nirasyantīti tathā śivatamāḥ pravarāś ca ye guṇa-gaṇās teṣām eka-deśas tasya kathanād vinādhikaṁ nārhati ||5||

**krama-sandarbhaḥ : _na vyākhyātam._**

**viśvanāthaḥ : **parijanair bhakta-janair anurāgeṇa viracitā śavala-saṁ-śabdā gadgadākṣara-stutayaś ca salilādayaś ca tair api sampāditayā, śileti pāṭhe śilaṁ mañjarī, he parama ||5||

—o)0(o—

**|| 5.3.6 ||**

**athānayāpi na bhavata ijyayoru-bhāra-bharayā samucitam artham ihopalabhāmahe |**

**śrīdharaḥ : **atheti prakārāntare | anyathā tvanayejyayā yāgenāpy uru-bhaṛa-bharayānekāṅga-samṛddhayāpi bhavataḥ samucitam apekṣitaṁ prayojanaṁ naiva paśyāmaḥ ||6||

**krama-sandarbhaḥ : **aśeṣa-puruṣārtha-svarūpa evāsāv iti sphuṭam evāhur gadeyna—atheti | avyatirekeṇa viccheda-rāhityena bobhūyamānātiśayenāvribhavanta ity arthaḥ | śrutiś ca—sarva-kāmaḥ sarva-gandhaḥ sarva-rasaḥ [chā.u. 3.14.2] ity ādyā ||6||

**viśvanāthaḥ : **asmākaṁ tu bhaktir nāstīty ataḥ kathante, paritoṣo bhaviṣyatīty āhuḥ—ijyayā yāgena uru-bhāra-bharayā anekāṅga-samṛddhayāpi bhavataḥ samucitam apekṣitaṁ prayojanaṁ nopalabhāmahe ||6||

—o)0(o—

**|| 5.3.7 ||**

**ātmana evānusavanam añjasāvyatirekeṇa bobhūyamānāśeṣa-puruṣārtha-svarūpasya kintu nāthāśiṣa āśāsānānām etad abhisaṁrādhana-mātraṁ bhavitum arhati |**

**śrīdharaḥ : **atra hetuḥ, ātmanaḥ svata evānusavanaṁ sarvadā’ñjasā sākṣād avyatirekeṇa samanvayena bobhūyamānā atiśayena bhavanto ye’śeṣāḥ puruṣārthāḥ, te svarūpaṁ yasya paramānandasya | na caivaṁ saty api yāgān arthakyam ity āhuḥ, kintv iti | sa-kāmānām asmākam evaitad upapadyate na tavety arthaḥ ||7||

**krama-sandarbhaḥ : _na vyākhyātam._**

**viśvanāthaḥ : **tatra hetuḥ—ātmanaḥ svata evānuṣavanaṁ pratikṣaṇam eva añjasā sākṣād eva avyatirekeṇa vyatirekaṁ vicchedaṁ vinaiva bobhūyamānā atiśayena bhavanto ye’śeṣāḥ puruṣārthāḥ phala-bhūtā ānandās te svarūpaṁ yasya | na caivaṁ saty api yāgānarthakyam ity āhuḥ—kintv iti | sa-kāmānām asmākam eva saṁrādhana-mātram iti asmat-kartṛkam eva, na tu vastuto bhavat-karmakam ity arthaḥ ||7||

—o)0(o—

**|| 5.3.8 ||**


    **tad yathā bāliśānāṁ svayam ātmanaḥ śreyaḥ param aviduṣāṁ parama-parama-puruṣa prakarṣa-karuṇayā sva-mahimānaṁ cāpavargākhyam upakalpayiṣyan svayaṁ nāpacita evetaravad ihopalakṣitaḥ |**

**śrīdharaḥ : **svopayogam eva pradarśayanti—tad yatheti | paramebhyo’pi he parama-puruṣa ! prakarṣa-yuktayā karuṇayā | upakalpayiṣyan saṁpādayiṣyan | ca-kārāt kāmitaṁ ca | nāpacito’napacito’pūjita eva pūjānapekṣatvāt svayayevopalakṣito dṛṣṭo’si | itara-vat sāpekṣa-vat ||8||

**krama-sandarbhaḥ : **svasya mahimānam aiśvarya-sampattim apavargākhyam iti tasyaivāpavarga iti saṁjñety arthaḥ | upakalpayiṣyan sākṣātkārayiṣyan nāpacita eveti | pūjā-sampādaka-bhakty-abhāvād iti bhāvaḥ ||8||

**viśvanāthaḥ : **nanu tarhi kathaṁ santuṣṭo’haṁ yuṣmat-pratyakṣībhūto’smi ? iti tatrāhuḥ—tat tasmāt yathā bāliśānām ajñānām api samīpam anāhūto’py apūjito’pi vijñaḥ kṛpā-vaśāt tān uddhartum āyāti, tathaiva tvaṁ paramebhyo’pi paramaḥ puruṣaḥ prakarṣa-yuktayā nirūpādhikayā karuṇayā sva-mahimānaṁ sva-mahaiśvaryaṁ tad-anubhavam ity arthaḥ | apavarga ity ākhyā yasya taṁ, ca-kārāt kāmitaṁ vastu ca upakalpayiṣyan dāsyan svayaṁ nāpacarita evāsmad-bhakty-abhāvād apūjita eva itaravat yajña-kautuka-darśī itarajana iva ||8||

—o)0(o—

**|| 5.3.9 ||**


    **athāyam eva varo hy arhattama yarhi barhiṣi rājarṣer varada-rṣabho bhavān nija-puruṣekṣaṇa-viṣaya āsīt |**

**śrīdharaḥ : **yady api tvaṁ varān dātum āvirbhūto’si tathāpi, he **arhattama** ! **rājarṣer barhiṣi** yajñe **nija-puruṣāṇāṁ** tvad-bhaktānām asmākam **īkṣaṇa-viṣayo** **bhavān** | **yarhi** yadā **āsīt**, tadā hy **ayam eva varaḥ** sañjātaḥ ||9||

**krama-sandarbhaḥ : **athāyety atra atha hāyeti kvacit | **nija-puruṣekṣaṇa-viṣayo’**pi** bhavān** iha **barhiṣi** yajña-mātre **yarhi** yadā **āsīd** **ayam eva vara** ity arthaḥ ||9||

**viśvanāthaḥ : **yathā tathā bhavatu, yūyaṁ varaṁ vṛṇutheti cet, tatrāhuḥ—athāyam iti | **nija-puruṣāṇāṁ** sva-bhaktānām **īkṣaṇa-viṣayo**’pi **bhavān** | **yarhi** yadā vā **rājarṣer barhiṣi** yajñe’py **āsīt** āvirabhūd **ayam eva vara** ity anvayaḥ ||9||

—o)0(o—

**|| 5.3.10 ||**

**asaṅga-niśita-jñānānala-vidhūtāśeṣa-malānāṁ bhavat-svabhāvānām ātmārāmāṇāṁ munīnām anavarata-pariguṇita-guṇa-gaṇa parama-maṅgalāyana-guṇa-gaṇa-kathano’si |**

**śrīdharaḥ : **darśanasya durlabhatām āhuḥ | asaṅgena vairāgyena niśitaṁ yaj jñānaṁ sa evānalastena vidhūtā aśeṣā malā yeṣām | ato bhavata iva svabhāvo yeṣām | tān evāhuḥ | ātmārāmāṇām evaṁ bhūtānāṁ munīnām api parama-maṅgalāyanaṁ guṇa-gaṇa-kathanam eva natu darśanaṁ yasya | atas tair anavarataṁ pariguṇitā abhyastā guṇa-gaṇā yasyeti sambodhanam ||10||

**krama-sandarbhaḥ : _na vyākhyātam._**

**viśvanāthaḥ : **sarvair atidurlabhāt tvad-darśanād apy adhiko varo varaṇīya iti mūḍhānām eva mataṁ, na tu vijñānām ity āha—asaṅgena vairāgyena niśitaṁ yaj-jñānaṁ sa evānalaḥ, tena nirdhūtāśeṣa-sakāmatva-malānāṁ, bhavaty eva svīyo bhāvo dāsyādir yeṣām ata evātmani tvayy eva ā samyag eva ramamāṇānāṁ munīnāṁ parama-maṅgalāyanaṁ guṇa-gaṇa-kathanam eva, na tu darśanaṁ yasya | atas tair anavarataṁ pariguṇitā abhyastā guṇa-gaṇā yasyeti sambodhanam ||10||

—o)0(o—

**|| 5.3.11 ||**

**atha kathañcit skhalana-kṣut-patana-jṛmbhaṇa-duravasthānādiṣu vivaśānāṁ naḥ smaraṇāya jvara-maraṇa-daśāyām api sakala-kaśmala-nirasanāni tava guṇa-kṛta-nāmadheyāni vacana-gocarāṇi bhavantu |**

**śrīdharaḥ : **darśanenaiva kṛtārthā api varam ekaṁ prārthayante—atheti | **smaraṇāya vivaśānāṁ** tvāṁ smartum aśaktānāṁ naḥ ||11||

**caitanya-mata-mañjuṣā : **atha kathañcid ity-ādi | **tava kṛtaṁ** karma govardhanoddharaṇādi-rūpam | **guṇā** bhakta-vatsalatādyāḥ | **nāma-dheyāni** śrī-kṛṣṇa-govindādīni | **vacanam** eva **gocaro** viṣayo yeṣāṁ, tāni tathā **bhavantv** iti | ayam arthaḥ—arthānusandhānādinā mano-viṣayatvaṁ tāvad bahubhir eva puṇyair bhavati | tāvad bhāgyaṁ kvāsmākaṁ vacana-gocarāṇy eva bhavantv ity arthaḥ ||11||

**krama-sandarbhaḥ : guṇa-kṛtāni** ca līlā-nāma-dheyāni ca ||11||

**viśvanāthaḥ : **asmākaṁ tv asthira-manasāṁ mandānām etāvat tu bhavatv ity āhuḥ—atheti | tvad-darśana-prāpty-anantaram ity arthaḥ | **smaraṇāya vivaśānāṁ** tvāṁ smartum asamarthānām ||11||

—o)0(o—

**|| 5.3.12 ||**

**kiṁ cāyaṁ rājarṣir apatya-kāmaḥ prajāṁ bhavādṛśīm āśāsāna īśvaram āśiṣāṁ svargāpavargayor api bhavantam upadhāvati prajāyām artha-pratyayo dhanadam ivādhanaḥ phalīkaraṇam |**

**śrīdharaḥ : **anyac ca prārthanīyam astīty āhuḥ—kiṁ ceti | āśiṣām aihikānāṁ svargāpavargayor apīśvaraṁ tvam upadhāvati | prajāyām eva puruṣārtha iti pratyayo yasya | adhano yathā phalī-karaṇaṁ tuṣa-kaṇādikam āśāsāno dhana-dam upadhāvati ||12||

**krama-sandarbhaḥ : **yajamānasya svāparādham api nivedayituṁ saṅkucantaḥ paramātmīyatvenābhiprāyeṇa ca tan-nivedanīyam eva nivedayanti—kiṁ ceti | prathamaṁ tāvat prajām āśāsānaḥ āśiṣām aihikīnāṁ svargāpavargayor apīśvaraṁ tvām upadhāvati yathā phalīkaraṇam āśāsāno dhanadam upadhāvati tadvad iti parama-mauḍhyaṁ na ca tāvataiva sthitiḥ, kintu bhavādṛśīm āśāsāna iti dhārṣṭya cety arthaḥ ||12||

**viśvanāthaḥ : **kiṁ ceti | nivedayitum ayogyam apy avaśyakatvenaikaṁ nivedayām evety arthaḥ | ayam asmad-yajamāno rājarṣir apatya-kāmaḥ, apatyas tu devatāntara-yajanenāpi bhavati, tad api tvāṁ bhagavantam upadhāvati |

nanu tad apy ahaṁ svargāpavargādikaṁ dāsyāmīty āśaṅkyāhuḥ—āśiṣām aihikānāṁ svargāpavargayor īśvaram apy upadhāvati | atha ca prajāyām eva arthaḥ puruṣārthaḥ | iti pratyayo, na tv apavargādiṣu yasya sa iti mauḍhyam adhano yathā phalīkaraṇaṁ tūṣakaṇādikam āśāsāno dhanadam upadhāvatīti tatrāpi prajāṁ bhavādṛśīm āśāsāna iti dhārṣṭyaṁ ca paśyeti bhāvaḥ ||12||

—o)0(o—

**|| 5.3.13 ||**

**ko vā iha te’parājito’parājitayā māyayānavasita-padavyānāvṛta-matir viṣaya-viṣa-rayānāvṛta-prakṛtir anupāsita-mahac-caraṇaḥ |**

**śrīdharaḥ : **idaṁ ca nāti-citram ity āhuḥ | iha saṁsāre te’parājitayā māyayā’nava-sita-padavyālakṣita-mārgayāparājitaḥ ko vai ? na ko’pi | atas tayā’nāvṛta-matiḥ kaḥ ? ata eva viṣaya eva viṣaṁ tasya rayā vegās tair anāvṛtā prakṛtir yasya sa kaḥ | yady anupāsita-mahac-caraṇaḥ | atas tvan-māyayā mohitasyaivam āśaṁsā ghaṭata ity arthaḥ ||13||

**krama-sandarbhaḥ : **anupāsita-mahac-caraṇa iti samprati tenopāsyamānaṁ svam api tucchī-kurvanti ||13||

**viśvanāthaḥ : **na cāsya doṣa ity āhuḥ—ko veti | iha saṁsāre aparājitayā kenāpi parājetum aśaktayā anavasita-padavyā kenāpy alakṣita-mārgayā māyayā ko vā anāvṛta-matiḥ ? na ko’pīty arthaḥ | te tava kīdṛśasya ? parājitaḥ, māyāṁ parājayata iti parājit kib-antaṁ tasya | anupāsitety upāsita-mahac-caraṇa evaiko māyāṁ nistarati, rājarṣir ayaṁ tu na tādṛśa iti bhāvaḥ ||13||

—o)0(o—

**|| 5.3.14 ||**

**yad u ha vāva tava punar adabhra-kartar iha samāhūtas tatrārtha-dhiyāṁ mandānāṁ nas tad yad deva-helanaṁ deva-devārhasi sāmyena sarvān prativoḍhum aviduṣām |**

**śrīdharaḥ : **adabhra-kartaḥ ! he bahu-kārya-kārin ! alpīyase kāryāya tvaṁ yady asmād iha samāhūto’si | tatra prajāyām arthe dhīr yeṣāṁ mandānāṁ teṣāṁ no yad deva-helanam avajñānaṁ, tat sarvān prati tava sāmyena hetunā prativoḍhuṁ soḍhum arhasi ||14||

**krama-sandarbhaḥ : _na vyākhyātam._**

**viśvanāthaḥ : **yajanasya sakāmatva-lakṣaṇam aparādhaṁ kṣamayantaḥ stotram upasaṁharanti—yad u heti | he adabhra-kartaḥ ! analpa-kārin ! brahmādi-durlabhaṁ tvad-darśanam api sakāmebhyo’py asmabhyam adā iti bhāvaḥ | yat tvam iha samāhūtas tat tena artha-dhiyāṁ sakāmānām asmākaṁ yad devasya tava helanam avajñānaṁ, tat prativoḍhuṁ soḍhum arhasi | tatra hetuḥ—he deva-deva ! sarvān prati yat tava sāmyaṁ, tena ||14||

—o)0(o—

**|| 5.3.15 ||**

**śrī-śuka uvāca—**


    **iti nigadenābhiṣṭūyamāno bhagavān animiṣarṣabho varṣa-dharābhivāditābhivandita-caraṇaḥ sadayam idam āha |**

**śrīdharaḥ : **iti nigadena gadyātmaka-stotreṇa | varṣa-dharo bhārata-varṣa-patir nābhis tenābhivāditā ye ṛtvijas tair abhivanditau caraṇau yasya ||15||

**krama-sandarbhaḥ : _na vyākhyātam._**

**viśvanāthaḥ : **nigadena gadyātmaka-stotreṇa | varṣa-dharo bhārata-varṣa-patir nābhis tenābhivāditā ye ṛtvijaḥ, tair abhivanditau caraṇau yasya ||15||

—o)0(o—

**|| 5.3.16 ||**

**śrī-bhagavān uvāca—**


    **aho batāham ṛṣayo bhavadbhir avitatha-gīrbhir varam asulabham abhiyācito yad amuṣyātmajo mayā sadṛśo bhūyād iti mamāham evābhirūpaḥ kaivalyād athāpi brahma-vādo na mṛṣā bhavitum arhati mamaiva hi mukhaṁ yad dvija-deva-kulam |**

**śrīdharaḥ : **asulabhatve hetuḥ—mamāham evābhirūpaḥ sadṛśaḥ | kaivalyād advitīyatvāt | dvijeṣu devā iva ye brāhmaṇās teṣāṁ kulam ||16||

**caitanya-mata-mañjuṣā : **mamāham evety-ādi | mama aham evābhirūpaḥ sadṛśaḥ | kaivalyād advaitān mama sadṛśo’ham eva | yadyapi kalā-kalāvator bheda eva, tathāpi kalāyā mad-abheda vivakṣā | evaṁ cej jīvena kim aparāddham, tasyāpy aṁśatvāt ? satyaṁ, māyopahitatvaṁ jīvatvaṁ, tenaiva bhedaḥ | līlopahitāḥ khalu kalāvatāyā iti jīvāt kalāvatārāṇāṁ bhūyān bhedaḥ ||16||

**krama-sandarbhaḥ : _na vyākhyātam._**

**viśvanāthaḥ : **avitatha-gīrbhir amogha-vāgbhiḥ | abhirūpaḥ sadṛśaḥ kaivalyād iti | ahaṁ khalu jagad-īśvaraḥ, na hi jagad-īśvaro’nyaḥ kaścid astīty arthaḥ | dvijeṣu devā iva brāhmaṇās teṣāṁ kulam ||16||

—o)0(o—

**|| 5.3.17 ||**


    **tata āgnīdhrīye’ṁśa-kalayāvatariṣyāmy ātma-tulyam anupalabhamānaḥ |**

**śrīdharaḥ : **āgnīdhrīye nābhau ||17||

**krama-sandarbhaḥ : _na vyākhyātam._**

**viśvanāthaḥ : **āgnīdhrīye āgnīdhra-putre ||17||

—o)0(o—

**|| 5.3.18 ||**

**śrī-śuka uvāca—**


    **iti niśāmayantyā meru-devyāḥ patim abhidhāyāntardadhe bhagavān |**

**śrīdharaḥ : **patiṁ nābhim ||18||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 5.3.19 ||**


    **barhiṣi tasminn evaṁ viṣṇudatta bhagavān paramarṣibhiḥ prasādito nābheḥ priya-cikīrṣayā tad-avarodhāyane meru-devyāṁ dharmān darśayitu-kāmo vāta-vasanānāṁ śramaṇānām ṛṣīṇām ūrdhva-manthināṁ śuklayā tanuvāvatatāra ||**

**śrīdharaḥ : **he viṣṇu-datta, tasyāvarodhāyane’ntaḥ-pure merudevyāṁ śuklayā śuddha-sattva-rūpayā bhūrtyā’vatatāra | keṣāṁ dharmān | vāta-vasanānāṁ dig-vāsasām | pāṣaṇḍi-vyāvṛtty-artham āha | śramaṇānāṁ tapasvinām | ṛṣīṇāṁ jñāni-jnām | ūrdhva-manthināṁ naiṣṭhika-brahmacāriṇām ||19||

**krama-sandarbhaḥ : **vāta-vasanānāṁ sannyāsināṁ śramaṇānāṁ vānaprasthānām ṛṣīṇāṁ tat-tan-mantra-darśana-maya-yājñikānāṁ gṛhasthānām ity arthaḥ | ūrdhva-manthināṁ brahmacāriṇām api tac-carite tasya darśayiṣyamāṇatvāt ||19||

**viśvanāthaḥ : **he viṣṇu-datta ! tad-avarodhāyane’ntaḥ-pura-sthale yā merudevī tasyāṁ vāta-vasanānāṁ dig-vāsasām | dig-vāsaso bālā api bhavantīty ata āha—śramaṇānāṁ tapasvinām | tathā-bhūtāḥ pāṣaṇḍino’pi bhavantīty ata āha—ṛṣīṇāṁ śāstra-jñānavatām | teṣāṁ brahmacaryād abhraṁśam āha—ūrdhva-manthinām ūrdhva-retasāṁ, śuklayā śuddha-sattva-rūpayā tanuvā tanvā ||19||[^5]

—o)0(o—


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ pañcama-skandhe 


    ṛṣabhadevāvirbhāvo nāma 


    tṛtīyo’dhyāyaḥ |

||5.3||

(5.4)


### atha caturtho’dhyāyaḥ


## ṛṣabhadevānucarite 

**|| 5.4.1 ||**

**śrī-śuka uvāca—**

**atha ha tam utpattyaivābhivyajyamāna-bhagaval-lakṣaṇaṁ sāmyopaśama-vairāgyaiśvarya-mahā-vibhūtibhir anudinam edhamānānubhāvaṁ prakṛtayaḥ prajā brāhmaṇā devatāś cāvani-tala-samavanāyātitarāṁ jagṛdhuḥ.**

**śrīdharaḥ : **

caturthāditribhiḥ proktam ṛṣabhasyehitaṁ mahat |

lokārthaṁ yena sat-karma naiṣkarmyaṁ ca nidarśitam ||

caturthe śata-putrasya rājyaṁ tasyopavarṇaye |

yasya rājye janaḥ sarvaḥ santoṣāmṛta-nirvṛtaḥ ||

abhivyajyamānāni bhagaval-lakṣaṇāni pāda-talādiṣu vajrāṅkuśādīni yasya | mahā-vibhūtiḥ sarva-saṁpattiḥ | sāmyādibhiḥ saha vardhamāna-prabhāvam | prakṛtayo’mātyādayaḥ | jagṛdhur abhikāṅkṣanti sma ||1||

**caitanya-mata-mañjuṣā : _asyādhyayasya na ko’pi śloko vyākhyātaḥ._**

**krama-sandarbhaḥ : **sāmyādibhiḥ pūrvasyaivānvayaḥ ||1|| 

**viśvanāthaḥ : **

caturthe putra-śatakaṁ bharata-pravaraṁ prabhuḥ |

janayitvā vyadhād rājyaṁ prajānāṁ sārvakāmikam ||

jagṛdhur abhicakāṅkṣuḥ ||1||

—o)0(o—

**|| 5.4.2 ||**

**tasya ha vā itthaṁ varṣmaṇā varīyasā bṛhac-chlokena caujasā balena śriyā yaśasā vīrya-śauryābhyāṁ ca pitā ṛṣabha itīdaṁ nāma cakāra.**

**śrīdharaḥ : **varṣmaṇā dehena | tasya viśeṣaṇa-dvayam | varīyasā śreṣṭhatamena | bṛhantaḥ ślokāḥ padyāni kavīnāṁ yasmiṁs tena ca | ojas tejaḥ | vīryaṁ prabhāvaḥ | śauryam utsāhaḥ | etair guṇair ati-śreṣṭhatvād ṛṣabhaḥ śreṣṭha iti nāma cakāra ||2||

**krama-sandarbhaḥ : **varṣmādibhiḥ ṛṣabhaḥ śreṣṭha iti hetor idam ṛṣabha ity etan nāma cakāra ||2||

**viśvanāthaḥ : **varṣmaṇā dehenety asya viśeṣaṇa-dvayam | varīyasā śreṣṭhena | bṛhantaḥ ślokāḥ kavīnāṁ yasmiṁs tena | vīryaṁ prabhāvaḥ | śauryam utsāhaḥ | ṛṣabha iti śreṣṭhatvād ity arthaḥ ||2||

—o)0(o—

**|| 5.4.3 ||**

**yasya hīndraḥ spardhamāno bhagavān varṣe na vavarṣa tad avadhārya bhagavān ṛṣabhadevo yogeśvaraḥ prahasyātma-yogamāyayā sva-varṣam ajanābhaṁ nāmābhyavarṣat.**

**madhvaḥ : **duṣṭānāṁ mohanārthāya yajña indra-pade sthitaḥ |

	paspardha ṛṣabheṇaiva svarūpeṇa hariḥ svayam || iti vārāhe ||3||

**śrīdharaḥ : **tasya varṣe maṇḍale ||3||

**krama-sandarbhaḥ : _na vyākhyātam._**

**viśvanāthaḥ : **ajaḥ śrī-ṛṣabhadevaḥ nābhis tat-pitā tābhyāṁ rakṣitatvād ajanābha-saṁjñam ity arthaḥ | vṛddhy-abhāva ārṣaḥ ||3||

—o)0(o—

**|| 5.4.4 ||**


    **nābhis tu yathābhilaṣitaṁ suprajastvam avarudhyāti-pramoda-bhara-vihvalo gadgadākṣarayā girā svairaṁ gṛhīta-naraloka-sadharmaṁ bhagavantaṁ purāṇa-puruṣaṁ māyā-vilasita-matir vatsa tāteti sānurāgam upalālayan parāṁ nirvṛtim upagataḥ.**

**śrīdharaḥ : **avaruddhya prāpya | svairam icchayā gṛhīto nara-loka-samāna-dharmo manuṣyākāro yena tam | ata eva māyayā sva-putra iti vilasitā matir yasya ||4||

**krama-sandarbhaḥ : _na vyākhyātam._**

**viśvanāthaḥ : **avaruddhya prāpya | māyayā putra-jñānena vilasitā matir yasya saḥ | syān māyā śāmbarī-buddhyor trikāṇḍa-śeṣaḥ ||4||

—o)0(o—

**|| 5.4.5 ||**


    **viditānurāgam āpaura-prakṛti jana-pado rājā nābhir ātmajaṁ samaya-setu-rakṣāyām abhiṣicya brāhmaṇeṣūpanidhāya saha merudevyā viśālāyāṁ prasanna-nipuṇena tapasā samādhi-yogena nara-nārāyaṇākhyaṁ bhagavantaṁ vāsudevam upāsīnaḥ kālena tan-mahimānam avāpa.**

**śrīdharaḥ : **ā-paura-prakṛti paurān prakṛtīś cābhivyāpya | vidito’nurāgo yasmin | kathaṁ-bhūto nābhiḥ ? jana-padaḥ janāḥ paurādayaḥ padaṁ pramāṇaṁ yasya saḥ | ātma-jaṁ dharma-maryādā-rakṣaṇārtham abhiṣicya | brāhmaṇānām utsaṅge nidhāya | viśālāyāṁ badarikāśrame | prasannaṁ parānudvejakaṁ nipuṇaṁ ca tīvraṁ tena | upāsīnaḥ kālena tan mahimānaṁ jīvan muktim avāpa ||5||

**krama-sandarbhaḥ : **samaya-setu-rakṣāyāṁ, na tu rājatve iti jñeyam | tadā hi[^6] tad-ucita-gārhasthyāśrama-parigrahābhāvāt rājyābhiṣekas tu paścāt brāhmaṇair eva kartavya iti jñeyam ||5||

**viśvanāthaḥ : **ā-paura-prakṛti paurān prakṛtīś cābhivyāpya | vidito’nurāgo yasmiṁs tam | kathaṁ-bhūto nābhiḥ ? jana-padaḥ janāḥ paurādaya eva padam ātmajābhiṣeke pramāṇaṁ yasya saḥ | samayānāṁ sad-ācārāṇāṁ yā yā maryādās tad-rakṣaṇāya | viśālāyāṁ badarikāśrame | prasannena sarvatra prasādavatā sarva-sukhadenety arthaḥ | nipuṇena phala-sādhana-sāmarthyena | tasyaiva mahimā yatra taṁ vaikuṇṭham ||5||

—o)0(o—

**|| 5.4.6 ||**

**yasya ha pāṇḍaveya ślokāv udāharanti—**


    **ko nu tat karma rājarṣer nābher anv ācaret pumān |**


    **apatyatām agād yasya hariḥ śuddhena karmaṇā ||**

**śrīdharaḥ : **nābhes tat prasiddhaṁ karma | anu tad-anantaraṁ ko nu pumān ācaret ? na ko’pīty arthaḥ ||6||

**krama-sandarbhaḥ : _na vyākhyātam._**

**viśvanāthaḥ : **śuddhena karmaṇā bhakti-yogena ||6||

—o)0(o—

**|| 5.4.7 ||**


    **brahmaṇyo’nyaḥ kuto nābher viprā maṅgala-pūjitāḥ |**


    **yasya barhiṣi yajñeśaṁ darśayām āsur ojasā ||**

**śrīdharaḥ : **maṅgalair dakṣiṇābhiḥ pūjitāḥ santaḥ | ojasā mantra-balena |

**krama-sandarbhaḥ : **maṅgalam atra susvabhāvaḥ ||7||

**viśvanāthaḥ : **maṅgalaṁ yathā syāt tathā dakṣiṇādibhiḥ prasāditāḥ | bhaktatvān maṅgalenaiva kartrā pūjitā iti vā, ojasā bhakti-balena ||7||

—o)0(o—

**|| 5.4.8 ||**


    **atha ha bhagavān ṛṣabhadevaḥ sva-varṣaṁ karma-kṣetram anumanyamānaḥ pradarśita-gurukula-vāso labdha-varair gurubhir anujñāto gṛha-medhināṁ dharmān anuśikṣamāṇo jayantyām indra-dattāyām ubhaya-lakṣaṇaṁ karma samāmnāyāmnātam abhiyuñjann ātmajānām ātma-samānānāṁ śataṁ janayām āsa.**

**śrīdharaḥ : **anyeṣāṁ grahaṇāya pradarśito gurukula-vāso yena | anuśikṣamāṇo’nuśikṣayan | ubhaya-vidhaṁ śruti-smṛti-lakṣaṇaṁ karma-vadhim abhiyuñjann anutiṣṭhan jayantyāṁ bhāryāyām ātma-jānāṁ śataṁ janayām āsa ||8||

**krama-sandarbhaḥ : _na vyākhyātam._**

**viśvanāthaḥ : **anumanyamāno jānan | pradarśitety anyeṣāṁ grahaṇāyety arthaḥ | labdha-varair labdha-dakṣiṇaiḥ | anuśikṣamāṇaḥ śikṣayan ubhaya-vidhaṁ śruti-smṛti-lakṣaṇam ubhaya-lakṣaṇam iti pāṭhaḥ | samyag āmnāyena brāhmaṇopadeśenāmnātam abhyastam abhiyuñjan anutiṣṭhan, āmnāyo nigame’pi ca upadeśe’pi iti medinī ||8||

—o)0(o—

**|| 5.4.9-10 ||**


    **yeṣāṁ khalu mahā-yogī bharato jyeṣṭhaḥ śreṣṭha-guṇa āsīd yenedaṁ varṣaṁ bhāratam iti vyapadiśanti. tam anu kuśāvarta ilāvarto brahmāvarto malayaḥ ketur bhadrasena indra-spṛg vidarbhaḥ kīkaṭa iti nava navati pradhānāḥ. **

**śrīdharaḥ : **taṁ bharatam anu kuśāvartādayo nava putrā navateḥ pradhānā jyeṣṭhaḥ ||10||

**krama-sandarbhaḥ : _na vyākhyātam._**

**viśvanāthaḥ : **taṁ bharatam anu bharatasya kaniṣṭhā ity arthaḥ | navati pradhānāḥ navater jyeṣṭhā ity arthaḥ | puṁstvam ārṣam ||10||

—o)0(o—

**|| 5.4.11 ||**


    **kavir havir antarikṣaḥ prabuddhaḥ pippalāyanaḥ |**


    **āvirhotro’tha drumilaś camasaḥ karabhājanaḥ ||**


    **iti bhāgavata-dharma-darśanā nava mahā-bhāgavatās teṣāṁ sucaritaṁ bhagavan-mahimopabṛṁhitaṁ vasudeva-nārada-saṁvādam upaśamāyanam upariṣṭād varṇayiṣyāmaḥ.**

**śrīdharaḥ : **tad-anantaraṁ kavi-pramukhā nava bhāgavata-dharma-pradarśakāḥ | vasudeva-nāradayoḥ saṁvādo yasmin | upariṣṭād ekādaśa-skandhe ||11||

**krama-sandarbhaḥ : _na vyākhyātam._**

**viśvanāthaḥ : **upariṣṭād ekādaśa-skandhe ||11||

—o)0(o—

**|| 5.4.12 ||**


    **yavīyāṁsa ekāśītir jāyanteyāḥ pitur ādeśakarā mahā-śālīnā mahā-śrotriyā yajña-śīlāḥ karma-viśuddhā brāhmaṇā babhūvuḥ.**

**śrīdharaḥ, viśvanāthaḥ : **mahā-śālīnā ativinītāḥ ||12||

**krama-sandarbhaḥ : _na vyākhyātam._**

—o)0(o—

**|| 5.4.13 ||**


    **bhagavān ṛṣabha-saṁjña ātma-tantraḥ svayaṁ nitya-nivṛttānartha-paramparaḥ kevalānandānubhava īśvara eva viparītavat karmāṇy ārabhamāṇaḥ kālenānugataṁ dharmam ācaraṇenopaśikṣayann atad-vidāṁ sama upaśānto maitraḥ kāruṇiko dharmārtha-yaśaḥ-prajānandāmṛtāvarodhena gṛheṣu lokaṁ niyamayat.**

**śrīdharaḥ : **kevalaḥ śuddhaḥ viparītavat anīśvaravat karmāṇi kurvan | niyamayat niyamitavaṇ | pāṭhāntare nitarām aramayat | karma-karaṇe hetuḥ—anugatam utsannaṁ dharmaṁ svayam ācaraṇenātad-vidām upaśikṣayan | katham ? dharmādīnām avarodhena saṅgraheṇa | ānando bhogaḥ | amṛtaṁ mokṣaḥ ||13||

**krama-sandarbhaḥ : **kālena saṁhārakeṇa anugatam utsannam ity arthaḥ ||13||

**viśvanāthaḥ : **viparītavat anīśvaro jīva iva, atadvidāṁ dvitīyathārthae ṣaṣṭhī dharma-viduṣe ity arthaḥ | dharmādīnām avarodhena prāptyā hetunā nyayamayat niyamitān nyaramayad iti ca pāṭhaḥ ||13||

—o)0(o—

**|| 5.4.14 ||**


    **yad yac chīrṣaṇyācaritaṁ tat tad anuvartate lokaḥ.**

**śrīdharaḥ : **śīrṣaṇyaḥ śreṣṭhaḥ, tenācaritam | tat tad anuvartate yataḥ ||14||

**krama-sandarbhaḥ : _na vyākhyātam._**

**viśvanāthaḥ : **śīrṣaṇyaḥ śreṣṭhaḥ ||14||

—o)0(o—

**|| 5.4.15 ||**


    **yadyapi sva-viditaṁ sakala-dharmaṁ brāhmaṁ guhyaṁ brāhmaṇair darśita-mārgeṇa sāmādibhir upāyair janatām anuśaśāsa.**

**śrīdharaḥ : **sakalo dharmo yasmiṁs tad brāhmaṁ guhyaṁ veda-rahasyaṁ yady api svenaiva viditaṁ tathāpi brāhmaṇān pṛṣṭvaiva karotīty arthaḥ ||15||

**krama-sandarbhaḥ : _na vyākhyātam._**

**viśvanāthaḥ : **sakalā dharmā yasmiṁs tad brāhmaṁ guhyaṁ vedoktaṁ rahasyaṁ yadyapi svenaiva viditaṁ, tad api brāhmaṇair darśitenaiva ||15||

—o)0(o—

**|| 5.4.16 ||**


    **dravya-deśa-kāla-vayaḥ-śraddhartvig-vividhoddeśopacitaiḥ sarvair api kratubhir yathopadeśaṁ śata-kṛtva iyāja.**

**śrīdharaḥ : **dravyādibhir upacitair yajñair iṣṭavān | tatra vayo yauvanam | yuvaiva dharmam anvicchet iti vacanāt | vividhoddeśā nānā-devatoddeśāḥ | yathopadeśaṁ yathāvidhi ||16||

**krama-sandarbhaḥ : _na vyākhyātam._**

**viśvanāthaḥ : **dravyādibhir upacitaiḥ | vayo yauvanam | yuvaiva dharmam anvicchet iti vacanāt | vividhoddeśā nānā-devatoddeśāḥ ||16||

—o)0(o—

**|| 5.4.17 ||**


    **bhagavata rṣabheṇa parirakṣyamāṇa etasmin varṣe na kaścana puruṣo vāñchaty avidyamānam ivātmano’nyasmāt kathañcana kimapi karhicid avekṣate bhartary anusavanaṁ vijṛmbhita-snehātiśayam antareṇa.**

**śrīdharaḥ : **anyasmāt sakāśād ātmanaḥ kaścid api kim api kathañcanāpi na vāñchati | icchānudaye dṛṣṭāntaḥ, avidyamānaṁ kha-puṣpādikam iva | na cānya-dīyam avekṣate’pīty arthāḥ | bhartari ṛṣabhadeve pratikṣaṇam ullasita-snehodrekaṁ vinānyan na vāñchati ||17||

**krama-sandarbhaḥ : _na vyākhyātam._**

**viśvanāthaḥ : **kaścana kaścid api puruṣo’vidyamānaṁ kha-puṣpam iva kam api ātmanaḥ svasya anyasmāt sakāśāt na vāñchati | bhartari ṛṣabha-deve snehātiśayaṁ kevalam evekṣate | antareṇātmanā | antaram avakāśāvadhi paridhānāntardhi bheda-tādarthye chidrātmīya vinā bahir avasara madhye’ntar ātmani ca || ity amaraḥ ||17||

—o)0(o—

**|| 5.4.18 ||**


    **sa kadācid aṭamāno bhagavān ṛṣabho brahmāvarta-gato brahmarṣi-pravara-sabhāyāṁ prajānāṁ niśāmayantīnām ātmajān avahitātmanaḥ praśraya-praṇaya-bhara-suyantritān apy upaśikṣayann iti hovāca.**

**śrīdharaḥ : **avahitātmanaḥ saṁyata-cittānapi prajānuśāsanārtham upaśikṣayann iti ha vakṣyamāṇam uvāca ||18||

**krama-sandarbhaḥ, viśvanāthaḥ : _na vyākhyātam._**

iti sārārtha-darśinyāṁ harṣiṇyāṁ bhakta-cetasām |

pañcame caturtho’dhyāyaḥ saṅgataḥ saṅgataḥ satām ||*||

—o)0(o—

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ pañcama-skandhe

ṛṣabhadevānucarite

caturtho’dhyāyaḥ |

|| 5.4 ||

(5.5) 


### pañcamo’dhyāyaḥ


## ṛṣabhadevānucarite

**|| 5.5.1 ||**

**ṛṣabha uvāca—**


    **nāyaṁ deho deha-bhājāṁ nṛ-loke**


    **kaṣṭān kāmān arhate viḍ-bhujāṁ ye |**


    **tapo divyaṁ putrakā yena sattvaṁ**


    **śuddhyed yasmād brahma-saukhyaṁ tv anantam ||**

**śrīdharaḥ : **

pañcame mokṣa-dharmopadeśaiḥ putrānuśāsanam |

uktaṁ pārama-haṁsyaṁ ca tasya dvandva-titikṣayā ||

viḍ-bhūjām api ye santi tān kaṣṭān duḥkha-dān kāmān viṣayān nārhati, tad-yogyo’yaṁ manuṣya-deho na bhavati | divyam utkṛṣṭam | yena tapasā | yasmāc chuddhāt sattvād anantaṁ brahma-sukhaṁ bhavati ||1||

**caitanya-mata-mañjuṣā : **nāyaṁ deha ity-ādi | kaṣṭān kāmān viṣaya-bhogān arhate | tarhi kim arhate ? tatrāha—divyaṁ tapaḥ, divyatvena bhakti-yogānukūlaṁ, yena tapasā sattvaṁ śudhyet, rajas-tamo-rahitaṁ bhavati | sattva-śuddhau satyāṁ kiṁ bhavati ? tatrāha—yasmād yato’nantaṁ brahmaṇo’pi brahmānandād api saukhyaṁ sukhaṁ bhavati, tat śrī-kṛṣṇa-caraṇāravinda-prema bhavatīti bhāvaḥ ||1||

**krama-sandarbhaḥ : _na vyākhyātam._**

**viśvanāthaḥ : **

sva-bhaktiṁ svān upādiśya vidhāya bharataṁ nṛpam |

pravrajya pañcame devo jaḍa-caryām udīdṛśat ||

upaśikṣayann uvācety uktam | tatra bhakti-yoge pravartayitum prathamaṁ manuṣya-dehasya puruṣārtha-sādhanatvaṁ viṣaya-bhogānaucityaṁ cāha—nāyam iti | kaṣṭān kaṣṭa-pradān kāmān yoṣid-darśana-sparśanādīn nārhate naivārhati iti | kutaḥ ? ye viḍ-bhujām api santi kāmārhatve manuṣya-deha-śūkara-dehayos tulyatvāpatter iti bhāvaḥ | tena śūkara-dehādibhir yan na labhyate, tad eva manuṣya-dehena labdhuṁ yatanīyaṁ, tad eva manuṣyatva-cihnaṁ kim ? tatrāha—tapa iti | tac cānāhāra-varṣātāpa-sahanādikaṁ vṛkṣādīnām api vartata iti tad-vyāvṛtty-artham āha—divyam aprākṛtaṁ bhagavat-samandhīty arthaḥ | he putrakāḥ ! anukampāyāṁ kan | sattvam antaḥkaraṇam ||1|| \


—o)0(o—

**|| 5.5.2 ||**


    **mahat-sevāṁ dvāram āhur vimuktes**


    **tamo-dvāraṁ yoṣitāṁ saṅgi-saṅgam |**


    **mahāntas te sama-cittāḥ praśāntā**


    **vimanyavaḥ suhṛdaḥ sādhavo ye ||**

**śrīdharaḥ : **mokṣa-bandhayor nidānam āha—mahat-sevām iti | tamasaḥ saṁsārasya dvāraṁ yoṣitāṁ ye saṅginaḥ, teṣāṁ saṅgam | mahatāṁ lakṣaṇam āha sārdhena—mahānta iti | sādhavaḥ sad-ācārāḥ ||2||

**caitanya-mata-mañjuṣā : **tac ca mahat-sevayaiva bhavatīty āha—mahat-sevām ity-ādi | vimukteḥ saṁsāra-bandha-cchedasya, tarhi mahānta eva ke’mī ? ity āha—mahāntas te ity-ādi | asama-cittāḥ, anyeṣāṁ cittaṁ tu viṣayākṛṣṭaṁ, mahatāṁ cittaṁ tu kṛṣṇa-guṇākṛṣṭam ity asamatvam | yad vā, samam anyonyāviśṛṅkhalyaṁ sarva-saṁvāda-bhāk cittaṁ yeṣāṁ, samāna-vāsanatvāt | praśāntāḥ prakarṣeṇa śānti-rasa-pradhānāḥ | ata eva vimanyavo’krodhāḥ | ataḥ sarva-bhūta-suhṛdaḥ | aye śubhāvaha-vidhau śrī-kṛṣṇa-bhajana-rūpe karmaṇi sādhavaḥ kuśalāḥ ||2||

**krama-sandarbhaḥ : **mahad iti yugmakam |[^7] tatra mahānta iti sārdhakam | tad evaṁ brahma-saukhyasya nirviśeṣa-saviśeṣatā-bhedena teṣu satsu ye mahāntas teṣāṁ dvaividhya-pratipādakaṁ mahatāṁ dvaividhyam āha—mahānta iti | ye sama-cittā nirviśeṣa-brahma-niṣṭhā abheda-darśinaḥ, te mahāntaḥ | teṣāṁ śīlaṁ ca sādhanāny āha—praśāntā ity-ādinā | 

punar uttarān mahad-viśeṣān āha—ye veti | vā-śabdaḥ pakṣāntare | uttara-pakṣatvād asyaiva śraiṣṭhyam | mayi kṛtaṁ siddhaṁ yat sauhṛdaṁ prema, tad evārthaḥ parama-puruṣārtho yeṣāṁ, tathā-bhūtā ye, te mahānta iti pūrveṇānvayaḥ | teṣām śīlaṁ ca sādhanāny āha—janeṣv ity-ādinā | yato mayi sauhṛdārthās tata eva dehaṁ-bhara-vārtikeṣu viṣaya-vārtā-niṣṭheṣu janeṣu tathā geheṣu jāyātmaja-bandhu-varga-yukteṣu na prīti-yuktāḥ | kintu yāvad-arthā yāvān śrī-bhagavad-bhajanānurūpaṁ prayojanam, tāvān evārtho dhanaṁ yeṣāṁ tathā-bhūtā ity arthaḥ | 

yad vā, yāvān artho mat-sauhṛda-maya-bhaktiḥ, tāvān tad-anurūpa eva, na tv adhika-nyūno’rtho dhanaṁ yeṣāṁ te | ubhayor mahattvaṁ ca, mahā-jñānitvān mahā-bhāgavatatvāc ca | na tu dvayoḥ sāmyābhiprāyeṇa, muktānām api [bhā.pu. 6.14.5] ity-ādy-ukteḥ | atra jñāna-mārge brahmānubhavino mahāntaḥ, bhakti-mārge labdha-bhagavat-premāṇo mahānta iti lakṣaṇa-sāmānyam iti jñeyam |_|_2||[^8]<sup> (bhakti-sandarbha 186)</sup>

**viśvanāthaḥ : **manuṣya-dehād evoddhāro’dhaḥ-pātaś ca bhavatīti | tayoḥ kāraṇam api manuṣya-dehe’stīty āha—mahad iti | vimukte vividha-mukteḥ | brahma-saukhyaṁ hy anantam iti pūrvokter brahma-saukhyasya ca nirviśeṣa-saviśeṣa-brahma-sambandhitvena dvaividhyān muktir api sāyujyaṁ bhaktimat-pārṣadatvaṁ ceti dvividhā vi-śabdād vyākhyeyā | mahadbhyo’pi dvividhā brahmopāsakā bhagavad-upāsakāś ca | teṣāṁ lakṣaṇaṁ tantreṇaivāha—sama-cittā abheda-darśinaḥ, akuṭila-cittāś ca | praśāntāḥ praśamādi-yuktāḥ, bhagavan-niṣṭhā-buddhayaś ca | śamo man-niṣṭhatā buddheḥ [bhā.pu. 11.19.36] iti bhagavad-ukteḥ | vimanyava ity-ādi viśeṣaṇa-trayam ubhayatra tulyārtham | sādhavaḥ para-doṣāgrāhiṇaḥ ||2||

—o)0(o—

**|| 5.5.3 ||**


    **ye vā mayīśe kṛta-sauhṛdārthā**


    **janeṣu dehambhara-vārtikeṣu |**


    **gṛheṣu jāyātmaja-rātimatsu**


    **na prīti-yuktā yāvad-arthāś ca loke ||**

**śrīdharaḥ : **mayi īśe kṛtaṁ sauhṛdam evārthaḥ puruṣārtho yeṣām | vā-śabdenānya-nirapekṣasyaivāsya lakṣaṇatvaṁ darśayati | dehaṁ bibhartīti dehaṁ-bharā viṣaya-vārtaiva na dharma-viṣayā yeṣu teṣu janeṣu jāyādi-yukteṣu gṛheṣu ca | rātir mitraṁ dhanaṁ vā | pāṭhāntare jāyādi-pradeṣu | yāvad-arthāś ca yāvad-artham evārtho yeṣām iti madhyama-pada-lopī samāsaḥ | deha-nirvāhādhika-spṛhā-śūnyā ity arthaḥ ||3||

**caitanya-mata-mañjuṣā : **ta eva ke ? ity āha—ye vā ity-ādi | vā-śabdo niścayārthaḥ, vai-śabdavat | ye vai mayi mad-viṣaye ya īśaḥ śrī-kṛṣṇas tasmin mayīti ṣaṣṭhy-arthe saptamī, mameśa ity arthaḥ | kṛtaḥ sauhṛda-rūpo’rthaḥ puruṣārtho yaiḥ | vakṣyati ca—prītir na yāvan mayi vāsudeve [bhā.pu. 5.5.6] ity-ādi | tatrāpy evam eva vyākhyā—prītir nidhehi pradhāne’smat-prayogaṁ kathayati | yad vā, mayi upadeṣṭari sati vāsudeve yāvan na prītis tāvan na mucyate | deha-yogena prākṛta-deha-yogena, anyathā prītimatāṁ nāradādīnāṁ dehe prapratipattiḥ ||3||

**krama-sandarbhaḥ : _na vyākhyātam.(bhakti-sandarbha 186)_**

**sanātana-gosvāmi **(hari-bhakti-vilāsaḥ 10.69) : adhunā premaika-paratayā yaikāntitā | tal-lakṣaṇaṁ likhati—ye veti tribhiḥ | pūrvaṁ mahāntas te sama-cittāḥ praśāntāḥ [bhā.pu. 5.5.2] ity ardha-ślokena mahatāṁ sāmānya-lakṣaṇam uktvā idānīṁ mukhya-lakṣaṇam āha—mayi īśe bhagavati kṛtaṁ sauhṛdaṁ premaiva arthaḥ puruṣārthaṁ yeṣāṁ te | vā-śabdenānya-nirapekṣasyaivāsya lakṣaṇatvaṁ darśitam | tad-bāhya-liṅgam āha—dehaṁ bibhartīti dehambharā viṣaya-vārtā eva na dharmādi-viṣaya-vārtāpi yeṣu |

yad vā, dehambhareva vārtā jīvanopāya-dhanādir na tu bhagavat-pūjādy-arthā yeṣāṁ teṣu janeṣu gṛheṣu ca jāyādi-yukteṣu na prīti-yuktāḥ | rātir mitraṁ dhanaṁ vā, loke yāvad arthāś ca yāvad-artham evārtho yeṣāṁ madhya-pada-lopī samāsaḥ | deha-nirvāhādhika-spṛhā-śūnyā ity arthaḥ | 

yad vā, nanu prīty-abhāvād dehādīnām upekṣāpattyā deha-nirvāhaḥ katham astu ? tatrāha—loke yāvān artho'sti, sa evārtho yeṣāṁ, lokāḥ prārabdha-vaśena svayam eva svadhanādinā tad-deha-poṣaṇādikaṁ kuryur iti bhāvaḥ | pūrvam āsakti-rahitatoktā | anāsaktau ca kathañcit kadācit kutrāpi prītir api ghaṭeta | kintu āsakty-abhāvān nirmūlā vinaśvarā ca | tatra ca sarvathā sarvadā sarvatra prīti-rāhityam evoktam | ato'sya lakṣaṇasya pūrvato'pi śraiṣṭhyaṁ draṣṭavyam | evam agre'pi ||3||

**viśvanāthaḥ : **uttareṣām asādhāraṇaṁ lakṣaṇaṁ punar āha—mayi īśe kṛtaṁ sauhṛdaṁ prītir eva arthaḥ puruṣārtho yeṣāṁ, mat-prīter anyad vastu ye puruṣārthaṁ na manyanta ity arthaḥ | vā-śabdenānya-nirapekṣasyāsyaiva lakṣaṇatvaṁ darśayati iti śrī-svāmi-caraṇāḥ | dehambharāṇāṁ bhojana-pānādy-āsaktānāṁ yā vārtā jīvikāḥ kathā vā tābhir eva ye dīvyanti teṣu janeṣu jāyādi-yukteṣu gṛheṣu ca vidyamāneṣv api na prīti-yuktāḥ | rātir dhanam | 

nanu tarhi kim arthaṁ teṣu gṛheṣu tiṣṭhantīti ? tatrāha yāvadbhir eva dhanādibhir artho mat-pāda-sevanādy-ātmikā bhaktir bhavet tāvanta evopādeyā yeṣāṁ te, tāvad ādi-padānāṁ vṛttāv antarbhāvaḥ ||3||

—o)0(o—

**|| 5.5.4 ||**


    **nūnaṁ pramattaḥ kurute vikarma**


    **yad indriya-prītaya āpṛṇoti |**


    **na sādhu manye yata ātmano’yam**


    **asann api kleśada āsa dehaḥ ||**

**śrīdharaḥ : **kāmān nārhatīti yad uktaṁ tad upapādayati—nūnam iti | yad yadā indriya-prītaye āpṛṇoti vyāpriyate, tadā pramattaḥ san vikarma pāpaṁ nūnaṁ kurute | yato vikarmaṇaḥ prācīnād ayaṁ kleśado deho jātaḥ, tasyaiva punaḥ karaṇaṁ sādhu na manye ||4||

**krama-sandarbhaḥ : **vikarmātra kāmyaṁ karma | deho’pi manuṣya-deha eva ||4||

**viśvanāthaḥ : **tamo-dvārāt yoṣit-saṅgi-saṅgād dehina evam adhaḥ-pātaḥ syād iti taṁ darśayati śocati ca—nūnam iti | vikarma para-dārādi-grahaṇa-pāpam āpṛṇoti vikarmaṇy eva vyāpṛto bhavati, yato vikarmaṇaḥ prācīnād ayaṁ kleśado deho jātaḥ | tasyaiva punaḥ-karaṇaṁ na sādhu manye | dehaḥ kīdṛśaḥ ? ātmano jīvasya asann api vastuto na vartamāno’pi, asaṅgo hy ayaṁ pūruṣaḥ iti śruteḥ ||4|| 

—o)0(o—

**|| 5.5.5 ||**


    **parābhavas tāvad abodha-jāto**


    **yāvan na jijñāsata ātma-tattvam |**


    **yāvat kriyās tāvad idaṁ mano vai**


    **karmātmakaṁ yena śarīra-bandhaḥ ||**

**madhvaḥ : **kriyā-phalaṁ tāvad eva karmātmakaṁ karma-vaśam ||5||

**śrīdharaḥ : **dehāder naśvaratvāt kiyān ayam anarthaḥ ? ity āśaṅkyāha—parābhavo dehādinā svarūpābhibhavo’jñāna-kṛtas tāvad bhavati | tatra hetuḥ—yāvat kriyāḥ syuḥ, tāvad idaṁ mano hi karma-svabhāvam eva syāt | yena karmātmakena manasā ||5||

**krama-sandarbhaḥ : _na vyākhyātam._**

**viśvanāthaḥ : **tarhi puṇyaṁ kartavyam iti cen, na, tasyāpi saṁsāra-hetutvena kleśa-hetutvāt  \
 tasmāt puṇya-pāpayor nirāsakaṁ jñānam evābhyasanīyam ity āha—parābhavaḥ karma-pāratantryaṁ, tad eva jīvasya bandhaḥ | sa cājñāna-kṛtas tāvad eva bhavati, yāvan na jijñāsataḥ iti, jñānāgniḥ sarva-karmāṇi bhasmasāt kurute’rjuna ity ukteḥ | yāvaj jñānaṁ nodbhavet tāvat karmāṇi na naśyanti | yāvat kriyāḥ puṇya-pāpa-karmāṇi syus tāvad idaṁ mano hi karmātmakaṁ karma-svabhāvam eva syāt, yena karmātmakena manasā ||5||

—o)0(o—

**|| 5.5.6 ||**


    **evaṁ manaḥ karma-vaśaṁ prayuṅkte**


    **avidyayātmany upadhīyamāne |**


    **prītir na yāvan mayi vāsudeve**


    **na mucyate deha-yogena tāvat || **

**madhvaḥ : **avidyayā prayuṅkte ||6||

**śrīdharaḥ : **uktam upasaṁharati | evaṁ pūrva-kṛtaṁ karma kartṛ-bhūtaṁ, manaḥ karma-bhūtaṁ, vaśaṁ prayuṅkte punaḥ karma-niṣṭhaṁ karotīti | jīvan mukta-karma-vyāvṛtty-artham āha—avidyayeti | avidyayā ātmani upadhīyamāne ācchādyamāne sati evaṁ manaḥ kartṛ, puruṣaṁ karma-vaśaṁ prayuṅkta iti vā ||6||

**caitanya-mata-mañjuṣā : _tṛtīya-ślokasya vyākhyā draṣṭavyā._**

**krama-sandarbhaḥ : **upadhīyamāne yujyamāne yadyapy evam ātma-tattva-bodhānta eva bodhas tathāpi mat-prītiṁ vinā so’pi na siddhyatīty āha—prītir iti ||6||

**viśvanāthaḥ : **kena prakāreṇa manaḥ karmātmakaṁ syāt ? tam āha—evam iti | karma prācīnam arvācīnaṁ vā kartṛ | manaḥ karma-bhūtam | vaśaṁ prayuṅkte punaḥ karma-niṣṭhaṁ karoti | evam anena prakāreṇa manaḥ karmātmakaṁ syāt, yad vastu yad-adhīnaṁ syāt, tac ca tad-ātmakam eva bhaved ity arthaḥ | jīvan-mukta-karma-vyāvṛtty-artham āha—avidyayeti | ātmani jīve upadhīyamāne yujyamāne sati upādhir upādhir liṅgaṁ tad-adhyāsāt tad-rūpī kriyamāṇa ity arthaḥ | kiṁ ca, sarva-karma-nirmūlīkaraṇī bhaktir evety āha—prītir iti ||6||

—o)0(o—

**|| 5.5.7 ||**


    **yadā na paśyaty ayathā guṇehāṁ**


    **svārthe pramattaḥ sahasā vipaścit|**


    **gata-smṛtir vindati tatra tāpān**


    **āsādya maithunyam agāram ajñaḥ **

**śrīdharaḥ : **na kevalaṁ deha-yoga-mātram, anarthāntaraṁ cety āha | yadā guṇānām indriyāṇām īhāṁ ceṣṭām ayathā mithyā ātmīyā na bhavatīti vipaścid vivekī san na paśyati | nu paśyatīti pāṭhe ayathā ātmīyatvenety arthaḥ | tatra tadā sahasā gata-smṛtiḥ svarūpa-smṛti-śūnyaḥ sann ajño mūḍho maithuna-sukha-pradhānaṁ gṛhaṁ prāpya tāpān vindati ||7||

**krama-sandarbhaḥ : _na vyākhyātam._**

**viśvanāthaḥ : **evaṁ ca bhakti-miśrasya jñānasya paripāka-daśāyām eva naiṣkarmyaṁ na tv aparipāka-daśāyām ity āha—yadā guṇeṣu śabdādiṣv arheṣu īhāṁ vāñchām ayathā anartha-rūpāṁ vipaścit jñānavān api na paśyet, yadānupaśyatīti pāṭhe guṇānām indriyāṇām īhāṁ ceṣṭām ayathā mamātmana eveyaṁ ceṣṭety arthaḥ | tatra tadā sahasā gata-smṛtiḥ san tāpān vindati maithunārham agāraṁ prāpya tv atitāpān ity arthaḥ ||7||

—o)0(o—

**|| 5.5.8 ||**


    **puṁsaḥ striyā mithunī-bhāvam etaṁ**


    **tayor mitho hṛdaya-granthim āhuḥ |**


    **ato gṛha-kṣetra-sutāpta-vittair**


    **janasya moho’yam ahaṁ mameti ||**

**madhvaḥ : **brahmādyā yājñavalkyādyā mucyante strī-sahāyinaḥ |


    badhyante kecanaiteṣāṁ viśeṣaṁ ca vido viduḥ || iti satya-saṁhitāyām ||8||

**śrīdharaḥ : **nanu yathopayogaṁ striyā mithunī-bhūya sukha-mātram anubhavataḥ kutas tāpāḥ syuḥ ? tatrāha—puṁsa iti | pratyekaṁ tayor ekaiko hṛdaya-granthir asty eva | etaṁ mithaḥ parasparaṁ sthūlam anyaṁ hṛdayayor granthiṁ durbhedaṁ vadanti | kutaḥ ? ity ata āha—ato’smān mithunī-bhāvāt | pratyekaṁ hṛdaya-granthinā tu dehendriya-mātre’haṁ mameti moho’smāt tu gṛhādibhir viṣaya-bhūtair mahān moho bhaved ity arthaḥ ||8||

**krama-sandarbhaḥ : _na vyākhyātam._**

**viśvanāthaḥ : **indriya-ceṣṭānām ātmīyatvābhimanana-sad-bhāve’pi sva-kuṭumba-saṅgavato yathā mohas tathā tad-rahitasya nety āha—puṁsa iti | mitho hṛdaya-granthiṁ mameyaṁ strīty eko’yaṁ granthiḥ, tad-upari mamāyaṁ patir iti dvitīyo granthiḥ, tena puṁso vairāgyeṇa tyaktum iṣṭvāpi strīr na taṁ jahātīti bandhasya gāḍhatvaṁ, upalakṣaṇam evaṁ pitā-putrayor api jñeyam | kuṭumba-rāhitye tu vastrāsana-pātrādiṣv ātmīyatvenābhimāna-sad-bhāve’pi mitho granthy-abhāvān na tādṛśo bandha iti bhāvaḥ | ato mitho hṛdaya-granthis tato hetor gṛhādibhir ahaṁ gṛhī mama gṛham ity evaṁ moho bhavati ||8||

—o)0(o—

**|| 5.5.9 ||**


    **yadā mano-hṛdaya-granthir asya**


    **karmānubaddho dṛḍha āślatheta |**


    **tadā janaḥ samparivartate’smād**


    **muktaḥ paraṁ yāty atihāya hetum || **

**śrīdharaḥ : **kadā tarhi tasya nivṛttiḥ ? ata āha—yadāsya janasya karmabhir anubaddho dṛḍho mano-rūpo hṛdaya-granthiḥ śithilo bhavet, tadā’smān mithunī-bhāvān nivartate | tataś ca hetum ahaṅkāraṁ tyaktvā muktaḥ san paraṁ padaṁ yāti ||9||

**caitanya-mata-mañjuṣā : **yadā mana ity-ādi | asmān mithunībhāvān muktaḥ san paraṁ śrī-puruṣottamaṁ śrī-kṛṣṇaṁ yāt, hetum ahaṅkāram atihāya tyaktvā ||9||

**krama-sandarbhaḥ : _na vyākhyātam._**

**viśvanāthaḥ : **kadā tarhi muktiḥ ? ata āha—yadā mano-rūpo hṛdaya-granthir asya janasya karmabhir anubaddho’pi jñāna-vairāgyābhyāsena śithilo bhavet, tadā’smān mithunī-bhāvān nivartate | tataś ca hetum ahaṅkārākhyam upādhiṁ tyaktvā muktaḥ san paraṁ padaṁ yāti ||9||

—o)0(o—

**|| 5.5.10 ||**


    **haṁse gurau mayi bhaktyānuvṛtyā**


    **vitṛṣṇayā dvandva-titikṣayā ca |**


    **sarvatra jantor vyasanāvagatyā**


    **jijñāsayā tapasehā-nivṛttyā ||**

**madhvaḥ : **ātmano’vihitaṁ karma varjayitvānya-karmaṇaḥ |

	kāmasya ca parityāgo nirīhety āhur uttamāḥ || iti ca |

	sarvasmād uttamo viṣṇur iti jñānam udāhṛtam |

	pratijīvaṁ yena muktis tad-vijñānaṁ vidāṁ matam || iti ca |

	jñānaṁ viṣṇor uttamatve tad eva prati-puruṣam |

viśeṣeṇa tu vijñānaṁ tac ca jānāti sarvavit ||

dvātriṁśal-lakṣaṇair yuktas tīkṣṇa-daṁṣṭraś ca saumya-dṛk |

ghora-ruk ceti puruṣaḥ sa sarvajña udāhṛtaḥ || ity adhyātme |

iti sarvajñasya guroḥ pratyakṣa-lakṣaṇāny api śāstrair nirūpyate2 |

	ṣaṇṇavaty aṅgulo yas tu nyagrodha-parimaṇḍalaḥ |

	sapta-pādaś catur-hastaḥ sa devair api pūjyate || iti vāyu-prokte |

nyagrodha-maṇḍalo vyāmo bāhu-nyagrodha ucyate iti ||10-13||

**śrīdharaḥ : **hetum atihāyety uktaṁ tatra pañca-viṁśati-sādhanāny āha caturbhiḥ | haṁse mayi gurau bhaktiḥ sevā | anuvṛttis tat-paratā | vigata-tṛṣṇayā | sarvatra lokāntare’pi vyasanāvagatyā duḥkhānusandhānena | īhānivṛttyā kāmya-karma-tyāgena ||10||

**krama-sandarbhaḥ : **hetum atihāyety uktam | tatra ca prītir eva kāraṇam uktam | sā ca tatra dvidhā pravartate sva-mātra-puruṣārthānāṁ sva-dvārā mumukṣūṇāṁ tu jñāna-dvāreti, kintv anyecchutvāt prīty-ābhāsa evaiṣāṁ jñeyaḥ | tatrobhayatrāpi guru-bhaktir apekṣyata ity āha haṁsa iti catuṣkeṇa | tatra pūrveṣāṁ sādhanāny āha—vitṛṣṇayeti pañca-padyā ||10||

**viśvanāthaḥ : **bhakti-miśra-jñānena liṅga-bhaṅgam uktvā jñāna-miśrayā ca bhaktyā pañcaviṁśaty-aṅgayā liṅga-bhaṅgam āha caturbhiḥ | tatrāpi śuddha-bhaktānāṁ kevalayaiva bhaktyā pañcadaśāṅgayā liṅga-bhaṅgam āha—prathama-dvābhyām | haṁse mayi paramahaṁsa-svarūpe mayi gurau bhaktyety-ādibhir aham-ākhyaṁ liṅgaṁ liṅga-dehaṁ vyāpohed ity anvayaḥ | vitṛṣṇayā niṣkāmatayā | jijñāsayā bhakter bhajanīyeśvarasya ceti śeṣaḥ | tapasā ekādaśī-kārtikādi-vrata-lakṣaṇena viṣṇu-vaiṣṇava-sevā-nibandhana-svīya-bhojana-śayanādi-saṅkoca-lakṣaṇena ca | īhā-nivṛttyā vyāpārāntara-rāhityena ||10||

—o)0(o—

**|| 5.5.11 ||**


    **mat-karmabhir mat-kathayā ca nityaṁ**


    **mad-deva-saṅgād guṇa-kīrtanān me |**


    **nirvaira-sāmyopaśamena putrā**


    **jihāsayā deha-gehātma-buddheḥ ||**

**śrīdharaḥ : **mad-arthaiḥ karmabhiḥ | aham eva devo yeṣāṁ taiḥ saṅgāt | he putrāḥ, deha-gehayor ātma-buddher ahaṁ mameti buddheḥ ||11||

**krama-sandarbhaḥ : **apareṣām āha nirvaireti dvābhyām | ato liṅgaṁ vyapohed iti pūrvair uttaraiś ca pṛthag yojyam | yogena dhṛty-udyama-sattva-yukta iti tūbhayatraiva vitṛṣṇayā tṛṣṇā-vigamenety arthaḥ | jijñāsayā śāstrād bhagavat-tattva-vicāreṇa tapasā bhagavat-prīṇana-svadharmeṇa īhā-nivṛttyā aihika-pāralaukikakām anāntara-nivarttanena, tataś ca nityaṁ mat-karmabhir mad-arcana-pāda-sevana-lakṣaṇair ity-ādi brahmacaryeṇa kāya-mano-vāg-gatena ||11||

**viśvanāthaḥ : **aham eva devaḥ prabhur yeṣāṁ taiḥ saṅgāt | nirvairam adveṣṭṛtvam | sāmyam anyasya sukha-duḥkhayoḥ sva-sukha-duḥkha-sāmya-bhāvanā | upaśamaḥ krodha-śokādes teṣāṁ dvandvaikyaṁ tena | deha-gehādi-svātmīyatva-buddheḥ ||11||

—o)0(o—

**|| 5.5.12 ||**


    **adhyātma-yogena vivikta-sevayā**


    **prāṇendriyātmābhijayena sadhryak |**


    **sac-chraddhayā brahmacaryeṇa śaśvad**


    **asampramādena yamena vācām ||**

**śrīdharaḥ : **adhyātma-yogenādhyātma-śāstrābhyāsena | sadhryak samyag iti sarvatra sambandhaḥ | asampramādena kartavyasyāparityāgena ||12||

**krama-sandarbhaḥ : _na vyākhyātam._**

**viśvanāthaḥ : **tyāgāsāmarthye’pi tyāgecchayā | asampramādena kartavyasyāparityāgena ||12|| 

—o)0(o—

**|| 5.5.13 ||**


    **sarvatra mad-bhāva-vicakṣaṇena**


    **jñānena vijñāna-virājitena |**


    **yogena dhṛty-udyama-sattva-yukto**


    **liṅgaṁ vyapohet kuśalo’ham-ākhyam ||**

**śrīdharaḥ : **sarvatra mad-bhāvo mad-bhāvanā tatra vicakṣaṇena nipuṇena vijñāna-virājitenānubhava-paryantena jñānena yogena samādhinā dhṛty-udyama-sattva-yukto dhairya-prayatna-vivekair yuktaḥ sann ahaṅkārākhyam upādhiṁ vyapohen nirasyet ||13||

**krama-sandarbhaḥ : **atra prīti-bījaṁ vinyasyati sarvatra mad-bhāveti | yogena upāyena dhṛty-ādi-yuktaḥ san ||13||

**viśvanāthaḥ : **mad-bhāva-vicakṣaṇena madīya-sattā-darśanena | vijñāna-virājitena vijñānam iti bhāvaḥ | yogenāṣṭāṅgena | sattvam utsāhaḥ | vyapohen nirasyet ||13||

—o)0(o—

**|| 5.5.14 ||**


    **karmāśayaṁ hṛdaya-granthi-bandham**


    **avidyayāsāditam apramattaḥ |**


    **anena yogena yathopadeśaṁ**


    **samyag vyapohyoparameta yogāt ||**

**śrīdharaḥ : **tataḥ sādhanād uparamed ity āha | karmāṇy āśerate yasmin | yogenopāyena | yady api phale siddhe sādhanoparamaḥ siddha eva, tathāpi yāvad deha-pātaṁ tad abhyāsa-śaṅkāvāraṇāyoktam ||14||

**caitanya-mata-mañjuṣā : **karmāśayam ity-ādi | anena kathita-pūrva-yogena hṛdaya-granthiṁ vyāpohya yogād uparameta, śrī-kṛṣṇa-caraṇāmbujam eva cintayed ity arthaḥ ||14||

**krama-sandarbhaḥ : **abhiniveśārthaṁ tad eva saṅkṣipya punar āha—karmeti | anena pūrvoktena yogena upāyaikatareṇa tena ca na pustaka-darśana-mātrasyotprekṣitena, api tu yathopadeśaṁ śrī-guru-śikṣita-prakāreṇaivety arthaḥ | uparameteti | prīti-puruṣārthinā anusaṅga-mātreṇa tad-vyapohikāyāḥ prīter eva svayaṁ siddheḥ mumukṣūṇāṁ tad-vyapohātirikta-sādhyābhāvāt ||14||

**viśvanāthaḥ : **tataś ca liṅga-bhaṅgārthaka-sādhanād uparamed ity āha—karmeti | yathopadeśaṁ yogena gurūpadeśam anatikramya yo yoga upāyas tena, na tu pāṇḍitya-balāt pustaka-darśana-mātrād eva, sotprekṣitena | karmāṇy aśerate yasmiṁs taṁ bandhaṁ vyapohya nirasya yogād upāyāt viramed iti liṅga-vyapohanārtham eva viramet, na tu tat-padārtha-jñānārtham ity arthaḥ | tad-arthaṁ tu bhaktiṁ kurvītaiva | yad uktaṁ—

	brahma-bhūtaḥ prasannātmā na śocati na kāṅkṣati |

	samaḥ sarveṣu bhūteṣu mad-bhaktiṁ labhate parām ||

	bhaktyā mām abhijānāti yāvān yaś cāsmi tattvataḥ || iti |

tat-padārthānubhāva-siddhe’pi bhakteḥ sarvathaivātyāga, ātmārāmāś ca munayaḥ [bhā.pu. 1.7.10] ity-ādi-pramāṇād vyākhyeya evety ato bhakti-bhinnād upāyād viramed iti kecid āhuḥ ||14||

—o)0(o—

**|| 5.5.15 ||**


    **putrāṁś ca śiṣyāṁś ca nṛpo gurur vā**


    **mal-loka-kāmo mad-anugrahārthaḥ |**


    **itthaṁ vimanyur anuśiṣyād ataj-jñān**


    **na yojayet karmasu karma-mūḍhān | **


    **kaṁ yojayan manujo’rthaṁ labheta**


    **nipātayan naṣṭa-dṛśaṁ hi garte ||**

**śrīdharaḥ : **kiṁ ca, putrān pitā śiṣyān vā gurur nṛpaś ca prajā evam anuśikṣayet | mama lokaṁ yaḥ kāmayate | yad vā, mad-anugraha evārtho yasya | vimanyuḥ śikṣitasyākaraṇe’pi kopa-śūnyaḥ | ataj-jñāṁs tattvam aviduṣaḥ | śreyo-buddhyā karmasu mūḍhān | anyathopadeśe pratyavāyam āha | manujaḥ kāmya-karmasu puruṣaṁ yojayan garte saṁsāra-kūpe taṁ pātayati, sa manujaḥ kam arthaṁ puruṣārthaṁ labheta ? na kam apīty arthaḥ ||15||

**caitanya-mata-mañjuṣā : **etad eva vivṛṇoti—putrāṁś cety-ādi | pitā putrān, guruḥ śiṣyān, nṛpaḥ prajāḥ, pitā prajā ity adhyāhāryam | mal-loka-kāmaś cet, mad-anugraha-kāmaś cet, tadettham anuśiṣyeta, yatas te putrādayaḥ stabdhā na bhavanti ||15|| 

**krama-sandarbhaḥ : _na vyākhyātam._**

**viśvanāthaḥ : **evaṁ bhakter guṇa-bhāvam antar-bhūta-kaivalyaṁ coktvā bhakter upadeṣṭāpi kṛtārthaḥ syād ity āha—putrān iti | vimanyuḥ śikṣitasyākaraṇe’pi kopa-śūnyaḥ | karmasu na yojayet karmaiva kuruteti nopadiśet | yojayet sarva-karmāṇi vidvān yuktaḥ samācaran iti tu jñānopadeṣṭṛ-viṣayaṁ, na tu bhakty-upadeṣṭṛ-viṣayam iti jñeyam ||15||

—o)0(o—

**|| 5.5.16 ||**


    **lokaḥ svayaṁ śreyasi naṣṭa-dṛṣṭir**


    **yo’rthān samīheta nikāma-kāmaḥ |**


    **anyonya-vairaḥ sukha-leśa-hetor**


    **ananta-duḥkhaṁ ca na veda mūḍhaḥ ||**

**śrīdharaḥ : **na yojayed ity etad upapādayati—loka iti tribhiḥ | naṣṭa-dṛṣṭatve hetuḥ—ya iti | nikāmam atiśayena kāmo yasya ||16||

**krama-sandarbhaḥ : _na vyākhyātam._**

**viśvanāthaḥ : **etad evopapādayati—loka iti tribhiḥ | arthān bhogya-padārthān dṛṣṭān adṛṣṭāṁś ca, nikāmam atiśayena kāma eva yasya saḥ ||16|| 

—o)0(o—

**|| 5.5.17 ||**


    **kas taṁ svayaṁ tad-abhijño vipaścid**


    **avidyāyām antare vartamānam |**


    **dṛṣṭvā punas taṁ saghṛṇaḥ kubuddhiṁ**


    **prayojayed utpathagaṁ yathāndham ||**

**śrīdharaḥ : **tam īdṛśaṁ kubuddhiṁ dṛṣṭvā tatraiva kas taṁ pravartayet ? na ko’pi | utpathena gacchantam andhaṁ yathā tenaiva gaccheti ko brūyāt ? ||17||

**krama-sandarbhaḥ : _na vyākhyātam._**

**viśvanāthaḥ : **tam etādṛśaṁ kubuddhiṁ dṛṣṭvā tatraiva kas taṁ pravartayet ? na ko’pi utpathena gacchantam andhaṁ kaḥ khalu tenaiva gaccheti vadet ? na ko’pīty arthaḥ ||17||

—o)0(o—

**|| 5.5.18 ||**


    **gurur na sa syāt sva-jano na sa syāt**


    **pitā na sa syāj jananī na sā syāt |**


    **daivaṁ na tat syān na patiś ca sa syān**


    **na mocayed yaḥ samupeta-mṛtyum ||**

**śrīdharaḥ : **samupetaḥ samprapto mṛtyuḥ saṁsāro yena tam | tato bhakti-mārgopadeśena yo na mocayet, sa gurv-ādir na bhavatīty arthaḥ | yad vā, yas taṁ mocayituṁ na śaknuyāt, sa tasya gurv-ādir na syād iti niṣedhaḥ | tataś ca pitā na syād iti, putrotpattau yatno na kārya ity arthaḥ | daivaṁ devatā na syād iti, pūjā na grāhyety arthaḥ | evam anyad api draṣṭavyam ||18||

**caitanya-mata-mañjuṣā : **evaṁ cen nānuśiṣyeran, tadā tair guru-prabhṛtibhir na bhavitavyam ity āha—gurur na syād ity-ādi | daivaṁ sā devatāpi na syāt, tasyopāsanaṁ na kāryam iti bhāvaḥ | bhagavad-bhakty-upadeśena yo yaḥ samupeta-mṛtyuṁ na mocayet, sa sa gurv-ādir na bhūyāt ||18||

**krama-sandarbhaḥ : **vyāvahārika-gurv-ādi-parityāge’pi paramārtha-pathikānāṁ na doṣa ity āha—gurur na sa syād iti | ṭīkāyāṁ putrotpattau yatno na kārya ity atra teneti śeṣaḥ | yatnaṁ na kuryād ity-ādikaṁ tu vaktavyaṁ kartṛ-pradhānenaiva vivakṣitatvāt ||18|| [bhakti-sandarbha 210]

**viśvanāthaḥ : **evaṁ bhakter upadeṣṭāram abhinandya tad-anupadeṣṭṝṇāṁ gurutva-bandhutvādy-abhāvaṁ, tad-dhetukaṁ teṣāṁ tyāgaṁ cābhivyañjayati | samupetaḥ samprapto mṛtyuḥ saṁsāro yena taṁ janaṁ bhakti-mārgopadeśena yo na mocayet, sa gurv-ādir na bhavet na bhavati | baliḥ śukram iva taṁ guruṁ tyajed eva, tasya praṇaty-anuvṛtty-ādy-abhāve'pi na pratyavāyī syād iti bhāvaḥ | evaṁ vibhīṣaṇo rāvaṇam iva taṁ svajanam, prahlādo hiraṇyakaśipum iva taṁ pitaram, śrī-bharataḥ kaikeyīm iva tāṁ jananīm, khaṭvāṅga indrādim iva tad daivaṁ, yājñika-brāhmaṇī yājñika-vipram iva taṁ patiṁ tyajed evety arthaḥ |

yad vā, syād iti vidhi-liṅā yas taṁ mocayituṁ na śaknuyāt, sa tasya gurv-ādir na syāt praṇaty-anuvṛtty-ādikaṁ na gṛhṇīyān, na cet pratyavāyī syyādi iti tena ca yadi mocayituṁ na śaknuyāt, tarhi sa gurur bhavitum anyaṁ na śiṣyaṁ kuryāt | svajano bhavituṁ bandhutāṁ na dadhyāt | pitā bhavituṁ putrotpattau na yateta | jananī bhavitum anyaṁ garbhe na dadhyāt | daivaṁ bhavituṁ pūjāṁ na gṛhṇīyāt | patir bhavituṁ pāṇiṁ na gṛhṇīyād iti dyotitam ||18||

—o)0(o—

**|| 5.5.19 ||**


    **idaṁ śarīraṁ mama durvibhāvyaṁ**


    **sattvaṁ hi me hṛdayaṁ yatra dharmaḥ |**


    **pṛṣṭhe kṛto me yad adharma ārād**


    **ato hi mām ṛṣabhaṁ prāhur āryāḥ ||**

**śrīdharaḥ : **evaṁ mokṣa-dharmānupadiśya bhrātṛ-śuśrūṣaṇa-lakṣaṇaṁ dharmaṁ spardhādi-nivṛttaye teṣāṁ janma-kathana-pūrvakam āha dvābhyām | idaṁ manuṣyākāraṁ śarīraṁ mama durvibhāvyam avitarkyaṁ mad-icchā-vilasitam | na tv ahaṁ prākṛto manuṣya ityarthaḥ | me hṛdayaṁ tu sattvam | kiṁ tad dhṛdayam | yatra dharmas tat | śuddhaṁ sattvam ity arthaḥ | kutaḥ ? yady asmān mayādharmo dūrād eva pṛṣṭhe kṛta utsāritaḥ | ata eva mām ṛṣabhaṁ śreṣṭhaṁ prāhuḥ ||19||

**caitanya-mata-mañjuṣā : **ātmānaṁ vyākhyāti—idam ity-ādi | idaṁ me śarīraṁ durvibhāvyaṁ hi yasmāt me mama hṛdayaṁ tattvaṁ śrī-kṛṣṇaḥ | vadanti tattva-vidas tattvaṁ [bhā.pu. 1.2.11] ity ukteḥ | śrī-kṛṣṇa-maye yatra tat-tad-dharmaḥ, ataḥ kāraṇād āryā mām ṛṣabhaṁ śreṣṭham āhuḥ ||19||

**krama-sandarbhaḥ : **āveśāvatāratayā pratītasya śrīṛṣabhadevasyāpi vigraha evaṁ yujyate—idaṁ śarīram iti | idaṁ manuṣyākāraṁ mama śarīraṁ hi niścitaṁ durvibhāvyaṁ durvitarkyaṁ yat tattvaṁ, tad eva | yatraiva dharmo bhāgavata-lakṣaṇaḥ, tatraiva me hṛdayaṁ manaḥ yad yasmāt tad viparītādi-lakṣaṇo dharmo mayā pṛṣṭhe kṛtaḥ | tataḥ parāṅ-mukho’ham ity arthaḥ | ata eva vaktur asya śrī-ṛṣabhadevasya sarvāntima-līlāpi vyājenāntar-dhāpanam eva prākṛta-loka-pratīty-anusāreṇaiva tu tathā varṇitam | ātmārāmatā-rītir darśanārthā, tad uktaṁ yogināṁ sāmparāya-vidhim anuśikṣayann [bhā.pu. 5.6.6] iti | ataḥ sva-kalevaraṁ jihāsur ity atra kalevara-śabdasya prapañca evārthaḥ, upāsanā-śāstre tasya tathā prasiddheḥ ||19|| [bhagavat-sandarbhaḥ, 40]

**viśvanāthaḥ : **yasyā bhaktiḥ kartavyā sa kva bhagavāṁs tathā bhakti-prāpty-arthaṁ bhāgavata-sevā cāpekṣaṇīyeti ? kva vā sa bhāgavata iti yuṣmākam alpo’pi prayāso nāsti, yato gṛha eva bhagavān ahaṁ vaḥ pitā, tathaiva gṛha eva bhāgavato’yaṁ vo bhrātā vartate ity āha—idam iti dvābhyām | idaṁ śarīram iti | idaṁ manuṣyākāraṁ śarīraṁ hi niścitaṁ durvibhāvyaṁ durvitarkyaṁ yat tattvam cid-ānanda-rūpaṁ tad eva, na tv ahaṁ prākṛto manuṣya ity arthaḥ | cid-vastunas tattvasya yan mūrtatvam etad eva durvibhāvyatvaṁ—anyeṣāṁ pṛthivy-ādīnāṁ tattvānāṁ durvibhāvyatvābhāvād iti bhāvaḥ | hi niścitam | yatra me dharmaḥ mat-prāpako bhakti-yogaḥ, tatraiva me hṛdayaṁ manaḥ—sādhavo hṛdyaṁ mahyam iti mad-ukteḥ | me adharmaḥ mad-dharma-bhinno’rthaḥ | ārād dūrata eva pṛṣṭhe kṛtaḥ | tataḥ parāṅ-mukho’haṁ, tatra me na mana ity arthaḥ | ato hetor mām ṛṣabhaṁ sarva-śreṣṭham ||19||

—o)0(o—

**|| 5.5.20 ||**


    **tasmād bhavanto hṛdayena jātāḥ**


    **sarve mahīyāṁsam amuṁ sanābham |**


    **akliṣṭa-buddhyā bharataṁ bhajadhvaṁ**


    **śuśrūṣaṇaṁ tad bharaṇaṁ prajānām ||**

**madhvaḥ : **nābhir ity atha nāma syād dhareḥ sarvāśrayo yataḥ iti kaurme | tat tasya mama śuśrūṣaṇam ||20||

**śrīdharaḥ : **bhavantaś ca hṛdayena śuddha-sattva-mayena jātāḥ, tasmān matsaraṁ hitvā mahattamaṁ sa-nābhaṁ sodaraṁ bhajadhvam | nanu tvat-putratvāt tvāṁ vayaṁ bhajema rāja-putratvāt prajāś ca pālayāma ? iti ced ata āha | tad eva me śuśrūṣaṇaṁ prajānāṁ ca pālanam | bharatānuvṛttyaiva sarvaṁ kṛtaṁ syād iti bhāvaḥ ||20||

**krama-sandarbhaḥ : **nanu jāyātmaja-rātimatsu na prīti-yuktāḥ [bhā.pu. 5.5.3] ity anena sva-sambandhi-bhaktiḥ parityājitaiva punaḥ katham upadiśyate tatrāha—mahīyāṁsam iti | mahat-saṅgaṁ dvāram āhuḥ [bhā.pu. 5.5.2] ity-ādinā teṣāṁ mahatāṁ saṅga upadiṣṭaḥ | teṣām api madhye śreṣṭham ity arthaḥ | ata evākliṣṭa-buddhyā sukham eva matvety arthaḥ ||20||

**viśvanāthaḥ : **hṛdayena urasā jātāḥ | ata eva putrā aurasā ucyante ity arthaḥ | sa-nābhaṁ sodaraṁ bharataṁ bhajadhvam | nanu geheṣu jāyātmaja-rātimatsu na prīti-yuktā [bhā.pu. 5.5.3] ity anena kalatra-putra-bhrātr-ādiṣv āsaktiṁ niṣiddhyāpi punas tāṁ kim ity upadiśasīty ata āha—mahīyāṁsaṁ mahatsv api śreṣṭhaṁ—mahat-saṅgaṁ dvāram āhuḥ [bhā.pu. 5.5.2] ity-ādinā bhakti-hetutvena mahat-sevāyā mayaivoktatvāt | akliṣṭa-buddhyeti bhrātṛtvena tulyair asmābhiḥ katham ayaṁ bhajanīya iti vyavahāra-dṛṣṭir na kāryeti bhāvaḥ | 

nanu tava parameśvaratvāt pitṛtvāc ca tvāṁ vayaṁ bhajāmaḥ, bhakti-hetutvena nāradādīn mahataḥ sevemahi, rājaputratvāt prajāś ca pālayāma iti cet tatrāha—tad eva me śuśṛūṣaṇaṁ prajānāṁ ca pālanaṁ bharatānuvṛttyaiva sarvaṁ kṛtaṁ syād iti man-matam iti bhāvaḥ ||20||

—o)0(o—

**|| 5.5.21 ||**


    **bhūteṣu vīrudbhya uduttamā ye**


    **sarīsṛpās teṣu sa-bodha-niṣṭhāḥ |**


    **tato manuṣyāḥ pramathās tato’pi**


    **gandharva-siddhā vibudhānugā ye ||**

**śrīdharaḥ : **idānīṁ brāhmaṇāś ca sevyā ity āśayena teṣāṁ sarvebhyaḥ śraiṣṭhyam āha pañcabhiḥ | bhūteṣu cetanācetaneṣu | virohantīti vīrudhaḥ sthāvarāḥ, ud uccair atiśayenottamāḥ | tebhyo’pi ye sarīsṛpāḥ sarpantīti jaṅgamāḥ, te uduttamā iti sarvatrānuṣaṅgaḥ | teṣv api sa-bodhā niṣṭhā sthitir yeṣāṁ paśv-ādīnāṁ te kīṭakādibhyaḥ | tatas teṣv api manuṣyāḥ, tato’pi pramathā bhūta-pretādayaḥ | tato’pi gandharvāḥ | tataḥ siddhāḥ | tato’nye vibudhānugāḥ kinnarādayaḥ ||21||

**krama-sandarbhaḥ : **bhūteṣv ity-ādikam uttarottara-śakti-śraiṣṭhyāt dvija-devatānāṁ tu svādaraṇīyatvāc chraiṣṭhyaṁ vivakṣitam | tac ca svopakāritva-mananena tathaivāha—yasminn iti | tad-dvāraiva mama tṛptiḥ syād ity arthaḥ ||21||

**viśvanāthaḥ : **idānīṁ brāhmaṇāś ca sevyā ity āśayena teṣāṁ sarvebhyaḥ śraiṣṭhyam āha caturbhiḥ | bhūteṣu madhye virohantīti vīrudhaḥ sthāvarāḥ, uduttamā uccair atiśayenottamāḥ | tebhyo’pi sarpantīti sarīsṛpā jaṅgamāḥ, teṣv api sa-bodhā niṣṭhā sthitir yeṣāṁ te paśv-ādayaḥ | vibudhānugāḥ kinnarādayaḥ ||21||

—o)0(o—

**|| 5.5.22 ||**


    **devāsurebhyo maghavat-pradhānā**


    **dakṣādayo brahma-sutās tu teṣām |**


    **bhavaḥ paraḥ so’tha viriñca-vīryaḥ**


    **sa mat-paro’haṁ dvija-deva-devaḥ ||**

**madhvaḥ : **dvija-devānāṁ devaḥ ||22||

**śrīdharaḥ : **tebhyo’surāḥ devā asurebhyaḥ | sandhir ārṣaḥ | devāś ca maghavat-pradhānāḥ, devebhya indraḥ śreṣṭha ity arthaḥ | tato’pi brahma-sutā dakṣādayaḥ | teṣāṁ madhye bhavaḥ paraḥ śreṣṭhaḥ | sa bhavo viriñca-vīryo viriñco vīryaṁ śaktiḥ kāraṇaṁ yasya sa viriñca-vīryaḥ, atas taj-janakatvād viriñcas tataḥ para ity arthaḥ | sa viriñco mat-paraḥ, ahaṁ paro yasya | dvija-devā brāhmaṇā eva devāḥ pūjyā yasya so’ham ||22||

**krama-sandarbhaḥ : _na vyākhyātam._**

**viśvanāthaḥ : **tebhyo’surāḥ devā asurebhyaḥ | sandhir ārṣaḥ | devāś ca maghavat-pradhānāḥ, devebhya indraḥ śreṣṭha ity arthaḥ | tata indrād api brahma-sutā dakṣādayaḥ | teṣāṁ madhye bhavaḥ paraḥ śreṣṭhaḥ | sa ca viriñca-vīryo brahma-putraḥ | puṁstvam ārṣam | taj-janakatvād viriñcas tato brahmā śreṣṭha ity arthaḥ | tatra brāhmaṇa-bhakteḥ prakrāntatvāt brāhmaṇyenaivāṁśena bhavad- viriñcasya śraiṣṭhyam | vaiṣṇavatayā aiśvaryeṇa ca bhasyaiva tasmāt śraiṣṭhyam iti jñeyam | sa brahmā mat-paraḥ, ahaṁ paro yasyeti brahmato’py ahaṁ śreṣṭha ity arthaḥ | dvijeṣu dīvyantīti dvija-devā viprā eva devā yasya saḥ | matto’pi pūjyā brāhmaṇā ity arthaḥ ||22||

—o)0(o—

**|| 5.5.23 ||**


    **na brāhmaṇais tulaye bhūtam anyat**


    **paśyāmi viprāḥ kim ataḥ paraṁ tu |**


    **yasmin nṛbhiḥ prahutaṁ śraddhayāham**


    **aśnāmi kāmaṁ na tathāgni-hotre ||**

**śrīdharaḥ : **brāhmaṇair anyad-bhūtaṁ na tulaye samaṁ na paśyami | ato brāhmaṇāt paraṁ tu bhūtaṁ kim paśyāmi ? na kiñcit | viprā iti tatratyānāṁ brāhmaṇānāṁ sambodhanam | samasyaivābhāvād adhikaṁ kutastyam ity arthaḥ | tatra hetūn āha sārdhābhyām | yasmin brāhmaṇe śraddhayā prakarṣeṇa hutam annādi kāmaṁ yatheccham aham aśnāmi ||23||

**krama-sandarbhaḥ : _na vyākhyātam._**

**viśvanāthaḥ : **brāhmaṇair anyad-bhūtaṁ na tulaye | he viprāḥ ! ato brāhmaṇebhyaḥ paraṁ kim paśyāmi ? naiva paśyāmīty arthaḥ | tatra hetum āha—yasminn iti sārdheṇa ||23||

—o)0(o—

**|| 5.5.24 ||**


    **dhṛtā tanūr uśatī me purāṇī**


    **yeneha sattvaṁ paramaṁ pavitram |**


    **śamo damaḥ satyam anugrahaś ca**


    **tapas titikṣānubhavaś ca yatra ||**

**śrīdharaḥ : **me tanūr mūrtir vedākhyā yena brāhmaṇeneha loke dhṛtā | yatra ca brāhmaṇe sattvādayo’ṣṭau guṇāḥ santi, tataḥ paraṁ kiṁ paśyāmīty anvayaḥ ||24||

**krama-sandarbhaḥ : **sā ca kutaḥ ? tatrāha—dhṛteti | tad-dvāreṇaiva[^9] kāraṇaṁ sattvam iti | sattvam antaḥ-karaṇam | pavitraṁ viśuddham | anugraho bhūta-dayā | tapaḥ sva-dharmaḥ | anubhavaḥ śrī-bhagavataḥ ||24||

**viśvanāthaḥ : **mama tanur vedākhyā yena iha-loke dhṛtā, yatra ca brāhmaṇe sattvādayo’ṣṭau guṇāḥ santi, tataḥ paraṁ kiṁ paśyāmīty anvayaḥ ||24||

—o)0(o—

**|| 5.5.25 ||**


    **matto’py anantāt parataḥ parasmāt**


    **svargāpavargādhipater na kiñcit |**


    **yeṣāṁ kim u syād itareṇa teṣām**


    **akiñcanānāṁ mayi bhakti-bhājām ||**

**śrīdharaḥ : **niḥspṛhatvam āha | matto’pi yeṣāṁ kiñcit prārthanīyam asti teṣām itareṇa rājyādinā kim u syān na kim api ||25||

**caitanya-mata-mañjuṣā : **matto’py anantād ity-ādi | mattaḥ parataḥ parasmād asmatto’pi parāt, ahaṁ tasyaiko’ṁśe ity arthaḥ | anantāt śrī-kṛṣṇāt paraṁ kiñcin nāsti, sarvam eva sa eva, na hi svataḥ-siddhaṁ kim api , ato hi tatra bhakti-bhājāṁ yeṣām akiñcanānāṁ teṣāṁ mayi kim ? tad-anuraktānāṁ mayi tad-aṁśatvenaiva samādaraḥ, na tu tasmin yathā ratis tathā mayy apīty arthaḥ | tatrety adhyāhāryam | itareṇāṁśena svargāpavargādinā vā kiṁ teṣām ? tatra pura-grāmādiṣu durjanais tasya bhagavat-pradhānāṁśa-bhūtasyāpi paribhūyamānatvānubhavo loka-śikṣārthaḥ ||25||

**krama-sandarbhaḥ : **dvija-deva-devatve kāraṇa-viśeṣam āha—matta iti | matto’pi sakāśāt ||25||

**viśvanāthaḥ : **tato mad-bhaktāḥ śreṣṭhās te sarvata evādhikyenārādhanīyā ity āha—mattaḥ sakāśād yeṣāṁ na kiñcit prayojanaṁ prārthanīyam asti, anantād ity ata evānantaiśvarya-mādhurya-guṇo’ham eva prabhur yeṣāṁ prayojanatvena varte iti bhāvaḥ | itareṇa brahmādinā, akiñcanānām ahaṁtvāspada-mamatāspadayor mahyam eva dattatvān na vidyate kiñcanāpi yeṣām ity arthaḥ | mayi bhaktiḥ premā tām eva bhajatāṁ pratikṣaṇaṁ tāṁ prāpnuvatām ity arthaḥ | ata eva tathā bubhūṣubhis te nityam ārādhanīyā iti bhāvaḥ | tṛtīyo’pi brāhmaṇebhyo’pi sakāśād bhaktāḥ śreṣṭhā uktāḥ śrī-kapila-devena, yathā—

	tasmān mayy arpitāśeṣa-kriyathārthātmā nirantaraḥ |

	mayy arpitātmanaḥ puṁso mayi saṁnyasta-karmaṇaḥ |

	na paśyāmi paraṁ bhūtam akartuḥ sama-darśanāt ||[bhā.pu. 3.29.33] iti ||25||

—o)0(o—

**|| 5.5.26 ||**


    **sarvāṇi mad-dhiṣṇyatayā bhavadbhiś**


    **carāṇi bhūtāni sutā dhruvāṇi |**


    **sambhāvitavyāni pade pade vo**


    **vivikta-dṛgbhis tad u hārhaṇaṁ me ||**

**madhvaḥ : **vivikta-dṛṣṭir jīvānāṁ dhiṣṇyatayā parameśvarasya bheda-dṛṣṭiḥ |


    upapādayet paramātmānaṁ jīvebhy yaḥ pade pade |


    bhedenaiva na caitasmāt priyo viṣṇos tu kaścana || iti pādme |


    yo hareś caiva jīvānāṁ bheda-vaktā hareḥ priyaḥ iti ca ||26||

**śrīdharaḥ : **tad evaṁ brāhmaṇa-saṁmānaṁ vidhāyedānīṁ sarva-bhūta-saṁmānaṁ vidhatte | he sutāḥ ! sarvāṇi jaṅgamāni sthāvarāṇi ca bhūtāni mad-adhiṣṭhānatayā vo yuṣmābhiḥ saṁmānanīyāni | pade pade kṣaṇe kṣaṇe | viviktā pūtā matsarādi-rahitā dṛṣṭir yeṣāṁ taiḥ | tad eva mamārhaṇam ||26||

**krama-sandarbhaḥ : **bhavadbhiḥ prabhāva-yuktaiḥ | tad uha tadapīty arthaḥ ||26||

**viśvanāthaḥ : **spardhāvajñādi-doṣa-śānty-arthaṁ sarva-bhūta-sammānanaṁ vidhatte | sarvāṇi bhūtāni mad-dhiṣṇyatayā mad-adhiṣṭhānatayā he sutāḥ dhruvāṇi sthāvarāṇi ca bhavadbhiḥ sad-bhāvitavyāni dhyeyāni | viviktā matsarādi-doṣa-rahitā dṛg-dṛṣṭir yeṣāṁ taiḥ, tad eva hitvā yuṣmābhir mamārhaṇam iti pṛthag-vākyamato va ity asya na paunaruktyam ||26||

—o)0(o—

**|| 5.5.27 ||**


    **mano-vaco-dṛk-karaṇehitasya**


    **sākṣāt-kṛtaṁ me paribarhaṇaṁ hi |**


    **vinā pumān yena mahā-vimohāt**


    **kṛtānta-pāśān na vimoktum īśet ||**

**śrīdharaḥ : **sarva-karmaṇām īśvarārpaṇaṁ vidhatte | mano-vaco-dṛśām anyeṣāṁ ca karaṇānām īhitasya vyāpārasya me paribarhaṇam ārādhanam eva sākṣāt kṛtaṁ phalam | yena paribarhaṇena vinā kāla-pāśād vimoktuṁ na īśen na samartho bhavet ||27||

**krama-sandarbhaḥ : **sākṣātkṛtaṁ purataḥ karaṇaṁ, samarpaṇam ity arthaḥ ||27||

**viśvanāthaḥ : **samāsna bhakter lakṣaṇaṁ tāṁ ca vinā nistārābhāvaṁ ca vadann upasaṁharati—mano-vaco-dṛśām anyeṣāṁ ca karaṇānāṁ yathāvad īhitasya deha-vyāpārasya ca me sākṣāt-kṛtaṁ sākṣān-mat-sambandhitvena yat karaṇaṁ pravṛttis tad eva me paribarhaṇam ārādhanam ity arthaḥ | yena paribarhaṇena vinā ||27||

—o)0(o—

**|| 5.5.28 ||**

**śrī-śuka uvāca—**


    **evam anuśāsyātmajān svayam anuśiṣṭān api lokānuśāsanārthaṁ mahānubhāvaḥ parama-suhṛd bhagavān ṛṣabhāpadeśa upaśama-śīlānām uparata-karmaṇāṁ mahā-munīnāṁ bhakti-jñāna-vairāgya-lakṣaṇaṁ pāramahaṁsya-dharmam upaśikṣamāṇaḥ sva-tanaya-śata-jyeṣṭhaṁ parama-bhāgavataṁ bhagavaj-jana-parāyaṇaṁ bharataṁ dharaṇi-pālanāyābhiṣicya svayaṁ bhavana evorvarita-śarīra-mātra-parigraha unmatta iva gagana-paridhānaḥ prakīrṇa-keśa ātmany āropitāhavanīyo brahmāvartāt pravavrāja ||**

**śrīdharaḥ : **svata eva suśikṣitān api lokānuśāsanārtham anuśāsya munīnaṁ pāramahaṁsya-dharmam upaśikṣayiṣyan bharatam abhiṣicya ṛṣabha ity apadeśo nāma yasya sa bhagavān brahmāvartāt sva-deśāt pravavrājety anvayaḥ | urvarito’vaśiṣṭhaḥ śarīra-mātra-parigraho yasya ||28||

**krama-sandarbhaḥ : **evam iti | bhakti-śikṣātra bharata-dvārā jñeyā ||28||

**viśvanāthaḥ : **upaśikṣamāṇaḥ upaśikṣayiṣyan, urvarito’vaśiṣṭaḥ śarīra-mātra-parigraho yasya saḥ ||28||

—o)0(o—

**|| 5.5.29 ||**


    **jaḍāndha-mūka-badhira-piśāconmādakavad-avadhūta-veṣo’bhibhāṣyamāṇo’pi janānāṁ gṛhīta-mauna-vratas tūṣṇīṁ babhūva || **

**śrīdharaḥ : **abhibhāṣyamāṇo’pi janānāṁ madhye jaḍādivad vartamānas tūṣṇīṁ babhūva | avadhūtasyeva veṣo yasya ||28||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 5.5.30 ||**


    **tatra tatra pura-grāmākara-kheṭa-vāṭa-kharvaṭa-śibira-vraja-ghoṣa-sārtha-giri-vanāśramādiṣv anupatham avanicarāpasadaiḥ paribhūyamāno makṣikābhir iva vana-gajas tarjana-tāḍanāvamehana-ṣṭhīvana-grāva-śakṛd-rajaḥ-prakṣepa-pūti-vāta-duruktais tad avigaṇayann evāsat-saṁsthāna etasmin dehopalakṣaṇe sad-apadeśa ubhayānubhava-svarūpeṇa sva-mahimāvasthānenāsamāropitāhaṁ-mamābhimānatvād avikhaṇḍita-manāḥ pṛthivīm eka-caraḥ paribabhrāma ||**

**śrīdharaḥ : **tatra tatra purādiṣv anupathaṁ mārge mārge’vanicarāpasadair durjanais tarjanādibhiḥ paribhūyamāno’pi tad avigaṇayann evaika-cara ekākī pṛthivīṁ paribabhrāmety anvayaḥ | tatra puraṁ pattanam | grāmā haṭṭa-hīnāḥ | ākaraḥ khaniḥ | kheṭaḥ kṛṣīvala-grāmaḥ | vāṭaḥ puṣpādi-vāṭikā | kharvaṭaḥ parvata-prānta-grāmaḥ | śiviraṁ senāyā vāsa-sthānam | vrajo gavāṁ sthānam | ghoṣo gopānāṁ sthānam | sārtho yātrika-jana-saṅghātaḥ | āśramā ṛṣīṇām | tarjanaṁ bhaya-jananam | tāḍanaṁ prahāraḥ | avamehanam upari-mūtraṇam | ṣṭhīvanaṁ phūt-kṛtya śleṣma-prakṣepaḥ | grāvṇāṁ śakṛto rajasaś ca prakṣepaḥ | pūti-vāto’dho-vāyuḥ | duruktaṁ śāpaḥ | etaiḥ agaṇane dṛṣṭāntaḥ—makṣikābhir iveti | 

tatra hetuḥ—asati mithyā-bhūte sanniveśe deha ity upalakṣaṇām ākāro yasya | sad ity apadeśa-mātraṁ yasya, tasmin nirabhimānatvāt | kena hetunā ? ubhayoḥ sad-asator yo’nubhavaḥ, tat-svarūpeṇa yat sva-mahimny avasthānaṁ, tena | ata evākhaṇḍitaṁ mano yasya, sa paribabhrāma ||30||

**krama-sandarbhaḥ : **asat-saṁsthaṇam ity-ādikaṁ loka-śikṣaṇāya vyañjana-mātram—idaṁ śarīraṁ mama durvibhāvyaṁ tattvam [bhā.pu. 5.5.19] ity-ādy-ukteḥ ||30||

**viśvanāthaḥ : **tatra puraṁ pattanaṁ, grāmā haṭṭa-hīnāḥ, ākaraḥ khaniḥ, kheṭaḥ kṛṣībala-prāmaḥ, kharvaṭaḥ giri-taṭa-grāmaḥ, vāṭaḥ puṣpādi-vāṭikā, śiviraṁ senāyā vāsa-sthānaṁ, vrajo gavāṁ, ghoṣo gopānāṁ, sārtho yātrika-jana-saṅghātaḥ, āśramā ṛṣīṇāṁ, avani-carāpasadaiḥ manuṣyādhamaiḥ | tarjanaṁ bhaya-jananam | tāḍanaṁ prahāraḥ | mehanam upari-mūtraṇam | ṣṭhīvanaṁ thūt-kṛtya śleṣma-prakṣepaḥ | grāva-śakṛt-rajasāṁ śila-viṭ-dhulīnāṁ prakṣepaḥ | pūti-vāto’dho-vāyuḥ | duruktaṁ śāpaḥ, taiḥ paribhūyamāns tat paribhavanam agaṇayan | 


    asati anitya-saṁsthāne saṁniveśe deha ity upalakṣaṇām ākāro yasya | sad ity apadeśa-mātraṁ yasya tasmin nirabhimānatvāt iti svāmi-caraṇaiḥ | asat-saṁsthaṇam ity-ādikaṁ loka-śikṣaṇāya vyañjana-mātram—idaṁ śarīraṁ mama durvibhāvyaṁ tattvam [bhā.pu. 5.5.19]ity-ādy-ukteḥ iti sandarbhaḥ | 

kiṁ ca, śrī-ṛṣabhadeva-dehasya vaktṛ-parokṣatvād etac-chabda-vācyatvaṁ na ghaṭate, tasmād evaṁ vyākhyeyam—etasmin jagati naśvaratvād asat-saṁsthāne samaṣṭitvena deham upalakṣayatīti jagad api prākṛtaḥ sva-dehas tasmin nirabhimānatvād iti tarjanādi-kṛj jana-samudāyavato jagataḥ sva-dehatvenābhimāne hanta hanta etādṛśa-mahad-aparādha-doṣa-dṛṣṭo jagad-ātmako mad-deha iti khedena manaḥ-khaṇḍitaṁ syāt | ataḥ sva-mahimni cinmayānande yad avasthānaṁ tena hetunā tatra dehe nirabhimānatvāt | kīdṛśena ? ubhayoś cic-chakti-māyā-śaktyoḥ svīya-svarūpatvāsvarūpatvābhyām yo’nubhavas, tena yat sva-mahimāvasthānaṁ, tena ||30||

—o)0(o—

**|| 5.5.31 ||**


    **ati-sukumāra-kara-caraṇoraḥ-sthala-vipula-bāhv-aṁsa-gala-vadanādy-avayava-vinyāsaḥ prakṛti-sundara-svabhāva-hāsa-sumukho nava-nalina-dalāyamāna-śiśira-tārāruṇāyata-nayana-ruciraḥ sadṛśa-subhaga-kapola-karṇa-kaṇṭha-nāso vigūḍha-smita-vadana-mahotsavena pura-vanitānāṁ manasi kusuma-śarāsanam upadadhānaḥ parāg-avalambamāna-kuṭila-jaṭila-kapiśa-keśa-bhūri-bhāro’vadhūta-malina-nija-śarīreṇa graha-gṛhīta ivādṛśyata ||**

**śrīdharaḥ : **sa ca tadā graha-gṛhīta ivādṛśyata | tatra hetuḥ—parāk purato’valambamānāś ca te kuṭilāś ca te jaṭilāś ca kapiśāś ca keśāḥ, teṣāṁ bhūri-bhāro yasya saḥ | avadhūtam anādṛtam, ata eva malinaṁ nija-śarīraṁ, tena | kathaṁ-bhūto’py evam adṛśyata ? atisukumārāṇi kara-caraṇoraḥ-sthalāni tathā vipulā bāhv-ādayas ta evāvayavāḥ, teṣāṁ viśiṣṭo nyāsaḥ sanniveśo yasya saḥ | tathā prakṛtyaiva sundaraḥ svabhāva-siddho hāsaḥ, tena śobhanaṁ mukhaṁ yasya | tathā nava-nalina-dalavad ācaratī ye śiśira-tāre tāpa-hāri-kanīnike aruṇe āyate nayane, tābhyāṁ ruciraḥ | tathā sadṛśā anyūnādhikāḥ subhagāś ca kapola-karṇa-kaṇṭha-nāsikā yasya | tathā vigūḍha-smitaṁ yad vadanaṁ, tasya mahotsavena vibhrameṇa purāṅganānāṁ manasi kāmam uddīpayan | evaṁ-bhūto’pi tathādṛśyatety anvayaḥ ||31||

**krama-sandarbhaḥ : _na vyākhyātam._**

**viśvanāthaḥ : **sadṛśā anyūnātiriktāḥ | ata eva subhagā manoharā kapolādayo yasya saḥ ||31||

—o)0(o—

**|| 5.5.32 ||**


    **yarhi vāva sa bhagavān lokam imaṁ yogasyāddhā pratīpam ivācakṣāṇas tat-pratikriyā-karma bībhatsitam iti vratam ājagaram-āsthitaḥ śayāna evāśnāti pibati khādaty avamehati hadati sma ceṣṭamāna uccarita ādigdhoddeśaḥ |**

**śrīdharaḥ : **yarhi yadā lokam janaṁ yogasya pratipa-kāmācakṣāṇaḥ paśyan babhūva | tasya pratikriyākaraṇaṁ karma ca ninditam ity ācakṣāṇas tad ājagaraṁ vratam āsthitaḥ san śayāna evāśnāti smety anvayaḥ | ājagaraṁ vrataṁ nāmaikatraiva sthitvāprārabdha-karmopabhogaḥ | avamehati mūtrayati | hadati purīṣam utsṛjati | uccarite purīṣe ceṣṭamāno viluṭhan tenaivādigdhā āliptā uddeśā deha-pradeśā yasya saḥ ||32||

**krama-sandarbhaḥ : _na vyākhyātam._**

**viśvanāthaḥ : **pratīpaṁ kṣut-pipāsā-lokopadravādyair vikṣepa-kāraṇaiḥ pratikūlaṁ, ivety ārūḍha-yogānāṁ prāyaḥ prātikulyābhāvāt | ājagaraṁ vrataṁ nāmaikatraiva sthitvā prārabdha-karmopabhogaḥ | ekatrāvasthāne sati paricitatvāder lokopadravādy-adhikaṁ na syād iti bhāvaḥ | avamehati mūtrayati hadati purīṣam utsṛjati | utsargite purīṣe ceṣṭamāne viluṭhan tenaiva digdhā āliptā uddeśā deha-pradeśā yasya saḥ ||32||

—o)0(o—

**|| 5.5.33 ||**


    **tasya ha yaḥ purīṣa-surabhi-saugandhya-vāyus taṁ deśaṁ daśa-yojanaṁ samantāt surabhiṁ cakāra |**

**śrīdharaḥ : **bībhatsam ivāśaṅkyāha—tasyeti | purīṣasya surabhiṇā gandhena saugandhyena saugandhyaṁ yasya sa vāyuḥ ||33||

**krama-sandarbhaḥ : _na vyākhyātam._**

**viśvanāthaḥ : **tasya cin-maya-śarīrasyaitad-bībhatsitam ity āśaṅkyāha—tasyeti | purīṣasya surabhinā gandhena saugandhyaṁ yasya sa vāyuḥ ||33||

—o)0(o—

**|| 5.5.34 ||**


    **evaṁ go-mṛga-kāka-caryayā vrajaṁs tiṣṭhann āsīnaḥ śayānaḥ kāka-mṛga-go-caritaḥ pibati khādaty avamehati sma ||**

**śrīdharaḥ : **evaṁ gavādi-caryayā pānādi-karoti sma | tad evāha—vrajann ity-ādinā | kāka-mṛga-gavām ivānyad api caritaṁ vṛttir yasya ||34||

**krama-sandarbhaḥ : _na vyākhyātam._**

**viśvanāthaḥ : **kāka-mṛgāṇāṁ paśu-tulya-lokānāṁ gocaritaḥ tādṛśa-svabhāvatvena dṛṣṭi-viṣayībhūta ity arthaḥ ||34||

—o)0(o—

**|| 5.5.35 ||**


    **iti nānā-yoga-caryācaraṇo bhagavān kaivalya-patir ṛṣabho’virata-parama-mahānandānubhava ātmani sarveṣāṁ bhūtānām ātma-bhūte bhagavati vāsudeva ātmano’vyavadhānānantarodara-bhāvena siddha-samastārtha-paripūrṇo yogaiśvaryāṇi vaihāyasa-mano-javāntardhāna-para-kāya-praveśa-dūra-grahaṇādīni yadṛcchayopagatāni nāñjasā nṛpa hṛdayenābhyanandat ||**

**śrīdharaḥ : **nānā-yoga-caryā ācaratīti tathā | loka-yātrā-parihārāya yogibhir evaṁ vartitavyam iti pradarśanāya tathā kṛtavān | vastutas tu bhagavān yato’virataḥ parama-mahān uttarottara-śata-guṇatvenokto ya ānandaḥ, tad-anubhava-svarūpaḥ | kiṁ ca, vāsudeve ātmano’vyavadhānenābhedena na vidyate’nyeṣām ivāntarā madhye udarasya dehopādher bhāvaḥ, tena, nitya-nivṛttopādhitvenety arthaḥ | svata eva siddhaiḥ samastair arthaiḥ phalaiḥ paripūrṇatvād yogaiśvaryāṇi nābhyanandat | vaihāyasaṁ khecaratvam | mano-javaṁ manasa iva dehasya vegam | dūra-grahaṇaṁ dūra-darśanam | he nṛpa ! hṛdayena manasā ||35||

**krama-sandarbhaḥ : **ātmani nijāṁśini ||35||

**viśvanāthaḥ : **kaivalya-patir ity anyebhyo’pi kṛpayā yaḥ kaivalyaṁ dadāti, tasyeyaṁ yogi-jana-śikṣaṇārthā līlā dhyeyaiva, na tu anucikīrṣaṇīyā iti bhāvaḥ | bhagavān api bhagavati vāsudeve vasudeva-nandane tasyaiva sarvāvatārāṇām apy ārādhanīyatvāt | yad uktaṁ bhīṣmeṇa—


    asyānubhāvaṁ bhagavān veda guhyatamaṁ śivaḥ |


    devarṣir nāradaḥ sākṣād bhagavān kapilo nṛpa || [bhā.pu. 1.9.19] iti |

īśvara-bāhulyaṁ vārayati—ātmani asyāṁśitvāt svasminn evety arthaḥ | ātmanaḥ svasyāvyavadhānaḥ sākṣād-bhūtam | anantaḥ apāraḥ rodaṁ rodanam aśru rāti ādadātīti rodaro bhāvaḥ premā, tenaiva siddhaiḥ samastair arthaiḥ paripūrṇaḥ | vaihāyasaṁ khecaratvam | mano-javaṁ manasa iva dehasya vegam | dūra-grahaṇaṁ dūra-darśanam | he nṛpa ! hṛdayena manasā ||35||

iti sārārtha-darśinyāṁ harṣiṇyāṁ bhakta-cetasām |

pañcame pañcamo'dhyāyaḥ saṅgataḥ saṅgataḥ satām ||*||

—o)0(o—


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ pañcama-skandhe 


    ṛṣabha-devānucarite 


    pañcamo’dhyāyaḥ |

|| 5.5 ||

(5.6)


### atha ṣaṣṭho’dhyāyaḥ


## ṛṣabha-devānucarito nāma

**|| 5.6.1 ||**

**rājovāca—**


    **na nūnaṁ bhagava ātmārāmāṇāṁ yoga-samīrita-jñānāvabharjita-karma-bījānām aiśvaryāṇi punaḥ kleśadāni bhavitum arhanti yadṛc-chayopagatāni.**

**śrīdharaḥ : **

ṣaṣṭhe līnābhimānasya deha-tyāga-kramābhidhā |

pradahantaṁ davāgniṁ yaḥ paśyann api na paśyati ||

yogaiśvaryāṇi nābhyanandad ity uktaṁ tatra pṛcchati, neti | bhagavaḥ he bhagavan, yogena samīritam uddīpitaṁ yaj jñānaṁ tenāvabharjitāni dagdhāni karma-bījāni rāgādīni yais teṣāṁ yadṛcchayā prāptāni yogaiśvaryāṇi punaḥ kleśa-dāni bhavituṁ nārhanti | ataḥ kim iti nābhyanandad ity arthaḥ ||1||

**krama-sandarbhaḥ : _na vyākhyātam._**

**viśvanāthaḥ : **

manasaś cātidaurātmyaṁ dehāntardhāpanaṁ hareḥ |

pāṣaṇḍotpattir ity evaṁ ṣaṣṭhe’dhyāye nirūpyate ||

yogaiśvaryāṇi nābhyanandad iti śrutvā pṛcchati—neti | he bhagavaḥ ! he bhagavan ! yogeśvareṇa samīritam uddīpitaṁ yaj jñānaṁ, tenāvabharjitāni karma-bījāni yais teṣāṁ yadṛcchayopagatānīti na hy akasmāt prāpteṣu bhogeṣv anapakurvatsu virajyata iti bhāvaḥ ||1||

—o)0(o—

**|| 5.6.2 ||**

**ṛṣir uvāca—**


    **satyam uktaṁ kintv iha vā eke na manaso’ddhā viśrambham anavasthānasya śaṭha-kirāta iva saṅgacchante.**

**madhvaḥ : **mahaiśvarya-svarūpo hi bhagavān ṛṣabho virāṭ |


    naiśvaryāṇi svakīyāni khyāpayāmāsa sarvavit ||


    uttamānāṁ jñāpanārthaṁ dharma-tattvasya keśavaḥ |


    teṣām aiśvarya-bhoge hi manaḥ-śaktiṁ vrajed yadi ||


    ānande muktigo haṁso vikarma-karaṇād vrajet |


    dharmādharma-vihīno’pi bhagavān ṛṣabhas tataḥ ||


    teṣāṁ dharma-sthāpanārthaṁ nāviścakre parāṁ sthitim |


    devānāṁ nāśubhād dhrāsaḥ śubhāt kācit sukhonnatiḥ ||


    adhikārika-jīvānām evam anyeṣu tad-dvayam |


    alpādhikāriṇāṁ tatra hrāso’pi bhavati dhruvam ||


    aśubhābhāvajonnāho mahādhikāriṇām api |


    aśubhie kṛte na bhavati tāratamyāc ca saṁsmṛtaḥ ||


    prajayāś ca tathā devā mahādikāriṇaḥ smṛtāḥ |


    ṛṣyaṇītis tathā sapta pitaro’psarasāṁ śatam ||


    gandharvāṇāṁ tathā rājñāṁ viṁśad anyāsu jātiṣu |


    alpādhikāriṇaḥ proktā anadhikāriṇaḥ paraḥ || iti brahmāṇḍe ||2||

**śrīdharaḥ : **aṅgī-kṛtya pariharati, satyam iti | eke buddhimanto’navasthānasya cañcalasya manaso viśvāsaṁ na saṅgacchante na samyak prāpnuvanti | śaṭhaḥ kirāto yathā dhṛteṣv api mṛgeṣu | śaṭhe kirāte yathā mṛgā iti saptamy antaṁ vā | pāṭhāntare śaṭho vañcakaḥ kirāto vaṇig vyavahartari yathā | tasmin vā vyavahartā viśvāsaṁ na yātīty arthaḥ | pākṣi-kopi doṣo varjanīya ity upadeṣṭuṁ nābhyanandad iti bhāvaḥ ||2||

**krama-sandarbhaḥ : **ṭīkāyāṁ pākṣika iti doṣo bhavati na veti sandihyamāna-doṣo’pīty arthaḥ | vastutas tu uttara-padasya sādhaka-mātra-viṣayatvāt tān api śikṣayitum iti bhāvaḥ ||2|| 

**viśvanāthaḥ : **satyam uktam iti kleśadāni na bhavanty eva | tad api eke sudhiyaḥ manaso viśvāsaṁ na saṅgacchante, na samyak prāpnuvanti | kutaḥ ? anavasthānasya pratikṣaṇam eva prāpta-nānā-daśākasyety arthaḥ | tena śuddhaṁ bhūtvāpy aśuddhaṁ bhavituṁ na tasya vilamba iti bhāvaḥ | śaṭhe dhūrte kirāte nīca-jātau ca, dhūrto yathā sauhārdyaṁ pradarśya luṇṭhitam eva viśvasitāraṁ hanti, tathaiva manaḥ khalu kāma-krodhādy-anabhibhava-rūpāṁ sva-śuddhiṁ pradarśya sva-nirodhe śithila-prayatnaṁ sādhakam ekasmin dine kāmādyair evākasmikais tam adhaḥ pātayati, yathā ca nīca-jātir muhur api dharmam adhyāpito’pi sādhutāṁ dadhāno’pi gṛha-koṣādiṣu viśvastaḥ san samaye dustyaja-svīya-svabhāva-prāptaṁ cauryam eva karoti, tathaiva manaḥ śama-damādibhiḥ śodhitam api caraṇāravinda-mananādiṣu sthairyaṁ dadhānam api viśvastaṁ sad aniruddhyamānaṁ kasmiṁś ca lakṣaṇe durviṣayeṣv api nimajjad-viveka-jñānādikam apaharati ||2||

—o)0(o—

**|| 5.6.3 ||**

**tathā coktam**—


    **na kuryāt karhicit sakhyaṁ manasi hy anavasthite |**


    **yad-viśrambhāc cirāc cīrṇaṁ caskanda tapa aiśvaram ||**

**śrīdharaḥ : **yad viśrambhād yasya manaso viśvāsāc cirāc cīrṇaṁ bahu-kāla-saśitaṁ tapaś caskanda susrāva | aiśvaraṁ viṣṇor mohinī-rūpa-darśanena | yad vā, īśvarāṇāṁ samarthānām api saubhari-prabhṛtīnāṁ tapaḥ ||3||

**krama-sandarbhaḥ : _na vyākhyātam._**

**viśvanāthaḥ : **yasya viśrambhāt viśvāsāt cirāc cīrṇaṁ bahu-kāla-sañcitaṁ tapaś caskanda susrāva | aiśvaraṁ śāntavaṁ viṣṇor mohinī-rūpa-darśanena | yad vā, īśvarāṇāṁ samarthānām api saubhari-prabhṛtīnāṁ tapaḥ ||3||

—o)0(o—

**|| 5.6.4 ||**


    **nityaṁ dadāti kāmasya cchidraṁ tam anu ye’rayaḥ |**


    **yoginaḥ kṛta-maitrasya patyur jāyeva puṁścalī ||**

**śrīdharaḥ : **tatra hetuḥ, nityam iti | kṛta-viśvāso yo yogī tadīyaṁ manaḥ kāmasya tam anu ye’rayas teṣāṁ ca chidram avakāśaṁ dadāti | yathā kṛta-viśvāsasya patyuḥ puṁś-calī jāyā jārāṇām avakāśaṁ dattvā patiṁ ghātayati tathā mano’pi kāmādibhir yoginaṁ bhraṁśayatīty arthaḥ |

**krama-sandarbhaḥ : _na vyākhyātam._**

**viśvanāthaḥ : **tatra hetuḥ—nityam iti | kṛta-viśvāsasya yogino manaḥ kāmasya chidram avakāśaṁ dadāti, taṁ kāmam anu ye arayaḥ krodha-lobhādayas teṣāṁ ca | yathā kṛta-viśvāsasya patyuḥ puṁścalī jāyā jārāṇām avakāśaṁ dattvā patiṁ ghātayati, tathā mano’pi kāmādibhir yoginaṁ bhraṁśayatīty arthaḥ ||4||

—o)0(o—

**|| 5.6.5 ||**


    **kāmo manyur mado lobhaḥ śoka-moha-bhayādayaḥ |**


    **karma-bandhaś ca yan-mūlaḥ svīkuryāt ko nu tad budhaḥ ||**

**śrīdharaḥ : **arīn kathayann upasaṁharati—kāma iti | yan-mūlo yan-nimitto bhavati, tan manaḥ ko nu budhaḥ svī-kuryāt ? svādhīnam iti manyeta ||5||

**krama-sandarbhaḥ : _na vyākhyātam._**

**viśvanāthaḥ : **arīn kathayann upasaṁharati—kāma iti | yan-mana eva mūlaṁ yasya saḥ ||5||

—o)0(o—

**|| 5.6.6 ||**


    **athaivam akhila-loka-pāla-lalāmo’pi vilakṣaṇair jaḍavad avadhūta-veṣa-bhāṣā-caritair avilakṣita-bhagavat-prabhāvo yogināṁ sāmparāya-vidhim anuśikṣayan sva-kalevaraṁ jihāsur ātmany ātmānam asaṁvyavahitam anarthāntara-bhāvenānvīkṣamāṇa uparatānuvṛttir upararāma |**

**madhvaḥ : **viṣṇoḥ kalevara-tyāgo bhū-tyāgo’nyo na vidyate |

	kalevara-tyāgo’nyeṣāṁ pañcatvaṁ samudīritam || iti kaurme |

anarthāntara-bhāvena arthāntaraṁ nāstīti manasā ||6||

**śrīdharaḥ : **prāsaṅgikaṁ samāpya prastutam āha—atheti | asvilānāṁ loka-pālānāṁ lalāmo maṇḍana-bhūto’py uparatā bādhitānuvṛttir yasmāt sa upararāma dehābhimānaṁ jahau | vilakṣaṇair aneka-prakārair avadhūta-veṣādibhiḥ na vilakṣito bhagavat-prabhāvo yasmin | sāṁparāya-vidhiṁ deha-tyāga-prakāram | ādhārādheya-bhāva-vyāvṛtty-artham āha—anarthāntara-bhāvenābhedena | upāsanāvyāvṛtty-artham āha—asaṁvyavahitam ||6||

**krama-sandarbhaḥ : **anuśikṣayann iti tat tat sarvaṁ māyayānukaraṇa-mātram iti jñeyam | ata evānukaraṇena śikṣayann iti padārthaś ca vāstavārtho’yaṁ sva-kalevaraṁ svādhiṣṭhānaṁ prapañcam ātmani nijāṁśini śrī-vāsudeve ātmānaṁ tad-aṁśaṁ śrī-ṛṣabha-devākhyam anuvṛttiḥ prapañcānuvartanam upararāma tad-abhimānaṁ jahau ||6||

**viśvanāthaḥ : **prāsaṅgikaṁ samāpya prastutam āha—atheti | sāmparāya-vidhiṁ deha-tyāga-prakāram iti deha-tyāgānukaraṇenaiva śikṣayann ity arthaḥ | tad-dehasya cinmayatvāt | vastutas tu ātmani paramātmani svasmin ātmānaṁ śrī-ṛṣabha-devākhya-śarīram avyavahitaṁ māyā-vyavadhāna-rahitam | ata evānarthāntara-bhāvena abhedena anvīkṣamāṇaḥ pratikṣaṇam paśyan, uparatā anuvṛttir avadhūtatvānukaraṇaṁ yasya saḥ | upararāma svāvatāra-līlāto virarāma, ata eva sva-kalevaraṁ jihāsuḥ sva-kalevara-prākaṭyaṁ tyaktum icchur iti vāstavo’rthaḥ, atrāgre’pi prakaṭo’rthaḥ spaṣṭa eva ||6||

—o)0(o—

**|| 5.6.7 ||**

**tasya ha vā evaṁ mukta-liṅgasya bhagavata ṛṣabhasya yogamāyā-vāsanayā deha imāṁ jagatīm abhimānābhāsena saṅkramamāṇaḥ koṅka-veṅka-kuṭakān dakṣiṇa-karṇāṭakān deśān yadṛcchayopagataḥ kuṭakācalopavana āsya kṛtāśma-kavala unmāda iva mukta-mūrdhajo’saṁvīta eva vicacāra |**

**madhvaḥ : **abhimānābhāsena abhito jñāna-prakāśena ||7||

**śrīdharaḥ : **manasā svayaṁ tyakte’py abhimāne kenāpi saṁskāreṇa dehaḥ pracalati yathā kulāla-cakraṁ so’yam abhimānābhāsas tena | sa ca jīvan muktānām avidyāvāsanayā bhavatīti tato viśeṣam āha—yoga-māyāvāsanayeti | koṅkādīn deśāngataḥ sankayāpi vāsanayāsye kṛto’śmaka-valo yena | asaṁvīto nagnaḥ |

**krama-sandarbhaḥ : **liṅgam api tad eva yogamāyā-vāsanayā līlecchā-saṁskāreṇa āsye kṛtāśma-kavalatvam anyat kiñcid api na bhoktavyaṁ na vaktavyam ity abhiprāyābhaṣena ||7||

**viśvanāthaḥ : **tasya dehāntardhāna-prakāram āha—tasyeti | bhagavato’pi mukta-liṅgasya tyakta-bhagavac-cihnasya muktānām iva liṅgaṁ yasyeti vā | yathā yogināṁ kenāpi saṁskāreṇa dehaṁ pracalati niṣpaṇṇa-ghaṭam api kulāla-cakram iva so’yam abhimānābhāsaḥ sa ca jīvan-muktānām avidyābhāsa-vāsanayā āvadhūtya-līlecchā-saṁskāreṇa, yathātibālako yad yat prāpnoti, ad api sva-mukhe nikṣipati, tathaiva kṛtāśma-kavalaḥ asaṁvīto nagnaḥ ||7||

—o)0(o—

**|| 5.6.8 ||**


    **atha samīra-vega-vidhūta-veṇu-vikarṣaṇa-jātogra-dāvānalas tad vanam ālelihānaḥ saha tena dadāha.**

**madhvaḥ : **jñānānandātmako deho ṛṣabhasya mahātmanaḥ |


    tādṛśenaiva manasā kramaṁs tu kūṭakācale ||


    dāvāgnim anuviśyātha tatra-sthaḥ prādahaj jagat |


    evam agner abhivyaktas tasthau viṣṇuḥ sanātanaḥ ||8||

**śrīdharaḥ : **samīra-vegena vidhūtānāṁ kampitānāṁ veṇūnāṁ saṅgharṣaṇena jāta ugro dāvānalaḥ | ālelihānaḥ sarvato grasan ||8||

**krama-sandarbhaḥ : **atha samīreti vāstavārthaś cāyaṁ tena saheti kartṛ-sāhāyye tṛtīyā, gauṇa-mukhya-nyāyena kartary eva prāthamika-pravṛtteḥ | tataś ca dāvānalas tad-vana-varti-tarv-ādi-jīvānāṁ sthūlaṁ dehaṁ dadāha | ṛṣabha-devas tu sūkṣmaṁ deham iti tasya sarva-mokṣa-dattvād anusandheyam,


    sa yaiḥ spṛṣṭo’bhidṛṣṭo vā saṁviṣṭo’nugato’pi vā | 


    kośalās te yayuḥ sthānaṁ yatra gacchanti yoginaḥ || [bhā.pu. 9.11.22] itivat |

tato’nalasādharmyaṁ varṇayitvā tadvad antardhānam eva tasyeti vyañjitam ||8||

**viśvanāthaḥ : **upararāmety uktam | tatra kiṁ kurvann upararāmety ata āha—atheti | tena saha śrī-ṛṣabha-deva-sahitam eva dāvānalas tad-vanaṁ dadāha, tad-vana-varti-taru-mṛgādīnāṁ sthūlaṁ dehaṁ dāvānalo dadāha | sūkṣmaṁ dehas tu śrī-ṛṣabha iti tad-vana-vartinaḥ sarve tat-prasādān muktā babhūvur ity arthaḥ ||8||

—o)0(o—

**|| 5.6.9 ||**


    **yasya kilānucaritam upākarṇya koṅka-veṅka-kuṭakānāṁ rājārhan-nāmopaśikṣya kalāv adharma utkṛṣyamāṇe bhavitavyena vimohitaḥ sva-dharma-patham akuto-bhayam apahāya kupatha-pākhaṇḍam asamañjasaṁ nija-manīṣayā mandaḥ sampravartayiṣyate.**

**madhvaḥ : **ṛṣabhatvena saṁgopya dharmān adyāpi tatragaḥ |


    āste sa vāsudevātmā vāsudevo’ham ity ajaḥ ||


    sadā sthitaḥ sthitiṁ tāṁ tu suśrāvāhau durātmavān |


    pūrvaṁ tu pauṇḍrako nāma vāsudevaḥ sudurmatiḥ ||


    jāti-smaro dvidhā śāstraṁ pāṣaṇḍaṁ nirmame nṛpaḥ |


    ekaṁ tu vāsudevākhyaṁ vāsudevo’ham ity api ||


    kutsitaṁ vāsudevatva-pratipādakam ātmanaḥ |


    lokārthaṁ cāparam api cakārārhata-nāmakam || ||9||

**śrīdharaḥ : **avadhūta-veṣeṇa ṛṣabhadevas tatra gata ity etasya sūcakam āha | yasya kilāśramātītam anucaritaṁ tad-deśa-vāsibhya upākarṇya arhann iti nāma yasya sa rājā svayaṁ tad upaśikṣya śikṣitvā kupathaś cāsau pāṣaṇḍaś ca taṁ nija-manīṣayā sampravartayiṣyata ity anvayaḥ | tatra hetuḥ—kalāv ity-ādi | bhavitavyena prāṇi-pūrva-sañcita-pāpa-phalena ||9||

**krama-sandarbhaḥ : **tad evaṁ sarva-hitam api tac-caritaṁ vaidika-vedyādy-aparādha-saṁskāravatāṁ tv anyathaiva bhātam ity āha—yasyety ādinā ||9||

**viśvanāthaḥ : **asyāvatārasya līlā-śravaṇa-kīrtanādibhir eva kali-kāla-vartinaḥ parāg-darśino jīvāḥ kṛtārthā bhavanti, na tv ācaritasyānuṣṭhānena | kalau prāyaḥ pratyag-darśanāsambhavāt śraddhayāpi tadīya-kevala-bāhyācaraṇa-mātra-niṣṭhā bhraṣṭā eva bhavantīty āha—yasyeti | arhan-nāmā kalau janiṣyamāṇo loka-śāstra-dvārā ṛṣabha-devotkarṣaṁ śrutvā tādṛśācaraṇena vayam api tathā bhavāmeti matvā tadīya-ceṣṭām upaśikṣya ādhikyena śikṣitvā, bhavitavyena tādṛśa-duradṛṣṭena yad avaśya-bhavitavyaṁ tena hetunā ||9||

—o)0(o—

**|| 5.6.10 ||**


    **yena ha vāva kalau manujāpasadā deva-māyā-mohitāḥ sva-vidhi-niyoga-śauca-cāritra-vihīnā deva-helanāny apavratāni nija-nijecchayā gṛhṇānā asnānānācamanāśauca-keśolluñcanādīni kalinādharma-bahulenopahata-dhiyo brahma-brāhmaṇa-yajña-puruṣa-loka-vidūṣakāḥ prāyeṇa bhaviṣyanti.**

**madhvaḥ : **tat-praśiṣyā kramur nāma na jānaṁs tan-mataṁ param |

	vāsudevātmatāṁ sarva-jīvānām avadat kudhīḥ ||


    kaṇavākhyaṁ śāstram akarod abheda-pratipādakam |


    kuśāstraṁ sarva-vedānāṁ viruddhaṁ tāmasālayam ||


    tad dṛṣṭvādyāpi vartante vartiṣyanti tathā kalau |


    aśaucā avratācārā vāsudevo’ham ity api || iti brāhme ||10||

**śrīdharaḥ : **yena pravartakena manujeṣv apasadā nikṛṣṭāḥ sva-vidhinā niyogo yasmin śauca-cāritre tad vihīnā devāvajñārūpāṇy asnānādīni kuvratāni gṛhṇānā vedādīnāṁ vidūṣakā bhaviṣyanti ||10||

**krama-sandarbhaḥ : _na vyākhyātam._**

**viśvanāthaḥ : **sva-vidhinā niyogo yatra tādṛśena śauca-cāritryeṇa vihīnāḥ ||10||

—o)0(o—

**|| 5.6.11 ||**


    **te ca hy arvāktanayā nija-loka-yātrayāndha-paramparayāśvastās tamasy andhe svayam eva prapatiṣyanti.**

**śrīdharaḥ : **tat phalaṁ cāndhaṁ tamaḥ prāpsyantīty āha—te ceti | arvāktanayā aveda-mūlayā | nija-loka-yātrayā svecchā-kṛta-pravṛttyā āśvastāḥ kṛta-viśvāsāḥ ||11||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 5.6.12 ||**


    **ayam avatāro rajasopapluta-kaivalyopaśikṣaṇārthaḥ.**

**śrīdharaḥ : **nanu tarhy anartha-kārī kim artho’yam ṛṣabhāvatāraḥ ? tatrāha—ayam iti | rajo-vyāptānāṁ janānāṁ mokṣa-mārgopaśikṣaṇārthaḥ | tasya kaivalyopaśikṣaṇasyānurūpān ||12||

**krama-sandarbhaḥ : **anyeṣāṁ tu rajasoparaktānām api tad-dāha-caraṇāravindenānvaya-vyatirekābhyām hitāyaiva jāyate tad ity āha—ayam iti ||12||

**viśvanāthaḥ : **tena ṛṣabhadevo yadaivāvirbabhūva tātkālikair jñāni-janair eva tac-caritam anuvartitavyam ity āha—ayam iti | rajasā rajo-guṇena upaplutaṁ kālena vinaṣṭībhūtaṁ yat kaivalyaṁ jñāna-yogas tasyopaśikṣaṇārthaḥ | tena satyādi-yuga-traye tad vartitavyaṁ, kalau tat-kathā śrotavyeti vyavasthitiḥ ||12||

—o)0(o—

**|| 5.6.13 ||**

**tasyānuguṇān ślokān gāyanti——**

**aho bhuvaḥ sapta-samudravatyā**

**dvīpeṣu varṣeṣv adhipuṇyam etat |**

**gāyanti yatratya-janā murāreḥ**

**karmāṇi bhadrāṇy avatāravanti ||**

**madhvaḥ : **viśeṣād bhārate puṇyaṁ careyuḥ pāpam anyathā |

	tathaiva bhagavad-bhaktiṁ pṛthivyāṁ nānya-varṣagāḥ || iti brahmāṇḍe ||13||

**śrīdharaḥ : **adhi adhikaṁ puṇyaṁ yasmin | etad bhārataṁ varṣam | ṛṣabhādy-avatāra-yuktāni karmāṇi ||13||

**caitanya-mata-mañjuṣā : **ṛṣabhāvatāreṇa kevalena bhāratavarṣam adhipuṇyam adhika-puṇyam, yato murāreḥ śrī-kṛṣṇasya bhadrāṇi karmāṇi vraja-vilāsadīny avatāravanti devakī-janma-vādādi-dvārakā-vilāsa-paryantāvatāra-prayojana-sahitāni gāyanti gāsyantīty arthaḥ | bhaviṣyati vartamānā | athavā līlānāṁ nityatvāt sarvadā vartamānatā ||13||

**krama-sandarbhaḥ : _na vyākhyātam._**

**viśvanāthaḥ : **varṣeṣu madhye etad bhārataṁ varṣam adhipuṇyam adhika-puṇya-pradam | kutaḥ ? gāyantīty-ādi ||13||

—o)0(o—

**|| 5.6.14 || **

**aho nu vaṁśo yaśasāvadātaḥ**

**praiyavrato yatra pumān purāṇaḥ |**

**kṛtāvatāraḥ puruṣaḥ sa ādyaś**

**cacāra dharmaṁ yad akarma-hetum ||**

**śrīdharaḥ : **priyavratasya vaṁśaḥ | avadātaḥ śuddhaḥ | yatra vaṁśe | yad yasmāt | akarma mokṣas tasya hetuṁ dharmaṁ cacāra ||14||

**caitanya-mata-mañjuṣā : **gāsyantīty atra kiṁ pramāṇam ? naivam, yata ṛṣabhāvatāram eva gāyanti, tāni yad dhāsyanti, tatra kā kathā ? iti | ṛṣabha-gānaṁ darśayati—aho nu vaṁśa ity-ādi dvābhyām ||14||

**krama-sandarbhaḥ : **aho iti | svataḥ purāṇaḥ pumān eva yatra kṛtāvatāre’pi nānyathātvaṁ prāptaḥ kintu sa ādyaḥ puruṣa eva san yatrākarma-hetuṁ karmābhāva-kāraṇaṁ dharmaṁ [naiṣkarmyam] cacārety arthaḥ | yadyapy evaṁ jñāna-paryavasānaṁ tac-caritaṁ tathāpi tat-parāṇāṁ bhaktaya eva paryavasyati | tathā svabhāvatvād ity āha ||14||

**viśvanāthaḥ : **vaṁśeṣv api madhye priyavrata-vaṁśo dhanya ity āha—aho iti ||14||

—o)0(o—

**|| 5.6.15 || **

**ko nv asya kāṣṭhām aparo’nugacchen**

**mano-rathenāpy abhavasya yogī |**

**yo yoga-māyāḥ spṛhayaty udastā**

**hy asattayā yena kṛta-prayatnāḥ ||**

**madhvaḥ:** yoga-māyāṁ yoga-māyā phalaṁ bāhyaṁ

	nityodastāyoga-śaktir apekṣyaṁ phalaṁ yataḥ |


    nitya-svarūpa-bhūtā hi bahiḥ-phala-vivarjanāt |


    akarmety ucyate yadvan mokṣaḥ phala-vivarjanāt || iti pādme ||15||

**śrīdharaḥ : **aparaḥ ko yogī asya kāṣṭhāṁ diśam apy anugacchet | yo yogī yena ṛṣabheṇāsattayāvastutvenodastā nirastā yoga-māyāḥ siddhīr vāñchati | kathaṁ bhūtāḥ | kṛtaḥ rayatno yāsu | tad arthaṁ prayatnaṁ ca karotīty arthaḥ | yad vā, kathaṁ-bhūtāḥ ? udastāḥ kṛta-prayatnāḥ sevitum udyatā apīty arthaḥ ||15||

**krama-sandarbhaḥ : _na vyākhyātam._**

**viśvanāthaḥ : **yogiṣv api madhye ṛṣabhadevasya dhanya ity āha—ko nv aparo yogī asya kāṣṭhāṁ diśam apy anugacchet manorathenāpi kim uta | karmaṇā asya kīdṛśasya ? abhavasya nāsti bhavo yasmāt tasya | yo yogī yena ṛṣabhena asattayā abhadratvena udastās tyaktāḥ | yogamāyāḥ yogāj jātāḥ māyāḥ siddhīr vāñchati | kīdṛśīḥ ? kutaḥ prayatno yāsu tad-arthaṁ prayatnāṁś ca karotīty arthaḥ | yad vā, ṛṣabha-devo’smān svīkarotv iti kṛtaḥ prayatno yābhis tāḥ ||15||

—o)0(o—

**|| 5.6.16 ||**


    **iti ha sma sakala-veda-loka-deva-brāhmaṇa-gavāṁ **


    **parama-guror bhagavata ṛṣabhākhyasya viśuddhācaritam īritaṁ **


    **puṁsāṁ samasta-duścaritābhiharaṇaṁ parama-mahā-maṅgalāyanam **


    **idam anuśraddhayopacitayānuśṛṇoty āśrāvayati **


    **vāvahito bhagavati tasmin vāsudeva **


    **ekāntato bhaktir anayor api samanuvartate.**

**śrīdharaḥ : viśuddhācaritaṁ yad īritaṁ** kathitaṁ, tat **samastaṁ duścaritam abhito haratīti** tathā | **parama-mahā-maṅgalānām ayanaṁ** ca | **avahitaḥ** san | **anayor api** śrotṛ-śrāvayitror aviśeṣeṇa **bhaktiḥ samyag anuvṛttā** bhavatīty arthaḥ ||16||

**caitanya-mata-mañjuṣā : **ṛṣabhadeva-carita-caraṇāravinda-phalam āha—iti ha smety-ādi | **bhagavati** **tasmin vāsudeve ekānta-bhaktir** iti ||16||

**krama-sandarbhaḥ : **[tasya śrī-ṛṣabhadevasya] tathā-svabhāvatvād ity āha—iti ha smeti ||16||

**viśvanāthaḥ : **kiṁ ca, satyādi-yuga-vartibhyo yogibhyas tac-chikṣita-yogānuṣṭhātṛbhyo’pi sakāśāt kali-yuga-vartino janās tal-līlā-śravaṇa-kīrtanavanto’dhika-phala-bhājo bhavantīty āha—iti ha smeti | **parama-guror** hita-kāriṇaḥ **viśuddham ācaritaṁ ca īritaṁ**, nāyaṁ deho deha-bhājāṁ [bhā.pu. 5.5.1] ity-ādy-upadeśa-vākyaṁ ca | **āśrāvayati** kīrtayati ca, **anayor api** śrotṛ-vaktroḥ, api-kārāt smartur anumodayituś ca ||16||

—o)0(o—

**|| 5.6.17 ||**


    **yasyām eva kavaya ātmānam avirataṁ vividha-vṛjina-saṁsāra-paritāpopatapyamānam anusavanaṁ snāpayantas tayaiva parayā nirvṛtyā hy apavargam ātyantikaṁ parama-puruṣārtham api svayam āsāditaṁ no evādriyante bhagavadīyatvenaiva parisamāpta-sarvārthāḥ.**

**madhvaḥ : **nādriyante tu ye mokṣaṁ pūrvaṁ teṣāṁ paraṁ sukham |

	sva-yogyaṁ vyajyate muktau tac coktaṁ tāratamya-yuk || iti vyoma-saṁhitāyām ||17||

**śrīdharaḥ : **bhakteḥ parama-puruṣārthatvam āha | **yasyāṁ** bhaktāv **eva**, na tu yogādiṣu | **anusavanamaviratam ātmānaṁ snāpayantaḥ** | **svayam āsāditam** aprārthitaṁ bhagavatā svayam eva dīyamānam api | **anādare** hetuḥ—**bhagavadīyatvenaiva paritaḥ** samyak prāptāḥ **sarve puruṣārthā** yais te ||17||

**caitanya-mata-mañjuṣā : **ekānta-bhakter mokṣād apy adhika-prādhānyam āha—yasyām iti | **yasyāṁ** bhaktau paṇḍitā **ātmānaṁ** saṁsāra-tāpa-tapyamānaṁ tayaiva parayā nirvṛtyā… [###] 

**sanātana-gosvāmī : **bhagavati tasmin vāsudeve ekāntato bhaktir anayor api samanuvartata iti pūrva-gadyād bhaktir anuvartata eva | ato **yasyāṁ** bhaktāv eva, na tu yogādiṣu **anusavanam avirataṁ cātmānaṁ snāpayanta** iti paramānanda-rasa-mayatvaṁ sūcitam | **ātyantikaṁ parama-puruṣārtham** api | yad vā, ātyantikaṁ sāyujya-rūpam api | ataḥ parama-puruṣārtham apy **apavargaṁ** mokṣam | yad vā, apavargaṁ mokṣam ātyantikaṁ parama-puruṣārthaṁ śrī-vaikuṇṭha-lokam api | evaṁ satīdaṁ gadyam agre svataḥ parama-puruṣārthatāyāṁ draṣṭavyam | evam anyad api jñeyam | **svayam āsāditam** ātmanaiva prāptam | yad vā, bhagavatā svayam eva dīyamānam api | **anādare** hetuḥ—**bhagavadīyatvenaiva paritaḥ samāptāḥ** samyak prāptāḥ **sarve puruṣārthā** yaiḥ ||17|| (ha.bha.vi. 11.577)

**krama-sandarbhaḥ : yasyāṁ** pūrva-gadyokta-lakṣaṇāyāṁ bhaktau | **nivṛtyā**[^10] tat-svarūpayā svataḥ puruṣārthatvāt |[^11] mukty-ādi-sampadāṁ bhakti-sampada-anucarītvāt **parisamāpta-sarvārthatvam** | yathoktaṁ śrī-nārada-pañcarātre—


    hari-bhakti-mahā-devyāḥ sarvā mukty-ādi-siddhayaḥ |


    bhuktayaś cādbhutās tasyāś ceṭikāvad anuvratāḥ || iti |

ata evānādaro’pi | yathoktaṁ śrī-vṛtraṁ prati mahendreṇa—yasya bhaktir bhagavati[^12] [bhā.pu. 6.12.22] ity ādau ||17|| [prīti-sandarbha 19]

**viśvanāthaḥ : **bhakteḥ parama-puruṣārtha-śiromaṇitvam āha—**yasyāṁ** bhaktāv eva sudhā-sariti **ātmānaṁ snāpayantaḥ svayam āsāditam** aprārthaitam api bhagavatā svayam eva dīyamānam api | **anādare** hetuḥ—**bhagavadīyatvenaiva paritaḥ** samyak prāptāḥ **sarve’rthāḥ** yair na tu bhagavattvenety arthaḥ ||17||

—o)0(o—

**|| 5.6.18 ||**

**rājan patir gurur alaṁ bhavatāṁ yadūnāṁ**

**daivaṁ priyaḥ kula-patiḥ kva ca kiṅkaro vaḥ |**

**astv evam aṅga bhagavān bhajatāṁ mukundo**

**muktiṁ dadāti karhicit sma na bhakti-yogam ||**

**madhvaḥ : **brahmaṇo’nyasya no pūrṇāṁ dadyād bhaktiṁ janārdanaḥ |


    muktiṁ dadāti sarveṣāṁ muktānāṁ ko’hyadhīśataḥ || iti brahma-tarke ||18||

**śrīdharaḥ : **nanu bhagavato’tisulabhatva-darśanān mokṣasya cātidurlabhatvād iyam atistutir evety āśaṅkyāha—he **rājan**, **bhavatāṁ** pāṇḍavānāṁ **yadūnāṁ** ca **patiḥ** pālakaḥ | **gurur** upadeṣṭā | **daivam** upāsyaḥ | **priyaḥ** suhṛt | **kulasya patir** niyantā | kiṁ bahunā ? **kva ca** kadācid dautyādiṣu vaḥ pāṇḍavānāṁ **kiṅkaro**’py ājñānuvartī | **astu** nāma **evaṁ,** tathāpy anyeṣāṁ nityaṁ bhajatām api **muktiṁ dadāti**, **na tu kadācid** api sa-prema-**bhakti-yogam** ||18||

**caitanya-mata-mañjuṣā : **parisamāpti-sarvārthatvaṁ darśayati—rājann ity-ādi | bhagavatas tu bhakta-vātsalyam eva paramo vinodaḥ | tena **bhavatāṁ** pāṇḍavānāṁ **yadūnāṁ cakvacit patiḥ** pālakaḥ, kvacid **gurur** upadeṣṭā, kvacid **daivam** ārādhyaḥ, kvacit **priyaḥ** sakhā, kvacit **kulapatiḥ** kula-devaḥ | kiṁ bahunā ? **vo** yuṣmākaṁ pāṇḍavānāṁ kvacit **kiṅkaraḥ**, sārathir dūtaś ca | sarvam idaṁ tasya vinoda eva | eṣa ca satsu bhakteṣu bhavati | bhaktebhyo yadi kaivalyam eva deyaṁ, tadā bhakta-nāśe kva tādṛg eva vinodo bhaviteti **mukundo** mokṣa-prado’pi **bhajatāṁkarhicit** kadācid api **muktiṁ na dadāti**, tarhi kiṁ dadāti ? tatrāha—**bhakti-yogaṁ** bhaktau yogo yasya, sa bhakti-yogaḥ premā tam | 

yad vā, svayam āsāditam api [bhā.pu. 5.6.17] iti pūrvoktam | ayam āsāditatvaṁ darśayati—muktiṁ dadāti, na bhakti-yogaṁ, yato bhaktau satyāṁ svasya vaśyatā bhavati | **bhajatāṁ muktiṁ dadāti**, te tu naivādrīyate iti pūrveṇaiva sambandhaḥ | antaraṅgebhyo yuṣmad-vidhebhyas tad-**bhakti-yogam** eva dadāti, yeṣāṁ vaśo bhavan prīṇātīty arthaḥ ||18||

**sanātanaḥ : **adhunā śrī-bhagavato’py adeyatvena daurlabhya-viśeṣaṁ likhati—rājann iti | **aṅga** he **rājan** ! **bhavatāṁ** pāṇḍavānāṁ **yadūnāṁ** ca **patiḥ** pālakaḥ | **gurur** upadeṣṭā | **daivam** upāsyaḥ | **priyaḥ** suhṛt | **kula-patir** niyantā | kiṁ bahunā ? **kva ca** kadācid **vaḥ** pāṇḍavānāṁ **kiṅkaro**’py ājñānuvartī | **astu** nāma **evaṁ**, tathāpy anyeṣāṁ nityaṁ **bhajatām** api **muktiṁ dadāti**, **na** tu **kadācid** api sa-prema-**bhakti-yogam** |

yad vā, bhajatāṁ yajñādinā sevamānānām | yad vā, sva-dharmācaraṇādinā bhagavad-ājñā-pratipālana-rūpāṁ bhaktiṁ kurvatām api śravaṇādi-bhakti-yogaṁ na dadāti | evaṁ bhagavat-prasādaika-labhyatā, anyathā ca parama-daurlabhyam iti darśitam | evaṁ ca śravaṇādikam api yo na dadāti, sa vo vaśya iti pāṇḍavānāṁ māhātmyaṁ ca siddham iti dik ||18||

**krama-sandarbhaḥ : **tac chrutvā tasyai spṛhayantaṁ rājānaṁ, “bhavatāṁ tu sā parama-ślāghyā” iti vadan tam evābhimāna-mamatābhyāṁ prīter atiśayaṁ darśayati[^13]—rājann iti | yasyām eva kavayaḥ [bhā.pu. 5.6.17] ity-ādi-prāktana-gadye mukty-adhikatayā sāmānyā prīti-lakṣaṇa-bhaktir uktā | atra tu, **he rājan bhavatāṁ** yadūnām api **paty**-ādi-rūpo **bhagavān** | **evaṁ** nāma dūre’**stu **śrī-bhagavatas tādṛśatva-prāpakasya prema-viśeṣasyāsya vārtā, sarveṣām api dūre sthitety arthaḥ | yato’nyeṣāṁ nityaṁ **bhajatām** api **mukundo**’sau **muktim **eva** dadāti**, **na tu bhakti-yogaṁ** pūrvokta-mahima-prīti-sāmānyam apīti patitvādi-bhāvamayyāṁ parama-vaiśiṣṭyam uktam | atas teṣv eva yat-kiñcid-rūpatvam api śrī-brahmaṇā prārthitaṁ—tad astu me nātha sa bhūri-bhāgaḥ [bhā.pu. 10.14.30] ity-ādinā | [prīti-sandarbha 96]

**bhakti-yogam** atra premāṇam | **karhicid** iti tad etat phalecchutvābhāve vāsanāntara-sad-bhāve ca satīty arthaḥ | 

[^14]yad vā, yat tu etat-padyoktyā bhaktyāpi bhakti-yogākhya-tad-ratir na prāpyata iti śaṅkyate, tat khalv avivekād eva | karhicid iti [bhakti-yogākhya]-tad-rati-puruṣārthatāyāṁ śaithilye saty evety artha-lābhāt | "karhicid api" ity anuktatvāt, asākalye tu cic-canau ity amara-koṣācca | tathāpi yadi tu [sādhana-bhakteḥ] ciram āvṛttiḥ syāt, tadaiva hi ratim api dadāti | satyaṁ[^15][bhā.pu. 5.19.27] ity-āder iti ca karhicit-padena gamyate ||18|| [bhakti-sandarbha 141]

**viśvanāthaḥ : **dhanyo’yaṁ priyavrata-vaṁśo yatra bhagavān ṛṣabha-devo’vatīrṇaḥ | uttāna-pāda-vaṁśo’pi dhanyaḥ, yatra pṛthuḥ | raghu-vaṁśo’pi dhanyo yatra rāmaḥ | yadu-vaṁśa-puru-vaṁśayor aikakālikayor api madhye yadu-vaṁśa eva subhagaḥ, yatra kṛṣṇaḥ | asmadīyaḥ puru-vaṁśas tu sarvato’tidurbhago yatra bhagavān nāvatatāra iti mano’nulāpena viṣīdantaṁ rājānaṁ sarvajñatayaiva jñātvā mokṣād bhakter utkarṣeṇa pratipāditenaiva tam ānandayati—he **rājan** ! **bhavatāṁ** pāṇḍavānāṁ **yadūnāṁ** ca **patiḥ** pālakaḥ | **gurur** upadeṣṭā | **daivam** upāsyaḥ | **priyaḥ** prītikṛt | **kula-patir** niyanteti | yaduṣv avatarato’pi kṛṣṇasya teṣu bhavatsu ca tulya eva vyavahāro dṛṣṭaḥ | kiṁ ca, **kva ca** kadācit **vaḥ** pāṇḍavānāṁ dūty-ādiṣu **kiṅkaro**, na ca tathā yadūnām iti yadubhyo’pi premavattvena bhavatām ādhikyam eveti bhāvaḥ | bhavadbhyo hy abhajadbhyo’pi parama-premādhikya-dānasya vārtā kiyatī vaktavyā ? sā sarvopari virājitā | anyebhyo bhajadbho’pi **bhakti-yogaṁ** bhāva-bhaktim api prāyo **na dadāti**, kiṁ tu tato’py atinikṛṣṭāṁ **muktim** evety āha—astv eveti | **bhajatāṁ** bhajadbhyaḥ | atra "karhicid api" ity anukter muktim anicchadbhyaḥ śuddha-bhaktebhyas tu bhaktim eva dadātīty artho labhyate ||18||

—o)0(o—

**|| 5.6.19 ||**

**nityānubhūta-nija-lābha-nivṛtta-tṛṣṇaḥ**

**śreyasy atad-racanayā cira-supta-buddheḥ |**

**lokasya yaḥ karuṇayābhayam ātma-lokam**

**ākhyān namo bhagavate ṛṣabhāya tasmai ||**

**śrīdharaḥ : **varṇitam ṛṣabhāvatāraṁ namas-karoti | nityam anubhūtaṁ yan nijaṁ rūpaṁ sa eva lābhas tena nivṛttā tṛṣṇā yasya saḥ | atad-racanayā dehādy-artha-mano-rathena śreyasi viṣaye ciraṁ suptā buddhir yasya tasya janasya karuṇayā nirbhayam ātma-svarūpaṁ ya ākhyātavāṁs tasmai namaḥ ||19||

**krama-sandarbhaḥ : _na vyākhyātam._**

**viśvanāthaḥ : **upākhyānaṁ samāpya praṇamati—nityam eva anubhūto yo nijaḥ svarūpānandas tal-lābhenaiva vigata-tṛṣṇaḥ | atad-racanayā dehādy-artha-ceṣṭayā śreyasi viṣaye ciraṁ suptā buddhir yasya tasya janasya abhayaṁ nirbhaya-kāraṇaṁ śrī-vaikuṇṭhaṁ prāpyaṁ karuṇayopadiṣṭena bhakti-yogena ya ākhyātavāṁs tasmai namaḥ ||

iti sārārtha-darśinyāṁ harṣiṇyāṁ bhakta-cetasām |

pañcame ṣaṣṭho’dhyāyaḥ saṅgataḥ saṅgataḥ satām ||*||

—o)0(o—


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ pañcama-skandhe 


    ṛṣabha-devānucarito nāma 


    ṣaṣṭho’dhyāyaḥ |

||6||

—o)0(o—

(5.7)


### atha saptamo’dhyāyaḥ


## ṛṣabhānucarite

**|| 5.7.1||**


    **bharatas tu mahā-bhāgavato yadā bhagavatāvani-tala-paripālanāya sañcintitas tad-anuśāsana-paraḥ pañcajanīṁ viśvarūpa-duhitaram upayeme.**

**śrīdharaḥ : **

adhyāyānāṁ trayeṇaivam ṛṣabhākhyānam īritam |

aṣṭabhir bharatākhyānam ataḥ prastūyate’mṛtam ||

saptame bharato rājye ciraṁ yajñair hariṁ yajan |

ārabdha-karma-nirvāṇe hari-kṣetre’bhajad dharim ||

sañcintitaḥ saṅkalpenaiva rājyādau niyuktaḥ ||1||

**krama-sandarbhaḥ : **nābher evājanābha iti saṁjñā bhāratam ity ajanābhākhyam apīdaṁ varṣaṁ lokais tasminn anurāga-vaiśiṣṭyena khyāpitam iti jñeyam ||1||

**viśvanāthaḥ : **

saptame bhavane yajñaiḥ patra-puṣpādibhir bhavane |

bharato bhakti-bharato harim īje dṛḍha-vrataḥ ||

ṛṣabhadevo bhagavān bharatas tu bhāgavate iti tu-śabdārthaḥ ||1||

—o)0(o—

**|| 5.7.2||**


    **tasyām u ha vā ātmajān kārtsnyenānurūpān ātmanaḥ pañca janayām āsa bhūtādir iva bhūta-sūkṣmāṇi sumatiṁ rāṣṭrabhṛtaṁ sudarśanam āvaraṇaṁ dhūmraketum iti.**

**śrīdharaḥ : **ātmano’nurūpān | bhūtādir ahaṅkāra iva bhūta-sūkṣmāṇīti santati-vṛddhau dṛṣṭāntaḥ ||2||

**krama-sandarbhaḥ : _na vyākhyātam._**

**viśvanāthaḥ : **bhūtādir ahaṅkāraḥ ||2||

—o)0(o—

**|| 5.7.3||**


    **ajanābhaṁ nāmaitad varṣaṁ bhāratam iti yata ārabhya vyapadiśanti.**

**śrīdharaḥ : **bhāratam iti sva-nāmnā khyāpakatvena dharmādy-atiśayaḥ sūcitaḥ ||3||

**krama-sandarbhaḥ : _na vyākhyātam._**

**viśvanāthaḥ : **ajanābham iti | nābher ṛṣabhadevasyājasya caitad varṣa-svāmitvād ity arthaḥ | nābhiś cājaś cety ajanābhī abhyarhitatvād aja iti padasya pūrva-nipātaḥ, taror idam ajanābhaṁ saṁjñā-pūrvaka-vidhitvād vṛddhy-abhāvaḥ | bhāratam iti bharata-svāmikatvāt ||3||

—o)0(o—

**|| 5.7.4||**


    **sa bahuvin mahī-patiḥ pitṛ-pitāmahavad uru-vatsalatayā sve sve karmaṇi vartamānāḥ prajāḥ sva-dharmam anuvartamānaḥ paryapālayat.**

**śrīdharaḥ : **bahu-vit sarva-jñaḥ ||4||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 5.7.5 ||**


    **īje ca bhagavantaṁ yajña-kratu-rūpaṁ kratubhir uccāvacaiḥ śraddhayāhṛtāgnihotra-darśa-pūrṇamāsa-cāturmāsya-paśu-somānāṁ prakṛti-vikṛtibhir anusavanaṁ cāturhotra-vidhinā.**

**śrīdharaḥ : **yajñā ayūpāḥ kratavaḥ sayūpās tad rūpam | uccāvacair mahadbhir alpaiś ca kratubhiḥ karmabhiḥ śraddhayā īje ca | tān evāha | āhṛtāḥ svādhikāreṇātma-sāt-kṛtā ye’gni-hotrādayas teṣāṁ prakṛti-vikṛtibhiḥ | agni-hotrādayo dvi-vidhāḥ | sakalāṅga-yuktāḥ prakṛtayaḥ vikalāṅgā vikṛtaya iti | tair vividhair apīṣṭavān ity arthaḥ | anusavanam ity antaṁ vā cātur-hotra-vidhinety antaṁ vā gadyam ||5||

**krama-sandarbhaḥ : _na vyākhyātam._**

**viśvanāthaḥ : **yajñā ayūpāḥ kratavaḥ sayūpās tad-rūpam | uccāvacair mahadbhir alpaiś ca kratubhiḥ | kīdṛśaiḥ ? karmi-janānāṁ śraddhayā āhṛtā svādhikāreṇātma-sāt-kṛtā ye’gnihotrādayo dvividhāḥ | teṣāṁ prakṛti-vikṛtibhiḥ | agnihotrādayaḥ sakalāṅga-yuktāḥ prakṛtayaḥ, vikalāṅgā vikṛtaya iti tair dvividhair apīṣṭavān ity arthaḥ ||5||

—o)0(o—

**|| 5.7.6 ||**


    **sampracaratsu nānā-yāgeṣu viracitāṅga-kriyeṣv apūrvaṁ yat tat kriyā-phalaṁ dharmākhyaṁ pare brahmaṇi yajña-puruṣe sarva-devatā-liṅgānāṁ mantrāṇām artha-niyāmakatayā sākṣāt-kartari para-devatāyāṁ bhagavati vāsudeva eva bhāvayamāna ātma-naipuṇya-mṛdita-kaṣāyo haviḥṣv adhvaryubhir gṛhyamāṇeṣu sa yajamāno yajña-bhājo devāṁs tān puruṣāvayaveṣv abhyadhyāyat.**

**śrīdharaḥ : **kiṁ ca, **sampracaratsu** pravartamāneṣu **nānā-yāgeṣu** **viracitā** anuṣṭhitā **aṅga-kriyā** yeṣāṁ teṣu yad **apūrvaṁ** tad vāsudeva eva **bhāvayamānaś** cintayan **sa yajamāno** **yajña-bhājo** ye **devāḥ** sūryādayas tān **puruṣasya** vāsudevasya **avayaveṣu** cakṣur-ādiṣv **abhyadhyāyata**, na tu prṭhaktvenety anvayaḥ | 

apūrve pakṣa-dvayaṁ mīmāṁsakānām | tadānīm eva sūkṣmatvenotpannaṁ phalam evāpūrvaṁ, kālāntara-phalotpādikā karma-śaktir veti | tad uktaṁ—


    yāgād evaṁ phalaṁ tad dhi śakti-dvāreṇa sidhyate |


    sūkṣmaṁ śakty-ātmakaṁ vāpi phalam evopajāyate || iti |

tad evāha—**kriyā-phalaṁ dharmākhyam** iti ca | nanu, yady aṅgaṁ devatāḥ karma-pradhānam iti mataṁ, tarhi kartṛ-niṣṭham apūrvaṁ syāt | tad uktam—


    karmabhyaḥ prāg ayogyasya karmaṇaḥ puruṣasya vā |


    yogyatā śāstra-gamyā yā parā sāpūrvam iṣyate || iti |

atha devatā-pradhānaṁ karma tu devatārādhanārthaṁ tadā devatā-prasāda-rūpatvād apūrvasya devatāśrayatvam eva yuktam | prokṣaṇādy-apūrvasyeva vrīhy-ādy-āśrayatvam | kuto vā vāsudevāśrayam apūrvaṁ bhāvayati ? ucyate—yadi kartṛ-niṣṭham apūrvaṁ, tarhi vāsudevasyāntaryāmiṇaḥ pravartakatvena mukhya-kartṛtvāt tad-āśrayam evāpūrvaṁ, na tu tat-prayojya-yajamānāśrayam | śāstra-phalaṁ prayoktarīti nyāyāt | anyathā ṛtvijām apy apūrvāśrayatva-prasaṅgāt | tad evāha—**sākṣāt kartarīti** | devatāśrayatve’pi vāsudevāśrayatvam evety āha—**para-devatāyām** iti | para-devatātve hetuḥ—**sarva-devatā-liṅgānāṁ** tat-tad-devatā-prakāśakānāṁ **mantrāṇāṁ** ye’**rthā** indrādi-devatās teṣāṁ **niyāmakatayā** tasyaiva prasādanīyatvāt phala-dātṛtvāc ca yuktam evāpūrvāśrayatvam ity arthaḥ | evaṁ bhāvanam eva **ātmano naipuṇyaṁ** kauśalaṁ tena **mṛditāḥ** kṣīṇāḥ **kaṣāyā** rāgādayo yasya | **adhvaryubhir** iti bahu-vacanaṁ nānā-karmābhiprāyeṇa ||6||

**krama-sandarbhaḥ : **kiṁ ca karma-phalaṁ vastuto bhagavad-āśrayam eva | tat tu durbuddher ātma-sāt-kurvato yuktyavatucha-phala-prāptiḥ saṁsāraś ca | sudhiyas tu tat-sākṣāt-kurvatas tad-vaiparītyam ity āha gadyābhyām—sampracaratsu nānā-yāgeṣv iti | 

ṭīkā ca—sampracaratsu pravartamāneṣu viracitā anuṣṭhitā aṅga-kriyā yeṣāṁ teṣu yad apūrvaṁ tad vāsudeva eva bhāvayamānaś cintayan sa yajamāno yajña-bhāga-bhājo ye devās tān puruṣasya vāsudevasya āvayaveṣu caksur-ādiṣu abhyadhyāyat, na tu tat-pṛthaktvenety anvayaḥ | 

apūrve pakṣa-dvayaṁ mīmāṁsakānām | tadānīm eva sūkṣmatvenotpannaṁ phalam evāpūrvaṁ kālāntara-phalotpādikā karma-śaktir veti | tad uktam—


    yāgād eva phalaṁ tad dhi śakti-dvāreṇa sidhyati |


    sūkṣma-śakty-ātmakaṁ vāpi phalam evopajāyate || iti |

tad etad āha kriyā-phalaṁ dharmākhyam [bhā.pu. 5.7.6] iti ca |

nanu yady aṅgaṁ devatā karma pradhānam iti mataṁ tarhi kartṛ-niṣṭham apūrvaṁ syāt | tad uktam—


    karmabhyaḥ prāg ayogyasya karmaṇaḥ puruṣasya vā |


    yogyatā śāstra-gamyā yā parā sāpūrvam iṣyate || iti |

atha devatā pradhānaṁ karma tu devatārādhanārthaṁ, tadā devatā-prasād-rūpatvād apūrvasya devatāśratvam eva yuktaṁ prokṣaṇādy-apūrvasyeva vrīhy-ādy-āśrayatvam | kuto vāsudevāśrayam apūrvaṁ bhāvayati ? ucyate | yadi kartṛ-niṣṭham apūrvaṁ syāt tarhi vāsudevasyāntaryāmiṇaḥ pravartakatvena mukhya-kartṛtvāt tad-āśrayam evāpūrvaṁ, na tu tat-prayojya-yajamānāśrayaṁ, śāstra-phalaṁ prayoktarīti nyāyāt | anyathā ṛtvijām apy apūrvāśrayatva-prasaṅgāt | tad evāha— sākṣāt-kartarīti | devatāśrayatve’pi vāsudevāśrayatvam evety āha— para-devatāyām iti | paradevatātve hetuḥ sarvadevatā-liṅgānāṁ tat-tad-devatā-prakāśakānāṁ mantrāṇāṁ ye’rthā indrādi-devatās teṣāṁ niyāmakatayā tasyaiva prasādanīyatvāt phala-dātṛtvāc ca yukta-sevāśrayatvam ity arthaḥ | evaṁ bhāvanam evātmano naipuṇyaṁ kauśalaṁ tena mṛditāḥ kṣīṇāḥ kaṣāyā rāgādayo yasya | adhvaryubhir iti bahu-vacanaṁ nānā-karmābhiprāyeṇa ity eṣā |

atra viṣṇor aṅgitvena tad-bhajanaṁ ca doṣa iti labhyate | atra pādmottara-khaṇḍe yathā— 


    uddiśya devatā eva juhoti ca dadāti ca |


    sa pāṣaṇḍīti vijñeyaḥ svatantro vāpi karmasu || [pa.pu. 6.235.8] iti |

pāṣaṇḍatvam atra vaiṣṇava-mārgād bhraṣṭatvam ity arthaḥ | śrī-gītāsu—


    ye’py anya-devatā-bhaktā yajante śraddhayānvitāḥ |


    te’pi mām eva kaunteya yajanty avidhi-pūrvakam ||


    ahaṁ hi sarva-yajñānāṁ bhoktā ca prabhur eva ca |


    na tu mām abhijānanti tattvenātaś cyavanti te || [gītā 9.23.-24]

ato vāstava-vicāre sarva eva veda-mārgāḥ śrī-bhagavaty eva paryavasyantīty abhipretyoktaṁ śrīmad-akrūreṇa—


    sarva eva yajanti tvāṁ sarva-deva-mayeśvaram |


    ye’py anya-devatā-bhaktā yady apy anya-dhiyaḥ prabho ||


    yathādri-prabhavā nadyaḥ parjanyāpūritāḥ prabho |


    viśanti sarvataḥ sindhuṁ tadvat tvāṁ gatayo’ntataḥ || [bhā.pu. 10.40.9-10] iti |

gatayo mārgāḥ | antato vicāra-paryavasānena ||6|| [bhakti-sandarbha 222]

**viśvanāthaḥ : **nanu,


    tāvat karmāṇi kurvīta na nirvidyeta yāvatā |


    mat-kathā-śravaṇādau vā śraddhā yāvan na jāyate || [bhā.pu. 11.20.9]

iti bhagavad-ukter bhagavat-kathādiṣu prauḍha-śraddhasya niṣkāmasya śuddha-bhakty-adhikāriṇo bharatasya karma-kartṛtvaṁ karma-phala-bhoktṛtvaṁ ca kathaṁ saṁgacchatām ? ity ata āha—**sampracaratsu** pravartamāneṣu **viracitā** anuṣṭhitā **aṅga-kriyā** yeṣāṁ teṣu | yad **apūrvaṁ** tat **pare brahmaṇi** vāsudeve sveṣṭa-deve eva **bhāvayamānaḥ** | asya karmaṇo yat phalaṁ bhāvi tatra na me lipsā, kintu tad-vāsudeva-prīty-arthaṁ vāsudevāyaiva samarpitam iti tatra na me svatvam iti cintayann ity arthaḥ | 

nanu karma kartṛ-pradhānaṁ devatā-pradhānaṁ veti mīmāṁsakānāṁ pakṣa-dvayaṁ tatrādye pakṣe kartṛ-niṣṭham apūrvam, dvitīye karmaṇo devatārādhanārthatvād devatā-niṣṭhaṁ, tatra bharatasya niṣkāmatvād apūrvasya devatā-niṣṭhatve eva yukte devatānāṁ candra-sūryādīnāṁ bāhulyāt | katham ekasmin vāsudeva eva karma-phala-bhāvanā ? ity ata āha—sarva-devatā-liṅgānāṁ tat-tad-devatā-prakāśakānāṁ mantrāṇāṁ ye’rthā indrādi-devatās teṣāṁ niyāmakatayā yajña-puruṣe yajña-phala-bhoktarīty arthaḥ | 

nanv evaṁ bharatasya māstu bhoktṛtvaṁ, karma-kartṛtvaṁ tu tasya durvāram ity ata āha—sākṣātkartari vāsudevasyaivāntaryāmiṇaḥ pravartakatvena svatantra-kartṛtvāt sākṣātkartṛtvaṁ, na tu prayojyasya yajamānasyāsvatantrasya anyathā ṛtvijām api sākṣātkartṛtva-prasaṅgāt | yajña-bhug yajña-kṛd yajñaḥ iti tan-nāma-smṛteś ca tasya svatantra-kartṛtva-mananam eva kartṛtva-gamakaṁ bandha-kāraṇaṁ jñeyam | ātmano naipuṇyam evaṁ bhāvanam eva, tena mṛditāḥ kṣīṇāḥ kaṣāyāḥ karma-karaṇa-vāsanātmakaṁ yena saḥ | adhvaryubhir ity anena tathā-vidhānāṁ bhaktānāṁ kartṛtvādy-abhimāna-śūnyānāṁ karma-phala-tyāgināṁ sva-pratimūrti-dvārā karma-karaṇam api karmaṇi śraddhā-rāhityāt karmākaraṇam eva jñeyam iti dyotitam,


    aśraddhayā hutaṁ dattaṁ tapas taptaṁ kṛtaṁ ca yat |


    asad ity ucyate pārtha na ca tat pretya no iha || [gītā 17.28] iti bhagavad-gītokteḥ |

ata evāmbarīṣādīnāṁ śuddhayā bhagavad-bhaktyaiva yāpitāṣṭa-yāmānām api pitṛ-paitāmaha-sadācāra-paramparā-prāpta-yajñādi-karmācaraṇaṁ pratinidhi-dvāraiva śrūyate | arvācīnānām api prācyādi-deśa-vartināṁ supratiṣṭhānāṁ gṛhastha-mahā-bhāgavatānāṁ vivāhopanayanādāv api sarvathaiva varṇa-dharmābhāve laukikād api sāṅarya-doṣād bibhyatāṁ pratinidhi-dvāraiva karma-karaṇaṁ dṛśyate ca | ata eva tāvat karmāṇi kurvīta [bhā.pu. 11.20.9] ity ātmanepada-prayogād aṇy-anta-nirdeśāc cānātma-gāmika-phalatve sati pratinidhi-dvārā karma-karaṇam api śuddha-sattva-bhaktānāṁ na dūṣaṇam | tathaiva śuddha-bhakti-lakṣaṇe’pi, anyābhilāṣita-śūnyam itivaj jñāna-karmādi-śūnyam ity anuktvā, jñāna-karmādy-anāvṛta-padopanyāsāt pratinidhi-dvārā karma-karaṇe’pi svīyendriyaiḥ pratikṣaṇa-caraṇāravindādi-bhakty-avakāśa-prāptyā bhakteḥ karmānāvṛtatvāt śuddhatvam eveti kecid vyācakṣate |

nanv evam-bhūtatvena bharatasya māstu karma-karaṇa-doṣaḥ, yajñānāṁ nānā-devatārādhanātmakatvāt, katham ananyatā tasyopapādyatām ity ata āha—sa jayamāno bharato yajña-bhājo devān indrādīn puruṣasya bhagavato’vayaveṣu bāhv-ādiṣu abhyadhyāyat, indrāya svāhety ukter mat-prabhor bāhu-pūjeyam, sūryāya svāhety ukter locana-pūjeyam iti bhāvayāmāsa | pṛthak pṛthag devatātvena pūjā hy ananyatā-vighātanī, na tu tad-aṅgatveneti ||6||

—o)0(o—

**|| 5.7.7 ||**


    **evaṁ karma-viśuddhyā viśuddha-sattvasyāntar-hṛdayākāśa-śarīre brahmaṇi bhagavati vāsudeve mahā-puruṣa-rūpopalakṣaṇe śrīvatsa-kaustubha-vana-mālāri-dara-gadādibhir upalakṣite nija-puruṣa-hṛl-likhitenātmani puruṣa-rūpeṇa virocamāna uccaistarāṁ bhaktir anudinam edhamāna-rayājāyata.**

**śrīdharaḥ : **evaṁ-bhūtayā karma-viśuddhyā viśuddha-sattvasya bhaktir ajāyatety anvayaḥ | kva ? antar-hṛdaye ya ākāśaḥ sa eva śarīram abhivyakti-sthānaṁ yasya tasmin brahmaṇi | kīdṛśe ? mahā-puruṣa-rūpasyopalakṣaṇam ākāro yasya tasmin | kiṁ ca, śrīvatsādibhir upalakṣite | nija-puruṣāṇāṁ nāradādīnāṁ hṛdi likhitavan niścalatayā sthitenoktena puruṣa-rūpeṇātmani sva-manasi virocamāne | kīdṛśī bhaktiḥ ? atyantātiśayena **edham**āno rayo vegaḥ prakarṣo yasyāḥ ||7||

**krama-sandarbhaḥ : **evaṁ karma-viśuddhyā viśuddha-sattveti | evaṁ pūrvokta-prakāreṇa karma-viśuddhyā viśuddha-sattvasya bhaktiḥ sa-śraddhā-śravaṇa-kīrtanā vilakṣaṇājāyatety anvayaḥ | kva ? bhagavati vāsudeve pūrṇa-svarūpa-bhagābhyāṁ sarva-nivāsena ca tat-tan-nāmnā prasiddheḥ | antar-hṛdaye yathākāśaḥ, sa eva śarīraṁ svasyaivāvirbhāva-viśeṣādhiṣṭhānaṁ yasya tasminn antaryāmiṇi paramātmākhye brahmaṇi nirviśeṣatayāvirbhāvāt tad-ākhye ca | bhagavato nirākāratvaṁ vārayati mahāpuruṣasya yad rūpaṁ śāstre śrūyate tad upalakṣyate dṛśyate yatra tasmin | kiṁ ca, śrīvatsādibhir api cihnite edhamāna-rayā vardhamāna-prakarṣā, sannidhāpyate cakṣuṣi prakaṭīkriyate ||7||[bhakti-sandarbhaḥ 223]

**viśvanāthaḥ : **evaṁ karma-kartur antaḥ-karaṇaṁ viśeṣataḥ śuddhyatīty āha—evam iti | akliṣṭa-buddhyā bharataṁ bhajadhvam iti bhagavad-vākyād eva utpattita eva śuddhāntaḥkaraṇasya tasya piṣṭa-peṣa-nyāyena eva karma-viśuddhyāpi śuddhāntaḥkaraṇasya | yad vā, evam anena prakāreṇa karmaṇo viśuddhir yasmin sa cāsau viśuddha-sattaś ceti tasya bhaktir autpattiky eva pratidinam uccaistarāṁ vardhamāna-vegā gaṅgeva bhuvana-pāvany ajāyatety anvayaḥ | kva vāsudeve vasudeva-nandane kṛṣṇe ya eva paramātma-brahma-bhagavac-chavair upāsanā-bhedenocyate ity āha—antar-hṛdayākāśe śarīraṁ yogibhir dhyeyaṁ yasya tasmin paramātmanīty arthaḥ—


    kecit sva-dehāntar-hṛdayāvakāśe


    prādeśa-mātraṁ puruṣaṁ vasantam |


    catur-bhujaṁ [bhā.pu. 2.2.8]

ity-ādinā paramātmano’pi sākāratva-caraṇāravindāt | tathā brahmaṇi jñānibhir upāsye, bhagavati bhaktair upāsye vasudeva-putratve’pi mahā-puruṣasya vaikuṇṭha-nāthasya yad rūpaṁ śāstreṣu prasiddhaṁ, tad-rūpa ādhikyena lakṣyate dṛśyate yatra, tasmin śrīvatsādibhir api cihnite nija-puruṣāṇāṁ nāradādīnāṁ hṛdi citrapaṭa iva likhitavan niścalatayā sthitena puruṣa-rūpeṇa narākāra-svarūpeṇa virocamāne kva ? ātmani sva-manasi ||7||

—o)0(o—

**|| 5.7.8||**


    **evaṁ varṣāyuta-sahasra-paryantāvasita-karma-nirvāṇāvasaro’dhibhujyamānaṁ sva-tanayebhyo rikthaṁ pitṛ-paitāmahaṁ yathā-dāyaṁ vibhajya svayaṁ sakala-sampan-niketāt sva-niketāt pulahāśramaṁ pravavrāja.**

**śrīdharaḥ : **evam anuvṛttyā varṣāṇām ayutāni teṣāṁ sahasraṁ tat-paryanta-kāle’vasito niścitaḥ karma-nirvāṇāvasaro rājya-bhogādṛṣṭa-samāpti-samayo yena saḥ | adhikṛtya bhujyamānaṁ rikthaṁ dhanaṁ yathāvibhāgaḥ vibhajya sakala-saṁpadāṁ niketād āśrayāt sva-gṛhāt pulahāśramaṁ hari-kṣetraṁ pravavrāja ||8||

**krama-sandarbhaḥ : _na vyākhyātam._**

**viśvanāthaḥ : **evam varṣāṇām ayutāni teṣāṁ sahasraṁ tat-paryanta-kāle’pi na vasito nāvasito na niścitaḥ karma-nirvāṇāvasaro rājya-bhogādṛṣṭa-samāpti-samayo yena saḥ | tad-rājya-bhogasya bhakty-ānuṣaṅgika-phalatvāt dainyād eveti jñeyam | tataś ca virajyaiva haṭhād eva pravavrāja | rikthaṁ dhanam ||8||

—o)0(o—

**|| 5.7.9 ||**


    **yatra ha vāva bhagavān harir adyāpi tatratyānāṁ nija-janānāṁ vātsalyena sannidhāpyata icchā-rūpeṇa.**

**śrīdharaḥ : **yatra kṣetre vidyādhara-kuṇḍe | vātsalyaṁ kartṛ, tena sannihitaḥ kriyate | bhaktānām apekṣitena rūpeṇa sannihito bhavatīty arthaḥ ||9||

**krama-sandarbhaḥ : _na vyākhyātam._**

**viśvanāthaḥ : **vātsalyena kartrā hariḥ sannidhāpyate sannihitaḥ kriyate | kena rūpeṇa ? tatra-sthānāṁ nija-bhaktānām icchā-viṣayī-bhūtena śrī-kṛṣṇa-rāmādy-anyatamena rūpeṇety arthaḥ ||9||

—o)0(o—

**|| 5.7.10||**


    **yatrāśrama-padāny ubhayato nābhibhir dṛṣac-cakraiś cakra-nadī nāma sarit-pravarā sarvataḥ pavitrī-karoti.**

**śrīdharaḥ : **āśrama-sthānāny ubhayata upary adhaś ca nābhir yeṣāṁ tair dṛṣac-cakraiḥ śilā-madhya-gataiś cakraiś cakra-nadī gaṇḍakī saritāṁ śreṣṭhā pavitrī-karoti ||10||

**krama-sandarbhaḥ : **nābhiś-cakraṁ dṛṣac-cakraiḥ śālagrāmaiḥ ||10||

**viśvanāthaḥ : **āśrama-sthānāni pavitrī-karotīty anvayaḥ | ubhayata upary adhaś ca nābhir yeṣāṁ tair dṛṣac-cakraiḥ śilā-madhya-gataiś cakrair eva | cakra-nadī gaṇḍakī ||10||

—o)0(o—

**|| 5.7.11||**


    **tasmin vāva kila sa ekalaḥ pulahāśramopavane vividha-kusuma-kisalaya-tulasikāmbubhiḥ kanda-mūla-phalopahāraiś ca samīhamāno bhagavata ārādhanaṁ vivikta uparata-viṣayābhilāṣa upabhṛtopaśamaḥ parāṁ nirvṛtim avāpa.**

**śrīdharaḥ : **ekala ekaḥ | ārādhanaṁ samīhamānaḥ kurvāṇaḥ | viviktaḥ śuddhaḥ ata evoparato viṣayābhilāṣo yasya | upabhṛtaḥ saṁvṛddha upaśamo yasya ||11||

**krama-sandarbhaḥ : _na vyākhyātam._**

**viśvanāthaḥ : **upabhṛtaḥ saṁvṛddha upaśamo yasya saḥ ||11||

—o)0(o—

**|| 5.7.12||**


    **tayettham avirata-puruṣa-paricaryayā bhagavati pravardhamānā-nurāga-bhara-druta-hṛdaya-śaithilyaḥ praharṣa-vegenātmany udbhidyamāna-roma-pulaka-kulaka autkaṇṭhya-pravṛtta-praṇaya-bāṣpa-niruddhāvaloka-nayana evaṁ nija-ramaṇāruṇa-caraṇāravindānudhyāna-paricita-bhakti-yogena paripluta-paramāhlāda-gambhīra-hṛdaya-hradāvagāḍha-dhiṣaṇas tām api kriyamāṇāṁ bhagavat-saparyāṁ na sasmāra.**

**śrīdharaḥ : **pravardhamānānurāgasya bhareṇa yad drutaṁ dravī-bhutaṁ hṛdayaṁ tasmin śaithilyam anudyamo yasya ātmani dehe udbhidyamānaṁ roma-pulaka-kulaṁ romāñca-vṛndaṁ yasya | ka-kāraḥ samāsāntaḥ | autkaṇṭhyāt pravṛttena praṇaya-bāṣpeṇa niruddho’valoko yayos te nayane yasya saḥ | evaṁ vartamānas tām api bhagavat-saparyāṁ na sasmārety anvayaḥ | tatra hetuḥ, nija-ramaṇasya sva-prīti-dātur ye aruṇe caraṇāravinde tayor anudhyānena paricitaḥ samṛddho bhakti-yogas tena pariplutaḥ sarvato-vyāptaḥ parama āhlādaḥ paramānando yasmin gambhīra-hṛdaya-hrade tasminn avagāḍhā nimagnā dhiṣaṇā yasya ||12||

**krama-sandarbhaḥ : _na vyākhyātam._**

**viśvanāthaḥ : **drutaṁ dravī-bhutaṁ yat hṛdayaṁ tenaiva hetunā śaithilyaṁ nitya-kṛtye’py anudyamo yasya saḥ | ātmani dehe udbhidyamānaiḥ romabhiḥ pulaka-kulaṁ yasya saḥ | kap-samāsāntaḥ | pariplutena sarvato vyāptena paramāhlādāmṛtena gambhīro yo hṛdaya-hradas tatrāvagāḍhā nimagnā dhiṣaṇā buddhir yasya saḥ ||12||

—o)0(o—

**|| 5.7.13||**


    **itthaṁ dhṛta-bhagavad-vrata aiṇeyājina-vāsasānusavanābhiṣekārdra-kapiśa-kuṭila-jaṭā-kalāpena ca virocamānaḥ sūryarcā bhagavantaṁ hiraṇmayaṁ puruṣam ujjihāne**[^16]** sūrya-maṇḍale’bhyupatiṣṭhann etad u hovāca.**

**śrīdharaḥ : **dhṛtāni bhagavad-vratāni yena sa bhagavantaṁ sūrya-maṇḍale’bhyupatiṣṭhann etad u hovācety anvayaḥ | kīdṛśaḥ ? eṇyā hariṇyā ajinamaiṇeyaṁ tad eva vāsas tenānusavanābhiṣekeṇārdrāḥ kapiśāś ca yāḥ kuṭilā jaṭās tāsāṁ kalāpena ca virocamānaḥ | sūrya-prakāśikayā ṛcā hiraṇmayaṁ, dhyeyaḥ sadā savitṛ-maṇḍala-madhya-vartī ity-ādinoktam | ujjihāne udgacchati sati | sa-kārānta-pāṭhe sann antāt pacādy ac | arthas tu sa eva ||13||

**krama-sandarbhaḥ : **taṁ prema-vikāram api bhagavato’rccāyāṁ vighnam eva matvā tad-upahati-yogyaṁ buddhi-vṛtti-prerakatayā tad-upāsanāntaraṁ kṛtam ity āha—ittham iti ||13||

**viśvanāthaḥ : **tam api prema-vikāram pūjāyāṁ vighnam iva matvā prema-vikāreṇāpi me buddhir mā khalv āvriyatām it vimṛśya buddhi-prakāśakena kena ca bhagavan-mantreṇa bhagavantam upāsituṁ pravavṛte ity āha—ittham iti | sūryārcā sūrya-maṇḍala-stha-bhagavat-prakāśikayā ṛcā hiraṇmayaṁ, dhyeyaḥ sadā savitṛ-maṇḍala-madhya-vartī ity-ādinoktam | ujjihāne udayati sati | ujjihāsa iti pāṭhe, sann antāt pacādy ac | udetum icchati satīty arthaḥ ||13||

—o)0(o—

**|| 5.7.14 ||**


    **paro-rajaḥ savitur jāta-vedo**


    **devasya bhargo manasedaṁ jajāna |**


    **suretasādaḥ punar āviśya caṣṭe**


    **haṁsaṁ gṛdhrāṇaṁ nṛṣad-riṅgirām imaḥ ||**

**madhvaḥ : **


    paro-rajā rajaskatvātrayītvātrayīsūtaḥ |


    guṇātyayāt turīyaś ca jāta-vedāś ca sarvavit ||


    haṁso duḥkhādi-hānena jīveśatvāc ca gṛdhra-rāṭ |


    kālaḥ sarva-niyantṛtvāt paramātmā prakīrtitaḥ || iti tantra-nirukteḥ ||

**śrīdharaḥ : **paro-rajaḥ | rajasaḥ prakṛteḥ paraṁ śuddha-sattvātmakam | savitur devasya sūryasya bhargaḥ svarūpa-bhūtaṁ tejaḥ | jātaṁ vedo dhanaṁ karma-phalaṁ yasmāt tat-karma-phaladam ity arthaḥ | atra hetuḥ—yan manasaivedaṁ viśvaṁ jajāna sasarja | punaś ca adaḥ sṛṣṭaṁ viśvam antaryāmi-rūpeṇa praviśya gṛdhrāṇaṁ kāṅkṣantaṁ haṁsaṁ jīvaṁ suretasā cic-chaktyā vicaṣṭe paśyati pālayatīty arthaḥ | nṛṣu sīdaty upādhitayā tiṣṭhatīti nṛṣad buddhis tasyāṁ riṅgiṁ riṅgaṇaṁ gatiṁ rāti dadātīti nṛṣadriṅgirām | vā chandasi ity ami pūrva-rūpatvābhāvaḥ | tad bhargaḥ imaḥ śaraṇaṁ vrajāmaḥ ||14||

**krama-sandarbhaḥ : **tatra gāyatrī-sahodaraṁ mantram āha—paro-raja iti ||14||

**viśvanāthaḥ : **savitur devasya bhargaḥ tan-maṇḍala-madhya-sthitam | dhyeyaḥ sadā savitṛ-maṇḍala-madhya-vartī nārāyaṇaḥ sarasijāsana-sanniviṣṭaḥ ity-ādi mantra-vācyaṁ teja imaḥ śaraṇaṁ vrajāmaḥ | kīdṛśam ? paro-rajaḥ | rajasaḥ prakṛteḥ paraṁ śuddha-sattvātmakam | jātaṁ vedo dhanaṁ bhaktānām abhīṣṭaṁ yatas tat | yad bhargaḥ kartṛ manasā saṅkalpa-mātreṇaiva idaṁ jagat jajāna janayāmāsa | svaretasā svīya-cic-chakti-tejasā punar api ado jagat āviśya antaryāmi-rūpeṇa praviśya gṛdhrāṇaṁ durviṣaya sukham abhikāṅkṣantaṁ mad-vidhaṁ haṁsaṁ jīvaṁ vicaṣṭe paśyati kṛpayā pālayatīty arthaḥ | kena prakāreṇety apekṣāyāṁ svasmin buddhi-vṛtti-preraṇayaivety āha—nṛṣu sīdati upādhitayā tiṣṭhatīti nṛṣat buddhis tasyā riṅgiṁ svasminn eva gatiṁ rāti dadātīti tat | atas tad-viṣayiṇī me buddhiḥ kenāpy āvṛtā māstv iti bhāvaḥ ||14||

iti sārārtha-darśinyāṁ harṣiṇyāṁ bhakta-cetasām |

pañcame saptamo’dhyāyaḥ saṅgataḥ saṅgataḥ satām ||*||

—o)0(o—


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ pañcama-skandhe 


    ṛṣabhānucarite saptamo’dhyāyaḥ |

|| 5.7 ||

(5.8)


### athāṣṭamo’dhyāyaḥ


## ādi-bharata-caritre

**|| 5.8.1 ||**

**śrī-śuka uvāca—**


    **ekadā tu mahā-nadyāṁ kṛtābhiṣeka-naiyamikāvaśyako brahmākṣaram abhigṛṇāno muhūrta-trayam udakānta upaviveśa.**

**śrīdharaḥ : **

aṣṭame bhajato viṣṇuṁ tasya karmāntarāyataḥ |

eṇa-rakṣāprasaktasya jātam eṇatvam īryate ||

kṛpayāpikṛtaḥ saṅgaḥ patanāyaiva yoginaḥ |

iti pradarśayann āha bharatasyaiṇa-poṣaṇam ||

naiyamikaṁ nitya-naimittika-vidhi-prāptam | āvaśyakam artha-prāptaṁ mūtrotsargādi | kṛtam abhiṣekādikaṁ yena | brahmākṣaraṁ praṇavaṁ japan | udakānte nadyās tīre ||1||

**krama-sandarbhaḥ : _na vyākhyātam. _**

**viśvanāthaḥ : **

aṣṭame bharataś cakre mṛga-pālana-lālane |

tad-viyogena tac-cetāḥ prāpa tad-dehatām api ||

dayām api tyajed bhakti-bādhinīm iti darśayan |

taṁ mṛgaṁ poṣayāmāsa kṛṣṇaś caturimāmbudhiḥ ||

tam ena poṣayan bhakta-vātsalyaṁ cāpy adīdṛśat ||

naiyamikaṁ nitya-niyama-prāptam āvaśyakam mūtrotsargādikam abhiṣeka-snātaṁ ca kṛtaṁ yena saḥ | atrājāditvād alpāc taratvāc ca abhiṣeka-śabdasya pūrva-nipātaḥ | akṣaram akṣarātmakaṁ brahma kṛṣṇa-mantram | abhigṛṇāno japan ||1||

—o)0(o—

**|| 5.8.2 ||**


    **tatra tadā rājan hariṇī pipāsayā jalāśayābhyāśam ekaivopajagāma.**

**śrīdharaḥ : **jalāśayābhyāśaṁ nadyāḥ samīpe ||2||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 5.8.3 ||**


    **tayā pepīyamāna udake tāvad evāvidūreṇa nadato mṛga-pater unnādo loka-bhayaṅkara udapatat.**

**śrīdharaḥ : **pepīyamāne atyāsaktyā pīyamāne sati | tāvad eva tat-kṣaṇam eva | avidūreṇa sannidhau | mṛga-pateḥ siṁhasya | unnādo mahān nāda udgataḥ ||3||

**krama-sandarbhaḥ : _na vyākhyātam. _**

**viśvanāthaḥ : **pepīyamāne atyāsaktyā pīyamāne sati | mṛga-pateḥ siṁhasya ||3||

—o)0(o—

**|| 5.8.4 ||**


    **tam upaśrutya sā mṛga-vadhūḥ prakṛti-viklavā cakita-nirīkṣaṇā sutarām api hari-bhayābhiniveśa-vyagra-hṛdayā pāriplava-dṛṣṭir agata-tṛṣā bhayāt sahasaivoccakrāma.**

**śrīdharaḥ : **prakṛtyā svabhāvata eva viklavā vyākulā sutarāṁ tu hari-bhayasyābhiniveśena vyagraṁ vyākulam hṛdayaṁ yasyāḥ | pāriplava-dṛṣṭiḥ paribhrānta-netrā | na gatā tṛṣā tṛṭ yasyāḥ | uccakrāma nadīm ullaṅghitavatī ||4||

**krama-sandarbhaḥ : _na vyākhyātam. _**

**viśvanāthaḥ : **sahasā nāda-sama-kālam eva | bhayāt trāsāt | uccakrāma nadyā dhārām ullalaṅgha ||4||

—o)0(o—

**|| 5.8.5 ||**


    **tasyā utpatantyā antarvatnyā uru-bhayāvagalito yoni-nirgato garbhaḥ srotasi nipapāta.**

**śrīdharaḥ : **antarvatnyā garbhiṇyāḥ | urubhayena sthānād vicalito yoner nirgataḥ san srotasi pravāhe nipatitaḥ ||5||

**krama-sandarbhaḥ : _na vyākhyātam. _**

**viśvanāthaḥ : **antarvatnyā garbhavatyāḥ ||5||

—o)0(o—

**|| 5.8.6 ||**


    **tat-prasavotsarpaṇa-bhaya-khedāturā sva-gaṇena viyujyamānā kasyāñcid daryāṁ kṛṣṇa-sārasatī nipapātātha ca mamāra.**

**śrīdharaḥ : **tat-prasavo garbha-pātaḥ utsarpaṇam ullaṅghanaṁ bhayaṁ ca etaiḥ khedenāturā pīḍitā | daryāṁ giri-guhāyām | hariṇa-vadhūr nipapāta | athānantaraṁ mṛtā ca ||6||

**krama-sandarbhaḥ : _na vyākhyātam. _**

**viśvanāthaḥ : **utprasava uccākāśād eva garbha-pātaḥ ||6||

—o)0(o—

**|| 5.8.7 ||**


    **taṁ tv eṇa-kuṇakaṁ kṛpaṇaṁ srotasānūhyamānam **


    **abhivīkṣyāpaviddhaṁ bandhur ivānukampayā rājarṣir bharata **


    **ādāya mṛta-mātaram ity āśrama-padam anayat.**

**śrīdharaḥ : eṇa-kuṇakaṁ** hariṇa-bālakam | **apaviddhaṁ** bandhubhis tyaktam | ity etaiḥ kṛpaṇatvādi-hetubhir yā **anukampā**, tayā **anayat** ||7||

**krama-sandarbhaḥ : _na vyākhyātam. _**

**viśvanāthaḥ : eṇa-kuṇakaṁ** hariṇa-bālakam | **apaviddhaṁ** bandhubhis tyaktam ity etaiḥ kuṇakatvādi-hetubhir yā **anukampā**, tayā ||7||

—o)0(o—

**|| 5.8.8 ||**


    **tasya ha vā eṇa-kuṇaka uccair etasmin kṛta-nijābhimānasyāhar-ahas tat-poṣaṇa-pālana-lālana-prīṇanānudhyānenātma-niyamāḥ saha-yamāḥ puruṣa-paricaryādaya ekaikaśaḥ katipayenāhar-gaṇena viyujyamānāḥ kila sarva evodavasan.**

**śrīdharaḥ : **kṛto nijaḥ svīya ity abhimāno yena | poṣaṇaṁ tṛṇādinā | pālanaṁ vṛkādibhyo rakṣaṇam | lālanaṁ cumbanādinā | prīṇanaṁ kaṇḍūyanādinā | etair yad anudhyāmāsaktis tenātmano niyamāḥ snānādayo yamā ahiṁsādayas tat sahitā īśvara-paricaryādayaś ca praty aham ekaikaśo viyujyamānāḥ santaḥ katipayenāhar-gaṇena sarve utsannā babhūvuḥ ||8||

**krama-sandarbhaḥ : _na vyākhyātam. _**

**viśvanāthaḥ : **poṣaṇaṁ tṛṇādinā | pālanaṁ vṛkādibhyaḥ | prīṇanaṁ kaṇḍūyanādinā | lālanaṁ cumbanādinā, etair yad anudhyānam āsaktis tena | udavasan utsannā babhūvuḥ ||8||

—o)0(o—

**|| 5.8.9 ||**


    **aho batāyaṁ hariṇa-kuṇakaḥ kṛpaṇa īśvara-ratha-caraṇa-paribhramaṇa-rayeṇa sva-gaṇa-suhṛd-bandhubhyaḥ parivarjitaḥ śaraṇaṁ ca mopasādito mām eva mātā-pitarau bhrātṛ-jñātīn yauthikāṁś caivopeyāya nānyaṁ kañcana veda mayy ati-visrabdhaś cāta eva mayā mat-parāyaṇasya poṣaṇa-pālana-prīṇana-lālanam anasūyunānuṣṭheyaṁ śaraṇyopekṣā-doṣa-viduṣā.**

**śrīdharaḥ : **āsaktiṁ prapañcayati—aho ity-ādinā iti kṛtānuṣaṅga ity etat-paryantena | īśvara-ratha-caraṇaḥ kāla-cakraṁ tasya paribhramaṇa-vegena sva-gaṇādibhyo vibhraṁśitaḥ mā iti māṁ ca śaraṇaṁ prāpitaḥ mām eva mātā-pitrādi-buddhyopeyāya prāptaḥ | yauthikān yūtha-saṅghātinaḥ | anasūyunā etan nimittaṁ mama svārtho bhraśyatīti doṣa-dṛṣṭim akurvatā ||9||

**krama-sandarbhaḥ : _na vyākhyātam. _**

**viśvanāthaḥ : **āsaktiṁ prapañcayati—aho ity-ādinā iti kṛtānuṣaṅga ity etat-paryantena | īśvarasya ratha-caraṇaḥ kāla-cakraṁ tasya paribhramaṇa-vegena | parivarjitaḥ viyojitaḥ | mā mām | anasūyunā etan nimittaṁ mama svārtho bhraśyatīti doṣa-dṛṣṭim akurvatā śaraṇya-kartṛkopekṣāyāṁ doṣaṁ jānatā ||9||

—o)0(o—

**|| 5.8.10 ||**


    **nūnaṁ hy āryāḥ sādhava upaśama-śīlāḥ kṛpaṇa-suhṛda evaṁ-vidhārthe svārthān api gurutarān upekṣante.**

**śrīdharaḥ : **tad evāha—nūnaṁ hīti ||10||

**krama-sandarbhaḥ : _na vyākhyātam. _**

**viśvanāthaḥ : **yata eṣa eva me vastutaḥ svārtha ity āha—nūnam iti ||10||

—o)0(o—

**|| 5.8.11 ||**


    **iti kṛtānuṣaṅga āsana-śayanāṭana-snānāśanādiṣu saha mṛga-jahunā snehānubaddha-hṛdaya āsīt.**

**śrīdharaḥ : **ity evaṁ kṛto’nuṣaṅga āsaktir yena | mṛga-jahunā mṛgāpatyena saha | snehenānubaddhaṁ hṛdayaṁ yena ||11||

**krama-sandarbhaḥ : _na vyākhyātam. _**

**viśvanāthaḥ : **anuṣaṅga āsaktiḥ | mṛga-jahunā mṛgāpatyena ||11||

—o)0(o—

**|| 5.8.12 ||**


    **kuśa-kusuma-samit-palāśa-phala-mūlodakāny āhariṣyamāṇo vṛkasālā-vṛkādibhyo bhayam āśaṁsamāno yadā saha hariṇa-kuṇakena vanaṁ samāviśati.**

**śrīdharaḥ : **snehānubandham eva prapañcayati—kuśa-kusumety-ādinā svadhayatīty antena | sālā-vṛkāḥ śvānaḥ | yadā bhayaṁ śaṅkamāno bhavati tadā tena saha vanaṁ samāviśati ||12||

**krama-sandarbhaḥ : _na vyākhyātam. _**

**viśvanāthaḥ : **snehānubandham eva prapañcayati—kuśa-kusumeti | sālā-vṛkāḥ śvānaḥ | kapi-kroṣṭuśvānaḥ tad-ādibhyaḥ ||12||

—o)0(o—

**|| 5.8.13 ||**


    **pathiṣu ca mugdha-bhāvena tatra tatra viṣakta-mati-praṇaya-bhara-hṛdayaḥ kārpaṇyāt skandhenodvahati evam utsaṅga urasi cādhāyopalālayan mudaṁ paramām avāpa.**

**śrīdharaḥ : **atiśayitaḥ praṇaya-bharo yasya tad-dhṛdayaṁ yasya saḥ ||13||

**krama-sandarbhaḥ : _na vyākhyātam. _**

**viśvanāthaḥ : **tatra tatra mahā-kardamoparitane komala-tṛṇādau mugdha-bhāvena kardama-madhye vimaṅkṣyāmīti jñāna-rāhityena viṣaktam āsaktam ||13||

—o)0(o—

**|| 5.8.14 ||**


    **kriyāyāṁ nirvartyamānāyām antarāle’py utthāyotthāya yadainam abhicakṣīta tarhi vāva sa varṣa-patiḥ prakṛti-sthena manasā tasmā āśiṣa āśāste svasti stād vatsa te sarvata iti.**

**śrīdharaḥ : **kriyāyāṁ deva-pūjādi-lakṣanāyām | varṣa-pati-bharataḥ | prakṛti-sthena sva-sthena | stāt bhūyāt ||14||

**krama-sandarbhaḥ : _na vyākhyātam. _**

**viśvanāthaḥ : **kriyāyāṁ bhagavat-paricaryāyām api antarāle madhye’pi abhicakṣīta na jñāne kva gato me hariṇa-bālaka iti utthāya paśyet prakṛti-sthena tad-darśanānanda-prāptyety arthaḥ ||14||

—o)0(o—

**|| 5.8.15 ||**


    **anyadā bhṛśam udvigna-manā naṣṭa-draviṇa iva kṛpaṇaḥ sakaruṇam ati-tarṣeṇa hariṇa-kuṇaka-viraha-vihvala-hṛdaya-santāpas tam evānuśocan kila kaśmalaṁ mahad abhirambhita iti hovāca.**

**śrīdharaḥ : **anyadādarśane sa-karuṇaṁ yathā bhavaty evam anuśocann iti hovācety anvayaḥ | ati-tarṣeṇāty-autsukyena | hariṇa-kuṇaka-viraheṇa vihvale hṛdaye santāpo yasya | kaśmalaṁ mohaṁ prāpitaḥ san ||15||

**krama-sandarbhaḥ : _na vyākhyātam. _**

**viśvanāthaḥ : **anyadā daivād adarśane satīty arthaḥ | atitarṣeṇa tad-darśanātitṛṣṇayā kaśmalaṁ moho’bhirañjitaḥ prāpitaḥ ||15||

—o)0(o—

**|| 5.8.16 ||**


    **api bata sa vai kṛpaṇa eṇa-bālako mṛta-hariṇī-suto’ho mamānāryasya śaṭha-kirāta-mater akṛta-sukṛtasya kṛta-visrambha ātma-pratyayena tad avigaṇayan sujana ivāgamiṣyati.**

**śrīdharaḥ : **apīti sambhāvanāyām batety anukampāyām | aho iti svede | śaṭha-kirātayor iva vañcana-parā krūra ca matir yasyākṛta-sukṛtasya nirbhāgyasya mama tac chāṭhyādikam agaṇayann acintayann āgamiṣyati kim | aparādhācintane hetuḥ, ātma-pratyayena sva-citta-śuddhyā kṛta-viśvāsaḥ san sujano na yathā gaṇayati tadvat ||16||

**krama-sandarbhaḥ : _na vyākhyātam. _**

**viśvanāthaḥ : **apīti sambhāvanāyām batety anukampāyām | aho iti svedotthe āścarye | anāryasya tat-pālana-poṣaṇādāv asāvadhānatvān nirdayasyāta eva śaṭha-kirātayor iva krūrā matir yasya, tatra hetur akṛta-sukṛtasya bhāgya-hīnasya mama tan-nirdayatvādikam aparādham agaṇayan āgamiṣyati kim ? aparādhāgaṇane hetuḥ—ātma-pratyayena, ātmavan manyate jagat iti nyāyena svasya śuddha-cittatvān mām api śuddha-cittaṁ prati yann ity arthaḥ | ata eva kṛta-viśrambhaḥ aviśvāso’pi mayi viśvastaḥ san ||16||

—o)0(o—

**|| 5.8.17 ||**


    **api kṣemeṇāsminn āśramopavane śaṣpāṇi carantaṁ deva-guptaṁ drakṣyāmi.**

**śrīdharaḥ : **śaṣpāṇi komala-tṛṇāni ||17||

**krama-sandarbhaḥ : _na vyākhyātam. _**

**viśvanāthaḥ : **devena kṛpālunā mad-iṣṭa-devenaiva rakṣitam ||17||

—o)0(o—

**|| 5.8.18 ||**


    **api ca na vṛkaḥ sālā-vṛko’nyatamo vā naika-cara eka-caro vā bhakṣayati.**

**śrīdharaḥ : **naika-caro yūtha-caraḥ śūkarādiḥ | yad vā, eka eva carati yaḥ krūra-svabhāvo vyāghrādir na bhakṣayati kim ||18||

**krama-sandarbhaḥ : _na vyākhyātam. _**

**viśvanāthaḥ : **naika-caro yūtha-caraḥ śūkarādiḥ | eka eva carati yaḥ krūro vyāghrādir na bhakṣayati kim ? ||18||

—o)0(o—

**|| 5.8.19 ||**


    **nimlocati ha bhagavān sakala-jagat-kṣemodayas trayy-ātmādyāpi mama na mṛga-vadhū-nyāsa āgacchati.**

**śrīdharaḥ : **sakala-lokasya kṣemo yasmāt sa udayo yasya | veda-trayī ātmā svarūpaṁ yasya sa sūryo nimlocaty astaṁ yāti | mṛga-vadhvā nyāso nikṣepa-bhūtaḥ ||19||

**krama-sandarbhaḥ : _na vyākhyātam. _**

**viśvanāthaḥ : **nimlocati sampraty astaṁ yāti | sakala-jagatām api kṣemam udayād eva yasya saḥ | kevalaṁ mamaiva durbhagasyā kṣemam iti bhāvaḥ | trayy-ātmā veda-svarūpo veda-pravartako vā | kevalam aham eva vedokta-dayā-dharma-vimukha iti bhāvaḥ | mṛga-vadhvā nyāso nikṣepa-bhūtaḥ ||19||

—o)0(o—

**|| 5.8.20 ||**


    **api svid akṛta-sukṛtam āgatya māṁ sukhayiṣyati hariṇa-rāja-kumāro vividha-rucira-darśanīya-nija-mṛga-dāraka-vinodair asantoṣaṁ svānām apanudan.**

**śrīdharaḥ : **hariṇa eva rāja-kumāra āgatya mām api svit sukhayiṣyatīty anvayaḥ | kiṁ kurvan ? vividhai rucirair darśanīyair nijair mṛga-dāraka-vinodaiḥ svīyānāṁ svedam apanudan ||20||

**krama-sandarbhaḥ : _na vyākhyātam. _**

**viśvanāthaḥ : **premṇaiva tad-guṇam utkīrtayan vilapati—api svid ity-ādinā | sukhayati sukhayiṣyati ||20||

—o)0(o—

**|| 5.8.21 ||**


    **kṣvelikāyāṁ māṁ mṛṣā-samādhināmīlita-dṛśaṁ prema-saṁrambheṇa cakita-cakita āgatya pṛṣad-aparuṣa-viṣāṇāgreṇa luṭhati.**

**śrīdharaḥ : **sambhavati caitad ity āha | kṣvelikāyāṁ krīḍāyāṁ mṛṣā yaḥ samādhis tenāmīlite dṛśau yena taṁ māṁ prema-saṁrambheṇa praṇaya-kopena pṛṣaj-jala-bindus tadvad aparuṣeṇa mṛdunā viṣāṇāgreṇa luṭhati saṅghaṭṭayati ||21||

**krama-sandarbhaḥ : _na vyākhyātam. _**

**viśvanāthaḥ : **kṣvelikāyāṁ krīḍāyāṁ mṛṣā yaḥ samādhineti | re mūḍha ! tvāṁ puṣyato me smaraṇa-kīrtanādi-nitya-kṛtyaṁ na nirvahati tattvaṁ mayā tyakto yatheṣṭam ito yāhīti mṛṣaivākruśya mṛṣā samādhineti tac ceṣṭita-didṛkṣāyāḥ prābalyāt, prema-saṁrambheṇa praṇaya-kopena pṛṣat jala-bindus tadvad aparuṣeṇa mṛdunā viṣāṇāgre luṭhati saṅghaṭṭayati ||21||

—o)0(o—

**|| 5.8.22 ||**


    **āsādita-haviṣi barhiṣi dūṣite mayopālabdho bhīta-bhītaḥ sapady uparata-rāsa ṛṣi-kumāravad avahita-karaṇa-kalāpa āste.**

**śrīdharaḥ : **āsāditaṁ havir yasmin barhiṣi darbhe dantākarṣaṇādinā cāpalena dūṣite sati | dūṣitveti pāṭhe barhiṣi viṣaye dūṣaṇaṁ kṛtvety arthaḥ | mayādhikṣiptaḥ saṁs tat kṣaṇam evoparata-krīḍo niścala āste ||22||

**krama-sandarbhaḥ : _na vyākhyātam. _**

**viśvanāthaḥ : **āsāditaṁ havir yasmin barhiṣi darbhe danta-sparśena dūṣite sati | dūṣitveti pāṭhe barhiṣi viṣaye dūṣaṇaṁ kṛtvā sthitavatīty arthaḥ | mayopālabdhaḥ—āḥ kim are karoṣy ādhikṣiptaḥ | uparata-krīḍo’vahita-karaṇa-kalāpaḥ, niścalī-kṛta-sarvendriyaḥ ||22||

—o)0(o—

**|| 5.8.23 ||**


    **kiṁ vā are ācaritaṁ tapas tapasvinyānayā yad iyam avaniḥ savinaya-kṛṣṇa-sāra-tanaya-tanutara-subhaga-śivatamākhara-khura-pada-paṅktibhir draviṇa-vidhurāturasya kṛpaṇasya mama draviṇa-padavīṁ sūcayanty ātmānaṁ ca sarvataḥ kṛta-kautukaṁ dvijānāṁ svargāpavarga-kāmānāṁ deva-yajanaṁ karoti.**

**śrīdharaḥ : **iti bahudhā pralapyotthāya bahir nirgatya tat khura-khāta-bhū-bhāgopalambha-sambhrānta-hṛdaya āha—kiṁ veti | are aho anayā kṣityā kiṁ vā tapa ācaritam | tapasvinyā sabhāgyayā | yad yasmād iyaṁ sa-vinayasya kṛṣṇa-sāra-tanayasya tanutarāḥ subhagāś ca śivatamāś ca kharāś ca khurā yeṣu teṣāṁ padānāṁ tatra tatrāṅkitānāṁ paṅktibhir draviṇaṁ mṛgas tena rahitasyāta evāturasya duḥkhitasya mama draviṇa-mārgaṁ sūcayantī satī svātmānaṁ ca tābhiḥ kṛta-maṇḍanaṁ dvijānāṁ deva-yajanaṁ yajña-bhūmiṁ karoti | yasmin deśe mṛgaḥ kṛṣṇas tasmin dharmān nibodhata iti smṛteḥ ||23||

**krama-sandarbhaḥ : _na vyākhyātam. _**

**viśvanāthaḥ : **iti bahudhā pralapyotthāya bahir nirgatya tat-khura-khāta-bhū-bhāgopalabdhyā premṇaivāropitena tatra māhātmyena svaṁ sādhikṣepaṁ sambodhya vilapati—are manda-bhāgya bharata, vṛthā-tapasvin ! anayā avanyā kiṁ tapa ācaritam | tat tapas tvayā na taptam iti bhāvaḥ | yad vā, viśeṣānuktyā are caturdaśa-lokāḥ brūta re brūta | yuṣmāsu madhye anayeti yuṣmākam īdṛśaṁ tapo nāstīti bhāvaḥ | tanutarety-ādi-viśeṣaṇais tan-mādhuryāsvādaḥ svasya vyañjitaḥ | draviṇa-padavīṁ sūcayantīti—bho duḥkhin bharata kiṁ rodiṣi ? anayaiva khurakhunnayā padavyā vanaṁ praviśantaṁ mṛga-bālakaṁ sva-prāṇa-dhanaṁ prāpsyasīti kṛpayā mām āśvāsayatīty arthaḥ | ātmānaṁ sañcaratābhiḥ pada-paṅktibhir maṇḍitatvāt kṛta-kautukaṁ deva-yajanaṁ yajña-sthalaṁ karoti—yasmin deśe mṛgaḥ kṛṣṇas tasmin dharmān nibodhata iti smṛteḥ ||23||

—o)0(o—

**|| 5.8.24 ||**


    **api svid asau bhagavān uḍu-patir enaṁ mṛga-pati-bhayān mṛta-mātaraṁ mṛga-bālakaṁ svāśrama-paribhraṣṭam anukampayā kṛpaṇa-jana-vatsalaḥ paripāti.**

**śrīdharaḥ : **tāvad udite candre mṛgaṁ dṛṣṭvā sva-mṛgatvaṁ sambhāvayann āha—api svid iti ||24||

**krama-sandarbhaḥ : _na vyākhyātam. _**

**viśvanāthaḥ : **ūrdhvam avalokya tatropalabdhe candre sva-mṛgaṁ sambhāvayann āha—api svid iti | svāśramāt paribhraṣṭam iti mamaiva pāpiṣṭhasyānavadhānād iti bhāvaḥ | bhagavān iti bhagavattvaṁ vinā īdṛśaṁ bhāgyaṁ na sambhaved iti bhāvaḥ ||24||

—o)0(o—

**|| 5.8.25 ||**


    **kiṁ vātmaja-viśleṣa-jvara-dava-dahana-śikhābhir upatapyamāna-hṛdaya-sthala-nalinīkaṁ mām upasṛta-mṛgī-tanayaṁ śiśira-śāntānurāga-guṇita-nija-vadana-salilāmṛtamaya-gabhastibhiḥ svadhayatīti ca.**

**śrīdharaḥ : **candra-raśmi-sparśa-sukhaṁ prāpyāha | kiṁ veti sambhāvanāyām | ātmaja-viśleṣeṇa jvara-stāpaḥ sa eva dava-dahanas tasya jvālābhir upatapyamānā hṛdaya-rūpā sthala-nalinī yasya | jala-sthaṁ padmaṁ tāpaṁ soḍhuṁ kṣamam iti sthala-grahaṇam | upasṛto’nugato mṛgī-tanayo yena taṁ māṁ candraḥ svadhayati śāntiṁ gamayati | 

kaiḥ ? śiśiraṁ ca tac chāntaṁ ca mayy anurāgeṇa guṇitaṁ cāvartitaṁ punaḥ punaḥ sravayad vadana-salilaṁ tad evāmṛta-mayā gabhastayas taiḥ | loke hi mantra-vādino vadana-salilais tāpaṁ śamayantīti prasiddham | upasṛtya mṛgī-tanaya iti pāṭhe mano-rathāntaram etat | upasṛtya mṛgī-tanayaḥ, kiṁ vā māṁ svadhayiṣyatīti | śeṣaṁ samānam ||25||

**krama-sandarbhaḥ : _na vyākhyātam. _**

**viśvanāthaḥ : **candra-kiraṇānāṁ dāhakatvam anubhūyāho mad-ātmaja-virahe śīta-kiraṇo’py ayam uṣṇa-kiraṇī-bhavati | hanta hanta sa kiṁ me samayo bhaviṣyati—yatra sa mṛgī-tanayo bhūyo’pi mām upaiṣyati, candro’py ayaṁ māṁ śiśirayiṣyatīty abhilaṣann āha—kiṁ veti | upasṛto mṛgī-tanayo yaṁ tathā-vidhaṁ māṁ candro’yaṁ sudhayati—viraha-santaptasyāṅgasya sudhā-plutī-karaṇāt sudhāvantaṁ, kiṁ nu kariṣyatīti vinmator lug iti matup-lukā rūpam | kaiḥ ? śiśiraṁ ca tat śāntam anugraṁ ca mayy anurāgeṇa guṇitaṁ ca yad vadana-salilaṁ punaḥ punaḥ sravat tad evāmṛta-mayā gabhastayas taiḥ | loke hi māntrikā yathā vadana-salilais tāpaṁ śamayanti, tathaivāyam apīty arthaḥ | upasṛto mṛgī-tanaya iti pāṭhe | sa eva mad-gātreṣu premṇā nija-mukha-sparśenety arthaḥ ||25||

—o)0(o—

**|| 5.8.26 ||**


    **evam aghaṭamāna-manorathākula-hṛdayo mṛga-dārakābhāsena svārabdha-karmaṇā yogārambhaṇato vibhraṁśitaḥ sa yoga-tāpaso bhagavad-ārādhana-lakṣaṇāc ca katham itarathā jāty-antara eṇa-kuṇaka āsaṅgaḥ sākṣān niḥśreyasa-pratipakṣatayā prāk-parityakta-dustyaja-hṛdayābhijātasya tasyaivam antarāya-vihata-yogārambhaṇasya rājarṣer bharatasya tāvan mṛgārbhaka-poṣaṇa-pālana-prīṇana-lālanānuṣaṅgeṇāvigaṇayata ātmānam ahir ivākhu-bilaṁ duratikramaḥ kālaḥ karāla-rabhasa āpadyata.**

**śrīdharaḥ : mṛga-dārakavad ābhāsa**-mānena **bhagavad-ārādhana-lakṣaṇāt karmaṇaś** ca **vibhraṁśitaḥ** | prārabdha-karmatve hetuḥ—**katham itarathā** ? iti | **sākṣāt** sva-putra-vat katham **āsaṅgaḥ** syāt ? pūrvaṁ **parityaktā dustyajā** aurasā yena | **antarāyeṇa vihataṁ yogārambhaṇaṁ** yasya | **ātmānam avigaṇayata** ātma-cintām akurvataḥ | tāvad eva tīvra-vegaḥ **kālo** mṛtyu-samayaś **cāpadyata** ||26||

**krama-sandarbhaḥ : **yogārambhaṇato yamaniyam āditaḥ **svārabdha-karmaṇā** aparādha-rūpeṇa yoga-miśras tāpaso bhagavad-upāsakaḥ ||26|| 

**bhakti-sandarbha 157**: atraivaṁ cintyaṁ—bhagavad-bhakty-antarāyakaṁ sāmānyam prārabdha-karma na bhavitum arhati, durbalatvāt | tataḥ prācīnāparādhātmakam eva tal labhyata indradyumnādīnām iveti ||

**viśvanāthaḥ : **mṛga-dārakam ābhāsayati prakāśayati yat tena svārabdha-karmaṇeti | **prārabdhaṁ** hi dvividhaṁ—śobhanam aśobhanam ca | tatrādyaṁ bhakta-priyeṇāpi nayana-tīvrāñjana-dāna-nyāyena sva-bhakty-utkaṇṭhā-varṇana-vidagdhena bhagavataiva svecchayaiva prārabdha-tulyatvāt prārabdham upapādyate yad udarko viṣayābhiniveśa eva syāt | atra tu śobhanenārabdheneti sākṣāt suśabda evopanyastaḥ | bhakti-yogenaiva hetunā tāpasaḥ sarva-viṣaya-tyāga-rūpaṁ tapaḥ kurvāṇaḥ | apy-arthe ca-kāraḥ | yadyapi bhakti-yogo bahu-vighnākulo na bhavati, tad api bhagavad-icchayā tad-ārādhanād vibhraṁsita ity arthaḥ | **itaratheti** bhagavad-icchā-mayaṁ prārabdhaṁ yadi na syād ity arthaḥ | **hṛdayābhijātāḥ** sva-putrāḥ | 

yad vā, mṛga-dāraka evābhāso yasya tathā-bhūtena svasyārabdha-karmaṇeti prārabdha-karmābhāsenety arthaḥ | yathā jīvan-muktānām abhimānābhāve’py abhimānābhāsas tathaiva jāta-rati-bhaktānāṁ prārabdhābhāve’pi prārabdhābhāsaḥ | athavā, mṛga-dārakābhāsena nikṛṣṭa-mṛga-dārakeṇa vibhraṁśitaḥ | 

kīdṛśena ? śobhanam ārabdhaṁ karma yasya tena | tasya mṛga-dārakasya sukha-prārabdha-vaśād eva bharatas taṁ pālayāmāsa | itarathā yadi mṛgasya sukha-prārabdhaṁ na syāt tadā tasyāpi tat-pipālayiṣā na syād ity arthaḥ | bharatasya vibhraṁśas tu—yathādhano labdha-dhane vinaṣṭe tac-cintayānyan nibhṛto na veda [bhā.pu. 10.32.20] iti bhagavad-ukta-nyāyena mṛga-janmani brāhmaṇa-janmani ca bhakty-utkaṇṭhā-vardhanārtho bhagavataiva nirmitaḥ | **ātmānam avigaṇayataḥ** ātma-cintām akurvataḥ | ākhu-bilam ahir iva taṁ bharataṁ | **kālo** mṛtyuḥ ||26||

—o)0(o—

**|| 5.8.27 ||**


    **tadānīm api pārśva-vartinam ātmajam ivānuśocantam abhivīkṣamāṇo mṛga evābhiniveśita-manā visṛjya lokam imaṁ saha mṛgeṇa kalevaraṁ mṛtam anu na mṛta-janmānusmṛtir itaravan mṛga-śarīram avāpa.**

**śrīdharaḥ : **lokaṁ dehaṁ mṛgeṇa sahitaṁ visṛjya prākṛta iva mṛga-śarīram avāpa | kathaṁ-bhūtaḥ ? kalevaraṁ mṛtam anu na mṛtā na vinaṣṭā pūrva-janmānusmṛtir yasya ||27||

**krama-sandarbhaḥ : _na vyākhyātam. _**

**viśvanāthaḥ : **anuśocantaṁ mṛgaṁ lokaṁ dehaṁ mṛgeṇa sahitaṁ visṛjya mṛga-śarīram avāpa | kalevaraṁ mṛtam anu na mṛtā na vinaṣṭā pūrva-janmānusmṛtir yasya saḥ | itaravat itaraḥ prākṛtaḥ karmī, tadvad iti | bharatas tu karmātīta iti | ata eva tasya prārabdhābhāvaḥ prāk samarthitaḥ ||27||

—o)0(o—

**|| 5.8.28 ||**


    **tatrāpi ha vā ātmano mṛgatva-kāraṇaṁ bhagavad-ārādhana-samīhānubhāvenānusmṛtya bhṛśam anutapyamāna āha.**

**śrīdharaḥ : **āha sve citte ||28||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 5.8.29 ||**


    **aho kaṣṭaṁ bhraṣṭo’ham ātmavatām anupathād yad-vimukta-samasta-saṅgasya vivikta-puṇyāraṇya-śaraṇasyātmavata ātmani sarveṣām ātmanāṁ bhagavati vāsudeve tad-anuśravaṇa-manana-saṅkīrtanārādhanānusmaraṇābhiyogenāśūnya-sakala-yāmena kālena samāveśitaṁ samāhitaṁ kārtsnyena manas tat tu punar mamābudhasyārān mṛga-sutam anu parisusrāva.**

**śrīdharaḥ : **aho kaṣṭaṁ dhīrāṇāṁ mārgād bhraṣṭo’ham | bhraṁśam evāha—yad yato vimuktāḥ samastāḥ saṅgā yena | viviktaṁ puṇyāraṇyaṁ śaraṇaṁ yasya ātmavato dhīrasya mama manaḥ sarveṣāṁ bhūtānām ātmani vāsudeve samāveśitaṁ samāhitaṁ ca niścalaṁ sa-dārād dūrād eva susrāva galitaṁ niḥsṛtam | kena samāveśītam ? tasyānuśravaṇādiṣv abhiyogenābhiniveśenāśūnyāḥ sakalā yāmā yasmiṁs tena kālena ||29||

**krama-sandarbhaḥ : _na vyākhyātam. _**

**viśvanāthaḥ : **ātmavato dhīrasya ātmanāṁ jīvānām ātmani paramātmani tad-anucaraṇāravindādīnām abhiyogo’bhigrahaṇaṁ tena samāhitaṁ niścalaṁ yan-manas tat susrāva adhaḥ papāta ||29||

—o)0(o—

**|| 5.8.30 ||**


    **ity evaṁ nigūḍha-nirvedo visṛjya mṛgīṁ mātaraṁ punar bhagavat-kṣetram upaśama-śīla-muni-gaṇa-dayitaṁ śālagrāmaṁ pulastya-pulahāśramaṁ kālañjarāt pratyājagāma.**

**śrīdharaḥ : **nigūḍho’nāviṣkṛto nirvedo yena | śāla-vṛkṣopalakṣitaṁ grāmam | kālañjarād yatra hariṇo jātas tasmāt parvatāt ||30||

**krama-sandarbhaḥ : _na vyākhyātam. _**

**viśvanāthaḥ : **kālañjarāt sva-janma-bhūmi-parvatāt | śālagrāmaṁ śālagrāmākhya-kṣetram ||30||

—o)0(o—

**|| 5.8.31 ||**


    **tasminn api kālaṁ pratīkṣamāṇaḥ saṅgāc ca bhṛśam udvigna ātma-sahacaraḥ śuṣka-parṇa-tṛṇa-vīrudhā vartamāno mṛgatva-nimittāvasānam eva gaṇayan mṛga-śarīraṁ tīrthodaka-klinnam utsasarja.**

**śrīdharaḥ : **ātmaiva sahacaro yasya ekākī | pratīkṣmāṇasyaiva prapañcaḥ, mṛgatva-nimitteti | tīrthodakena klinnam ārdram ardhodaka-stham ity arthaḥ ||31||

**krama-sandarbhaḥ, viśvanāthaḥ : _na vyākhyātam. _**

—o)0(o—

iti sārārtha-darśinyāṁ harṣiṇyāṁ bhakta-cetasām |

trayodaśa pañcamasya saṅgataḥ saṅgataḥ satām ||*||

—o)0(o—


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ pañcama-skandhe 


    ādi-bharata-caritre


    aṣṭamo’dhyāyaḥ |

|| 5.8 ||

(5.9)


### atha navamo’dhyāyaḥ


## jaḍa-bharata-carite

**|| 5.9.1-2 ||**

**śrī-śuka uvāca—**


    **atha kasyacid dvija-varasyāṅgiraḥ-pravarasya śama-dama-tapaḥ-svādhyāyādhyayana-tyāga-santoṣa-titikṣā-praśraya-vidyānasūyātma-jñānānanda-yuktasyātma-sadṛśa-śruta-śīlācāra-rūpaudārya-guṇā nava sodaryā aṅgajā babhūvur mithunaṁ ca yavīyasyāṁ bhāryāyām; yas tu tatra pumāṁs taṁ parama-bhāgavataṁ rājarṣi-pravaraṁ bharatam utsṛṣṭa-mṛga-śarīraṁ carama-śarīreṇa vipratvaṁ gatam āhuḥ ||**

**śrīdharaḥ : **

navame jaḍa-vipratve tasya rāgādy-abhāvataḥ |

bhadrakālī-paśutve’pi nirvikāratvam īryate ||

pituḥ prāptātma-vijñāno bharato mṛtatāṁ gataḥ |

prārabdha-karma-vegena tad-ante jaḍa-vipratām ||

āṅgirasa-gotrajānāṁ pravarasya śreṣṭhasya śamādi-yuktasya | tyāgo’trātithyādibhyo’nna-dānādi | vidyā karma-vidyā | ātma-jñānaṁ dehādi-vyatirikta-bhoktr-ātma-jñānam | ānando dharma-sampattijaḥ | ātmanā sadrśāḥ śrutādayo guṇā yeṣāṁ te samānodarā nava putrā babhūvuḥ | yavīyasyāṁ kaniṣṭhāyāṁ ca mithunaṁ strī-puruṣa-yugmam ||1||

**krama-sandarbhaḥ : **bhaktatvād evam ātmano bhakti-pratighātam āśaṅkamānaḥ ||1||

**viśvanāthaḥ : **

navame jaḍatā tasya gāyatryā apy aśikṣaṇam |

kedāra-karma devyā apy uccāṭanam itīryate ||

—o)0(o—

**|| 5.9.3 ||**


    **tatrāpi svajana-saṅgāc ca bhṛśam udvijamāno bhagavataḥ karma-bandha-vidhvaṁsana-śravaṇa-smaraṇa-guṇa-vivaraṇa-caraṇāravinda-yugalaṁ manasā vidadhad ātmanaḥ pratighātam āśaṅkamāno bhagavad-anugraheṇānusmṛta-sva-pūrva-janmāvalir ātmānam unmatta-jaḍāndha-badhira-svarūpeṇa darśayāmāsa lokasya |**

**śrīdharaḥ : **utsṛṣṭaṁ mṛga-śarīraṁ yena tam | śucīnāṁ śrīmatāṁ gehe yoga-bhraṣṭo’bhjāyate[gītā 6.39] iti smṛteḥ || tatrāpi cānya-saṅgād ātmano bhraṁśam āśaṅkamānaś cātmānam unmattādi-rūpeṇa darśayām āsety anvayaḥ | kiṁ kurvan ? karma-bandha-vidhvaṁsanaṁ śravaṇaṁ smaraṇaṁ guṇānāṁ vivaraṇaṁ kathanaṁ ca yasya tad bhagavataś caraṇāravinda-yugalaṁ manasā viśeṣeṇa dhārayan | pratighāta-śaṅkāyāṁ hetuḥ, anusmṛtā svīya-pūrva-janma-nāmāvaliḥ paramparā yena saḥ ||3||

**krama-sandarbhaḥ : _na vyākhyātam. _**

**viśvanāthaḥ : **karma-bandha-vidhvaṁsanaṁ caraṇāravindādikaṁ yasya tathā-bhūtaṁ caraṇāravindaṁ viśeṣeṇa dadhat, lokasya lokam ||3||

—o)0(o—

**|| 5.9.4 ||**


    **tasyāpi ha vā ātmajasya vipraḥ putra-snehānubaddha-manā āsamāvartanāt saṁskārān yathopadeśaṁ vidadhāna upanītasya ca punaḥ śaucācamanādīn karma-niyamān anabhipretān api samaśikṣayad anuśiṣṭena hi bhāvyaṁ pituḥ putreṇeti.**

**śrīdharaḥ : **putra-snehe’nubaddhaṁ mano yasya | jaḍasya gārhasthyān adhikārāt samāvartanān tān saṁskārān vidadhānas tam upanīyopanītasya punaḥ śaucādīṁs tasyānabhipretān api śikṣitavān | tatra hetuḥ—anuśiṣṭena hi bhāvyaṁ pituḥ sakāśāt putreṇeti ||4||

**krama-sandarbhaḥ : **svajana-saṅgāc ca bhṛśam udvijamāna ity adhikaṁ cānyatra nāsti svāmy-asammataṁ ca dṛśyate | vyavadhānena yojitatvāt ||4||

**viśvanāthaḥ : **anabhipretān iti śaśvad anubhūyamāna-bhagavat-svarūpatvena svasya karmānadhikāra-mananāt, pituḥ sakāśāt anuśiṣṭena ||4||

—o)0(o—

**|| 5.9.5 ||**


    **sa cāpi tad u ha pitṛ-sannidhāv evāsadhrīcīnam iva sma karoti chandāṁsy adhyāpayiṣyan saha vyāhṛtibhiḥ sapraṇava-śiras tripadīṁ sāvitrīṁ graiṣma-vāsantikān māsān adhīyānam apy asamaveta-rūpaṁ grāhayām āsa.**

**śrīdharaḥ : **so’pi ca pituḥ śikṣānirbandha-nivṛttaye asadhrīcīnam asamīnam iva karoti sma upākaraṇa-veda-vratādy-anantaraṁ śrāvaṇādi-māseṣu vedān adhyāpayiṣyannādau tāvad vyāhṛtibhiḥ saha praṇava-śiraḥ-sahitāṁ tri-padīṁ caitrādi-caturo māsān adhīyānamapy asamaveta-rūpaṁ yathā bhavaty evaṁ grāhayām āsa | tāvatāpi kālena svarānupūrvyādi-yuktaṁ vyāhṛtyādi tasya nāgatam ity arthaḥ ||5||

**krama-sandarbhaḥ : **anuśiṣṭena hi bhāvyaṁ pituḥ putreṇetīty asya pitur vākyasya tasmād ayam anuśiṣṭaḥ kartavyaḥ | vyatireke tu svayaṁ koṣāvahaḥ syād iti tātparyam ||5||

**viśvanāthaḥ : **sa bharataḥ pituḥ śikṣā-nirbandha-nivṛttaye tat śaucācamanādikam asadhrīcīnaṁ viparyastaṁ mūtra-purīṣotsargādeḥ prāg evācamana-mṛttikā-śaucādikaṁ karoti, na tv anantaram | iveti tasya tad api vastutaḥ samīcīnam eveti | upākaraṇa-vedagrahaṇādy-anantaraṁ śrāvaṇādi-māseṣu vedān adhyāpayiṣyāmi, samprati tu jaḍam imaṁ gāyatrīṁ tu śikṣayāmīti vicārya caitrādibhiś caturbhir api māsair nairantaram api gāyatryāḥ pāda-trayaṁ pāṭhayan sampūrṇāṁ tāṁ dhārayitum na śaśākety āha—chandāṁsīti | asamaveta-rūpaṁ yathā syāt tathā ||5||

—o)0(o—

**|| 5.9.6 ||**


    **evaṁ sva-tanuja ātmany anurāgāveśita-cittaḥ śaucādhyayana-vrata-niyama-gurv-anala-śuśrūṣaṇādy-aupakurvāṇaka-karmāṇy anabhiyuktāny api samanuśiṣṭena bhāvyam ity asad-āgrahaḥ putram anuśāsya svayaṁ tāvad anadhigata-manorathaḥ kālenāpramattena svayaṁ gṛha eva pramatta upasaṁhṛtaḥ.**

**śrīdharaḥ : **ātma-bhūte sva-tanuje’nurāgeṇāveśitaṁ cittaṁ yena | śaucādīni yāny aupakurvāṇakasya sāvadhi-brahmacaryavataḥ karmāṇi tenānabhiyuktāny anādṛtāny api taṁ putraṁ praty anuśāsyāpy aprāpta-putra-pāṇḍitya-mano-rathaḥ svayaṁ kālenopasaṁhṛto mṛta ity arthaḥ | anuśāsana-nirbandhe punas tam eva hetum āha—anuśiṣṭena bhāvyam ity asanna-yogya āgraho yasya ||6||

**krama-sandarbhaḥ : _na vyākhyātam. _**

**viśvanāthaḥ : **sva-tanūje putre ātmani snehāt sva-prāṇād apy adhike ity arthaḥ | aupakurvāṇakasya sāvadhi brahmacarya-vrataḥ karmāṇi tenānabhiyuktāni anādṛtāny api taṁ putraṁ pratanuśāsya, anuśāsana-nirbandhe pūrvoktam eva hetum āha—samanv iti | upasaṁhṛtaḥ mṛtaḥ ||6||

—o)0(o—

**|| 5.9.7 ||**


    **atha yavīyasī dvija-satī sva-garbha-jātaṁ mithunaṁ sapatnyā upanyasya svayam anusaṁsthayā patilokam agāt.**

**śrīdharaḥ : **sapatnyai samarpya | anusaṁsthayānumaraṇena | saptamy-anta-pāṭhe’py ayam evārthaḥ ||7||

**krama-sandarbhaḥ : _na vyākhyātam. _**

**viśvanāthaḥ : **sapatnyai upanyasya sapatnyām iti saptamy-anta-pāṭhe’py ayam evārthaḥ ||7||

—o)0(o—

**|| 5.9.8 ||**


    **pitary uparate bhrātara enam atat-prabhāva-vidas trayyāṁ vidyāyām eva paryavasita-matayo na para-vidyāyāṁ jaḍa-matir iti bhrātur anuśāsana-nirbandhān nyavṛtsanta.**

**śrīdharaḥ : **nyavṛtsanta nivartitum aicchan | nivṛttā ity arthaḥ ||8||

**krama-sandarbhaḥ : _na vyākhyātam. _**

**viśvanāthaḥ : **anuśiṣṭavatīti śeṣaḥ | enam anuśiṣṭavati pitari uparate satīty anvayaḥ | nyavṛtsan nivartitum aicchan | luḍi vā rūpam, nivṛttā ity arthaḥ | ubhayathāpy ārṣa-prayogaḥ | na tu piteva tasminn atyāgrahavanta iti bhāvaḥ ||8||

—o)0(o—

**|| 5.9.9 ||**


    **sa ca prākṛtair dvipada-paśubhir unmatta-jaḍa-badhira-mūkety abhibhāṣyamāṇo yadā tad-anurūpāṇi prabhāṣate karmāṇi ca kāryamāṇaḥ parecchayā karoti viṣṭito vetanato vā yācñyā yadṛcchayā vopasāditam alpaṁ bahu mṛṣṭaṁ kadannaṁ vābhyavaharati paraṁ nendriya-prīti-nimittam; nitya-nivṛtta-nimitta-sva-siddha-viśuddhānubhavānanda-svātma-lābhādhigamaḥ sukha-duḥkhayor dvandva-nimittayor asambhāvita-dehābhimānaḥ; **

**śrīdharaḥ : **yadābhibhāṣyamāṇas tadā tad-anurūpāṇi prabhāṣate | mūlyam antareṇa balād yat karma kāryate, sā viṣṭiḥ | vetanaṁ mūlyam | viṣṭyādibhir upasāditam annam abhyavaharati upabhūṅkte kevalaṁ, na tv indriya-prītaye | atra hetu-dvayam āha | nityaṁ sadā nivṛttaṁ nimittaṁ yasmāt sa utpādaka-śūnyaḥ sva-siddho’bhivyañjaka-śūno viśuddhaḥ kevalo yo’nubhavaḥ sa evānanda-rūpaḥ svātmā tasya lābha evaṁ-bhūto’ham iti jñānaṁ tasyādhigamaḥ prāptir asti yasya | dvandvāni san mānāvamānādīni tad dhetukayoḥ sukha-duḥkhayor akṛta-dehābhimānaḥ | tasmān nendriya-prīti-nimittam abhyavaharatīty anvayaḥ |

**krama-sandarbhaḥ : **pitary uparata iti | evaṁ jaḍa-matir iti | jñātveti yojyaṁ jñātvety adhyāhārāt na para-vidyāyām ity anena bhagavad-bhaktes trayī-vidyātītatvaṁ para-vidyātvaṁ ca darśitaṁ tatrāpīty-ādi gadye tasya bhakty-eka-niṣṭhatāyā darśitatvāt tataś caivaṁ parāmṛśyate | so’yam antar bhigavan-niṣṭha evety ātmārāmatā tu bahiraṅgā tad-āvaraṇāya prayukta tasyāpy āvaraṇāyonmatta-ceṣṭateti nyavṛtsann iti luṅ-pratyayānta ārṣaḥ ||9||

**viśvanāthaḥ : **mūlyam antareṇa balāt yat kāryate sā viṣṭiḥ | nityaṁ sadaiva pūrva-janmany api nivṛttaṁ nimittaṁ karma yasya saḥ | sva-siddhena svata eva siddhena viśuddhenāprākṛtena anubhavānandena dṛṣṭenaiva svātmanaḥ sveṣṭa-devasya kṛṣṇasya lābhādhigamaḥ lābhaḥ pratītir yasmin sa ca sa ca saḥ | ata eva dvandvāni sammānanāvamānādīni tad-dhetukayoḥ sukha-duḥkhayor akṛta-dehābhimānaḥ | ata eva nendriya-prīti-nimittam abhyavaharatīty anvayaḥ ||9||

—o)0(o—

**|| 5.9.10 ||**


    **śītoṣṇa-vāta-varṣeṣu vṛṣa ivānāvṛtāṅgaḥ pīnaḥ saṁhananāṅgaḥ sthaṇḍila-saṁveśanānunmardanāmajjana-rajasā mahā-maṇir ivānabhivyakta-brahma-varcasaḥ kupaṭāvṛta-kaṭir upavītenoru-maṣiṇā dvijātir iti brahma-bandhur iti saṁjñayātaj-jñajanāvamato vicacāra.**

**śrīdharaḥ : **ata eva śītoṣṇādiṣv anāvṛtāṅgo vicacārety anvayaḥ | kīdṛśaḥ ? pīnaḥ puṣṭaḥ | saṁhananāṅgāḥ saṁhanyante nibiḍī-bhavanti smāṅgāni yasya | kaṭhināvayava ity arthaḥ | sthaṇḍila-saṁveśanaṁ bhūmi-śayanam, anunmardanaṁ mardanābhāvaḥ, amajjanaṁ snānābhāvaḥ, tair yad rajas tenāprakaṭaṁ brahma-varcasaṁ brāhmaṁ tejo yasya | yathā mahā-maṇir anabhivyakta-tejā bhavati | kutsitena paṭenāvṛtā kaṭir yasya | urumaṣiṇāti-malinena tattvatas taṁ na jānanti ye tair janair avamataḥ san ||10||

**krama-sandarbhaḥ : _na vyākhyātam. _**

**viśvanāthaḥ : **apāvṛtāṅgaḥ anāvṛtāṅgaḥ saṁhananāṅgaḥ atibaliṣṭha-gātraḥ sthaṇḍīla-saṁveśanaṁ bhūmi-śayanam anunmardanam abhyaṅgādy-abhāvaḥ amajjanaṁ brāhmaṁ tejo yasya saḥ | ūru-masinā atimalinena ||10||

—o)0(o—

**|| 5.9.11 ||**


    **yadā tu parata āhāraṁ karma-vetanata īhamānaḥ sva-bhrātṛbhir api kedāra-karmaṇi nirūpitas tad api karoti kintu na samaṁ viṣamaṁ nyūnam adhikam iti veda kaṇa-piṇyāka-phalī-karaṇa-kulmāṣa-sthālīpurīṣādīny apy amṛtavad abhyavaharati.**

**śrīdharaḥ : **yadā tu parebhyaḥ karma-mūlyenāhāram apekṣamāṇo bhavati tadā kedāra-karmaṇi śāli-kṣetre kardama-viloḍanādāvāhāra-pralobhavena niyuktaḥ san karoti | kintv atra kardamasya prakṣepe kṣetraṁ samaṁ bhaved ita uddharaṇe viṣamaṁ syād ity-ādi na veda | bhrātṛbhir dattān kaṇādīn apy amṛta-vad bhuṅkte | kaṇāś cūrṇa-taṇḍulāḥ | piṇyākaṁ taila-yantroddhṛtaṁ tila-kiṭṭam | phalī-karaṇaṁ tuṣāḥ kulmāṣāḥ kīṭa-daṣṭā māṣāḥ | sthālī-purīṣaṁ sthālī-lagnaṁ dagdhānnam |

tasya rāgādirāhityam alaulyaṁ caivam īritam | 

athānyac caritaṁ prāha citraṁ mṛtyāvasaṁbhramam ||11||

**krama-sandarbhaḥ : _na vyākhyātam. _**

**viśvanāthaḥ : **karma-vetanataḥ karma-mūlyena āhāram īhamano yadā bhavati tadā sva-bhrātṛbhir iti sarvaṁ dinaṁ karma kārayitvā āhāra-mātraṁ ced anye dadati, tarhi vayam eva tathā kārayāmaḥ apratiṣṭhā ca nas tāvatī na bhaviṣyatīti matveti bhāvaḥ | kardama-viloḍanādi-karmaṇi | atra kardamasya prakṣepe kṣetraṁ samaṁ bhaved ita uddhareṇa viṣamaṁ bhaved ity-ādi tu na veda | piṇyākaṁ taila-yantreṇoddhṛtaṁ tilakiṭṭaṁ, phalīkaraṇaṁ tūṣaḥ, kulmāyāḥ kīṭa-viddha-māṣāḥ | sthālī-purīṣaṁ sthālī-lagnaṁ dagdhānnaṁ, tad-ādīni bhrātṛbhir dattāni ||11||

—o)0(o—

**|| 5.9.12 ||**


    **atha kadācit kaścid vṛṣala-patir bhadra-kālyai puruṣa-paśum ālabhatāpatya-kāmaḥ |**

**śrīdharaḥ : **vṛṣāḷa-patih śūdra-sāmantaś caura-rājaḥ | ālabhata ālabdhuṁ pravṛttaḥ ||12||

**krama-sandarbhaḥ : _na vyākhyātam. _**

**viśvanāthaḥ : **vṛṣāḷa-patih śūdra-sāmantaś caura-rājaḥ | ālabhata ālabdhuṁ pravṛttaḥ ||12||

—o)0(o—

**|| 5.9.13 ||**


    **tasya ha daiva-muktasya paśoḥ padavīṁ tad-anucarāḥ paridhāvanto niśi niśītha-samaye tamasāvṛtāyām anadhigata-paśava ākasmikena vidhinā kedārān vīrāsanena mṛga-varāhādibhyaḥ saṁrakṣamāṇam aṅgiraḥ-pravara-sutam apaśyan |**

**śrīdharaḥ : **daivād bandhana-vimuktasya paśoḥ | tamasā vyāptāyāṁ niśi | tatrāpi niśītha-samaye’rdha-rātrāvasare | ākasmiko daiva-nirmito vidhiḥ prakāras tena | vīrāsanenordhvāvasthānena ||13||

**krama-sandarbhaḥ : _na vyākhyātam. _**

**viśvanāthaḥ : **daivād bandhana-vimuktasya palāyitasya puruṣa-paśoḥ | vīrāsanena ūrdhvāvasthānena ||13||

—o)0(o—

**|| 5.9.14 ||**


    **atha ta enam anavadya-lakṣaṇam avamṛśya bhartṛ-karma-niṣpattiṁ manyamānā baddhvā raśanayā caṇḍikā-gṛham upaninyur mudā vikasita-vadanāḥ |**

**śrīdharaḥ : **avamṛśya jñātvā ||14||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 5.9.15 ||**


    **atha paṇayas taṁ sva-vidhinābhiṣicyāhatena vāsasācchādya bhūṣaṇālepa-srak-tilakādibhir upaskṛtaṁ bhuktavantaṁ dhūpa-dīpa-mālya-lāja-kisalayāṅkura-phalopahāropetayā vaiśasa-saṁsthayā mahatā gīta-stuti-mṛdaṅga-paṇava-ghoṣeṇa ca puruṣa-paśuṁ bhadra-kālyāḥ purata upaveśayāmāsuḥ ||**

**śrīdharaḥ : **paṇayaś corāḥ | ahatena nūtanena | upaskṛtam alaṅkṛtam | vaiśasa-saṁsthayā hiṁsā-vidhānena | gītādi-ghoṣeṇa saha ||15||

**krama-sandarbhaḥ : _na vyākhyātam. _**

**viśvanāthaḥ : **paṇayaś corāṇāṁ purohitāḥ | ahatena nūtanena | vaiśasa-saṁsthayā hiṁsā-vidhānena yuktam ||15||

—o)0(o—

**|| 5.9.16 ||**


    **atha vṛṣala-rāja-paṇiḥ puruṣa-paśor asṛg-āsavena devīṁ bhadra-kālīṁ yakṣyamāṇas tad-abhimantritam asim ati-karāla-niśitam upādade ||**

**śrīdharaḥ : **vṛṣala-rājasya paṇiḥ purohitatvena vartamānaś coraḥ | tad-abhimantritaṁ bhadrakālī-mantrābhimantritam ||16||

**krama-sandarbhaḥ : _na vyākhyātam. _**

**viśvanāthaḥ : **vṛṣala-rājasya paṇiḥ mukhyaḥ purohitaḥ ||16||

—o)0(o—

**|| 5.9.17 ||**


    **iti teṣāṁ vṛṣalānāṁ rajas-tamaḥ-prakṛtīnāṁ dhana-mada-raja-utsikta-manasāṁ bhagavat-kalā-vīra-kulaṁ kadarthī-kṛtyotpathena svairaṁ viharatāṁ hiṁsā-vihārāṇāṁ karmāti-dāruṇaṁ yad brahma-bhūtasya sākṣād brahmarṣi-sutasya nirvairasya sarva-bhūta-suhṛdaḥ sūnāyām apy ananumatam ālambhanaṁ tad upalabhya brahma-tejasāti-durviṣaheṇa dandahyamānena vapuṣā sahasoccacāṭa saiva devī bhadra-kālī ||**

**śrīdharaḥ : **dhana-mada eva rajas tenotsiktaṁ tyakta-maryādaṁ mano yeṣām | bhagavat-kalā-yuktaṁ vīrāṇāṁ brāhmaṇānāṁ kulaṁ tucchīkṛtya yathecchaṁ vartamānānāṁ yat karma tad upalabhya devī uccacāṭa pratimāṁ tyaktvā bahir nirgatā | kathambhūtam ālambhanam ? sūnāyām apy āpat-kāle’nujñātāyām api hiṁsāyām ananujñātam | bhadrakālīty antaṁ gadyam ||17||

**krama-sandarbhaḥ : _na vyākhyātam. _**

**viśvanāthaḥ : **bhagavataḥ kalānām avatārāṇāṁ vīrāḥ senānyo ye bhaktās teṣāṁ kulaṁ kadarthīkṛtya duḥkhayitvā svairaṁ viharatāṁ yat karma tad upalabhya devī uccacāṭa pratimāṁ bhittvā bahir nirjagāma | yad vā, saiva pratimā-rūpā devy eva uccacāṭa bharata-tejasā chinna-bhinnā babhūva, na tu tadīyāsinā bharataś chinno babhūva ity eva-kārārtho vyaktaḥ | sūnāyām āpat-kāle svarakṣārtham anujñātāyām api hiṁsāyām ananujñātaṁ sarvathaiva niṣiddham ālabhanam ity arthaḥ ||17||

—o)0(o—

**|| 5.9.18 ||**


    **bhṛśam amarṣa-roṣāveśa-rabhasa-vilasita-bhru-kuṭi-viṭapa-kuṭila-daṁṣṭrāruṇekṣaṇāṭopāti-bhayānaka-vadanā hantu-kāmevedaṁ mahāṭṭa-hāsam atisaṁrambheṇa vimuñcantī tata utpatya pāpīyasāṁ duṣṭānāṁ tenaivāsinā vivṛkṇa-śīrṣṇāṁ galāt sravantam asṛg-āsavam atyuṣṇaṁ saha gaṇena nipīyātipāna-mada-vihvaloccaistarāṁ sva-pārṣadaiḥ saha jagau nanarta ca vijahāra ca śiraḥ-kanduka-līlayā.**

**śrīdharaḥ : **amarṣo’parādhāsahanaṁ roṣaś ca vapuṣo dāhanaṁ tayor āveśas tasya rabhasena vegena vilasita uttambhito bhrukuṭi-lakṣaṇo viṭapaḥ śākhā-kuṭilā daṁṣṭrāś cāruṇānīkṣaṇāni ca teṣām āṭopaḥ sambhramas tenātibhayānakaṁ vadanaṁ yasyāḥ | idaṁ jagad dhatum udyateva | mahāntam aṭṭa-hāsaṁ sanādaṁ hāsam | tataḥ sthānād utpatya vivṛkṇāni chinnāni śīrṣāṇi yeṣāṁ gaṇena parivāreṇa saha | śirāṁsy eva kandukāni teṣāṁ līlayā cikrīḍa ca ||18||

**krama-sandarbhaḥ : _na vyākhyātam. _**

**viśvanāthaḥ : **amarṣo’parādhāsahanaṁ tad-dhetukaḥ kopaś ca tayor āveśasya yo rabhaso vegas tena vilasito vijṛmbhito bhrū-kuṭi-lakṣaṇo viṭapaḥ śākhā kuṭilā daṁṣṭrāś cāruṇānīkṣaṇāni ca teṣām āṭopena pratāpena atibhayānakaṁ vadanaṁ yasyāḥ sā idaṁ jagad api tasyaikasya jagad-vartino’parādhenety arthaḥ ||18||

—o)0(o—

**|| 5.9.19 ||**


    **evam eva khalu mahad-abhicārātikramaḥ kārtsnyenātmane phalati.**

**śrīdharaḥ : **nanu, kathaṁ devyārādhakānām evaṁ viparītaṁ phalam ? tatrāha—evam eveti | mahatsv abhicāra-rūpo’tikramo’parādhaḥ ||19||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 5.9.20 ||**


    **na vā etad viṣṇudatta mahad adbhutaṁ yad asambhramaḥ sva-śiraś-chedana āpatite’pi vimukta-dehādy-ātma-bhāva-sudṛḍha-hṛdaya-granthīnāṁ sarva-sattva-suhṛd-ātmanāṁ nirvairāṇāṁ sākṣād bhagavatānimiṣāri-varāyudhenāpramattena tais tair bhāvaiḥ parirakṣyamāṇānāṁ tat-pāda-mūlam akutaścid-bhayam upasṛtānāṁ bhāgavata-paramahaṁsānām |**

**śrīdharaḥ : **nanv asambhāvitam idam evaṁ yan maraṇe’py avyākulatvaṁ mārakeṣu ca krodhābhāva ity-ādi tatrāha—na vā iti | vimukto dehādy-ātmabhāva-lakṣaṇaḥ sudṛḍho hṛdaya-granthir yaiḥ sarva-sattvānāṁ suhṛda ātmānaś ca ye teṣām | na ca teṣāṁ dehādy-abhimāna-sad-bhāve’pi maraṇādi-bhayam astīty āha | sākṣād bhagavatābhito rakṣamānānām | kena ? animiṣaḥ kālaḥ sa evāri-cakraṁ tena varāyudhena tais tair bhāvaiś cāntaryāmitayā pravartyamānair bhadrakāly-ādi-rūpaiḥ | na kutaścid apy bhayaṁ yasmin | bhāgavatānāṁ bhagavad-upāsakānāṁ paramahaṁsānām ||20||

**krama-sandarbhaḥ : _na vyākhyātam. _**

**viśvanāthaḥ : **nanv asambhāvitam etad yan maraṇe’py avyākulatvaṁ mārakeṣu ca krodhābhāvas tatrāha—na vā iti | he viṣṇudatta parīkṣit ! vimukto dehādy-ātma-bhāva-lakṣaṇaḥ sudṛḍho hṛdaya-granthir yaiḥ sarveṣām eva sattvānāṁ sva-hantṝṇām api suhṛt-svārūpāṇāṁ, na vidyate nimiṣam anavadhānaṁ yasya tādṛśam ari-cakraṁ tena varāyudhena karaṇena bhagavatā kartrāpy apramattena tais taiḥ prasiddhair bhāvair bhakta-vātsalya-śiṣṭa-pālana-duṣṭa-nigrahādyaiḥ ||20||

iti sārārtha-darśinyāṁ harṣiṇyāṁ bhakta-cetasām |

pañcame navamo’dhyāyaḥ saṅgataḥ saṅgataḥ satām ||

—o)0(o—

iti śrīmad-bhāgavate mahā-purāṇe brahma-sūtra-bhāṣye 

pāramahaṁsyāṁ saṁhitāyāṁ vaiyāsikyāṁ pañcama-skandhe 

jaḍa-bharata-carite navamo’dhyāyaḥ 

|| 5.9 ||

(5.10)


### atha daśamo’dhyāyaḥ


## jaḍa-bharata-carite

**|| 5.10.1 ||**

**śrī-śuka uvāca—**


    **atha sindhu-sauvīra-pate rahūgaṇasya vrajata ikṣumatyās taṭe, tat-kula-patinā śivikā-vāha-puruṣānveṣaṇa-samaye daivenopasāditaḥ sa dvija-vara upalabdhaḥ. “eṣa pīvā yuvā saṁhananāṅgo go-kharavad dhuraṁ voḍhum alam” iti pūrva-viṣṭi-gṛhītaiḥ saha gṛhītaḥ prasabham atad-arha uvāha śibikāṁ sa mahānubhāvaḥ.**

**śrīdharaḥ : **

daśame kṣipatā rājñā śivikāṁ svāṁ vahan muniḥ |

sva-durvādānuvādena vijñāyāśu prasāditaḥ ||

evaṁ-bhūtāvikāritvam ajña-sarvajñayoḥ samam |

iti sarvajñatā-siddhyai rahūgaṇa-katheraṇam ||

rahūgaṇo nāma sindhu-sauvīra-deśayo rājā tattva-jijñāsuḥ kapilāśramaṁ yadā gacchati sma, tadā yad vṛttaṁ tad āha—atheti | **ikṣumatyā** nadyās **tīre** | teṣāṁ śibikā-vāhānāṁ kulasya nāthena eṣa gaur iva khara iva ca bhāraṁ voḍhuṁ samartha iti dhiyā pūrvaṁ ye kecana diṣṭyā balād gṛhītās taiḥ saha prasabhaṁ balād gṛhītaḥ sannatad-arho’pi sa mahānubhāvaḥ śibikām uvāhety anvayaḥ ||1||

**krama-sandarbhaḥ : **asya ca śrī-bharatasya bhāgavata-paramahaṁsatvād bhagavad-guṇa-saṅkrāntatvena sarvatra samasyāpi bhakta-vātsalyaṁ param asty eva | nanu bhajato’pi na vai kecit [bhā.pu. 10.32.19] ity-ādi-nyāyenānyeṣām ātmārāmāṇām iva tatrāpy audāsīnyam iti mahā-guṇāntaraṁ darśayitum āha—atha sindhv iti ||1||

**viśvanāthaḥ : **

vahantaṁ śivikāṁ svīya-kaṭūkty-artha-kṛtaṁ munim |

jñātvā rājāvaruhyāśu tuṣṭāva daśame sphuṭam ||

tad evaṁ śrī-bharataḥ kaṇapiṇyākādibhiḥ sva-pālakeṣu bhrātrādiṣu tat-prativeśiteṣu ca karmitvād rājaseṣv api kṛpāṁ cakāraiva, yato bahu-kālam api tebhyaḥ sva-darśanaṁ dadau | tathaiva vṛṣala-rāje durācāra-saktatvād atitāmase sva-ghātake’pi kṛpāṁ cakāraiva, yatas tenāpi prakāreṇa svasya devyāś ca sākṣād darśanaṁ janmāntare’pi tan-mukti-kāraṇaṁ kārayāmāsaiva | tathaiva rahūgaṇe jñānitvāt sāttvike rājatvocita-rajasā śivikāṁ vāhayaty api kṛpāṁ cakāreti, tatra rajas-tamasoḥ prakāśakatvābhāvāt sattvasya tu prakāśakatvāt rahūgaṇa eva bharatasya bhakti-jñānādi-prakāśo na pūrvayor iti jñāpayan tad-upākhyānam ārabhate—atheti | paramahaṁsatvena sarvatra tasya sāmyasyaucitye’pi mahā-bhāgavatatvād eva kṛpā vyākhyeyā | bharatasya bhakti-jñāna-vairāgyādikaṁ bhagavat-kṛpayā śata-guṇī-babhūveti etat kathaṁ jñāyetety etad-arthaṁ rahūgaṇopākhyānam iti ca kecid āhuḥ | 

sindhu-sauvīra-deśayor nṛpasya teṣāṁ śivikā-vāhakānāṁ kula-patinā pīvā puṣṭāṅgaḥ saṁhananāṅgo baliṣṭhaś ca prasabhaṁ balāt kṛtaṁ yathā syāt tathā gṛhītaḥ | **alaṁ** samartha iti manasi vibhāvyety arthaḥ ||1||

—o)0(o—

**|| 5.10.2 ||**


    **yadā hi dvija-varasyeṣu-mātrāvalokānugater na samāhitā **


    **puruṣa-gatis, tadā viṣama-gatāṁ sva-śibikāṁ rahūgaṇa upadhārya **


    **puruṣān adhivahata āha— “he voḍhāraḥ ! sādhv atikramata. kim iti viṣamam uhyate yānam ? “iti.**

**śrīdharaḥ : **hiṁsā-parihārārtham iṣu-mātra-pradeśāvalokasyānu paścād yā gatis tasyā hetu-bhūtāyā puruṣāṇāṁ gatir na samyag āhitā eka-rūpā nābhūt ||2||

**krama-sandarbhaḥ : _na vyākhyātam._**

**viśvanāthaḥ : **hiṁsā-parihārārtham iṣu-mātra-pradeśāvalokanānantaram eva yā gatis tasyā hetoḥ puruṣāṇāṁ gatir na samāhitā samyag āhitā eka-rūpā nābhūt ||2||

—o)0(o—

**|| 5.10.3 ||**


    **atha ta īśvara-vacaḥ sopālambham upākarṇyopāya-turīyāc chaṅkita-manasas taṁ vijñāpayāṁ babhūvuḥ.**

**śrīdharaḥ : sopālambhaṁ** sākṣepam | sāma-dāna-bheda-daṇḍeṣu **upāyeṣu** **caturthāc** **chaṅkita-cittaḥ** ||3||

**krama-sandarbhaḥ : _na vyākhyātam._**

**viśvanāthaḥ : **īśvarasya rājño vacaḥ **sopālambhaṁ** sākṣepam | upāyeṣu sāma-dāna-bheda-daṇḍeṣu madhye turīyāt caturthād daṇḍāt ||3||

—o)0(o—

**|| 5.10.4 ||**


    **“na vayaṁ nara-deva pramattāḥ. bhavan-niyamānupathāḥ sādhv eva vahāmaḥ. ayam adhunaiva niyukto’pi na drutaṁ vrajati, nānena saha voḍhum u ha vayaṁ pārayāmaḥ" iti.**

**śrīdharaḥ : bhavan-niyamānupathās** tvad-ājñānuvartinaḥ | **na pārayāmo** na śaknumaḥ ||4||

**krama-sandarbhaḥ : _na vyākhyātam._**

**viśvanāthaḥ : na vayaṁ pramattāḥ**, kintu **bhavad**-ājñānuvartina eva ||4||

—o)0(o—

**|| 5.10.5 ||**


    **“sāṁsargiko doṣa eva nūnam ekasyāpi sarveṣāṁ sāṁsargikāṇāṁ bhavitum arhati” iti niścitya niśamya kṛpaṇa-vaco rājā rahūgaṇa upāsita-vṛddho’pi nisargeṇa balāt-kṛta īṣad-utthita-manyur avispaṣṭa-brahma-tejasaṁ jāta-vedasam iva rajasāvṛta-matir āha.**

**śrīdharaḥ : **kṛpaṇānāṁ vaco **niśamya** **sāṁsargikaḥ** saṁsarga-nimitta **ekasyāpi** **doṣaḥ** **sarveṣām** eva **bhavitum arhatīti niścitya** rahūgaṇa **āha** ity anvayaḥ | kathaṁ-bhutaḥ ? **upāsitā vṛddhā** yena so’pi svabhāvena **balāt** para-vaśaḥ **kṛtaḥ** san | kathaṁ-bhūtaṁ pratyāha | na vispaṣṭaṁ brahma-tejo yasmin | bhasmanā channam agnim iva sthitam ||5||

**krama-sandarbhaḥ : _na vyākhyātam._**

**viśvanāthaḥ : nisargeṇa** rājatvād rājasa-svabhāvena **balātkṛtaḥ** balātkāra-viṣayīkṛtaḥ | **jāta-vedasam **agniṁ bhasmācchāditam iva ||5||

—o)0(o—

**|| 5.10.6 ||**


    **“aho kaṣṭaṁ bhrātar, vyaktam uru-pariśrānto dīrgham adhvānam eka eva ūhivān suciraṁ, nāti-pīvā na saṁhananāṅgo jarasā copadruto bhavān sakhe, no evāpara ete saṅghaṭṭina iti bahu-vipralabdho’py avidyayā racita-dravya-guṇa-karmāśaya-sva-carama-kalevare’vastuni saṁsthāna-viśeṣe’haṁ mamety anadhyāropita-mithyā-pratyayo brahma-bhūtas tūṣṇīṁ śibikāṁ pūrvavad uvāha.**

**śrīdharaḥ : bhrātar** iti sambodhanam ākṣepābhiprāyam | **vyaktaṁ** niścitam **uru** adhikaṁ **pariśrānto**’sīty-ādīni viparītārthāni ṣaḍ-vākyāni | **ūhivān** prāpitavān | tatrāpi **suciram** | **jarasā** ca vṛddhatvena | **saṅghaṭṭinaḥ** saha-carāḥ | **bahu** yathā bhavaty evaṁ **vipralabdho’pi** vakroktyopahasito’pi **tūṣṇīm** **uvāha** ity anvayaḥ | tūṣṇīṁ bhāve hetuḥ, **avidyayā** racitā dravyādayo yasmiṁs tasmin sva-carama-kalevare nādhyāropito mithyā-pratyayo yena | tatra dravyāṇi mahā-bhūtāni | guṇā indriyāṇi | karmāṇi puṇya-pāpāni | āśayo’ntaḥ-karaṇam | yato brahma-bhūtaḥ ||6||

**krama-sandarbhaḥ : **pariśrānto’si iti ṭīkā-dṛṣṭam api sarvatra nāsti | pariśrānta ity eva sarvatra pāṭhaḥ ||6||

**viśvanāthaḥ : **bhrātar ity ākṣepābhiprāyam | saṅghaṭṭinaḥ saṅginaḥ | vipralabdhaḥ viparīta-lakṣaṇayā upahasitaḥ | tena tvaṁ na śrānto’pi yato’dhunaivātra niyojitaḥ | atipīvā bhavasi dṛḍhāṅgaś ca bhavasi yuvā cāsi, ete enye tava saṅginaś ca | tad api viruddha-gatyā voḍhuṁ na śaknomīti mayi rājany api duṣṭatāṁ kiṁ prakāśayasīty arthaḥ | vipralabdho’pi tuṣṇīm uvāha | tatra hetuḥ—avidyayā māyayā racitā dravyādayo yasmin tatra sva-carama-kalevare na adhyāropitā mithyā-pratyayo yena tatra, dravyāṇi bhūtāni guṇā indriyāṇi karmāṇi puṇya-pāpāni āśayo’ntaḥkaraṇam avastuni, kalevarasya prādhānikatvena vastutve’pi svasya tat-sambandhābhāvād eveti bhāvaḥ, yato brahma-bhūtaḥ | yadyapi bharatasya tac-charīraṁ śukadevādīnām ivāprākṛtatvād anaśvaraṁ nityam eva, tad api tasya tadānīm utpanna-prematvād eva bhagavantaṁ vinā anyatra sva-dehādau mamatvāsambhavāt, tadānīṁ tena dehena sākṣāt-sevā alābhād autkaṇṭhya-vṛddhy-atidainyenāhaṁtvasyāpy anarpaṇāt sarvajñatve’pi tatra sva-dehe prākṛtatva-bhānam evātas tat-sammatyā śrī-śukadevenāpi tat-prākṛtam iva varṇitam | vastutas tu sva-sammatyā tad aprākṛtam eva vyākhyātam | sā vyākhyā ca yathā avidyayā māyayā na vihitā dravya-guṇa-karmāśayā yatra tathā-bhūte svasya carame’vaśiṣṭe pūrva-pūrvebhyo naṣṭebhyaḥ kalevarebhyo’vaśiṣṭe’naśvare ity arthaḥ | 

yad vā, suṣṭhu acarame anikṛṣṭe kalevare karmārabdhatvābhāvād vastuni parama-satye samyag-avasthāna-viśeṣo vaikuṇṭha-lokoyasya tasminn api premottha-dainyodayād eva prākṛta-deha iva ahaṁ mameti cna adhyāropitā mithyā-pratyayo yena saḥ ||6||

—o)0(o—

**|| 5.10.7 ||**


    **atha punaḥ sva-śibikāyāṁ viṣama-gatāyāṁ prakupita uvāca rahūgaṇaḥ “kim idam are tvaṁ jīvan-mṛto māṁ kadarthī-kṛtya bhartṛ-śāsanam aticarasi ? pramattasya ca te karomi cikitsāṁ, daṇḍa-pāṇir iva janatāyā yathā prakṛtiṁ svāṁ bhajiṣyase “iti.**

**śrīdharaḥ : **mām anādṛtya bhartuḥ svāmino mama śāsanam ājñām atikrāmasi | cikitsāṁ śāstim | daṇṭa-pāṇir yamo yathā jana-samūhasya śāstiṁ karoti, tathā | svāṁ prakṛtim apramattatām ||7||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 5.10.8 ||**


    **evaṁ bahv abaddham api bhāṣamāṇaṁ nara-devābhimānaṁ rajasā tamasānuviddhena madena tiraskṛtāśeṣa-bhagavat-priya-niketaṁ paṇḍita-māninaṁ sa bhagavān brāhmaṇo brahma-bhūta-sarva-bhūta-suhṛd-ātmā yogeśvara-caryāyāṁ nātivyutpanna-matiṁ smayamāna iva vigata-smaya idam āha.**

**madhvaḥ : **aśeṣa-bhagavat-priyāṇāṁ niketaḥ sa eva bharato mānuṣyāpekṣayā |


    tat-kāla-sthita-bhakteṣu mānuṣeṣv ṛṣabhātmajaḥ |


    varo’pi dhikkṛto rājñā suhṛdā vaiṣṇaveṣv api || iti gāṛuḍe ||8||

**śrīdharaḥ : **abaddham ananvitam | nara-devo’ham ity abhimāno yasya tam | anuviddhena saṅguṇitena tiras-kṛto’śeṣaḥ saṁpūrṇo bhagavataḥ priyo niketa āśrayo yena tam | yad vā, śeṣāṇāṁ bhagavat-priyāṇāṁ niketaḥ sarveṣāṁ bhūtānāṁ suhṛc ca ātmā ca yogeśvarāṇāṁ caryā jaḍādi-vad ācaraṇaṁ tasyāṁ nātyantaṁ vyutpannā paricitā matir yasya sa tam | smayamāno hasann iveti mukha-prasattir dyotyate | vigata-smayo gata-garvaḥ |

**krama-sandarbhaḥ : **brahma-bhūto deha-dvayāveśa-rahitaḥ ||8||

**viśvanāthaḥ : **abaddham ananvitam | anubiddhena grathitena | tiraskṛtaḥ aśeṣaḥ sampūrṇo bhagavataḥ priyo niketa āśrayo bharatākhyo yena tam | sarva-bhūta-suhṛt-svarūpaḥ svāparādhiny api kṛpālur ity arthaḥ | paṇḍita-māninām iti tasya kiñcin-mātra-jñānnitvaṁ sarvajñatvenaiva jñātvety arthaḥ | yogeśvarāṇāṁ caryā jaḍādivad ācaraṇaṁ tasyāṁ taj-jñānenety arthaḥ | smayamāna ity asau svaṁ jñāninaṁ jānāty atha cājñānivad uktir iti | iveti tasya bahir aniṣkramāt | vigata-smayaḥ jñānitva-garva-rahitaḥ ||8||

—o)0(o—

**|| 5.10.9 ||**

**brāhmaṇa uvāca—**


    **tvayoditaṁ vyaktam avipralabdhaṁ**


    **bhartuḥ sa me syād yadi vīra bhāraḥ |**


    **gantur yadi syād adhigamyam adhvā**


    **pīveti rāśau na vidāṁ pravādaḥ ||**

**madhvaḥ : **bharaṇādi-kṛd dharir iti cintayan nṛpam abravīd iti ca ||9||

**śrīdharaḥ : **tatra vakroktyā yad uktaṁ "tvaṁ na śrānto na ca dīrgham adhvānam āgataḥ" iti tatrottaram āha | **tvayā** yad **uditam** uktaṁ śramādi nāstīti tad **vyaktaṁ** sphuṭaṁ, tat tathaiva | **avipralabdhaṁ** vipralambho na bhavati | tad evāha | he **vīra** ! **yadi** **bhāro** nāma kaścit **syāt,** sa ca **bhartur** voḍhur dehasya yadi syāt, **sa** ca **me** yadi prasaktaḥ syāt tarhīdānīṁ bhārābhāvād vipralambhaḥ syāt, na tv etad asti | bhārasya voḍhuś cānirūpyatvān mama ca tat sambandhābhāvāt | tathā **gantur** **adhigamyaṁ** prāpyam **adhvā** vā **yadi syāt** | addheti pāṭhe sākṣāt paramārthataḥ | tac ca me yadi syād ity-ādi yojyam | yat tvayoktaṁ "nātipīvā" iti tatrāha | cetanam uddiśya tvaṁ pīveti **pravādo vidāṁ** viduṣāṁ **na** bhavati, kintu mūrkhāṇām | yato’yaṁ pravādo **rāśau** bhūta-saṅghe dehe eva, na tv ātmani | deha eva pīno nāham ity arthaḥ ||9||

**krama-sandarbhaḥ : _na vyākhyātam._**

**viśvanāthaḥ : **jñāni-māninam enaṁ jñānenaiva parāstīkṛtya kṛpayiṣyāmīty abhipretyāha—tvayoditam iti | tatra viruddha-lakṣaṇayā yad uktaṁ tvayā, "tvaṁ na śrānto na dīrgham adhvānam āgataḥ" iti tad **avipralabdhaṁ** yathārtham eva, na tv ākṣepaḥ | yato bhartuḥ śivikā-vāhakasya **bhāro** **yadi me** mama syāt, tadā sa vipralambhaḥ syād iti sambandhaḥ | ahaṁ dehād bhinno voḍhaiva na bhavāmīti bhāvaḥ | evaṁ **gantur** ity-ādi **adhigamyaṁ** prāpyaṁ sthānādikam **adhvā** vā | yat tvayoktaṁ "tvaṁ pīvā bhavasi" iti tatrāśau bhūtānāṁ **rāśi**-rūpe dehe **vidāṁ** viduṣāṁ **pravādo** na bhavati, kintu satyam eva pīvatvam ity arthaḥ | mayi cetana-svarūpe tu pravādaḥ kalaṅka eveti bhāvaḥ ||9||

—o)0(o—

**|| 5.10.10 ||**


    **sthaulyaṁ kārśyaṁ vyādhaya ādhayaś ca**


    **kṣut tṛḍ bhayaṁ kalir icchā jarā ca |**


    **nidrā ratir manyur ahaṁ madaḥ śuco**


    **dehena jātasya hi me na santi ||**

**madhvaḥ : **dehena jātasya dehābhimāninaḥ | deha-mānī deha-jāto videho māna-varjitaḥ iti ca ||10||

**śrīdharaḥ : **etat prapañcayati—**sthaulyam** iti | **kaliḥ** kalahaḥ | ahaṅkāreṇa **madaś** ca | dehena saha tad abhimānena jātasya hi bhavanti, **mama** tu nirabhimānasya **na santi** | yad vā, dehe jāte yo jātas tasyaiva tāni, mama tu tatra na jātasya na santi ||10||

**krama-sandarbhaḥ : _na vyākhyātam._**

**viśvanāthaḥ : **na kevalaṁ pīvatvam eva ne nāsti, api tv anye’pi deha-dharmā na vartanta ity āha—sthaulyam iti | dehena saha yo jātas tad-abhimānī jīvas tasyaiva hi niścitaṁ santi, na tu me nirabhimānasya ||10||

—o)0(o—

**|| 5.10.11 ||**


    **jīvan-mṛtatvaṁ niyamena rājan**


    **ādy-antavad yad vikṛtasya dṛṣṭam |**


    **sva-svāmya-bhāvo dhruva īḍya yatra**


    **tarhy ucyate’sau vidhikṛtya-yogaḥ ||**

**madhvaḥ : **prāṇa-yukter aratyā ca jaḍaṁ jīvan-mṛtaṁ smṛtam iti ca | svāmitvaṁ tu harer eva mukhyam anyatra bhṛtyatā ||11||

**śrīdharaḥ : **yac coktaṁ jīvan-mṛto’sīti tatrāpy āha—jīvan-mṛtatvam na kevalaṁ mama, kintu kintu vikṛtasya sarvasyāpi pariṇāmino dṛṣṭam | yad yasmād vikṛtaṁ pratikṣaṇam evādy-antavat | yad uktaṁ bhartṛ-śāsanam aticarasīti tatrāha—svaṁ ca svāmyaṁ ca tayor bhāvaḥ sattā | he īḍya, yatra pakṣe dhruvo yadi vyavasthitaḥ syād ity arthaḥ | tarhi vidhir niyogaḥ kṛtyaṁ karma tayor yogo dhruva ucyate ucito bhavati | uc samavāye iti dhātuḥ | yadi tu tava rāja-bhraṁśo mama rājyaṁ syāt, tadā sarvam etad viparītaṁ syād ity arthaḥ ||11||

**krama-sandarbhaḥ : _na vyākhyātam._**

**viśvanāthaḥ : **yac coktaṁ jīvanmṛto’sīti tatrāpy āha—jīvan-mṛtatvam iti | yadi tvayā mama dehābhimānitvam eva nirdhāritaṁ tad api jīvanmṛtatvaṁ niyamena mamaiva kevalaṁ na, kintu sarvasyaiva vikṛtasya pariṇāmino dṛṣṭaṁ pratyakṣam eva yad yasmād vikṛtaṁ pratikṣaṇam evādy-antavat | 

yac coktaṁ bhartṛ-śāsanam aticarasīti tatrāha—svaṁ ca svāmyaṁ svāmitvaṁ ca tayor bhāvo vidyamānatvaṁ sa ca yatra yadā dhruvaḥ sthiraḥ syāt tarhi vidhi-kṛtye śivikā-vahanādi-karmaṇi yogaḥ, ayaṁ jano yujyam ity ucyate kathyate ucito vā bhavatīti uc samavāya ity asya rūpam | yadi tu tava rāja-bhraṁśo mama rājyaṁ syāt tarhi tvām apy ahaṁ śivikāṁ vāhayan kim idam are ity-ādi kathayeyam ity arthaḥ ||11||

—o)0(o—

**|| 5.10.12 ||**


    **viśeṣa-buddher vivaraṁ manāk ca**


    **paśyāma yan na vyavahārato’nyat |**


    **ka īśvaras tatra kim īśitavyaṁ**


    **tathāpi rājan karavāma kiṁ te ||**

**madhvaḥ : **deveṣu tan-niyatyā ca tvad-āder vyāvahārikam |


    amuṣyeṣu viśeṣaḥ ko vyavahāram ṛte vada |


    vyātyāsān nahi deveṣu vyatyāsaḥ svāmitāṁ gataḥ || iti ca ||12|| 

**śrīdharaḥ : **nanu yāvad rājāhaṁ, tāvat tava svāmī bhavāmy eveti cet, tatrāha—viśeṣo rāja-bhṛtyādi-bhedas tad-buddher vivaram avakāśāṁ vyavahārād anyan na paśyāma | manāk ca īṣad api | athāpi tavāyam abhimānaś cet tarhi brūhi kiṁ te karavāmeti ||12||

**krama-sandarbhaḥ : _na vyākhyātam._**

**viśvanāthaḥ : **nanu yāvad rājāhaṁ tāvat tava svāmī bhavāmy eveti cet, tatrāha—viśeṣo rāja-bhṛtyādi-bhedas tad-buddher vivaram avakāśaṁ vyavahārād anyat na paśyāmi | manāk īṣad api, tathāpi tavāyam abhimānaś cet tarhi brūhi kiṁ te karavāmeti ||12||

—o)0(o—

**|| 5.10.13 ||**


    **unmatta-matta-jaḍavat sva-saṁsthāṁ**


    **gatasya me vīra cikitsitena |**


    **arthaḥ kiyān bhavatā śikṣitena**


    **stabdha-pramattasya ca piṣṭapeṣaḥ ||**

**śrīdharaḥ : **yat tūktaṁ pramattasya te cikitsāṁ karomi, yathā svāṁ prakṛtiṁ bhajiṣyasa iti tatrāha—unmattādivad vartamānasya vastutaḥ sva-saṁsthāṁ brahma-bhāvaṁ gatasya bhavatā kṛtena cikitsitena daṇḍena śikṣitena vā kiyān arthaḥ | muktasyārthānarthayor asambhavāt | yadi punar ahaṁ na muktaḥ, kintu pramattaḥ stabdha eva, tathāpi mama śikṣādikaṁ piṣṭa-peṣaṇavad vyartham ity arthaḥ | na hi jaḍa-svabhāvaḥ śikṣayāpi paṭū-kartuṁ śakyata iti ||13||

**krama-sandarbhaḥ : _na vyākhyātam._**

**viśvanāthaḥ : **yac coktaṁ pramattasya te cikitsāṁ karomīti tatrāha—unmattādivad vartamānasya, vastutas tu sva-saṁsthām antar-niṣṭhāṁ gatasya cikitsitena kāyikena vācikena vā daṇḍena kiyān arthaḥ ? sādhayitavyaḥ muktānām arthānarthayor agrahaṇāt | yadi punar ahaṁ na muktaḥ, kintu pramatta stabdha eva tadāpi śikṣitena tvad-datta-daṇḍena piṣṭa-peṣa eva bhavati, yatra piṣṭaṁ vastu prahāreṇa piṣṭaṁ bhavati, tathaiva pramattasya daṇḍanena pramattatā na śāmyati, kintv atipramattatā syāt ||13||

—o)0(o—

**|| 5.10.14 ||**

**śrī-śuka uvāca—**


    **etāvad anuvāda-paribhāṣayā pratyudīrya muni-vara upaśama-śīla uparatānātmya-nimitta upabhogena karmārabdhaṁ vyapanayan rāja-yānam api tathovāha.**

**śrīdharaḥ : **anuvāda-rūpayā paribhāṣayā bhāṣaṇena taṁ pratyuttaraṁ dattvā | uparatam anātmye dehātmatve nimittam avidyā yasya | ārabdha-phalaṁ karma kṣapayan ||14||

**krama-sandarbhaḥ : _na vyākhyātam._**

**viśvanāthaḥ : **anuvāda-rūpayā paribhāṣayā bhāṣamāṇena tam uparatam anātmyasya dehātma-bhāvasya nimittam avidyā yasya saḥ | nanu sva-dehābhimānaṁ vinā tad-vaco’nudya soḍhum asamartha iva samādadhānaḥ kathaṁ tathā pratyuttaravāṁs tatrāha—upabhogena rājocitaiśvarya-bhogena jñāpitaṁ yat rahūgaṇasya prārabdhaṁ karma tad api vyapanayan vyapanetum anuvāda-miṣeṇa kṛpayā svopadiṣṭa-tad-anuṣṭhitatayā bhaktyaiva tat-prārabdham api dūrīkartum ity arthaḥ | yad vā, premottha-dainyena svasya bhaktatvāmananāt upabhogena śivikā-bhārodvahanādinā ārabdha-phalaṁ karma vyapanayan vyapanayāmīti manasi bhāvayann ity arthaḥ ||14||

—o)0(o—

**|| 5.10.15 ||**


    **sa cāpi pāṇḍaveya sindhu-sauvīra-patis tattva-jijñāsāyāṁ samyak-śraddhayādhikṛtādhikāras tad-dhṛdaya-granthi-mocanaṁ dvija-vaca āśrutya bahu-yoga-grantha-sammataṁ tvarayāvaruhya śirasā pāda-mūlam upasṛtaḥ kṣamāpayan vigata-nṛpa-deva-smaya uvāca.**

**śrīdharaḥ : **he pāṇḍaveya ! samyag yā śraddhā, tayaiva tattva-jijñāsāyāṁ prāpto’dhikāro yena | yathā darśa-pūrṇa-māsādhikṛtasyaiva go-dohanena paśu-kāmasyāpaḥ praṇayed iti guṇa-phala-sambandhe’py adhikāraḥ | evaṁ sāttvika-śraddhāyām adhikṛtasyaivāsyām adhikāra ity arthaḥ | bahu-yoga-grantha-saṁmataṁ dvijasya tad-vacaḥ śrutvā vigato nṛpa-devo’dhirāja iti garvo yasya ||15||

**krama-sandarbhaḥ : **samyak śraddhayā śrī-guru-viṣayayā ||15||

**viśvanāthaḥ : **adhikṛtaḥ prāpto’dhikāro yena saḥ ||15||

—o)0(o—

**|| 5.10.16 ||**


    **kas tvaṁ nigūḍhaś carasi dvijānāṁ**


    **bibharṣi sūtraṁ katamo’vadhūtaḥ |**


    **kasyāsi kutratya ihāpi kasmāt**


    **kṣemāya naś ced asi nota śuklaḥ**

**śrīdharaḥ : **dvijānāṁ madhye katamaḥ | yataḥ sūtram upavītaṁ bibharṣi | yad vā, dattātreyādīnāṁ madhye katamo’vadhūtaḥ ? ihāpi kasmād dhetoḥ prāptaḥ | no’smākaṁ kṣemāya cet prāptas tarhi śuklaḥ kapilo munir na bhavasi kim | uteti vitarke ||16||

**krama-sandarbhaḥ : _na vyākhyātam._**

**viśvanāthaḥ : **dvijānāṁ madhye tvam katamaḥ ? yatas tvaṁ sūtram bibharṣi | avadhūtaḥ kiṁ dattātreyo’si ? kutratyaḥ kiṁ deśa-janmāsi ? no’smākaṁ kṣemāya prāptaś cet śuklo nārāyaṇo nāsti, uta tad-avatāraḥ kapilo nāsi ? ||16||

—o)0(o—

**|| 5.10.17 ||**


    **nāhaṁ viśaṅke sura-rāja-vajrān**


    **na tryakṣa-śūlān na yamasya daṇḍāt |**


    **nāgny-arka-somānila-vittapāstrāc**


    **chaṅke bhṛśaṁ brahma-kulāvamānāt ||**

**śrīdharaḥ : **kim anayā cintayā ? śibikāṁ tāvad vahāmīti ced ata āha—nāham iti | vittapaḥ kuberaḥ ||17||

**krama-sandarbhaḥ : _na vyākhyātam._**

**viśvanāthaḥ : **nanu śivikārūḍhasya tava kim anena vicāreṇa ity uta āha—nāham iti | sura-rājādayo vajrādibhir yudhi māṁ hantuṁ yadi prayatante, tad api svasya vīratva-svabhāvāt na śaṅke pratyutotsāha-sukham eva prāpnomīti bhāvaḥ | yad vā, sura-rājādiṣu jātāparādho’haṁ teṣāṁ kupitānāṁ vajrādi-prahārād api na śaṅke ity arthaḥ ||17||

—o)0(o—

**|| 5.10.18 ||**


    **tad brūhy asaṅgo jaḍavan nigūḍha-**


    **vijñāna-vīryo vicarasy apāraḥ |**


    **vacāṁsi yoga-grathitāni sādho**


    **na naḥ kṣamante manasāpi bhettum ||**

**śrīdharaḥ : **yasmād bhṛśaṁ śaṅke tat tasmāt kas tvam ? ity-ādi-praśnānām uttaraṁ brūhi | nigūḍhaṁ pihitaṁ vijñāna-rūpaṁ vīryaṁ prabhāvo yena | apāro’nanta-mahimā | tatra hetuḥ, no manasāpi bhettuṁ na kṣamaṁ na śakyam | kiṁ bhettum ? ity apekṣāyām āha—te vacāṁsīti | yad vā, manasā yuktāḥ sūkṣma-dṛṣṭayo’pi bhettuṁ na śaknuvantīty arthaḥ ||18||

**krama-sandarbhaḥ : **no’smākaṁ manasā saha yogena yuktyā grathitāny api vacāṁsi yad bhettuṁ na kṣamante, tad brūhi—viśadīkurv iti ||18||

**viśvanāthaḥ : **tat tasmād brūhi kas tvam ? ity arthaḥ | tvac-chivikā-vāhako’smīti ced alam ataḥ param api mad-viḍambanais tvām ahaṁ kam api mahā-yogīndram ajñāsiṣam evety āha—vacāṁsīti | yato yoga-prathitāni te vacāṁsi no’smākaṁ manasāpi bhettuṁ na kṣamaṁ na kṣamāṇi na śakyāni ity arthaḥ | 

yad vā, vacāṁsi yogair grathitāny api yogeśvarāṇām upadeśa-vākyāni kartṝṇi no’smān atikaṭhorān bhettuṁ chinna-saṁśayīkartuṁ na kṣamante na śaknuvanti | kīdṛśān manasāpi sahitān avahita-manaso’py avāditvena tāni jighṛkṣūn apīty arthaḥ | tava tv etāvatāpi prativacanenaiva chinna-saṁśayo’smi saṁvṛtta iti bhāvaḥ ||18||

—o)0(o—

**|| 5.10.19 ||**


    **ahaṁ ca yogeśvaram ātma-tattva-**


    **vidāṁ munīnāṁ paramaṁ guruṁ vai |**


    **praṣṭuṁ pravṛttaḥ kim ihāraṇaṁ tat**


    **sākṣād dhariṁ jñāna-kalāvatīrṇam ||**

**śrīdharaḥ : **svasya jñānārthitāṁ darśayati—ahaṁ ceti | iha saṁsāre yad araṇaṁ śaraṇaṁ tat kim ? iti praṣṭuṁ pravṛtto’smi | jñāna-śaktyāvatīrṇaṁ kapilam ||19||

**krama-sandarbhaḥ : _na vyākhyātam._**

**viśvanāthaḥ : **yogeśvarāṇām atimukhya eva mat-saṁśayaṁ chettuṁ samartha iti dyotayann āha—ahaṁ ceti | sākṣād dhariṁ śrī-kapila-devaṁ jñānasya kalāyai jñāpanāya avatīrṇam ||19||

—o)0(o—

**|| 5.10.20 ||**


    **sa vai bhavān loka-nirīkṣaṇārtham**


    **avyakta-liṅgo vicaraty api svit |**


    **yogeśvarāṇāṁ gatim andha-buddhiḥ**


    **kathaṁ vicakṣīta gṛhānubandhaḥ ||**

**śrīdharaḥ : **sa eva bhavān kiṁ svid evaṁ vicarati ? gṛhāviṣṭaḥ kathaṁ vicakṣīta paśyet ? ||20||

**krama-sandarbhaḥ : _na vyākhyātam._**

**viśvanāthaḥ : **sa eva bhavān kiṁ svid evaṁ vicarati ? andha-buddhir mad-vidhaḥ ||20||

—o)0(o—

**|| 5.10.21 ||**


    **dṛṣṭaḥ śramaḥ karmata ātmano vai**


    **bhartur gantur bhavataś cānumanye**


    **yathāsatodānayanādy-abhāvāt**


    **samūla iṣṭo vyavahāra-mārgaḥ**

**śrīdharaḥ : **evaṁ tat-svarūpaṁ pṛṣṭvā tad-uktottarāṇy ākṣipati | tatra yad uktaṁ mama śramo nāstīti tatrāha—dṛṣṭa iti | ātmano me | anumanye anumime, anumānaṁ caivam, bhavān bhāra-vāhanādinā śrāntaḥ kartṛtvāt, yaḥ kartā sa śrāmyati, yathāhaṁ yuddhādi-karteti | 

nanv idaṁ vyavahāra-mātraṁ, na tu satyam | yad uktaṁ vyavahārato’nyan na paśyāmīti tatrāha—yatheti | vyavahāra-mārgaḥ prapañcaḥ sa-mūlaḥ sa-pramāṇaka eva iṣṭaḥ | yathā yathāvat | asatā ghaṭādinodakānayanāder abhāvāt | evaṁ prayogaḥ, prapañcaḥ satyaḥ, artha-kriyā-kāritvāt, yaḥ punar asatyaḥ nāsāv artha-kriyā-kārī, yathā mithyā ghaṭādir iti ||21||

**krama-sandarbhaḥ : _na vyākhyātam._**

**viśvanāthaḥ : **kapila-devaṁ praṣṭuṁ pravṛtto’ham adhvany eva tam imaṁ prāptas tad etad dattottarāṇy eva prathamam ākṣipan sarvam eva sva-jijñāsyam āviṣkariṣyāmīti manasi vicārayan yad uktaṁ mama śramo nāstīti tatrāha—dṛṣṭa iti | ātmano me anumanye anumime, anumānaṁ caivam, bhavān bhāra-vāhanādinā śrāntaḥ kartṛtvāt, yaḥ kartā sa śrāmyati, yathāhaṁ yuddhādi-karteti | 

na cedaṁ vyavahārikā evaṁ jalpanti, na tu pāramarthikā iti vācyaṁ, vyavahāra-mārgasyāpi nirmūlīkartum aśakyatvād ity āha—yatheti ghaṭādi-karaṇa-kajalādikam āharety ukte asatā ghaṭādinā udakānayanāder adṛṣṭatvāt vyavahāra-mārgaḥ prapañcaḥ samūlaḥ sapramāṇaka eveṣṭaḥ | yathā yathāvat | evaṁ prayogaḥ, prapañcaḥ satyaḥ, artha-kriyā-kāritvāt, yaḥ punar asatyaḥ nāsāv artha-kriyā-kārī, yathā mithyā ghaṭādir iti ||21||

—o)0(o—

**|| 5.10.22 ||**


    **sthāly-agni-tāpāt payaso’bhitāpas**


    **tat-tāpatas taṇḍula-garbha-randhiḥ |**


    **dehendriyāsvāśaya-sannikarṣāt**


    **tat-saṁsṛtiḥ puruṣasyānurodhāt ||**

**śrīdharaḥ : **yad uktam upādhi-dharmāḥ sthaulyādayo me na vastutaḥ satīti tatraupādhikatve’ pi satyatvaṁ kiṁ na syād ity āha | sthālyā agninā tāpāt tan-madhya-vartinaḥ kṣīrasya tāpaḥ tasya tāpāt taṇḍulānāṁ bahir bhāgasya tatas tad-garbhasya ca randhiḥ pākaḥ | na cātra kiñcin mithyā | evaṁ dehādibhiḥ sannikarṣāt sambandhāt tan nimittā saṁsṛtiḥ puruṣasya bhavati | asavaḥ prāṇāḥ | āśayo manaḥ | anurodhād upādhi-dharmānuvṛtteḥ | tathā hi nidāghādinā dehe tapte indriyāṇāṁ tāpas tataḥ prāṇasya tato manasa ity evaṁ yathāyatham ūhyam ||22||

**krama-sandarbhaḥ : _na vyākhyātam._**

**viśvanāthaḥ : **bhārodvāhanādinā dehendriyādeḥ śrāntyā ātmāpi śrānto bhavatīti | tatra dṛṣṭāntam āha—sthālyā agninā tāpāt tan-madhya-vartinaḥ kṣīrasya payasas tāpaḥ, tasya tāpāt taṇḍulānāṁ bahir-bhāgasya tāpaḥ, tatas tad-garbhasya ca randhiḥ pāko yathā, tathaiva dehādibhiḥ sannikarṣāt sambandhāt tat-saṁsṛtis tan-nimittakaḥ saṁsāraḥ puruṣasya bhavati | asavaḥ prāṇāḥ | āśayo manaḥ | anurodhād upādhi-dharmānuvṛtteḥ | yathā nidāghādinā dehe tapte indriyāṇāṁ tāpaḥ | tataḥ prāṇasya tato manasas tata ātmana iti ||22||

—o)0(o—

**|| 5.10.23 ||**


    **śāstābhigoptā nṛpatiḥ prajānāṁ**


    **yaḥ kiṅkaro vai na pinaṣṭi piṣṭam |**


    **sva-dharmam ārādhanam acyutasya**


    **yad īhamāno vijahāty aghaugham ||**

**śrīdharaḥ : **yad uktaṁ sva-svāmy-abhāvo dhruva iti tatrāha—śāsteti | adhruvatve’pi yadā yo nṛpatiḥ sa prajānāṁ śāstā goptā ca | yac coktaṁ stabdhādeḥ śikṣā piṣṭa-peṣa iti tatrāha—yo’cyutasya kiṅkaraḥ sa piṣṭaṁ na pinaṣṭi niṣphalaṁ na karoti | stabdhatvādy-anapagame’pi śāstur īśvarājñāsaṁpādanenaiva sa-phalatvāt tad āha | sva-dharma-rūpam acyutasyārādhanaṁ kurvan yasmād aghaughaṁ vijahāti ||23||

**krama-sandarbhaḥ : **kiṅkaro veda-rūpeśvarājñākārī mādṛśo janaḥ ||23||

**viśvanāthaḥ : **yad uktaṁ sva-svāmy-abhāvo dhruva iti tatrāha—śāsteti | adhruvatve’pi yadā yo nṛpatiḥ sa prajānāṁ śāstā goptā ca bhavaty eva | yac coktaṁ stabdhādeḥ śikṣā piṣṭa-peṣa iti tatrāha—yo’cyutasya kiṅkaro mad-vidhaḥ sa piṣṭaṁ na pinaṣṭi, yata-stabdhatvādy-anapagame’pi śāstur īśvarasyājñā-sampādanenaiva phalavattvāt tad āha—prajā-śāsana-lakṣaṇaṁ sva-dharma-rūpam acyutasyārādhanaṁ nṛpa īhamānaḥ kurvan svasyāghaughaṁ pratyāvāya-samūhaṁ jahāti ||23||

—o)0(o—

**|| 5.10.24 ||**


    **tan me bhavān nara-devābhimāna-**


    **madena tucchīkṛta-sattamasya |**


    **kṛṣīṣṭa maitrī-dṛśam ārta-bandho**


    **yathā tare sad-avadhyānam aṁhaḥ ||**

**śrīdharaḥ : **yasmād evaṁ mama tvad-uktaṁ viparītaṁ pratibhāti tat tasmān nara-devābhimāna-madena tucchī-kṛtās tiraskṛtāḥ sattamā bhavādṛśā yena tasya me maitrī-dṛśaṁ kṛṣīṣṭa karotu | satām avajñā-rūpaṁ pāpaṁ yathā tariṣyāmi ||24||

**krama-sandarbhaḥ : _na vyākhyātam._**

**viśvanāthaḥ : **yasmād evaṁ mama tvad-uktaṁ viparītaṁ vibhāti, tat tasmān nara-devo’ham ity abhimānena yo mado vijñaṁmanyatvādi mithyā-garvas tena tucchīkṛtās ime kiṁ jānantīty anādṛtāḥ sattamāḥ bhavādṛśā yena tasya me durjīvo’yaṁ narake’pi patiṣyatīti vibhāvya maitrī-dṛśaṁ sneha-yuktāṁ dṛṣṭiṁ kṛṣīṣṭa karotu | yayā satām avajñā-rūpam aṅghas tariṣyāmi ||24||

—o)0(o—

**|| 5.10.25 ||**


    **na vikriyā viśva-suhṛt-sakhasya**


    **sāmyena vītābhimates tavāpi |**


    **mahad-vimānāt sva-kṛtād dhi mādṛṅ**


    **naṅkṣyaty adūrād api śūlapāṇiḥ ||**

**madhvaḥ : **svato mahad avajñānād rudro’py ātmānam ādahet iti ca ||25||

**śrīdharaḥ : **nanu mamāvajñākṛta-vikārābhāvāt kutaḥ pāpam ? tatrāha—neti | yadyapi tava vikriyā nāsti | viśvasya suhṛc cāsau sakhā ca tasya | ataḥ sarvatra sāmyena sva-dehe vigatābhimānasya, tathāpi mahatām avamānān mādṛśo vinaṅkṣyati | adūrāt kṣipram | śūla-pāṇir ivātisamartho’pīty arthaḥ ||25||

**krama-sandarbhaḥ : _na vyākhyātam._**

**viśvanāthaḥ : **nanu tvat-kṛtena tiraskāreṇāsmādṛśāṁ duḥkhaṁ notpādyate kutas tavāṁhas tatrāha—neti | tathāpi tava yadyapīty arthaḥ | tad api mādṛk vinaṅkṣyati śūlapāṇi-sadṛśo’pi | yad uktaṁ—serṣyaṁ mahāpūruṣa-pāda-pāṁsubhir nirasta-tejaḥsu [bhā.pu. 4.4.13] ity-ādi ||25||

—o)0(o—

iti sārārtha-darśinyāṁ harṣiṇyāṁ bhakta-cetasām |

pañcame daśamo’dhyāyaḥ saṅgataḥ saṅgataḥ satām ||

—o)0(o—

iti śrīmad-bhāgavate mahā-purāṇe brahma-sūtra-bhāṣye 

pāramahaṁsyāṁ saṁhitāyāṁ vaiyāsikyāṁ pañcama-skandhe 

jaḍa-bharata-rahūgaṇa-saṁvāde daśamo’dhyāyaḥ 

|| 5.10 ||

(5.11)

**atha ekādaśo’dhyāyaḥ**


## brāhmaṇa-rahūgaṇa-saṁvāde

**|| 5.11.1 ||**

**brāhmaṇa uvāca—**


    **akovidaḥ kovida-vāda-vādān**


    **vadasy atho nātividāṁ variṣṭhaḥ |**


    **na sūrayo hi vyavahāram enaṁ**


    **tattvāvamarśena sahāmananti ||**

**śrīdharaḥ : **

ekādaśe tu sampṛṣṭo rahūgaṇa-mahībhṛtā |

upādiśat paraṁ jñānaṁ sa yogīti nigadyate ||

**akovido**’vidvān api tvaṁ **kovidānāṁ vādā** udgrahaṇikās tat-tulyān **vādān** eva **vadasi** | **atho** ataḥ **atyantaṁ viduṣāṁ** madhye śreṣṭho na bhavasi | kutaḥ ? **hi** yasmāt, yaṁ svāmi-bhṛtyādi-laukika-**vyavahāraṁ** tvaṁ satyam āttha | enaṁ **sūrayastattva-vicāreṇa saha** na vadanti, kiṁ tv avicāra-sundaraṁ **vadanti** | ato na satyaḥ ||1||

**krama-sandarbhaḥ : _na vyākhyātam._**

**viśvanāthaḥ : **

manasaiva hi saṁsāro yad-vṛttīnām anantatā |

ekādaśe’tra tenaiva mokṣo bhakti-yujoditaḥ ||

tvaṁ **kovido** na bhavasi, atha ca **kovidānāṁ** ye **vādā** udgrāhās tat-tulyān eva **vādān vadasi** | **atho** ata eva **atyantaṁ viduṣāṁ** madhye **śreṣṭhona bhavasi** | yataḥ **sūrayaḥ** kovidā **etaṁ vyavahāraṁ** vyāvahārikaṁ vastu ca **tattvāvamarśena** tattva-vicāreṇa tattva-vastunā ca saha na tām **āmananti** dṛṣṭāntādinā nābhyasyanti, tayoḥ parasparātivaidharmyāt | tathā hi sthālī-tāpāt payasas tāpas tat-tat-tāpāt taṇḍula-tāpa iti taṇḍulasya jaḍasya sthāly-ādibhir jaḍair vahnināpi jaḍena yathā saṁsargas tathā dehendriyādibhir jaḍair mukta-jīvasya cid-vastunaḥ saṁsargābhāvād eva dehādi-śramair na śramaḥ siddhyati | baddha-jīvasya tu jaḍa-dehādhyāsāj jaḍatvena tair bhavaty eva śrama iti baddha-jīvair yuṣmābhir mukta-jīvānām asmākaṁ sādṛśyāsambhavād anumānaṁ na ghaṭata iti ||1||

—o)0(o—

**|| 5.11.2 ||**


    **tathaiva rājann uru-gārhamedha-**


    **vitāna-vidyoru-vijṛmbhiteṣu |**


    **na veda-vādeṣu hi tattva-vādaḥ**


    **prāyeṇa śuddho nu cakāsti sādhuḥ ||**

**madhvaḥ : **na vedeṣv alpa-buddhīnāṁ brahma-tattvaṁ samīkṣyate |


    mahā-buddhis tu vedeṣu paśyed brahmaiva kevalam ||2||

**śrīdharaḥ : **vaidiko’pi karma-vyavahāro na satya ity āha—tathaiveti | uravo gārhā gṛha-sambandhino medhā yajñāḥ, teṣāṁ vitāno vistāraḥ, tad-viṣayāsu vidyāsu uru adhikaṁ vijṛmbhiteṣu vilasiteṣu veda-vādeṣu tattva-vādo, nu niścitaṁ, na cakāsti na prakāśate | tathā ca śrutiḥ—neha nānāsti kiñcana [bṛ.ā.u. 4.4.19] ity-ādi | śuddho hiṁsādi-śūnyaḥ | sādhū rāgādi-śūnyaś ca prāyeṇetīśvarārpita-karmaṇāṁ paramārtha-phalatvābhiprāyeṇoktam ||2||

**krama-sandarbhaḥ : _na vyākhyātam._**

**viśvanāthaḥ : **nanu mīmāṁsakāḥ karma-phalāt svarga-sukhād atiriktaṁ puruṣārthaṁ na manyanta ity ataḥ kiṁ tattva-vādeneti cet, satyaṁ, teṣv ajñeṣv anadhikāriṣu tattvopadeśo naiva samucita ity āha—tathaiveti | yathaiva bhavad-vidhānāṁ dṛṣṭa-phaleṣu vyavahāra-karmasu tathaiva uravo gārhā gṛha-sambandhino medhā yajñās teṣāṁ vitāno vistāras tad-viṣayāsu vidyāsu uru adhikaṁ vijṛmbhiteṣu vilasiteṣu veda-vādeṣv adṛṣṭā-phaleṣv api karmasu na niścitaṁ tattva-vādo na cakāsti na prakāśate | kutaḥ ? śuddho hiṁsādi-śūnyaḥ sādhuḥ rāgādi-śūnyaś ceti sājātyābhāvād evety arthaḥ | prāyeṇeti īśvarārpita-niṣkāma-karmaṇāṁ jñāna-vairāgya-dvārā paramārtha-phalatvābhiprāyeṇoktam ||2||

—o)0(o—



**|| 5.11.3 ||**


    **na tasya tattva-grahaṇāya sākṣād**


    **varīyasīr api vācaḥ samāsan |**


    **svapne niruktyā gṛhamedhi-saukhyaṁ**


    **na yasya heyānumitaṁ svayaṁ syāt ||**

**śrīdharaḥ : **nanu śruta-vedāntasyāpi puṁsaḥ karmasu pravṛtteḥ katham asatyatā ? tatrāha—neti | sākṣād yathāvat tattva-jñānāya varīyasyo’pi vedānta-vācas tasya na samyag āsan babhūvuḥ | svapne yā niruktis tasyā svapna-dṛṣṭāntena dṛśyatvādi-hetunā | svayam eva heyatvenānumitaṁ yasya na syāt ||3||

**krama-sandarbhaḥ : **svapne niruktyeti | śravaṇāt pūrvaṁ vyavahāra-vairāgyaṁ tarka-dṛṣṭyāpekṣya ity arthaḥ ||3||

**viśvanāthaḥ : **nanu karmiṇas tāṁs tatttvaṁ grāhayituṁ kācid vo yuktir asti, kiṁ vā tān nopadiśāma iti kevalaṁ prauḍhi-vāda evetīty āha—neti | tasya janasya sākṣād yathāvat tattva-grahaṇārthaṁ varīyasyo’pi vedānta-vācaḥ na samyag āsan, na samarthā babhūvuḥ | svapne bhogānāṁ svalpa-kāla-mātra-sthāyitvaṁ svapnasya svato vināśitvaṁ mithyātvaṁ ceti yā niruktiḥ, tayā svapna-dṛṣṭāntenety arthaḥ | svayam eva heyatvenānumitaṁ yasya na syāt | karmiṇāṁ naśvaram asārvakālikaṁ kṣudraṁ vaiṣayikam eva sukhaṁ, tathā vaiṣayikeṇa sukhenātmano vastutaḥ sambandhābhāvāt tat sukham ātmanaḥ śaśasya śṛṅgam iva mithyā-bhūtaṁ ca | jñānināṁ tv anaśvaraṁ sarva-kālikaṁ mahad brāhma-sukham iti bahv evāntaram ity eṣaiva tattva-grahaṇa-yuktir iti bhāvaḥ ||3||

—o)0(o—

**|| 5.11.4 ||**


    **yāvan mano rajasā pūruṣasya**


    **sattvena vā tamasā vānuruddham |**


    **cetobhir ākūtibhir ātanoti**


    **niraṅkuśaṁ kuśalaṁ cetaraṁ vā ||**

**śrīdharaḥ : **evaṁ prapañcasya satyatvaṁ tad uktaṁ nirākṛtya saṁsārasyāpi tad uktāṁ satyatāṁ nirākartuṁ tasya mano-nimittatām āha—yāvad ity-ādinā yāvat samāpti | mano yāvad raja-ādibhir guṇair anuruddhaṁ vaśī-kṛtaṁ bhavati, tāvat tan mano niraṅkuśaṁ sat puruṣasya kuśalaṁ dharmam itaram adharmaṁ vā ātanoti | kaiḥ ? cetobhir jñānendriyaiḥ | ākūtibhiḥ karmendriyaiś ca ||4||

**krama-sandarbhaḥ : _na vyākhyātam._**

**viśvanāthaḥ : **nanv evaṁ sadbhiḥ prabodhitā api prāyaḥ sarve janā vaiṣayike sukha eva pravartamānāḥ kathaṁ dṛśyante ? tatrāha—yāvan mano raja-ādibhir anuruddhaṁ sambaddhaṁ bhavati, tāvat tan mano niraṅkuśa-matta-mataṅgajopamaṁ sat puruṣasya kuśalaṁ dharmam itaram adharmaṁ vā ātanoti | kaiḥ ? cetobhir jñānendriyair ākūtibhiḥ karmendriyaiś ca guṇa-mayaṁ mana eva balād vivekādikam api nigīrya puṇya-pāpa-karmaṇoḥ pravartayati, puruṣasya ko doṣaḥ ? iti bhāvaḥ ||4||

—o)0(o—

**|| 5.11.5 ||**


    **sa vāsanātmā viṣayoparakto**


    **guṇa-pravāho vikṛtaḥ ṣoḍaśātmā |**


    **bibhrat pṛthaṅ nāmabhi rūpa-bhedam**


    **antar-bahiṣṭvaṁ ca purais tanoti ||**

**śrīdharaḥ : **tataś ca dharmādharma-vāsanā-yuktaṁ tad evāneka-dehādi-vaicitryaṁ karotīty āha—sa iti | puṁstvam ātma-śabda-viśeṣaṇatvena | tan mana ity arthaḥ | vāsanā-yukta ātmopādhitvād ātmā | ato viṣayair uparakto’nuviddhaḥ | ato guṇa-pravāho guṇair itas tataś cālyamānaḥ | ata eva vikṛtaḥ kāmādi-pariṇāmavān | ṣoḍaśātmā ṣoḍaśa-kalāsu bhūtendriya-rūpāsu mūkhyaḥ | pṛthaṅ nāmabhiḥ saha pṛthag-rūpa-bhedaṁ deva-tiryag-ādi-rūpaṁ bibhrat | antar-bahiṣṭvam utkṛṣṭatvaṁ nikṛṣṭatvaṁ ca purais tair eva dehair hetu-bhūtais tanoti | nāmabhir ity atra repha-lope dīrghābhāva ārṣaḥ ||5||

**krama-sandarbhaḥ : _na vyākhyātam._**

**viśvanāthaḥ : **tataś ca vāsanātmā puṇya-pāpa-vāsanā-yukta ātmā mano viṣayair uparakto’nuviddhaḥ, ata eva guṇa-pravāhaḥ guṇair itas tataś cālyamānaḥ, ata eva vikṛtaḥ kāmādi-vikāravān ṣoḍaśeṣu bhūtendriyeṣu mukhyaḥ rūpa-bhedaṁ deva-tiryag-ādi-śarīra-bhedaṁ bibhrad dadhat | purais tair eva śarīrair hetubhiḥ antar-bahiṣṭvam utkṛṣṭatvaṁ nikṛṣṭatvaṁ ca tanoti | nāmabhir iti repha-lope dīrghābhāva ārṣaḥ ||5||

—o)0(o—

**|| 5.11.6 ||**


    **duḥkhaṁ sukhaṁ vyatiriktaṁ ca tīvraṁ**


    **kālopapannaṁ phalam āvyanakti |**


    **āliṅgya māyā-racitāntar-ātmā**


    **sva-dehinaṁ saṁsṛti-cakra-kūṭaḥ ||**

**madhvaḥ : **sa māyā-racita antarātmā manaḥ ||6||

**śrīdharaḥ : **phalaṁ ca tad anurūpaṁ karotīty āha | duḥkhaṁ sukhaṁ vyatiriktaṁ ca mohaṁ tīvraṁ durnivāraṁ kāla-prāptaṁ phalaṁ sarvato’bhivyanakti sṛjati | nanu jaḍaḥ kathaṁ sṛjati ? tatrāha—sva-dehinam āliṅgya | āliṅgane kāraṇam āha—māyayā racito’ntar ātmā jīvopādhiḥ | upādhitām āha—saṁsṛtiś cakre kūṭayati chalayatīti tathā, yathā grāma-kūṭaka iti ||6||

**krama-sandarbhaḥ : **māyā-racitāntarātmeti śrī-vedavyāsa-samādhi-vākyānusāreṇa[^17], bhayaṁ dvitīyābhiniveśataḥ syāt[^18] [bhā.pu. 11.2.37] ity-ādy-anusāreṇa, kṣetrajña etā manaso vibhūtīḥ [bhā.pu. 5.11.12] ity asya vakṣyamāṇa-vākyānusāreṇa vyākhyāya prakaraṇasyāsya siddhānta-kramaḥ samādheyaḥ ||6||

**viśvanāthaḥ : **phalaṁ ca tad-anurūpaṁ sṛjatīty āha—duḥkhaṁ sukhaṁ vyatiriktaṁ mohaṁ ca tīvraṁ durnivāraṁ vyanakti sṛjati | nanu jaḍaḥ kathaṁ sṛjati ? tatrāha—sva-dehinaṁ jīvātmānam āliṅgya | āliṅgane kāraṇam āha—māyayā racitaḥ antarātmā jīvopādhiḥ | upādhitām āha saṁsṛti-cakre kūṭayati chalayatīti tathā, yathā grāma-kūṭaka iti ||6||

—o)0(o—

**|| 5.11.7 ||**


    **tāvān ayaṁ vyavahāraḥ sadāviḥ**


    **kṣetrajña-sākṣyo bhavati sthūla-sūkṣmaḥ |**


    **tasmān mano liṅgam ado vadanti**


    **guṇāguṇatvasya parāvarasya ||**

**madhvaḥ : **kṣetravit tu hariḥ, prāṇaḥ sākṣī, tābhyām pumāṁś caret ||7||

**śrīdharaḥ : **evam ayaṁ mano-nibandhanaḥ saṁsāro jīve phalatīty āha—tāvān iti āviḥ prakāśamānaḥ | tadā kṣetra-jñasya sākṣyo bhavati | sthūla-sūkṣmo jāgrat-svapna-svarūpaḥ manasaḥ saṁsāra-hetutvam upasaṁharan mokṣasyāpi tad eva kāraṇam ity āha—tasmād iti | ado manaḥ | liṅgaṁ kāraṇam | guṇatvaṁ guṇābhimānitvam, aguṇatvaṁ tad-rāhityaṁ, tad eva param avaraṁ ca yasya ||7||

**krama-sandarbhaḥ : _na vyākhyātam._**

**viśvanāthaḥ : **evam ayaṁ mano-nibandhanaḥ saṁsāra eva vyavahāra-pada-vācya ity āha—tāvān iti | āviḥ prakāśamānaḥ | sadā kṣetrajñasya sākṣyo dṛśyaḥ | sthūlo jāgaraḥ sūkṣmaḥ svapnaś ca tattva-pada-vācyam ātma-mukham api mano-nibandhanam evety āha—tasmād ado mana eva liṅgaṁ kāraṇam | kasya guṇasya saṁsārasya aguṇatvasya mokṣasya ca, tau ca saṁsāra-mokṣau kasya syātām ity ata āha—parāvarasya utkṛṣṭa-nikṛṣṭa-jana-saṅghasya | pāṭha-kramo nātra vivakṣitaḥ | nikṛṣṭasya saṁsāro bhavati utkṛṣṭasya tu mokṣa ity arthaḥ ||7||

—o)0(o—

**|| 5.11.8 ||**


    **guṇānuraktaṁ vyasanāya jantoḥ**


    **kṣemāya nairguṇyam atho manaḥ syāt |**


    **yathā pradīpo ghṛta-vartim aśnan**


    **śikhāḥ sa-dhūmā bhajati hy anyadā svam |**


    **padaṁ tathā guṇa-karmānubaddhaṁ**


    **vṛttīr manaḥ śrayate’nyatra tattvam ||**

**śrīdharaḥ : **katham ekam eva vilakṣaṇayoḥ kāraṇam avasthā-bhedāt ? ity āha—guneti | nairguṇyaṁ nirguṇam | atho iti kārtsnyena dṛṣṭāntena sphuṭayati—yatheti | anyadā tu ghṛta-kṣaye | svaṁ padaṁ śukla-bhāsvara-rūpaṁ mahā-bhūtātmatvaṁ vā | anyatrānyadā ||8||

**krama-sandarbhaḥ : _na vyākhyātam._**

**viśvanāthaḥ : **katham ekam eva vilakṣaṇayoḥ kāraṇam avasthā-bhedāt ? ity āha—guneti sārdhena | nairguṇyaṁ nirguṇam | anyadā ghṛta-kṣaye iti nirvāṇo bhūtvā svaṁ padaṁ mahā-bhūtātmatvaṁ bhajati | anyatra anyadā | 

yad vā, ghṛta-vartim aśnann evāgniḥ sa-dhūmāḥ śikhā bhajati, anyadā kāñcana-piṇḍam aśnaṁs tu sva-padaṁ nirdhūma-tejaḥ-svarūpaṁ, tathaiva mano’pi tattvaṁ bhagavan-mādhuryāsvādam ||8||

—o)0(o—

**|| 5.11.9 ||**


    **ekādaśāsan manaso hi vṛttaya**


    **ākūtayaḥ pañca dhiyo’bhimānaḥ ||**


    **mātrāṇi karmāṇi puraṁ ca tāsāṁ**


    **vadanti haikādaśa vīra bhūmīḥ |**

**madhvaḥ : **ekādaśendriya-dvārā syur ekādaśa-vṛttayaḥ |


    śabdādyās tad-abhimānās tad-icchā saiva pañcaśaḥ ||


    sparśānta-bhāvataḥ karma svānāṁ naiva pṛthag gatiḥ |


    ekādaśaiva ceṣṭā syur indriyāṇāṁ pṛthak pṛthak ||


    golokās tad-adhiṣṭhānaṁ caikādaśa nigadyate ||9||

**śrīdharaḥ : **vṛttīr darśayati | ekādaśa-vṛttaya āsan | ākūtayaḥ kriyā-kārāḥ pañca | dhiyaś ca jñānākārāḥ pañca, abhimānaś ceti | he vīra ! bhūmīr viṣayān ||9||

**krama-sandarbhaḥ : _na vyākhyātam._**

**viśvanāthaḥ : **vṛttīr darśayati | ekādaśa-vṛttaya indriya-rūpāḥ, tatra pañca ākūtayaḥ karmākārāḥ pañca dhiyo jñānākārāḥ | eko’bhimāno’haṅkāra ity evam ekādaśa | tāsāṁ vṛttīnāṁ bhūmī-viṣayān apy ekādaśaiva ceti | he vīra ! bhūmīr viṣayān apy ekādaśaiva vadanti; vīra, he jñāna-vīra, rājan, mātrāṇi gandhādayaḥ pañca-jñānendriyāṇām | visargādi karmāṇi pañca-karmendriyāṇām | puraṁ deha-gehādy-ekam abhimānasyety ekādaśa  ||9||

—o)0(o—

**|| 5.11.10 ||**


    **gandhākṛti-sparśa-rasa-śravāṁsi**


    **visarga-raty-arty-abhijalpa-śilpāḥ |**


    **ekādaśaṁ svīkaraṇaṁ mameti**


    **śayyām ahaṁ dvādaśam eka āhuḥ ||**

**madhvaḥ : **eṣa saṁsṛti-sambhāro dvādaśaivāthavā bhavet |


    daśakaṁ viṣayāṇāṁ ca mamāham iti ca dvayam |


    dvayam eva mamāhaṁ vā saṁsṛtis tv aham eva vā ||10||

**śrīdharaḥ : **viṣayān evāha | gandhādayaḥ pañca jñānendriya-dvārā dhī-vṛttīnāṁ vṣayāḥ | ākṛtiḥ rūpam | śravaḥ śabdaḥ | visargādayaḥ pañca karmendriya-dvārā karmākāra-vṛttīnāṁ viṣayāḥ | ratiḥ sambhogaḥ | artir gatiḥ | purasyābhimāna-viṣayatva-prakāram āha | ekādaśaṁ puram | svīkriyata iti svīkaraṇam | 

ayam arthaḥ—śarīram abhimānasya na jñeyatayā gandhādivad viṣayaḥ | nāpi kāryatayā visargādi-vat | kintu mameti bhogāyatanatvena svī-kāryatayā viṣaya iti | eke tu vivekinām eva purāṁ mamatvābhimāna-viṣayo natu mūḍānāṁ, ato mūḍha-dṛṣṭyā aham ahaṅkāraṁ dvādaśaṁ vṛtty-antaram āhuḥ | tasya ca puram eva śayyā-saṁjñaṁ dvādaśaṁ viṣayam āhuḥ | tatra hi jīvo’haṅkāreṇa saha śete | yataḥ puri śayanāt puruṣa ity ucyate ||10||

**krama-sandarbhaḥ : **mātrāṇi vivṛṇoti gandhākṛtīti | karmāṇi vivṛṇoti visargeti ||10||

**viśvanāthaḥ : **mātrādīni vivṛṇoti | gandheti pañca nāsikādīnāṁ jñānendriyāṇāṁ viṣayāḥ ākṛtiḥ rūpaṁ, visargādayaḥ pañca pāyv-ādīnāṁ karmendriyāṇām evaṁ daśa | artir gamanam | svīkriyate iti svīkaraṇam | ekādaśaṁ puram abhimānasya viṣayam āhuḥ | eke ācāryāḥ abhimānasya dvaividhyāt mameti mama-kārasya śayyāṁ viṣayaṁ gehādikam ekādaśaṁ, aham iti ahaṅkārasya śayyāṁ dehaṁ dvādaśam āhuḥ ||10||

—o)0(o—

**|| 5.11.11 ||**


    **dravya-svabhāvāśaya-karma-kālair**


    **ekādaśāmī manaso vikārāḥ |**


    **sahasraśaḥ śataśaḥ koṭiśaś ca**


    **kṣetrajñato na mitho na svataḥ syuḥ ||**

**madhvaḥ : **dravyaṁ dehādi | svabhāvo yogyatā | jīvasya kṣetrajñataḥ syuḥ, mithaḥ svataś ca na syuḥ ||11||

**śrīdharaḥ : **tāsāṁ vṛttīnām avāntara-bhedair ānantyam āha | dravyāṇi viṣayāḥ, svabhāvaḥ pariṇama-hetuḥ, āśayaḥ saṁskāraḥ, karma adṛṣṭam, kālaḥ kṣobhakaḥ, tair nimitta-bhūtaiḥ prathamaṁ śataśas tataḥ sahasra-śastataḥ koṭiśaḥ syuḥ, na tu mithaḥ syuḥ, na ca svataḥ, kintu kṣetrajñataḥ parameśvarāt | tasya cānanta-śaktitvād anantāḥ syur ity arthaḥ | 

yad vā, tāsāṁ mithyātvam anenocyate | koṭiśo bhavanti, atas tāḥ kṣetra-jñata eva syuḥ, tat sat tayaiva sattāṁ labheran, na tu mitho na ca svata iti | 

yad vā, kṣetrajño jīvas tasmān na syuḥ, tasyāvikāritvāt | na mithaḥ, itaretarāśrayatvāpatteḥ | na svataḥ, ātmāśrayatvāpatteḥ | ato mithyā-bhūtā eva ||11||

**krama-sandarbhaḥ : _na vyākhyātam._**

**viśvanāthaḥ : **tāsāṁ vṛttīnām avāntara-bhedair ānantyam āha—dravyādibhir bhedair amī vikārāḥ vṛtti-rūpāḥ prathamaṁ śataśaḥ, tataḥ sahasraśaḥ lakṣaśaḥ koṭiśaś ca syuḥ | dravyāṇāṁ candana-kastūrī-kuṅkumādīnāṁ svarṇa-rajata-pravālādīnāṁ cānantyāt ko’pi gandha-rūpādiḥ kasmaicit rocata iti svabhāvānantyāt, āśayo’ntaḥkaraṇaṁ tasya śiṣṭatā-duṣṭatābhyām karma adṛṣṭaṁ tad-vaśād api kālo bālya-yauvanādis tad-vaśād api pratyeka-manastā eva gandhādayaḥ syur ity arthaḥ | na tu mithaḥ syur nāpi svataḥ syuḥ, kintu kṣetrajñataḥ parameśvarāt tasya cānanta-śaktitvād anantāḥ syur ity arthaḥ ||11||

—o)0(o—

**|| 5.11.12 ||**


    **kṣetrajña etā manaso vibhūtīr**


    **jīvasya māyā-racitasya nityāḥ |**


    **āvirhitāḥ kvāpi tirohitāś ca**


    **śuddho vicaṣṭe hy aviśuddha-kartuḥ ||**

_śuddhaḥ kṣetrajñaḥ māyā-racitasya aviśuddha-kartuḥ jīvasya [jīvopādheḥ] manasaḥ etāḥ nityāḥ kvāpi āvirhitāḥ kvāpi tirohitāś ca vibhūtīḥ vicaṣṭe [paśyati] ||_

**śrīdharaḥ : **tad evaṁ śloka-trayeṇa guṇa-karmānubaddhaṁ mano-vṛttīḥ śrayata iti yad uktaṁ, tat prapañcitam | anyadā tattvaṁ śrayata iti yad uktaṁ, tad eva tattvam āha—kṣetra-jña iti | **jīvasya** jīvopādher **aviśuddha-kartur manasonityāḥ** pravāha-rūpeṇāvicchinnā jāgrat-svapnayor **āvirbhūtāḥ** paśyati, kvāpi suṣuptau **tiro-bhūtāḥ** paśyati | avasthā-traya-sākṣī kṣetra-jña ātmā tattvam ity arthaḥ ||12||

**krama-sandarbhaḥ : **atha paramātmā vivriyate | yadyapi paramātmatvaṁ vaikuṇṭhe’pi prabhor asti, tad api ca bhagavattāṅgaṁ tat syād itītthaṁ jagad-gataṁ vācyam | tatra taṁ jagad-gata-jīva-nirūpaṇa-pūrvakaṁ nirūpayati—kṣetrajña iti dvābhyām | 

yaḥ **śuddho**’pi māyātaḥ paro’pi **māyā-racitasya** vakṣyamāṇasya sarva-kṣetrajñasya[^19] māyayā[^20] kalpitasya **manaso**’ntaḥ-karaṇasya **etāḥ** prasiddhā **vibhūtīr** vṛttīr **vicaṣṭe** viśeṣeṇa paśyati, paśyaṁs tatrāviṣṭo bhavati, sa khalv asau jīva-nāmā sva-śarīra-dvaya-lakṣaṇa-kṣetrasya jñātṛtvāt **kṣetrajña** ucyata ity arthaḥ |

tad uktam—


    yayā saṁmohito jīvo ātmānaṁ triguṇātmakaṁ 


    paro’pi manute’narthaṁ tat-kṛtaṁ cābhipadyate || [bhā.pu. 1.7.5] iti |

tasya manasaḥ kīdṛśatayā māyā-racitasya ? tatrāha—**jīvasya** jīvopādhitayā jīva-tādātmyena racitasya, tataś ca tattayopacaryamāṇasyety arthaḥ | tataś ca kīdṛśasya ? **aviśuddhaṁ** bhagavad-bahirmukhaṁ karma karotīti tādṛśasya | kīdṛśīr vibhūtīḥ ? **nityā** anādita evānugatāḥ | tatra ca kadā kīdṛśīḥ ? ity apekṣāyām āha—jāgrat-svapnayor **āvirbhūtāḥ** suṣuptau **tirohitāś** ceti ||12|| [paramātma-sandarbha 1]

**viśvanāthaḥ : **kṣetrajño hi dvividhaḥ—paramātma jīvātmā ca | tayoḥ prathamaḥ pūrva-śloke uddiṣṭaḥ, uttara-śloke vakṣyate ca | dvitīyaś ca dvividhaḥ—baddho muktaś ca | tatra manasa āliṅgitaḥ tad-abhimānī baddhaḥ | tena anāliṅgito nirabhimānī muktaḥ | tayoḥ pūrvo jñāyata eva, uttaraḥ kīdṛśaḥ syāt ? ity apekṣāyām āha—**kṣetrajña etā manaso vibhūtīr vicaṣṭe** paśyati jānāti kevalaṁ, na tu tad-abhimānī san bhuṅkte | ata eva **śuddhaḥ** saṁsārān muktaḥ, anyas tv aśuddhaḥ saṁsārīty arthaḥ | manasaḥ kīdṛśasya ? **jīvasya** jīvopādheḥ yato **māyayā racitasya**, ata evāviśuddhaṁ bhagavad-bahirmukhaṁ karma karotīti | tasya vibhūtīḥ kīdṛśīḥ ? **nityāḥ**, anādita evānugatāḥ | kathaṁ tarhi sadā na dṛśyante ? ity ata āha—**āvirhitāḥ** kvāpi jāgrat-svapnayoḥ, **tirohitāḥ** kvāpi suṣupti-pralayayoḥ ||12||

—o)0(o—

**|| 5.11.13 ||**


    **kṣetrajña ātmā puruṣaḥ purāṇaḥ**


    **sākṣāt svayaṁ-jyotir ajaḥ pareśaḥ |**


    **nārāyaṇo bhagavān vāsudevaḥ**


    **sva-māyayātmany avadhīyamānaḥ ||**

**madhvaḥ : **sva-māyayā ātmani avadhīyamānaḥ svecchayā |


    svasmin tirohitatvenāvasthitatve sthitaḥ ||


    svātmādhāraḥ svecchayaiva jīva-dṛṣṭes tirohitaḥ |


    kṣetrajñety ucyate viṣṇu-jīvasthaḥ puruṣottamaḥ ||13||

**śrīdharaḥ : **kṣetrajño dvividhaḥ—tvaṁ-padārtho jīvaḥ, tat-padārtha iśvaraś ca | tatrādyo nirūpitaḥ | idānīṁ tat-prāpyam īśvaraṁ nirūpayati | **kṣetrajña ātmā** vyāpī | **purāṇo** jagat-kāraṇa-bhūtaḥ | **puruṣaḥ** pūrṇaḥ | **sākṣād** aparokṣaḥ | sa ca **svayaṁ-jyotiḥ,** na tu jñānasya viṣayatvenāśrayatvena vā parokṣaḥ | **ajo** janmādi-śūnyaḥ | **pareṣāṁ** brahmādīnām ap**īśaḥ** | nāraṁ jīva-samūhaḥ so’yanaṁ yasya niyantuḥ | **bhagavān** aiśvaryādi-ṣaḍ-guṇavān | **vāsudevaḥ** sarva-bhūtānām āśrayaḥ **svā**dhīnayā **māyayātmani **jīve’**vadhīyamāno**’vasthāpyamānaḥ | karma-kartari-prayogaḥ, tan-niyantṛtvena vartamāna ity arthaḥ ||13||

**krama-sandarbhaḥ : **yas tu **purāṇo** jagat-kāraṇa-bhūtaḥ **puruṣaḥ,**ādyo’vatāraḥ puruṣaḥ parasya [bhā.pu. 2.6.41] ity-ādi dvitīya-skandhādau prasiddhaḥ; **sākṣād** eva **svayaṁ-jyotiḥ** sva-prakāśo, na tu jīvavad anyāpekṣayā; **ajo** janmādi-śūnyaḥ; **pareṣāṁ** brahmādīnām ap**īśaḥ**; **nāraṁ** jīva-samūhaḥ sva-niyamyatvena **āyanaṁ** yasya saḥ; **bhagavān** aiśvaryādy-aṁśavān, bhagavad-aṁśatvāt; **vāsudevaḥ** sarva-bhūtānām āśrayaḥ; **sva-māyayā** sva-svarūpa-śaktyā **ātmani** sva-svarūpe **avadhīyamānaḥ** avasthāpyamānaḥ | karma-kartṛ-prayogaḥ | māyāyāṁ māyike’py antaryāmitayā praviṣṭo’pi svarūpa-śaktyā svarūpa-stha eva, na tu tat-saṁsakta ity arthaḥ, vāsudevatvena sarva-kṣetra-jñātṛtvāt, so’paro māyā-mohitāt jīvād anyo māyā-rahitaḥ śuddhaḥ **kṣetrajñaḥ, ātmā** paramātmeti |

tad evam api mukhyaṁ kṣetrajñatvaṁ paramātmany eva | tad uktam—


    sarvaṁ pumān veda guṇāṁś ca taj-jño


    na veda sarvajñam anantam īḍe [bhā.pu. 6.4.25] iti | 

śrī-gītopaniṣatsu—


    idaṁ śarīraṁ kaunteya kṣetram ity abhidhīyate |


    etad yo vetti taṁ prāhuḥ kṣetrajña iti tad-vidaḥ ||


    kṣetrajñaṁ cāpi māṁ viddhi sarva-kṣetreṣu bhārata |


    kṣetra-kṣetrajñayor jñānaṁ yat taj jñānaṁ mataṁ mama || [gītā 13.1-2]

atra khalu _kṣetrajñaṁ cāpi māṁ viddhi _itisarveṣv api kṣetreṣu māṁ ca kṣetrajñaṁ viddhi, na tu jīvam iva sva-sva-kṣetra eva ity evārthaṁ vahati | na ca jīveśayoḥ sāmānādhikaraṇyena nirviśeṣa-cid-vastv eva jñeyatayā nirdiśati, _sarva-kṣetreṣu_ ity asya vaiyarthyāpatteḥ, jñeyaṁ yat tat pravakṣyāmi [gītā 13.12] ity-ādinā, sarvataḥ pāṇi-pādaṁ tad sarvato’kṣi-śiro-mukham [gītā 13.13] ity-ādinā saviśeṣatvasyaiva nirdekṣyamāṇatvāt,[^21], amānitvam [gītā 13.7-11] ity-ādinā jñānasya ca tathopadekṣyamāṇatvāt | 

kiṁ ca, "kṣetrajñaṁ cāpi" ity atra tat tvam asi [chā.u. 6.8.7] itivat sāmānādhikaraṇyena tan-nirviśeṣa-jñāne vivakṣite, "kṣetrajñeśvarayor jñānam" ity evānūdyeta, na tu "kṣetra-kṣetrajñayor jñānam" iti | kintu kṣetra-kṣetrajñayor ity asyāyam arthaḥ—dvividhayor api kṣetra-kṣetrajñayor jñānaṁ, tan mamaiva jñānaṁ matam, anyārthas tu parāmarśaḥ [ve.sū. 1.3.20] iti nyāyena maj-jñānaika-tātparyakam ity arthaḥ, jñeyasyaikatvenaiva nirdiṣṭatvāt, yogyatvāc ca |

na ca nirīśvara-sāṅkhyavat kṣetra-kṣetrajña-mātra-vibhāgād atra jñānaṁ mataṁ, mām ity aneneśvarasyāpekṣitatvāt |

na ca vivarta-vādavad īśvarasyāpi bhrama-mātra-pratīta-puruṣatvam, tad-vacana-lakṣaṇa-sa-veda-gītādi-śāstrāṇām aprāmāṇyāt, bauddha-vādāpatteḥ | tasyāṁ ca satyāṁ bauddhānām iva vivarta-vādināṁ tad-vyākhyānāyukteḥ | 

na ca tasya satya-puruṣatve’pi nirviśeṣa-jñānam eva mokṣa-sādhanam iti tadīya-śāstrāntarataḥ samāhāryam, evaṁ satata-yuktā ye [gītā 12.1] ity-ādi pūrvādhyāye nirviśeṣa-jñānasya heyatvena vivakṣitatvāt | tatraiva ca, ye tu sarvāṇi karmāṇi [gītā 12.6] ity-ādinānanya-bhaktān uddiśya, teṣām ahaṁ samuddhartā mṛtyu-saṁsāra-sāgarāt [gītā 12.7] ity anena taj-jñānāpekṣāpi nādṛteti | tad uktam ekādaśe svayaṁ bhagavatā—yat karmabhir yat tapasā [bhā.pu. 11.20.32] ity-ādi | mokṣa-dharme ca—


    yā vai sādhana-sampattiḥ puruṣārtha-catuṣṭaye |


    tayā vinā tad āpnoti naro nārāyaṇāśrayaḥ || iti |

atra tu pūrvādhyāya-viślāghitaṁ tad evāvṛthākartuṁ saviśeṣatayā nirdiśya 


    iti kṣetraṁ tathā jñānaṁ jñeyaṁ coktaṁ samāsataḥ |


    mad-bhakta etad vijñāya mad-bhāvāyopapadyate || [gītā 13.18]

ity antena bhakti-saṁvalitatayā sukarārtha-prāyaṁ kṛtam | ataevātra vyaṣṭi-kṣetrajña eva bhaktatvena nirdiṣṭaḥ samaṣṭi-kṣetrajñas tu jñeyatveneti kṣetra-jñānābhyāṁ saha jñeyasya pāṭhād anusmārya tad-anantaraṁ ca tasya tasya ca jīvatvam īśvaratvaṁ ca kṣaraṁ neti darśitam | yataḥ—


    puruṣaḥ prakṛti-stho hi bhuṅkte prakṛti-jān guṇān |


    kāraṇaṁ guṇa-saṅgo’sya sad-asad-yoni-janmasu || [gītā 13.21]

iti jīvasya prakṛtisthatvaṁ nirdiśya, svatas tasyāprākṛtatva-darśanayā sphuṭam evākṣaratvaṁ jñāpitam |


    upadraṣṭānumantā ca bhartā bhoktā maheśvaraḥ |


    paramātmeti cāpy ukto dehe’smin puruṣaḥ paraḥ || [gītā 13.22]

iti jīvāt paratvena nirdiṣṭasya paramātmākhya-puruṣasya tu kaimutyenaiva tad darśitam | 


    dvāv imau puruṣau loke kṣaraś cākṣara eva ca


    kṣaraḥ sarvāṇi bhūtāni kūṭastho’kṣara ucyate || 


    uttamaḥ puruṣas tv anyaḥ paramātmety udāhṛtaḥ


    yo loka-trayam āviśya bibharty avyaya īśvaraḥ || [gītā 15.16-17]

ity atra jīvasyāpy akṣaratvaṁ kaṇṭhoktam eva | 

tatra _upadraṣṭā _parama-sākṣī, _anumantā_ tat-tat-karmānurūpaḥ pravartakaḥ, _bhartā_ poṣakaḥ, _bhoktā_ pālayitā, _maheśvaraḥ_ sarvādhikartā, _paramātmā_ sarvāntaryāmīti vyākhyeyam | uttara-padyayos tu _kūṭastha_eka-rūpatayā tu yaḥ kāla-vyāpī sa kūṭastha ity amara-koṣād avagatārthaḥ | asau śuddha-jīva eva—uttamaḥ puruṣas tv anya ity uttarāt | 

tad evam atrāpi kṣetra-kṣetrajña-sarva-kṣetrajñā uktāḥ | atra cottarayor anya ity anena bhinnayor eva sator akṣarayorna tat-tad-rūpatā-parityāgaḥ sambhaved iti na kadācid api nirviśeṣa-rūpenāvasthitir iti darśitam | tasmān _mad-bhāvāyopapadyate_ iti yad uktaṁ tad api tat-sārṣṭi-prāpti-tātparyakam| tad evaṁ dvayor akṣaratvena sāmye’pi jīvasya hīna-śaktitvāt prakṛty-āviṣṭasya tan-nivṛtty-artham īśvara eva bhajanīyatvena jñeya iti bhāvaḥ |

tasmād idaṁ śarīram  [gītā 13.1]ity-ādikaṁ punar itthaṁ vivecanīyam | _idaṁ_ sva-svāparokṣam ity arthaḥ | śarīra-kṣetrayor ekaikatvena grahaṇam atra vyakti-paryavasānena jāti-puraskāreṇaiveti gamyate, _sarva-kṣetreṣu_ iti bahu-vacanenānuvādāt | _etad yo vetti_ ity atra deho’savo’kṣā-manava ity-ādau, sarvaṁ pumān veda-guṇāṁś ca taj-jñaḥ [bhā.pu. 6.4.25] ity-ukta-diśā **kṣetrajña etā manaso vibhūtīḥ** [bhā.pu. 5.11.12] ity-ukta-diśā ca jānātīty arthaḥ | _kṣetrajñaṁ cāpi māṁ viddhi _ity atra māṁ svayaṁ bhagavantam eva sarveṣv api samaṣṭi-vyaṣṭi-rūpeṣu kṣetreṣu, na tu pūrva-kṣetrajñavat nija-nija-kṣetra eva, "kṣetrajñaṁ ca viddhi" iti | tad uktam—viṣṭabhyāham idaṁ kṛtsnam ekāṁśena sthito jagat [gītā 10.42] iti | 

yatra gaty-antaraṁ nāsti, tatraiva lakṣaṇā-maya-kaṣṭam āśrīyeta | tathāpi tena sāmānādhikaraṇyaṁ yadi vivakṣitaṁ syāt, tarhi _kṣetrajñaṁ cāpi māṁ viddhi_

ity etāvad eva, "taṁ ca māṁ viddhi" ity etāvad eva vā procyeta, na tu _sarva-kṣetreṣu bhārata_ ity adhikam api | kintu **kṣetrajña etā manaso vbhūtīr** ity-ādivat kṣetrajña-dvayam api vaktavyam eva syāt |

tathā ca brahma-sūtraṁ, guhāṁ praviṣṭāv ātmānau hi tad-darśanāt [ve.sū. 1.2.11] iti tad dvaividhyam eva copasaṁhṛtam | puruṣaḥ prakṛtistho hi [gītā13.21]ity-ādinā | tasmād upakramārthasya upasaṁhārādhīnatvād eṣa evārthaḥ samañjasaḥ | yathoktaṁ brahma-sūtra-kṛdbhiḥ—asad vyapadeśān neti cen na dharmāntareṇa vākya-śeṣād [ve.sū. 2.1.17] iti | 

atha _kṣetra-kṣetrajñayor jñānam_ ity atra yat kṣetre jñānendriya-gataṁ cetanā-gataṁ[^22] ca jñānaṁ darśayiṣyate, yac ca pūrva-kṣetrajñe nija-nija-kṣetra-jñānaṁ darśitaṁ, tat tan maj-jñānāṁśasya kṣetreṣu cchāyā-rūpatvāt kṣetrajñeṣu yat kiñcid aṁśāṁśatayā praveśān mamaiva jñānaṁ matam iti | tasmāt sādhūktaṁ mukhyaṁ kṣetrajñatvaṁ paramātmany eveti ||13|| [paramātma-sandarbha 1]

**viśvanāthaḥ : **baddha-jīvasya vyavahāra eva sadaivāvadhāna-viṣayo yathā, tathā mukta-jīvasyāvadhāna-viṣayaḥ kaḥ ? ity apekṣāyām āha—kṣetrajñaḥ kṣetrasya kārtsnyena jñātā paramātma ity arthaḥ | ātmā vyāpakaḥ purāṇo jagat-kāraṇa-bhūtaḥ puruṣaḥ puruṣākāraḥ svayaṁ-jyotiḥ sva-prakāśaḥ, ajo māyika-janmādi-śūnyaḥ pareṣāṁ brahmādīnām apīśaḥ nārāyaṇaḥ kāraṇārṇavaśāyī bhagavān ṣaḍ-aiśvarya-pūrṇo vaikuṇṭhanāthaḥ vāsudevo vasudeva-nandanaḥ śrī-mathurādy-adhipatiḥ | suṣṭhu amāyayā hetunā ātmani avadhīyamānaḥ yukta-jīvena ātmani manasi avadhāna-viṣayīkriyamāṇaḥ | yad vā, sva-māyayā svarūpa-śaktyā kṛpayā vā sahitaḥ ||13|| 

—o)0(o—

**|| 5.11.14 ||**


    **yathānilaḥ sthāvara-jaṅgamānām**


    **ātma-svarūpeṇa niviṣṭa īśet |**


    **evaṁ paro bhagavān vāsudevaḥ**


    **kṣetrajña ātmedam anupraviṣṭaḥ ||**

**śrīdharaḥ : **etat sa-dṛṣṭāntam āha—yatheti | ātma-svarūpeṇa prāṇa-rūpeṇa, īśen niyamayati—idaṁ viśvam ||14||

**krama-sandarbhaḥ : **yatheti | śrutiś ca—


    vāyur yathaiko bhuvanaṁ praviṣṭo 


    rūpaṁ rūpaṁ pratirūpo babhūva |


    ekas tathā sarva-bhūtāntarātmā 


    rūpaṁ rūpaṁ pratirūpo bahiś ca || iti kāṭhake [2.2.10] ||14|| [paramātma-sandarbha 5]

**viśvanāthaḥ : **sa ca bhagavān mukta-jīvena sulabha eveti sa-dṛṣṭāntam āha—yatheti | ātma-svarūpeṇa prāṇa-rūpeṇa īśet īśīta idaṁ viśvam ||14||

—o)0(o—

**|| 5.11.15 ||**


    **na yāvad etāṁ tanu-bhṛn narendra**


    **vidhūya māyāṁ vayunodayena |**


    **vimukta-saṅgo jita-ṣaṭ-sapatno**


    **vedātma-tattvaṁ bhramatīha tāvat ||**

**madhvaḥ : **abhimānād eva saṁsāro’nyathā neti parihāraḥ ||15||

**śrīdharaḥ : **tad evam ātmanaḥ śuddhatvaṁ saṁsārasya ca mithyātvaṁ pradarśyedānīṁ tan nivṛttim āha | tanu-bhṛd dehī vayunodayena jñānotpattyā yāvan māyāṁ vidhūyātma-tattvaṁ na veda tāvad iha bhramati ||15||

**krama-sandarbhaḥ : _na vyākhyātam._**

**viśvanāthaḥ : **evam avidyottīrṇānāṁ bhagavad-avadhāna-lakṣaṇaṁ jñānaṁ śāśvatikam evety uktam | avidyā-patitānāṁ jīvānām apy avidyottāraṇe etad eva sādhanam ity āha—neti | vayunodayena ukta-lakṣaṇa-jñānotpattyā vimukta-saṅgaḥ san yāvan-māyāṁ vidhūyātma-tattvaṁ na veda tāvad iha bhramati ||15||

—o)0(o—

**|| 5.11.16 ||**


    **na yāvad etan mana ātma-liṅgaṁ**


    **saṁsāra-tāpāvapanaṁ janasya |**


    **yac choka-mohāmaya-rāga-lobha-**


    **vairānubandhaṁ mamatāṁ vidhatte ||**

**śrīdharaḥ : **yāvac ca viṣayānuraktaṁ mana evānartha-hetur iti | na veda tāvan nirvedābhāvāt paribhramaty evety āha—neti | ātmano liṅgam upādhi-bhūtaṁ manaḥ saṁsāra-tāpānām āvapanaṁ kṣetraṁ yāvan na veda, tāvad bhramatīty anuṣaṅgaḥ | tāpāvapanatve hetuḥ—yan-manaḥ śokādy-anubandhaṁ mamatāṁ ca vidhatte ||16||

**krama-sandarbhaḥ : _na vyākhyātam._**

**viśvanāthaḥ : **māyā-vidhūnanaṁ ca samyaktayā kathaṁ jñātavyam iti cet yāvad viṣayānuraktaṁ manas tāvan māyā-vidhūnanam ātma-tattva-jñānaṁ ca na syād ity āha—neti | ātmano liṅgam upādhi-bhūtaṁ manaḥ yāvan mamatāṁ vidhatte, tāvad ātma-tattvaṁ na vedety anuṣaṅgaḥ | kīdṛśam ? saṁsāra-tāpānām ābadhnātīti tat tad evaṁ manaḥ śrayate | anyatra tattvaṁ yad uktaṁṁ, tat kṣetrajña etā ity-ādi-śloka-pañcakena prapañcitam ||16||

—o)0(o—

**|| 5.11.17 ||**


    **bhrātṛvyam enaṁ tad adabhra-vīryam**


    **upekṣayādhyedhitam apramattaḥ |**


    **guror hareś caraṇopāsanāstro**


    **jahi vyalīkaṁ svayam ātma-moṣam ||**

**śrīdharaḥ : **tat tasmāt | bhrātṛvyaṁ śatrum adhyedhitaṁ saṁpravṛddhaṁ svayaṁ vyalīkaṁ mithyā-bhūtaṁ, tathāpy ātmānaṁ muṣṇātīti tathā tam | gurur eva hariḥ, tasya caraṇopāsanam evāstraṁ yasya tathā-bhūtaḥ san jahi ghāṭaya ||17||

**krama-sandarbhaḥ : _na vyākhyātam._**

**viśvanāthaḥ : **tasmān mana eva nigṛhītavyam ity āha—bhrātṛvyaṁ śatrum | upekṣayaiva jahi nigṛhāṇa, tad-upekṣaṇam eva tadvadha iti bhāvaḥ | na tu tad-iṣṭa-viṣaya-bhoga-pradāna-lakṣaṇayā apekṣayā anugṛhānety arthaḥ | sarvathaiva tad-vadhas tv anabhipreta eva | tasmān mano-liṅgam ado vadanti guṇāguṇatvasya parāvarasya iti śrūyate | anyatra tattvam ity pūrvokteḥ | dṛṣṭānte ca bhrātuṣputrasyāvadhyatvāt | manaḥ kīdṛśm adhikam edhitaṁ sva-vṛttīḥ saṁśritya saṁvṛddham |

nanu balavantam imaṁ durbalo’haṁ kathaṁ nigṛhṇāmīty ata āha—guroḥ sakāśāt prāptasya mantra-rūpasya hareś caraṇayor upāsanā śravaṇādi-nava-vidha-bhaktir evāstraṁ yasya saḥ | yad vā, gurur eva haris tasya caraṇopāsanam evāstram | vyalīkam apriyaṁ, yataḥ sva-vṛtti-sandarśanayā saṁmohya ātmānaṁ paramātma-rūpaṁ sarvasvam eva muṣṇātīti taṁ mahā-cauram ity arthaḥ | 


    bhakty-astreṇa tyājayitvā viṣayān sva-mano yatiḥ |


    dhvastāvidyo’vadhatte yaḥ kṛṣṇaṁ muktaḥ sa ucyate ||


    bhakty-abhāvān mano-vṛttīr āśrayad vāsanā-mayam |


    avidyāṁ yasya puṣṇāti sa pumān baddha ucyate ||17||

—o)0(o—

iti sārārtha-darśinyāṁ harṣiṇyāṁ bhakta-cetasām |

ekādaśaḥ pañcamasya saṅgataḥ saṅgataḥ satām ||*||

—o)0(o—


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ pañcama-skandhe 


    brāhmaṇa-rahūgaṇa-saṁvāde ekādaśo’dhyāyaḥ |

|| 5.11 ||

(5.12)


### atha dvādaśo’dhyāyaḥ


## brāhmaṇa-rahūgaṇa-saṁvāde

**|| 5.12.1 ||**

**rahūgaṇa uvāca—**


    **namo namaḥ kāraṇa-vigrahāya**


    **svarūpa-tucchīkṛta-vigrahāya |**


    **namo’vadhūta dvija-bandhu-liṅga-**


    **nigūḍha-nityānubhavāya tubhyam ||**

**śrīdharaḥ : **

dvādaśe punar āpṛṣṭaḥ sandehena mahī-bhṛtā |

sa yogī sarva-sandehān apānudad itīryate ||

**kāraṇam** īśvaras tasyaiva loka-saṁrakṣaṇārtho **vigraho** deho yasya | **svarūpeṇa** paramānanda-prakāśena **tucchī-kṛto vigraho** yena | he **avadhūta** yogeśvara ! **dvija-bandhor liṅgena** veṣeṇa **nigūḍho nityānubhavo** yena tasmai **namaḥ** ||1||

**krama-sandarbhaḥ : svarūpeṇa** tad-anubhavena **tucchī-kṛto** daṇḍa-rūpo **vigraho** yena ||1||

**viśvanāthaḥ : **

mithyātve’py asya viśvasya satyāḥ kṛṣṇasya ṣaḍ-guṇāḥ |

dvādaśe kathitāḥ dhāma bhakty-ādyā api te tataḥ ||

**kāraṇam** īśvaras tasyaiva loka-rakṣaṇārtho **nityo** **vigraho** deho yasya tasmai | svarūpeṇa svānandānubhavena tucchīkṛta-vigrahāḥ śāstra-kṛtāṁ vivādā yena tasmai | he avadhūta ! ||1||

—o)0(o—

**|| 5.12.2 ||**


    **jvarāmayārtasya yathāgadaṁ sat**


    **nidāgha-dagdhasya yathā himāmbhaḥ |**


    **kudeha-mānāhi-vidaṣṭa-dṛṣṭeḥ**


    **brahman vacas te’mṛtam auṣadhaṁ me ||**

**śrīdharaḥ : **viśeṣataḥ praṣṭuṁ tad vākyam abhinandati | **jvara** eva **āmayo** rogas tena **ārtasya** **yathā sat** svādu **agadam **auṣadham | yathā ca **nidāghena dagdhasya** santaptasya **himāmbhaḥ** śītalam udakaṁ gaṅgodakaṁ vā | tathā he **brahman** ! **kutsite dehe** yo **māno**’haṅkāraḥ, sa eva **ahiḥ**, tena **vi**śeṣeṇa **daṣṭā dṛṣṭir** viveka-lakṣaṇā yasya, tasya me **tava** idaṁ vaco’**mṛta**-tulyam **auṣadham** ||2||

**krama-sandarbhaḥ : **he brahman te tava vacaḥ kudehābhimānāhi-daṁśa-vyāpta-buddhi-paryantasya mamauṣadham | tatra dṛṣṭāntaḥ—jareti | kvacit tad-vyabhicāra-tarkāt punar ḍrṣṭāntaḥ—nidāgheti | tatrāpy aparitoṣāt amṛtam iti luptopameyam amṛtam ivety arthaḥ ||2||

**viśvanāthaḥ : **kutsite dehe abhimāna evāhis tena viśeṣato daṣṭā dṛṣṭir yasya tasya mama | he brahman! te vacaḥ agadam auṣadham | tatra dṛṣṭāntaḥ—jvareti | kvacit tad-vyabhicāra-tarkāt | punar dṛṣṭānta nidāgheti | tatrāpy aparitoṣāt amṛtam amṛtam ivety arthaḥ ||2||

—o)0(o—

**|| 5.12.3 ||**


    **tasmād bhavantaṁ mama saṁśayārthaṁ**


    **prakṣyāmi paścād adhunā subodham |**


    **adhyātma-yoga-grathitaṁ tavoktam**


    **ākhyāhi kautūhala-cetaso me ||**

**śrīdharaḥ : mama saṁśaya**-viṣayam **arthaṁ paścāt prakṣyāmi** | **adhunā** tāvat **tvad-uktaṁ** **vaco’dhyātma-yogena grathitaṁ** durbodhaṁ **subodhaṁ** yathā bhavaty evaṁ **vyākhyāhi** | **kautūhala-yuktaṁ ceto** yasya tasya mama ||3||

**krama-sandarbhaḥ : _na vyākhyātam._**

**viśvanāthaḥ : mama saṁśaya-**viṣayam **arthaṁ paścāt prakṣyāmi** | **adhunā** tāvat **tvad-uktaṁ vaco’dhyātma-yogena grathitaṁ** durbodhaṁ **subodhaṁ** yathā bhavaty evaṁ **vyākhyāhi** | **kautūhala-yukta-manaso** mama kṛte ||3||

—o)0(o—

**|| 5.12.4 ||**


    **yad āha yogeśvara dṛśyamānaṁ**


    **kriyā-phalaṁ sad vyavahāra-mūlam**


    **na hy añjasā tattva-vimarśanāya**


    **bhavān amuṣmin bhramate mano me ||**

**śrīdharaḥ : **tvayoditaṁ vyaktam avipralabdham [5.10.9] ity-ādinā bhāra-vahanādi-**kriyā** tat-**phalaṁ** ca śramādi-pratyakṣādibhir **dṛśyamānaṁ sad** abādhitam api **vyavahāra**-mātra-**mūlam** | yad vā, sato’bādhita-vyavahārasya mūlaṁ kāraṇam api, **na hy añjasā tattva-vimarśanāya** kṣamam iti bhavān yad āha—**amuṣminn** arthe **mama mano bhramati** ||4||

**krama-sandarbhaḥ : _na vyākhyātam._**

**viśvanāthaḥ : **he yogeśvara ! yad bhavān āha, dṛṣṭaḥ śramaḥ karmata ity-ādi-mad-uktau bhāra-vahanādi-kriyā tat-phalaṁ ca śramādi pratyakṣādibhir dṛśyamānaṁ sat vidyamānaṁ vyavahāra-mātra-mūlaṁ tattva-vimarśanāya dṛṣṭāntādināpi tattva-jñānam upakartuṁ na kṣamam iti | amuṣmin tvad-vacane bhramate spaṣṭasyābhiprāyasyāprāptyā mano bhramati ||4||

—o)0(o—

**|| 5.12.5 ||**

**brāhmaṇa uvāca—**


    **ayaṁ jano nāma calan pṛthivyāṁ**


    **yaḥ pārthivaḥ pārthiva kasya hetoḥ**


    **tasyāpi cāṅghryor adhi gulpha-jaṅghā-**


    **jānūru-madhyora-śirodharāṁsāḥ ||**

**madhvaḥ : **yasmān mūla-kāraṇa-bhūto viṣṇur eva | ato mukhyaṁ sarva-kāraṇatvaṁ tasyaiva | mūlāśraya-vivakṣā yadi na syāt, kutaḥ pṛthivyāṁ calatīt vyavahāraḥ, yato vāntarāśrayā bahavaḥ santy andhrādyāḥ ||5-6||

**śrīdharaḥ : **abādhitatvam asiddham ity āha—he pārthiva, yaḥ pārthivo vikāraḥ sa eva kasya hetoḥ kasmāc cit-kāraṇāt pṛthivyāṁ calann ayaṁ bhāra-vāhakādir jano nāma prasiddhaḥ | yas tu na calati sa pāṣāṇādir ity etāvān eva bhedaḥ | tasya ca jaḍatvān na bhāraḥ śramaś ca | kiṁ ca, bhaved evaṁ yadi śramasyāśrayo nirūpyeta, na tv etad asti | avayava-vyatirekeṇa śramāspadasyāvayavino’nirūpaṇād ity āśayenāha | tasyāpi pṛthvī-vikārasyāpi | aṅghryor adhy upary upari gulphādayaḥ | urasaḥ sa-lopa ārṣaḥ |

**krama-sandarbhaḥ : **tatra śrībhagavadākhyaṁ tattvameva sarvasādhakaṁ svātantryeṇa tu kim api rūpayituṁ na śakyamityāha | ayam iti saptabhiḥ |

**viśvanāthaḥ : **pūrvaṁ sva-matena bhaṅgyā dattam apy uttaram abuddhvaiva punaḥ pṛcchantaṁ rājānam avajānann iva bho rājaṁs tava vyavahāro'yam apramāṇe eveti matāntaram āśritya prasiddhaḥ pārthivaḥ pṛthivyā vikāraḥ kasyāpi hetoś calan bhavati, yas tu na calati, sa tu pāṣāṇādir ity etāvān eva bhedaḥ | tasyāpi pārthivasya aṅghrī pṛthivyāḥ uparisthau aṅghryor adhi upary upari gulphādayaḥ | urasaḥ sa-lopa ārṣaḥ | aṁse skandhe dārvī dāru-vikāraḥ śivikā yasyāṁ sauvīra-rājaḥ ity apadeśo nāma mātraṁ yasya saḥ | pārthivo vikāra āse yasmin bhavān rājāsmīty abhimānenaivāste, na tu vastutaḥ | atra pṛthivy-ādīnāṁ śivikāntānāṁ bhāra-vahanāt kiṁ sarveṣāṁ śramaḥ uta kasyacit kasyacit, na tāvat sarveṣāṁ pṛthivyāḥ śivikāyāś ca śramādarśanāt aṅghrādīnāṁ śrama upalabhyate iti cen na śivikāyā abhāve gulphādi-bhāra-vāhinām api teṣāṁ śramānupalabdheḥ, aṅghry-ādy-avahavinaḥ śivikāvahanāt śrama iti cet avayavebhyaḥ pṛthag avayavinaḥ śramāśrayasyānirūpaṇāt ||5||

—o)0(o—

**|| 5.12.6 ||**


    **aṁse’dhi dārvī śibikā ca yasyāṁ**


    **sauvīra-rājety apadeśa āste**


    **yasmin bhavān rūḍha-nijābhimāno**


    **rājāsmi sindhuṣv iti durmadāndhaḥ ||**

**śrīdharaḥ : **śibikāyām apy avayavī nāsti, tvayy api nāsti tad āha | sauvīra-rājety apadeśo nāma-mātraṁ yasya sa pārthivo vikāra āste | rājeti sandhir ārṣaḥ | yasmin bhavān nirūḍhātmābhimānaḥ | sindhuṣu rājāsmīti durmadenāndhaḥ san |

**krama-sandarbhaḥ : _na vyākhyātam._**

**viśvanāthaḥ : **nanv astu nāstu vā avayavī, bhāra-vāhinaḥ śrama-duḥkhānubhūyata eveti ced etad api naikāntikam, atisukumāryā api ratnālaṅkārān vahantyāḥ sva-bālakaṁ ca vahantyāḥ śrama-duḥkhānupalabdhes tasmād abhimāna-viśeṣeṇaiva duḥkhaṁ sukhaṁ ca, yathā rājāsmīti durmadena durabhimāna-mattatayā andhaḥ kim api na paśyasīty etad eva tava sukhaṁ, nirabhimānānāṁ tu na te duḥkha-sukhe iti bhāvaḥ ||5-6||

—o)0(o—

**|| 5.12.7 ||**


    **śocyān imāṁs tvam adhikaṣṭa-dīnān**


    **viṣṭyā nigṛhṇan niranugraho’si**


    **janasya goptāsmi vikatthamāno**


    **na śobhase vṛddha-sabhāsu dhṛṣṭaḥ ||**

**madhvaḥ : **evaṁ mūla goptṛtvaṁ viṣṇor eva ||7||

**śrīdharaḥ : **śocyān imān viṣṭyā nigṛhṇan niṣkṛpo vartase, ato mithyaiva goptā’smīti ślāghamāno mahatāṁ sabhāsu na śobhase | yato dhṛṣṭaḥ ||7|

**krama-sandarbhaḥ : _na vyākhyātam._**

**viśvanāthaḥ : **jñānābhāve’pi rājñaḥ prajā-śāsanaṁ dharma eveti yad uktaṁ tatrāha—śocyān iti | viṣṭyā nigṛhṇan iti īdṛśam eva nirdayasya tava prajā-śāsana-dharma eva, dhṛṣṭa iti tad apy acyutasya kiṅkaro’smīti jijñāsur asmīti katthasa iti bhāvaḥ ||7||

—o)0(o—

**|| 5.12.8 ||**


    **yadā kṣitāv eva carācarasya**


    **vidāma niṣṭhāṁ prabhavaṁ ca nityam**


    **tan nāmato’nyad vyavahāra-mūlaṁ**


    **nirūpyatāṁ sat-kriyayānumeyam ||**

**śrīdharaḥ : **na cottarottarāvayava-bhāraḥ pūrva-pūrvāvayavānāṁ bhaved iti vācyam, teṣām apy anirūpaṇād ity āśayenāha—yadeti | niṣṭhāṁ nāśaṁ prabhavam utpattiṁ vidāma vidmas tat tadā kṣiter anyasya vikārasyābhāvān nāma-mātrād anyad vyavahārasya mūlaṁ kāraṇam artha-kriyayā sad ity anumeyaṁ nirūpyatām | tathā ca śrutiḥ—vācārambhaṇaṁ vikāro nāmadheyaṁ mṛttikety eva satyam iti ||8||

**krama-sandarbhaḥ : _na vyākhyātam._**

**viśvanāthaḥ : **nanv abhimāna-śūnyasya muktasyāpi prārabdha-sukha-duḥkha-bhoga-caraṇāravindāt tavāpi bhāra-vahana-kriyā-phalasya śramasya pratyakṣādibhir dṛśyamānatvenābādhitatvād vyavahārasyāprāmāṇyaṁ tvad-uktaṁ na ghaṭata iti cet, satyaṁ, muktānāṁ māddṛśānāṁ bādhitānuvṛttyaiva duḥkha-sukhābhāsau, yathā svapnāt prabuddhasya janasya svapna-dṛṣṭa-sarpasya mithyātva-jñāne’pi kiyat-kṣaṇa-paryantaṁ bhaya-kampāv akiñcitkarāv eva, aprabuddhasya svāpnikaḥ sarpaḥ satya eva bhāti, yathā yuṣmākaṁ vyavahāras tad api vyavahārasyāsatyatvaṁ yuktyā darśayāmi śṛṇv ity āha—yadeti | carācarasya jagataḥ kṣitāv eva niṣṭhāṁ nāśaṁ prabavam utpattiṁ ca vidāma vidmas tat tasmāt sarveṣāṁ vikārāṇāṁ kṣiti-bhinnatvābhāvāt nāma-mātrād anyad vyavahārasya mūlaṁ kāraṇam artha-kriyayā sadety anumeyaṁ nirūpyatāṁ yadi te yuktiḥ pratibhātīti bhāvaḥ | tathā ca śrutiḥ—vācārambhaṇaṁ vikāro nāmadheyaṁ mṛttikety eva satyam iti ||8||

—o)0(o—

**|| 5.12.9 ||**


    **evaṁ niruktaṁ kṣiti-śabda-vṛttam**


    **asan nidhānāt paramāṇavo ye**


    **avidyayā manasā kalpitās te**


    **yeṣāṁ samūhena kṛto viśeṣaḥ ||**

**madhvaḥ : **āśrayatvāt kṣitir iti nirvacane kṣiti-śabdo’pi tasminn eva | paramāṇu-mātrāyāḥ pṛthivyā ayuktatvāt paramāṇavo’pi asyāvidyayaivādhāratvena kalpitāḥ ||9||

**śrīdharaḥ : **tarhi kṣiteḥ satyatā syāt tatrāha | evaṁ kṣiti-śabdasyāpi vṛttaṁ vartanam arthaṁ vinaiva niruktam | yad vā, kṣiti-śabdasya vṛttaṁ yasmiṁs tad api mithyātvena niruktam ity arthaḥ | kutaḥ | asatsu sūkṣmeṣu paramāṇuṣu sva-kāraṇa-bhūteṣu nidhānāl layāt | ataḥ paramāṇu-vyatirekeṇa kṣitir nāstīty arthaḥ | paramāṇavas tarhi satyāḥ syus tatrāha | te manasā kāryānupapattyā vādibhiḥ kalpitāḥ | kalpanābījam āha | yeṣāṁ samūhena viśeṣaḥ kṛtas teṣāṁ samūhaḥ pṛthvī-buddhyālambanam ity arthaḥ | avayavino nirastatvāt samūha-grahaṇam | tathāpi satyāḥ syuḥ | na | avidyayā prapañcasya bhagavan-māyāvilasitatvād ajñānena kalitāḥ |

**krama-sandarbhaḥ : **avidyayeti | yasya samūha-rūpasya viśeṣasyānyathānupapattyās tad-dhetavaḥ paramāṇavaḥ kalpyante | tasyāpy avayavivan nirūpaṇāśakyatvāt te’py ajñānenaiva kalpitā ity arthaḥ ||9||

**viśvanāthaḥ : **tarhi kṣiteḥ satyatā syāt ? tatrāha—evaṁ kṣiti-śabdasyāpi vṛttaṁ vartanaṁ sattā nāma-mātrata evety arthaḥ | kutaḥ ? asatsu sūkṣmeṣu paramāṇuṣu sva-kāraṇeṣu nidhānād anvayāt | tataḥ paramāṇu-vyatirekeṇa kṣitir nāstīty arthaḥ | paramāṇavas tarhi satyāḥ syus tatrāha—avidyayā ajñānenaiva hetunā manasā te kāryānupapattyā kalpitā vādibhir ato’satyā evety arthaḥ | kalpanā-bījam āha—yeṣāṁ samūhena viśeṣaḥ pṛthivī-śabda-vācyo’rthaḥ kṛtaḥ | avayavino nirastatvāt samūha-grahaṇam ||9||

—o)0(o—

**|| 5.12.10 ||**


    **evaṁ kṛśaṁ sthūlam aṇur bṛhad yad**


    **asac ca saj jīvam ajīvam anyat**


    **dravya-svabhāvāśaya-kāla-karma-**


    **nāmnājayāvehi kṛtaṁ dvitīyam ||**

**madhvaḥ : **evaṁ sarvaṁ tathā prakṛtatvayai kalpitaṁ viṣṇor anyat | evaṁ prakṛty-ādhāraḥ svayam ananyādhāror viṣṇur eva | ataḥ sarva-śabdāś ca tasminn eva | 


    rājā goptāśrayo bhūmiḥ śaraṇaṁ ceti laukikaḥ |


    vyavahāro na tat satyaṁ tayor brahmāśrayo vibhuḥ ||


    goptrī ca tasya prakṛtis tasyā viṣṇuḥ svayaṁ prabhuḥ |


    tava goptrī tu pṛthivī na tvaṁ goptā kṣiteḥ smṛtaḥ ||


    ataḥ sarvāśrayaś caiva goptā ca harir īśvaraḥ |


    sarva-śabdābhidheyaś ca śabda-vṛtter hi kāraṇam ||


    sarvāntaraḥ sarva-bahir eka eva janārdanaḥ |


    śirasodhāratā yadvad grīvāyās tadvad eva tu || 


    āśrayatvaṁ ca goptṛtvam anyeṣām upacārataḥ ||10||

**śrīdharaḥ : **evam anyad api kṛśatvādi-dharmakaṁ buddhyā pratītaṁ dvitīyaṁ dvaitaṁ dravyādinām nopalakṣitayā’jayā māyayā kṛtam avehi | tatra kṛśaṁ hrasvaṁ sthūlaṁ tat prati-yogi | aṇubṛhatoḥ pṛthag upādānāt | asat kāraṇam | sat kāryam | jīvaṁ cetanam, ajīvaṁ jaḍam ||10||

**krama-sandarbhaḥ : _na vyākhyātam._**

**viśvanāthaḥ : **evam anyad api kṛśatvādi-dharmakaṁ dvitīyaṁ dvaitaṁ dravyādinām upalakṣitayājayā māyayā kṛtam avehi | tatra kṛśaṁ sūkṣmaṁ, aṇur atisūkṣmaṁ, bṛhat atisthūlaṁ, asat kāraṇaṁ, sat kāryaṁ, jīvaṁ sa-cetanaṁ, ajīvam acetanam ||10||

—o)0(o—

**|| 5.12.11 ||**


    **jñānaṁ viśuddhaṁ paramārtham ekam**


    **anantaraṁ tv abahir brahma satyam |**


    **pratyak praśāntaṁ bhagavac-chabda-saṁjñaṁ**


    **yad vāsudevaṁ kavayo vadanti ||**

**śrīdharaḥ : **tarhi kim ? tad āha—jñānaṁ satyam | vyāvahārika-satyatvaṁ vyāvartayati—paramārtham | vṛtti-jñāna-vyavacchedārthāni ṣaḍ-viśeṣaṇāni | viśuddham, tat tv avidyakam | ekam, tat tu nānā-rūpam | anantaraṁ tv abahir bāhyābhyantara-śūnyam, tat tu viparītam | brahma paripūrṇam, tat tu paricchinnam | pratyak, tat tu viṣayākāram | praśāntaṁ nirvikāram | tad evaṁ svarūpa-jñānaṁ satyam ity uktam | kīdṛśaṁ tat ? aiśvaryādi-ṣaḍ-guṇatvena bhagavac-chabdaḥ saṁjñā yasya | yac ca jñānaṁ vāsudevaṁ vadanti ||11||

**krama-sandarbhaḥ : **evaṁ tarka-maya-svatantra-kāraṇa-samūha-vāda-māyāvayavi-khaṇḍanāya tarkaḥ prayojitaḥ | atha śabda-maya-sva-mata-sthāpanāya sarvatra paramātmaika-tvāvayavitvaṁ vadaṁs tatra tāratamyena mata-dvayam āha—jñānam iti | yad eva kavayaḥ pūrvokta-nirviśeṣa-jñāna-vādibhyo’pi śabda-pramāṇe nipūṇā bhagavac-chabda-sañjñam āhuḥ śrutyā yuktyā ca sa-śaktitvenaiva siddhatvāt | tathaiva sarvāśrayatvena darśayati—**vāsudevam** iti ||11||

**viśvanāthaḥ : **tarhi kiṁ satyam iti cet pūrvoktaṁ tattvam eva śabda-pramāṇa-vedyaṁ tac ca tattvaṁ vadanti tattva-vidas tattvaṁ yaj jñānam advayam [bhā.pu. 1.2.11] iti prathama-skandhoktavad evāha—jñānaṁ satyam | kīdṛśam ? viśuddhaṁ jñānātītaṁ paramo’rtho mokṣādiko yasmāt, tad ekam advayam anantaram abahir bāhyāntara-śūnyaṁ vyāpakam ity arthaḥ | tac ca jñānaṁ brahmeti paramātmeti bhagavān iti śabdyate[bhā.pu. 1.2.11] ity uktavad evāha—brahma brahma-śabda-vācyaṁ nirvikalpakaṁ jñāninām upāsyaṁ, pratyak praśāntaṁ paramātma-śabda-vācyaṁ yoginām upāsyaṁ, praśāntam iti jīvātma-vyāvṛtty-artham | bhagavac-chabdaḥ saṁjñā yasya tad-bhaktānām upāsyaṁ, yat tri-rūpam idam api vāsudevaṁ vasudeva-nandanaṁ vadanti | pūrṇaṁ brahma sanātanam iti kṛṣṇāya paramātmane iti tatas tu bhagavān kṛṣṇa ity-ādibhyaḥ | tatrāpi, brahmaṇo hi pratiṣṭhāham [gītā 14.27] iti, viṣṭabhyāham idaṁ kṛtsnam ekāṁśena sthito jagat [gītā ] iti, vāsudevo bhagavatām ity-ādibhyo vasudeva-nandanasyaiva parama-pūrṇatvam | 

atra bhaga-śabdasyaiśvarya-vācitvād aiśvaryasya ceśitavyāpekṣitatvād īśitavyānāṁ māyikānāṁ cokta-yuktyā mithyātvād bhaktās tad-dhāma-vāsina eva īśitavyā nityā avagatās teṣāṁ tad-dhāmnaś ca nitya-satyatvaṁ bhagavata iva śabda-pramāṇa-siddham eva prathama-skandhādau prapañcitam eva, tathaiva mat-sevāyāṁ tu nirguṇā iti, man-niketaṁ tu nirguṇam ity-ādibhir ekādaśe bhakti-sambandhi-vastu-mātrasyaiva nitya-satyatvaṁ prapañcayiṣyate ca | prakaraṇābhiprāyaś cāyaṁ bho rājan, yuṣmākaṁ pratyakṣādi-pramāṇa-siddhasyāpi vyavahārasya māyā-jīvasya māyā-racitasya nityāḥ āvirhitāḥ kvāpi tirohitāś ca ity anena sva-matena kāla-deśādi-paricchinnatvān naśvaratvam aṅgīkurvatā kāla-deśādy-aparicchinne tattve cid-ghana-vastuni vyavahāro vaijātyād eva nāśriyate ity uktam | tad api vyavahāram eva punaḥ punar utthāpayasi ced enam anye vādino mithyaivācakṣata iti tan matam udāhṛtam | śabda-pramāṇa-siddhe tattve tu te’pi na vipratipadyanta ity ante jñānaṁ viśuddham iti padyam uktam iti |

nanu, dehendriyādi-vyāpāraḥ śrī-kṛṣṇasyaika-niṣṭho bhaktir iti bhaktir lakṣitā | tasyāś ca lakṣaṇaṁ bhakti-yogasya nirguṇasya hy udāhṛtam [bhā.pu. 3.29.11] iti bhagavad-ukter nirguṇatvam avasīyate tac ca pariṇāma-vāde kāryasya sattvāt | prākṛta-dehendriyādīnām eva bhakti-saṁsargeṇāprākṛtatvaṁ sparśa-maṇi-nyāyenaiva sādhu buddhyāmahe | vivarta-vāde tu kārya-mātrasyaivāsattvāt dehendriyādīnāṁ mithyā-bhūtatvād bhakteḥ sthitir eva nāsti kutas tasyā nirguṇatvaṁ ghaṭatāṁ, tathā hi nirguṇāṁ bhakti-mayam upadeṣṭavya iti gurūpadeśa-kāle upadeṣṭavya-janasya mithyā-bhūtatvād ākāśa-kṣetre bīja-vapanam iva gurūpadeśa eva tāvan na bhavet | kutaḥ kṛṣṇa-bhaktiḥ, kutastarāṁ tad-abhyāsena premodayaḥ, kutastamāṁ tena bhagavad-vaśīkāra iti | satyaṁ mahācintya-śaktau bhagavati kāpy asambhāvanā na bhāvanīyā | yad uktaṁ svayaṁ bhagavataiva—

	eṣā buddhimatāṁ buddhir manīṣā ca manīṣiṇām |

	yat satyam anṛteneha martyenāpnoti māmṛtam || iti |

asyārthaḥ | yat yataḥ anṛtena mithyā-bhūtenāpi martyena martya-śarīreṇa mām ṛtaṁ satyaṁ parama-satyam eti prāpnoti | yad vā, mā mām amṛtaṁ paramānanda-svarūpaṁ satyam anṛtenāpi martyena maraṇa-dharmavatā dehendriya-prāṇādinā patra-puṣpa-gandha-dīpa-vividha-naivedya-chatra-cāmarādy-upacāreṇa ca yad āpnoti | eṣaiva buddhimatāṁ buddhir eṣaiva manīṣiṇāṁ parama-parāmarśavatāṁ manīṣā vicāra iti | prāpti-prakāraś ca svayaṁ bhagavataivokto yathā –


    martyo yadā tyakta-samasta-karmā


    niveditātmā vicikīrṣito me |


    tadāmṛtatvaṁ pratipadyamāno


    mayātma-bhūyāya ca kalpate vai || [bhā.pu. 11.29.34] 

asyārthaḥ—yadā martyas tyakta-samasta-karmā gurūpadeśa-kāle tyakta-samasta-varṇāśrama-dharma-kāmano mayi śrī-guru-rūpe niveditau ātmānau ahantāspada-mamatāspade yena saḥ | yo’haṁ mamāsti yat kiṁcid iha-loke paratra ca, tat sarvaṁ bhavato nātha caraṇeṣu samarpitam iti vyavasāyavān bhavati, tadā sa jano mithyā-bhūto’pi me mayā vicikīṣitaḥ syāt viśiṣṭaḥ kartum iṣṭaḥ syāt | nirguṇo mad-apāśrayaḥ [bhā.pu. 11.25.26] iti mad-bhakter nistraiguṇya eva syād ity arthaḥ | sa hi māyā-kāryatvān na naśvaro satyaḥ | nāpy ajñāna-kāryatvān mithyā-bhūtaḥ | 

kiṁ ca, mayā viśiṣṭaḥ kṛtaḥ syād ity aprayujya vicikīrṣita iti san pratyaya-prayogān nirguṇaḥ syāt | tato mithyā-bhūta-vastubhiḥ saha tasya vyavahāro na syāt, tat-pūrvaṁ tu yathā-yogaṁ vyavahāras taiś ca saha labhyate | ayam arthaḥ—acintya-śaktyā bhakty-upadeśa-kāla eva tasya guṇātītāni dehendriya-manāṁsi mayā bhakti-māhātmya-darśanārtham alakṣitam eva sṛjyante | mithyā-bhūtāni tāny atalakṣitam eva layaṁ yānti | yathā,

	naivaṁ-vidhaḥ puruṣakāra urukramasya 

	puṁsāṁ tad-aṅghri-rajasā jita-ṣaḍ-guṇānām |

	citraṁ vidūra-vigataḥ sakṛd ādadīta 

yan nāma-dheyam adhunā sa jahāti tanvam || iti |

asyārthaḥ—evaṁ-vidhaḥ priya-vrata-kartṛkaḥ sapta-samudra-nirmāṇa-prapañca iva puruṣakāro na citram | citraṁ khalv etad eva yad vidūra-vigato’ntyajo’pi yasyorukramasya nāma-dheyaṁ sakṛd apy ādadīta, adhunā tat-kṣaṇa eva tanvaṁ tanuṁ vijahātīti, tadānīṁ tanor dṛśyamānatve’pi prārabdha-karma-saṁvalita-tanu-tyāgo alakṣita evety arthaḥ | tataś ca, tadā amṛtatvaṁ maraṇa-dharmābhāvaṁ pratipadyamānaḥ tadānīm eva prāpnuvan, mayā saha ātma-bhūyāya ātma-bhāvāya ātmanaḥ svasya sthityai kalpate | yatrāhaṁ tiṣṭhāmi, tatraiva so’pi mat-sevārthaṁ tiṣṭhatīty arthaḥ | evaṁ ca jagaty asmin yāni yāni vastūni mithyā-bhūtāny upalabhyante, teṣām eva bhakti-samparkān mithyā-bhūtatvaṁ pravilāpya, bhagavatā sva-bhaktecchānukūlena parama-satyatvam eva tat-kṣaṇa eva sṛjyate | kim aśakyam acintya-śakter bhagavata iti | ata eva mat sevāyāṁ tu nirguṇā [bhā.pu. 11.25.27] iti, man-niketaṁ tu nirguṇam [bhā.pu. 11.25.25] ity-ādikāni bhagavad-vākyāni saṅgacchante | 


    acintyāḥ khalu ye bhāvā na tāṁs tarkeṇa yojayet |


    prakṛtibhyaḥ paraṁ yat tu tad acintyasya lakṣaṇam || 

ity udyama-parva-vacanaṁ bhāṣya-kāreṇāpi dhṛtam | tatra bhāvā iti bahu-vacanenādvaita-bhaṅgo na dhyeyaḥ, tesām aikyād iti sarvam avadātam ||11||

—o)0(o—

**|| 5.12.12 ||**


    **rahūgaṇaitat tapasā na yāti**


    **na cejyayā nirvapaṇād gṛhād vā |**


    **na cchandasā naiva jalāgni-sūryair**


    **vinā mahat-pāda-rajo-bhiṣekam ||**

**śrīdharaḥ : **etat prāptistu mahat-sevāṁ vinā na bhavatīty āha | he rahūgaṇa, etaj jñānaṁ tapasā puruṣo na yāti | ijyayā vaidika-karmaṇā | nirvapaṇād annādi-saṁvibhāgena gṛhād vā tan nimitta-paropakāreṇa | chandasā vedābhyāsena | jalāgny-ādibhir upāsitaiḥ |

**kṛṣṇa-sandarbhaḥ : **etadbhagavatsañjñaṁ tattvaṁ chandasā brahmacaryeṇa gṛhādgārhasthyena tapasā vānaprasthena nirvapaṇāt sannyāsāt | ijyayā tatra tatra tattaddevatopāsanayā tasyām api viśeṣaḥ jalāgnisūryairiti | mahatpādarajo’bhiṣekaṁ vineti | tasyaiva sarvaśuddhihetutvena yogyatāhetutvāt |

**viśvanāthaḥ : **etat prāptiś ca mahat-kṛpāvirbhūtatayā bhaktyā vinā na bhavatīty āha dvābhyām | he rahūgaṇa, etad ukta-lakṣaṇaṁ trividhaṁ jñānaṁ tapa-ādibhir na prāpnoti | tatra tapaś cittaikāgryam ijyā vaidikaṁ karma nirvapaṇam annādi-saṁvibhāgaḥ | gṛhaṁ tan-nimitta-paropakārādi, chando vedābhyāsaḥ | jalāgni-sūryās tat-karaṇaka-tapaś-caraṇāni ||12||

—o)0(o—

**|| 5.12.13 ||**


    **yatrottamaśloka-guṇānuvādaḥ**


    **prastūyate grāmya-kathā-vighātaḥ |**


    **niṣevyamāṇo’nudinaṁ mumukṣor**


    **matiṁ satīṁ yacchati vāsudeve ||**

**śrīdharaḥ : **mahat-sevāyās tat prāpty-upāyatām āha | yatra yeṣu mahatsu | grāhya-kathānāṁ vighāto yasmāt |

**kṛṣṇa-sandarbhaḥ : **tatra viśeṣam api vadaṁstattattvaprāptisopānamāha yatreti | mumukṣostadvyatiriktasarvaparityāgecchoḥ |

**viśvanāthaḥ : **te ca mahāntaḥ kṛṣṇa-bhaktā evety abhivyañjayati | yatra mahat-pāda-rajo’bhiṣeke sati yatra mahatsu vā guṇānāṁ bhakt-vātsalyādīnām anuvādaḥ punaḥ punaḥ kathanaṁ, mumukṣor mokṣa-kāmasyāpi satīṁ mokṣecchā-rāhityena śuddhāṁ matiṁ, vāsudeve vasudeva-nandane ||13||

—o)0(o—

**|| 5.12.14 ||**


    **ahaṁ purā bharato nāma rājā**


    **vimukta-dṛṣṭa-śruta-saṅga-bandhaḥ |**


    **ārādhanaṁ bhagavata īhamāno**


    **mṛgo’bhavaṁ mṛga-saṅgād dhatārthaḥ ||**

**śrīdharaḥ : **viṣaya-saṅgastu yoga-bhraṁśaka iti vadan kas tvaṁ nigūḍhaś carasīti praśnasyottaram āha—aham iti dvābhyām | vimukto dṛṣṭa-śrutābhyāṁ saṅga-nimitto bandho yena | hato’rthaḥ prayojanaṁ yasya |

**kṛṣṇa-sandarbhaḥ : _na vyākhyātam._**

**viśvanāthaḥ : **mahyaṁ svāparādhine mahā-pāmarāyāpy evaṁ jñānam upadiśan parama-kṛpāluḥ ko bhavān ity apekṣāyām āha aham iti | dṛṣṭe śrute ca vyavahāre saṅga-bandhaḥ āsakti-lakṣaṇo bandho vimukto yena saḥ | tad api daivād asāvadhāno’bhavam ity āha mṛga iti ||14||

—o)0(o—

**|| 5.12.15 ||**


    **sā māṁ smṛtir mṛga-dehe’pi vīra**


    **kṛṣṇārcana-prabhavā no jahāti |**


    **atho ahaṁ jana-saṅgād asaṅgo**


    **viśaṅkamāno’vivṛtaś carāmi ||**

**śrīdharaḥ : **śrī-kṛṣṇārcanaṁ bhraṣṭam apy uddharatīty āha—seti | jana-saṅgād viśaṅkamānaḥ | avivṛto’prakaṭaḥ |

**kṛṣṇa-sandarbhaḥ : _na vyākhyātam._**

**viśvanāthaḥ : **śrī-kṛṣṇārcanaṁ bhraṣṭam apy uddharatīty āha seti | jana-saṅgād viśaṅkamānaḥ avivṛto’prakaṭaḥ ||15||

—o)0(o—

**|| 5.12.16 ||**


    **tasmān naro’saṅga-susaṅga-jāta-**


    **jñānāsinehaiva vivṛkṇa-mohaḥ|**


    **hariṁ tad-īhā-kathana-śrutābhyāṁ**


    **labdha-smṛtir yāty atipāram adhvanaḥ ||**

**śrīdharaḥ : **asaṅgair mahadbhir yaḥ susaṅgas tena jātaṁ jñānam evāsiḥ khaṅgas tena cchinna-mohaḥ san | adhvanaḥ saṁsāra-mārgasyātiśayitaṁ śreṣṭaṁ pāraṁ hariṁ yāti | yad vā, pāramati atikramya hariṁ yāti | “ati-rati-kramaṇe ca” iti karma-pravacanīyatvād dvitīyā | tasya harer īhānāṁ kathana-śrutibhyāṁ labdhā smṛtir yena saḥ |

**kṛṣṇa-sandarbhaḥ : _na vyākhyātam._**

**viśvanāthaḥ : **asaṅgo vyavahārānāsaktiḥ susaṅgaḥ sādhuṣv āsaktis tābhyāṁ jātaṁ jñānam evāsiḥ tena chinna-moha-mataṅgajaḥ | adhvanaḥ saṁsāra-mārgasya atipāraṁ harim ||16||

iti sārārtha-darśinyāṁ harṣiṇyāṁ bhakta-cetasām |

pañcame dvādaśo’dhyāyaḥ saṅgataḥ saṅgataḥ satām ||

—o)0(o—


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ pañcama-skandhe 


    brāhmaṇa-rahūgaṇa-saṁvāde dvādaśo’dhyāyaḥ |

|| 5.12 ||

(5.13)


### atha trayodaśo’dhyāyaḥ


## brāhmaṇa-rahūgaṇa-saṁvāde

**|| 5.13.1 ||**

**brāhmaṇa uvāca—**


    **duratyaye’dhvany ajayā niveśito**


    **rajas-tamaḥ-sattva-vibhakta-karma-dṛk |**


    **sa eṣa sārtho’rtha-paraḥ paribhraman**


    **bhavāṭavīṁ yāti na śarma vindati ||**

**śrīdharaḥ : **

trayodaśe viraktāya vṛthā tattva-nirūpaṇam |

iti vairāgya-dārḍhyāya bhavāṭavy upavarṇyate ||

adhvanaḥ pāram [5.12.16] ity uktam | tam eva adhvānaṁ prasiddha-mārga-rūpakeṇa vairāgyāya prapañcayati—**duratyaye** dustare’**dhvani** pravṛtti-mārge | **rajas-tamaḥ-sattvair vibhaktāni** **karmāṇi** kāryatayā [**dr̥k**] paśyatīti tathā | **sa eṣa** prasiddhaḥ **sārtho** jīva-samūho’**rtha-paraḥ** sukhārthaḥ san | yathā vaṇik-sārtho’rthārjanāya gacchann aṭavīṁ yāti, tadvat | asyādhyāyasya vyākhyāna-rūpa uttarādhyāyo’sti, tathāpi sukha-pratipattaye kiñcit kiñcid vyākhyāyate ||1||

**krama-sandarbhaḥ : _na vyākhyātam._**

**viśvanāthaḥ : **

trayodaśe bhavāṭavyāḥ pāraṁ prāpayitum nṛpam |

tāṁ varṇayitvā vairāgya-hayam ārohayan muniḥ ||

adhvanaḥ pāram ity uktam | tam evādhvā adhvanīnaś ca kīdṛśaḥ ? ity apekṣāyām āha—**duratyaye** dustare’**dhvani** pravṛtti-mārge | **ajayā** avidyayā rajas-tamaḥ-sattvair **vibhaktāny** eva **karmāṇi** kāryatayā paśyatīti sa tathā | eṣa prasiddhaḥ **sārthaḥ**—vaṇik sārtha-samūhe syāt iti medinī | sa iva artha-para eṣa jīva-loka ity arthaḥ | etad-ādīnāṁ vyākhyā uttarādhyāya evāsti, tad api sukha-pratipattaye kiñcid vyākhyāyate ||1||

—o)0(o—

**|| 5.13.2 ||**


    **yasyām ime ṣaṇ nara-deva dasyavaḥ**


    **sārthaṁ vilumpanti kunāyakaṁ balāt |**


    **gomāyavo yatra haranti sārthikaṁ**


    **pramattam āviśya yathoraṇaṁ vṛkāḥ ||**

**śrīdharaḥ : yasyāṁ** bhavāṭavyām **ime** indriya-nāmānaḥ **ṣaḍ dasyavaś** corāḥ | **ku**tsito **nāyakaḥ** sārathir buddhir yasya, taṁ **sārthaṁ vilumpanti** | tasya dharmyaṁ dhanam upabhogena muṣṇantīty arthaḥ | **gomāyavaḥ** śṛgāla-tulyā dārāpatyādayaḥ "tvaṁ me bhartā pitā" ity evaṁ **praviśya** **pramattaṁ** **sārthikaṁ** sārthe sthitaṁ **haranti**, itas tata ākarṣanti | **uraṇaṁ** meṣam ||2||

**krama-sandarbhaḥ : _na vyākhyātam._**

**viśvanāthaḥ : ime** indriya-nāmānaḥ, **ku**tsito **nāyakaḥ**, **sārathir** buddhir yasya taṁ **vilumpanti** | bhagavat-sevārthaṁ viniyuktam api dhanaṁ sva-sva-viṣaya-bhogārthaṁ muṣṇantīty arthaḥ | **gomāyavaḥ** śṛgāla-tulyā dārāpatyādayaḥ, “tvaṁ me bhartā pitā” ity evaṁ **sārthikaṁ** sārtha-bhavam anna-vastrādi-sampuṭaṁ **pramattaṁ** paramārtha-dṛṣṭi-vimukham **āviśya,** tasya gṛha ivāntaḥkaraṇe’pi praviśyety arthaḥ | **uraṇaṁ** meṣam ||2||

—o)0(o—

**|| 5.13.3 ||**


    **prabhūta-vīrut-tṛṇa-gulma-gahvare**


    **kaṭhora-daṁśair maśakair upadrutaḥ |**


    **kvacit tu gandharva-puraṁ prapaśyati**


    **kvacit kvacic cāśu-rayolmuka-graham ||**

**śrīdharaḥ : vīrudho** latās **tṛṇāni** ca **gulmāś** ca latādi-jālāni **prabhūtair** etair **gahvare** duṣpraveśe kṣetre **kaṭhorais** tīvrair **daṁśair** **makṣikā**-viśeṣaiś ca yathā kaścid **upadruto** bhavati, evaṁ kāma-karmādibhir gahvare gṛhāśrame vartamāno durjanair upadruto bhavatīty arthaḥ | **gandharva-pura**vad aghaṭamānam eva dehādikaṁ **pra**karṣeṇa "satyam evedam" iti **paśyati** | **kvacit kvacit** kvāpi kvāpy **āśu-rayo**’tivego ya **ulmukā**kāro **grahaḥ** piśācaḥ, tat-tulyaṁ suvarṇam upādeyatvena prapaśyatīty arthaḥ ||3||

**krama-sandarbhaḥ : _na vyākhyātam._**

**viśvanāthaḥ : prabhūta-vīrudhādi**-sadṛśaiḥ kāma-karmādibhir **gahvare** gṛhāśrame **daṁśa-maśaka**-tulyair durjanaiḥ | **gandharva-pura**vad aghaṭamānam deha-gehādikaṁ **pra**karṣeṇa "satyam sthiram evedam" iti **paśyati** | **kvāpi kvāpy** **āśu-rayo**’tivego ya **ulmukā**kāro **grahaḥ** piśācaḥ, **taṁ** tat-tulyaṁ suvarṇam upādeyatvena paśyati ||3||

—o)0(o—

**|| 5.13.4 ||**


    **nivāsa-toya-draviṇātma-buddhis**


    **tatas tato dhāvati bho aṭavyām |**


    **kvacic ca vātyotthita-pāṁsu-dhūmrā**


    **diśo na jānāti rajasvalākṣaḥ ||**

**śrīdharaḥ : nivāsādiṣv** **ātmā** svabhāvo yasyāḥ, sā **buddhir** yasya, sa **tatas tato dhāvati** ity ubhayatra tāvān evārthaḥ | **vātyā** cakra-vātas tasyām **utthitaḥ pāṁsuḥ,** tena **dhūmrā** **diśo** **rajasvale** rajo-vyāpte **akṣiṇī** yasya, sa yathā **na jānāti** | tathā vātyeva bhramayantī yā strī, tasyām udgatai rāgādibhir aprakāśamānā dig-devatāḥ karma-sākṣi-bhūtā na jānātīty arthaḥ ||4||

**krama-sandarbhaḥ : _na vyākhyātam._**

**viśvanāthaḥ : nivāsādiṣv ātmano** mamaivedam iti **buddhir** yasya, tathā-bhūtaḥ san, **tatas tatas** tatra tatra **dhāvati** ity ubhayatra pakṣe tāvān evārthaḥ | **vātyā** cakravāta-rūpā yā strī, tad-utthitaiḥ **pāṁsubhiḥ** kandarpa-vegair **dhūmrā** ācchannīkṛtā **diśo** dig-devatāḥ karma-sākṣi-bhūtā **na jānāti **| **rajasvalākṣaḥ** kāmāndhaḥ ||4||

—o)0(o—

**|| 5.13.5 ||**


    **adṛśya-jhillī-svana-karṇa-śūla**


    **ulūka-vāgbhir vyathitāntarātmā |**


    **apuṇya-vṛkṣān śrayate kṣudhārdito**


    **marīci-toyāny abhidhāvati kvacit ||**

**śrīdharaḥ : adṛśyānāṁ jhillīnāṁ** bhṛṅgārikā-saṁjñānāṁ kīṭa-viśeṣāṇāṁ **svanaiḥ** **karṇayoḥ śūlo** vyathā yasya | **ulūko** ghūkāḥ, teṣāṁ **vāgbhir** **vyathito’ntarātmā** mano yasya | atra ca parokṣam apriya-vaktāro jhillī-tulyāḥ, pratyakṣam apriya-vaktāro ghūka-tulyāḥ | yeṣāṁ chāyāpi pāpa-hetus te **apuṇya-vṛkṣāḥ,** tat-tulyān adhārmikān sevate | **marīci-toyāni** iti niṣphalatvena vijñātān api viṣayān ||5||

**krama-sandarbhaḥ : _na vyākhyātam._**

**viśvanāthaḥ : adṛśyānāṁ jhillīnāṁ** bhṛṅgārikākhya-kīṭa-viśeṣāṇām iva parokṣam apriya-vaktṝṇāṁ **svanaiḥ** kaṭu-bhāṣaṇaiḥ **karṇayoḥ śūlo** vyathā yasya saḥ | **ulūkānām** iva pratyakṣam apriya-vaktṝṇāṁ **vāgbhiḥ** kaṭu-bhāṣitair **vyathita**-manāḥ | yeṣāṁ chāyāpi pāpa-hetuḥ, tān iva adhārmika-lokān bhikṣārthaṁ sevate | **marīci-toya**-tulyān adātṛ-lokān api kvacid bhikṣārthaṁ gacchati ||5||

—o)0(o—

**|| 5.13.6 ||**


    **kvacid vitoyāḥ sarito’bhiyāti**


    **parasparaṁ cālaṣate nirandhaḥ |**


    **āsādya dāvaṁ kvacid agni-tapto**


    **nirvidyate kva ca yakṣair hṛtāsuḥ ||**

**śrīdharaḥ : vitoyāsu saritsu** patitasya gātra-bhaṅgāt sadyo duḥkhaṁ bhavati, na codaka-lābhaḥ, tadvad iha ca paratra ca duḥkhadān pākhaṇḍān **abhiyāti** | **ālaṣate** dāyādādibhyo’nnādi vāñchati | ubhayatrāpi sa evārthaḥ | **dāvaṁ** dāvāgni-tulyaṁ duḥkhadaṁ gṛhaṁ prāpya śoka-**agninā tapto** **nirvidyate** viṣīdati | tatra ca **yakṣa**-rākṣasa-tulyai rājabhir **hṛtam asuvat** preṣṭhaṁ dhanaṁ yasya sa nirvidyate ||6||

**krama-sandarbhaḥ : _na vyākhyātam._**

**viśvanāthaḥ : vitoyāsu saritsu** patitasya gātra-bhaṅgāt sadyo duḥkhaṁ bhavati, na codaka-lābhaḥ, tad iha ca paratra ca duḥkhadān pāṣaṇḍān **abhiyāti** | **ālaṣate** abhilaṣati | "nirandhān" "nirannaḥ" ceti pāṭha-dvayam ubhayatra-pakṣe sāmyam | **dāvaṁ** dāvāgni-tulyaṁ duḥkhadaṁ gṛhaṁ prāpya śoka-**agninā tapto nirvidyate** viṣīdati | **yakṣa**-rākṣasa-tulyai rājabhir **hṛtam asuvat **preṣṭhaṁ dhanaṁ yasya, sa “dhig māṁ dhana-rahitam” iti nirvidyate | kadācit anyaiḥ śūraiḥ saṅgrāme vijayibhiś ca hṛta-dhanaḥ ||6||

—o)0(o—

**|| 5.13.7 ||**


    **śūrair hṛta-svaḥ kva ca nirviṇṇa-cetāḥ**


    **śocan vimuhyann upayāti kaśmalam |**


    **kvacic ca gandharva-puraṁ praviṣṭaḥ**


    **pramodate nirvṛtavan muhūrtam ||**

**śrīdharaḥ : **anyaiś ca **śūrair hṛtaṁ svaṁ** vittaṁ yasya | **nirviṇṇaṁ** viṣaṇṇaṁ **ceto** yasya | **kaśmalaṁ** mūrcchām | **gandharva-puram** iva mano-rathopagata-pitṛ-putrādi-samājaṁ **praviṣṭaḥ** ||7||

**krama-sandarbhaḥ : _na vyākhyātam._**

**viśvanāthaḥ : gandharva-puram** iva mano-rathopalabdhaṁ putra-kalatra-dhanaiśvaryaṁ **praviṣṭaḥ** ||7||

—o)0(o—

**|| 5.13.8 ||**


    **calan kvacit kaṇṭaka-śarkarāṅghrir**


    **nagārurukṣur vimanā ivāste |**


    **pade pade’bhyantara-vahninārditaḥ**


    **kauṭumbikaḥ krudhyati vai janāya ||**

**śrīdharaḥ : kaṇṭakādi**-viddhāṅghrir iva vighnair abhibhūtaḥ san **naga**-tulyaṁ mahat-karma [**ārurukṣuḥ**] āroḍhuṁ kartum icchur **vimanā iva āste** | **pade pade** kṣaṇe kṣaṇe | **abhyantareṇa vahninā** jāṭhareṇa ||8||

/

**krama-sandarbhaḥ : _na vyākhyātam._**

**viśvanāthaḥ : nagān** rurukṣuḥ nagaṁ mahā-parvatam iva kanyā-putrodvāhādikaṁ yaśa **ārurukṣuḥ** prāptum icchur **vimanā** “katham etat pāraṁ prāpsyāmi ?” iti bhāvayann **āste** | yataḥ pādukā-sadya-bhāvāt **kaṇṭakādi**-viddhāṅghriḥ | pakṣe, sahāyādy-abhāvāt vighnābhibhūtaḥ, **abhyantareṇa** **vahninā** jāṭhareṇa ||8||

—o)0(o—

**|| 5.13.9 ||**


    **kvacin nigīrṇo'jagarāhinā jano**


    **nāvaiti kiñcid vipine’paviddhaḥ |**


    **daṣṭaḥ sma śete kva ca dandaśūkair**


    **andho’ndha-kūpe patitas tamisre ||**

**śrīdharaḥ : ajagarāhinā** nidrā-rūpeṇa [**nigīrṇo**] gilito [**nāvaiti**] na vetti | **vipine** [**apaviddhaḥ**] tyaktaḥ śava iva **dandaśūkair** hiṁsrair durjanair **daṣṭaḥ** pīḍito’**ndho** lupta-viveko’**ndha-kupe** mohe **patitas tamisre** duḥkhe **śete** līyate ||9||

**krama-sandarbhaḥ : _na vyākhyātam._**

**viśvanāthaḥ : ajagarāhinā** nidrā-rūpeṇa **apaviddhaḥ** bandhubhir aprabodhitaḥ **dandaśūkair** iva durjanaiḥ **pīḍito’ndho** viveka-hīnaḥ | **andha-kupe** mohe **tamisre** tamo-vṛte | pakṣe, duḥkha-maye ||9||

—o)0(o—

**|| 5.13.10 ||**


    **karhi sma cit kṣudra-rasān vicinvaṁs**


    **tan-makṣikābhir vyathito vimānaḥ |**


    **tatrātikṛcchrāt pratilabdha-māno**


    **balād vilumpanty atha taṁ tato’nye ||**

**śrīdharaḥ : kṣudra-rasān** para-yoṣādīn **vicinvan** gaveṣayaṁs **tan-makṣikābhir** yoṣādi-svāmibhir **vimāno**’vajñātas tāḍitaḥ san **vyathito** bhavati | yadi kathañcit **tatra** **atikleśena** **pratilabdha-mānaḥ** prāpta-yoṣādir bhavati, tadā **balād** **anye**’paharanti | tān yadābhiyuṅkte, tadā **tato**’py **anye** haranti ||10||

**krama-sandarbhaḥ : **karhi smeti | tān upaharakān yadā abhiyuṅkte iti śeṣaḥ, teṣām ābhimukhyena yuddhodyamaṁ karotīty arthaḥ ||10||

**viśvanāthaḥ : kṣudra-rasān** para-dārān **tan-makṣikābhis** tad-bhartṛ-śvaśrv-ādibhir **vimāno** vigata-mānaḥ kṛto **vyathito** bhavati | yadi kathañcit **tatra atikleśena** dhana-vyayādinā **pratilabdha-mānaḥ** prāpta-para-dāra-sambhogaḥ, tadā tān dārān **anye vilumpanti**, tato’py adhika-vitta-vyayena **anye**’pīty evam ||10||

—o)0(o—

**|| 5.13.11 ||**


    **kvacic ca śītātapa-vāta-varṣa-**


    **pratikriyāṁ kartum anīśa āste |**


    **kvacin mitho vipaṇan yac ca kiñcid**


    **vidveṣam ṛcchaty uta vitta-śāṭhyāt ||**

**śrīdharaḥ : **yat kiñcid atyalpam api **mitho** vyavaharan kriyādinā gṛhṇan | **vitta-śāṭhyād** dhana-vañcanāt ||11||

**krama-sandarbhaḥ : _na vyākhyātam._**

**viśvanāthaḥ : mitho vipaṇan** vipaṇayan kraya-vikrayādinā vyavaharan **vitta-śāṭhyād** dhana-vañcanād **vidveṣaṁ** [**ṛcchati**] prāpnoti ||11||

—o)0(o—

**|| 5.13.12 ||**


    **kvacit kvacit kṣīṇa-dhanas tu tasmin**


    **śayyāsana-sthāna-vihāra-hīnaḥ |**


    **yācan parād apratilabdha-kāmaḥ**


    **pārakya-dṛṣṭir labhate’vamānam ||**

**śrīdharaḥ : śayyādi-hīnaḥ** | āsyate’sminn ity **āsanaṁ** kambalādi | sthīyate’treti **sthānaṁ** gṛham | viharanty aneneti **vihāro** yānādi | **yācamāno**’pi yadā **parasmād** **aprāpta-kāmaḥ**, tadā **parakīye** vastuni **dṛṣṭir** abhilāṣo yasya so’**vamānaṁ** [**labhate**] prāpnoti ||12||

**krama-sandarbhaḥ : _na vyākhyātam._**

**viśvanāthaḥ : parāt** parasmād **yācyamānād** api aprāpta-dhano bhavet, tadā **pārakye** parakīye vastuni **dṛṣṭir** abhilāṣo yasya, so’**vamānaṁ prāpnoti** ||12||

—o)0(o—

**|| 5.13.13 ||**


    **anyonya-vitta-vyatiṣaṅga-vṛddha-**


    **vairānubandho vivahan mithaś ca |**


    **adhvany amuṣminn uru-kṛcchra-vitta-**


    **bādhopasargair viharan vipannaḥ ||**

**śrīdharaḥ : **evam **anyonyaṁ vitta-vyatiṣaṅgena** dhana-vinimayena **vivṛddho vairānubandho** yasya tathā-vidho’pi parasparaṁ **vivahan** vivāhādi-sambandhaṁ kurvann **urubhiḥ kṛcchraiḥ** śramair **vitta-bādhair upasargaiś** ca dveṣādibhir **vipanno** mṛta-prāyo bhavati ||13||

**krama-sandarbhaḥ : _na vyākhyātam._**

**viśvanāthaḥ : **evam **anyonya-vittasya vyatiṣaṅgena** parasparāsaktyā paraspara-jighṛkṣayā **vivṛddho vairānubandho** yasya, tathā-vidho’pi [**mithaḥ**] parasparaṁ **vivahan** vivāhādi-sambandhaṁ kurvan | **adhvani** **viharan** bhraman **urubhiḥ kṛcchrair vitta-bādhair upasargai** rogibhiś ca **vipanno** mṛta-prāyo bhavati ||13||

—o)0(o—

**|| 5.13.14 ||**


    **tāṁs tān vipannān sa hi tatra tatra**


    **vihāya jātaṁ parigṛhya sārthaḥ |**


    **āvartate’dyāpi na kaścid atra**


    **vīrādhvanaḥ pāram upaiti yogam ||**

**śrīdharaḥ : **duratyayatvam adhvano darśayati | tāṁs tān vipannān mṛtān vihāya jātaṁ jātaṁ parigṛhya viharanyataḥ prasthitas taṁ prati nāvartate | he vīra, adhvanaḥ pāraṁ yo yogas taṁ ca nopaiti | atra sārthe | kaścid atisamartho’pi ||14||

**krama-sandarbhaḥ : **vipannaḥ kaścin mṛtaḥ ||14||

**viśvanāthaḥ : **vipannān mṛtān vihāya jātaṁ jātaṁ parigṛhya calann adyāpi nāvartate, yataś calitas taṁ parameśvaraṁ pratīty-arthaḥ | tat-prāpti-sādhana-yogam upāyaṁ bhakti-jñānādikaṁ pāraṁ pāra-prāpakaṁ na upaiti tatra sārthaeṣu madhye kaścid api ||14||

—o)0(o—

**|| 5.13.15 ||**


    **manasvino nirjita-dig-gajendrā**


    **mameti sarve bhuvi baddha-vairāḥ |**


    **mṛdhe śayīran na tu tad vrajanti**


    **yan nyasta-daṇḍo gata-vairo’bhiyāti ||**

**śrīdharaḥ : **tad evāha—manasvinaḥ śūrāḥ nirjitā dig-gajendrā yaiḥ | mameyaṁ bhūr mameyam eti bhuvi nimitta-bhūtāyāṁ baddhaṁ vairaṁ yaiḥ | nyasta-daṇḍaḥ sannyāsī yad viṣṇoḥ padam abhiyāti tat tu na vrajanti ||15||

**krama-sandarbhaḥ : _na vyākhyātam._**

**viśvanāthaḥ : **tad evāha—manasvinaḥ śūrāḥ nirjitety atidūravartino dig-gajendrān api nirjayanti sma, na tv atinikaṭa-vartinaḥ ekādaśendriya-bhaṭān api iti vyavahāra eva, teṣāṁ śauryaṁ na tu paramārtha iti bhāvaḥ | yaiḥ | mameyaṁ bhūr mameyam eti bhuvi nimitta-bhūtāyāṁ baddhaṁ vairaṁ yaiḥ | nyasta-daṇḍaḥ sannyāsī yad viṣṇoḥ padam abhiyāti tat tu na vrajanti ||15||

—o)0(o—

**|| 5.13.16 ||**


    **prasajjati kvāpi latā-bhujāśrayas**


    **tad-āśrayāvyakta-pada-dvija-spṛhaḥ |**


    **kvacit kadācid dhari-cakratas trasan**


    **sakhyaṁ vidhatte baka-kaṅka-gṛdhraiḥ ||**

**śrīdharaḥ : **siṁhāvalokanena punar bhavāṭavīm evānuvarṇayati | prasajjaty āsaktiṁ karoti | kīdṛśaḥ ? latānāṁ bhujāh śākhās tadvat sukumārā ye strīṇāṁ bhujās tad-āśrayaḥ san | tad-āśrayā avyakta-padā asphuṭākṣarāḥ kala-bhāṣino ye dvijāḥ pakṣiṇas tat tulyeṣu strī-saṅga-prasakteṣv apatyeṣu spṛhā yasya tādṛśo bhūtvā hari-cakraṁ siṁha-samūhas tat-tulyāt kāla-cakra-nimittāj janma-maraṇādes trasaṁs tat-parihārāya kaiścit pralobhito bakādivad vañcakaiḥ kṣudraiḥ krūraiś ca pākhaṇḍaiḥ saha sakhyaṁ karoti teṣu praviśati ||16||

**krama-sandarbhaḥ : _na vyākhyātam._**

**viśvanāthaḥ : **siṁhāvalokanena punar bhavāṭavīm evānuvarṇayati—prasajjatīti | latānāṁ strīṇāṁ bhujān sparśa-sukhān āśrayata iti saḥ | tad-āśrayeṣu latāvalambiṣu suptatvād avyakta-padeṣu dvijeṣu pakṣiṣu spṛhā didṛkṣā yasya saḥ | 

pakṣe, bhāryotsaṅga-vartini asphuṭākṣar-bhāṣini dvābhyām strī-puṁsābhyām jātatvāt dvije bālake darśana-sparśanādi-spṛhā yasya tādṛśo bhūtvā kadācit kāle kvāpi deśe svayam eva vā katham are saṁsāraṁ tariṣyasīti daivāt pāṣaṇḍānāṁ vākyena vā hari-cakrataḥ siṁha-saṅgha-tulyāt kāla-cakrāt trasan trasyan tat-parihārāya tair eva pāṣaṇḍair evaṁ sukhena tariṣyasīti pralobhito bakādivad vañcakaiḥ kubuddhibhiḥ krūrais tair eva pākhaṇḍaiḥ saha sakhyaṁ karoti ||16||

—o)0(o—

**|| 5.13.17 ||**


    **tair vañcito haṁsa-kulaṁ samāviśann**


    **arocayan śīlam upaiti vānarān |**


    **taj-jāti-rāsena sunirvṛtendriyaḥ**


    **parasparodvīkṣaṇa-vismṛtāvadhiḥ ||**

**śrīdharaḥ : **tair vañcitas tatra phalābhāvaṁ jñātvā haṁsānāṁ brāhmaṇānāṁ kulaṁ punaḥ praviśaṁs teṣāṁ śīlaṁ prayaścitta-pūrvakaṁ punar upanayanādy-ācāram arocayann apriyaṁ paśyan vānara-tulyān bhraṣṭācārān śūdra-prāyān upaiti | taj jāti-rāsena vānara-jāti-krīḍayā striyā mithunī-bhūya paraspara-mukhodvīkṣaṇena vismṛto jīvitāvadhir maraṇa-kālo yena ||17||

**krama-sandarbhaḥ : _na vyākhyātam._**

**viśvanāthaḥ : **tair vañcitas tatra phalābhāvaṁ jñātvā haṁsānāṁ brāhmaṇānāṁ kulaṁ praviśan, teṣāṁ śīlaṁ prāyaścitta-pūrvakaṁ punar upanayanādy-ācāram arocayan svān abhīpsitaṁ jānan vānara-tulyān bhraṣṭācārān śūdra-prāyān liṅgina upaiti taj-jātau rāsena bhojana-pāna-strī-saṅgādi-svācchandyena paraspara-mukhodvīkṣaṇena vismṛto jīvitāvadhir maraṇa-kālo yena saḥ ||17||

—o)0(o—

**|| 5.13.18 ||**


    **drumeṣu raṁsyan suta-dāra-vatsalo**


    **vyavāya-dīno vivaśaḥ sva-bandhane |**


    **kvacit pramādād giri-kandare patan**


    **vallīṁ gṛhītvā gaja-bhīta āsthitaḥ ||**

**śrīdharaḥ : **drumavat kevala-dṛṣṭārtheṣu gṛheṣu | vyavāyadīnaḥ suratecchayā kṛpaṇaḥ | evaṁ svasya yad bandhanaṁ prāptaṁ tasmin vivaśaḥ parihartum aśaktaḥ | pāṭhāntare tu vane saṁsāre carann ity arthaḥ | giri-kandaravad atibhayānake rogādi-duḥkhe patan kandara-stha-gaja-tulyān mṛtyor bhītaḥ san vallī-tulyaṁ prācīnaṁ karmāvalambyāvasthito bhavati ||18||

**krama-sandarbhaḥ : _na vyākhyātam._**

**viśvanāthaḥ : kaścid anyaḥ sārtho **druma-tulyeṣu kevala-dṛṣṭārtheṣu gṛheṣu vyavāya-dīnaḥ suratecchutvāt striyā pādena tāḍyamānaḥ, evaṁ svasya yad bandhanaṁ prāptaṁ, tasmin vivaśaḥ parihartum aśaktaḥ | caran vane iti pāṭhaḥ | giri-kandaravad atibhayānake rogādiṣu duḥkhe patan kandara-stha-gaja-tulyān mṛtyor bhītaḥ san vallī-tulyaṁ prācīna-karmāvalambyāvasthito bhavati ||18||

—o)0(o—

**|| 5.13.19 ||**


    **ataḥ kathañcit sa vimukta āpadaḥ**


    **punaś ca sārthaṁ praviśaty arindama |**


    **adhvany amuṣminn ajayā niveśito**


    **bhrama‘ jano’dyāpi na veda kaścana ||**

**śrīdharaḥ : **sārthaṁ praviśati yathā-pūrvaṁ pravṛtti-mārge ramate | na veda parama-puruṣārtham ||19||

**krama-sandarbhaḥ : _na vyākhyātam._**

**viśvanāthaḥ : **punaś ceti yathā-pūrvaṁ pravṛtti-mārge ramate | na veda na parameśvaraṁ jānāti ||19||

—o)0(o—

**|| 5.13.20 ||**


    **rahūgaṇa tvam api hy adhvano’sya**


    **sannyasta-daṇḍaḥ kṛta-bhūta-maitraḥ |**


    **asaj-jitātmā hari-sevayā śitaṁ**


    **jñānāsim ādāya tarātipāram ||**

**śrīdharaḥ : **tvam api adhvani niveśita ity anuṣaṅgaḥ | ato’syādhvanaḥ pāram atitara | asaj-jitātmā viṣayeṣv anabhiniveśita-cittaḥ san | hari-sevayā śitaṁ tīkṣṇī-kṛtam ||20||

**krama-sandarbhaḥ : _na vyākhyātam._**

**viśvanāthaḥ : **tvam apy adhvani niveśita ity anvayaḥ | ato’syādhvanaḥ pāram atitara yāhi ||20||

—o)0(o—

**|| 5.13.21 ||**

**śrī-rājovāca—**


    **aho nṛ-janmākhila-janma-śobhanaṁ**


    **kiṁ janmabhis tv aparair apy amuṣmin |**


    **na yad dhṛṣīkeśa-yaśaḥ-kṛtātmanāṁ**


    **mahātmanāṁ vaḥ pracuraḥ samāgamaḥ ||**

**śrīdharaḥ : **akhila-janmasu śobhanaṁ nṛ-janmaiva | na paraṁ śreṣṭhaṁ yebhyo devādi-janmabhyas tair api kim, (amuṣmin svarge’pi janmabhiḥ kim,) na kiñcit | yadyeṣu janmasu yatra svarge vā vo mahātmanāṁ samāgamaḥ pracuro na bhavati | hṛṣīkeśasya yaśasā kṛtaḥ śodhita ātmā yais teṣām ||21||

**krama-sandarbhaḥ : _na vyākhyātam._**

**viśvanāthaḥ : **katham aham akasmād evaṁ kṛtārtho’bhūvam iti s**āścary**aṁ sa-vitarkam āha—akhila-janmasu madhye aho’dbhute’smin martya-loke nṛ-janmaiva śobhanam | amutra svarge na paraṁ śreṣṭhaṁ yebhyaḥ, tair devādi-janmabhiḥ kim ? yad yeṣu vo mahātmanāṁ samāgamo na sambhavet | kīdṛśānām ? hṛṣīkeśasya sva-bhakta-sarvendriyākarṣakasya harer yaśobhir eva kṛtā nirmitā ātmāno deha-mano-buddhi-prayatna-jīvātmāno yeṣām ||21||

—o)0(o—

**|| 5.13.22 ||**


    **na hy adbhutaṁ tvac-caraṇābja-reṇubhir**


    **hatāṁhaso bhaktir adhokṣaje’malā |**


    **mauhūrtikād yasya samāgamāc ca me**


    **dustarka-mūlo’pahato’vivekaḥ ||**

**śrīdharaḥ : **santatam upāsitais tvat-padābja-reṇubhir hatam aṁho yasya tasyādhokṣaje nirmalā bhaktir bhavatīti naivādbhutam | yasya tava muhūrta-mātra-bhavāt samāgama-mātrād api dustarkeṇa baddha-mūlo’pi mamāviveko naṣṭaḥ ||22||

**krama-sandarbhaḥ : _na vyākhyātam._**

**viśvanāthaḥ : **nanu pracura ity uktyā kiṁ svalpa-saṅgasyānarthakatvaṁ brūṣe ? maivam atyautsukya-yantrita eva tathā bravīmīty āha—nahīti | brahmendrādibhir api durlabhā bhagavaty amalā bhaktir yuṣmac-caraṇa-dhūli-prāpti-mātreṇaiva bhavatīty etad api n**āścary**aṁ, **āścary**aṁ khalv etādṛś yan mad-vidhānāṁ jñāna-lava-durvidagdhānām atikūṭa-yukti-vipluta-dhiyāṁ cetaḥ bhakti-yogān mukhīkaraṇaṁ, tac ca mauhūrtikād eva samāgamād yady abhūt, tarhi pracurasya samāgamasya māhātmyaṁ ko vaktuṁ kṣamatām iti tatra mayā svautsukyam eva vyañjitam iti bhāvaḥ ||22||

—o)0(o—

**|| 5.13.23 ||**


    **namo mahadbhyo’stu namaḥ śiśubhyo**


    **namo yuvabhyo nama ā baṭubhyaḥ |**


    **ye brāhmaṇā gām avadhūta-liṅgāś**


    **caranti tebhyaḥ śivam astu rājñām ||**

**śrīdharaḥ : **brahma-vidaḥ kena rūpeṇa vicarantīty ajñānāt sarvān namasyati—nama iti | ye baṭavaḥ krīḍāratatvād aśraddheya-dhaureyās tān apy abhivyāpya sarvebhyo nama ity arthaḥ | sva-dṛṣṭāntena rājñāṁ mahad avajñāṁ sambhāvyāha—rajñāṁ śivam astv iti ||23||

**krama-sandarbhaḥ : **baṭavaḥ krīḍā-ratatvād aśraddheya-brahma-vida ity arthaḥ ||23||

**viśvanāthaḥ : **hanta hanta śivikāṁ vahaṁs tatra bhavān svaṁ yadi nājñāpayiṣyat tadā mamāparādhinaḥ kā gatir abhaviṣyad iti sabhayaṁ praṇamati—nama iti | ā-baṭubhyaḥ ye baṭavaḥ krīḍā-ratatvād aśraddheya-mahimānas tān apy abhivyāpya, sva-darśanena rājñāṁ mahad aparādhaṁ sambhāvyāha—rājñāṁ śivam astv iti ||23||

—o)0(o—

**|| 5.13.24 ||**

**śrī-śuka uvāca—**


    **ity evam uttarā-mātaḥ sa vai brahmarṣi-sutaḥ sindhu-pataya ātma-satattvaṁ vigaṇayataḥ parānubhāvaḥ parama-kāruṇikatayopadiśya rahūgaṇena sakaruṇam abhivandita-caraṇa āpūrṇārṇava iva nibhṛta-karaṇormy-āśayo dharaṇim imāṁ vicacāra.**

**śrīdharaḥ : **uttarā mātā yasya, he uttarā-mātaḥ ! vigaṇayato na gaṇayataḥ | avamantary api parama-karuṇākaratvena sindhu-pataye ātma-tattvam upadiśya | nibhṛtāḥ śāntāḥ karaṇānām ūrmayo yasmin sa āśayo yasya ||24||

**krama-sandarbhaḥ : **uttarā-mātar iti visargānta-pāṭha ārṣa-prayogo mantavyaḥ | arhat-putrārthe samāsānta-vidhau mātur mātajādeśa-vidhānāt tato’nyatra ca kap-pratyaya-vidhānāt ||24||

**viśvanāthaḥ : **“hanta hanta mahā-bhūri-bhāga eva rahūgaṇaḥ, yat tādṛśa-brahma-tejasi śivikā-vāhanād aparāddho’pi tad-anugrahāmṛta-vṛṣṭy-abhiṣiktaḥ kṛtārthī-babhūva | aham atimanda-bhāgyo vipra-gale sarpārpaṇāparādhākṣamāpaṇāt tad-abhiśāpa-viṣa-dagdhaḥ | na jāne kim andhaṁ tamo yāsyāmi” iti viṣīdantaṁ rājānam āśvāsayati ity evam iti | 

uttarā mātā yasyeti | bho rājan ! tvan-mātṛ-garbhe praviśya brahma-tejasaḥ sakāśād bhagavān svayam eva tvāṁ rarakṣa, svaṁ darśayāmāsa ca punar api sāmprataṁ brahma-tejaso rakṣituṁ mām etāṁś ca nāradādi-mahā-munīn prerya tvad-antikam ānīya eteṣām apāra-kṛpāmṛtena tvām abhiṣicya bhāgavatāmṛtaṁ mad-dvārā pāyayan sa eva prabhur brahma-tejaso’pi vyarthīcakāra iti rahūgaṇāt tasmād bharatāc ca mattaś ca etebhyo mahā-munibhyaś ca tvadīyaṁ saubhāgyam atimahattamaṁ vyañjayāmāsa | tad api kiṁ viṣīdasīti bhāvaḥ | 

vigaṇayatas tiraskurvato’pi paro’nubhāvo yasmāt saḥ | sindhu-pataye tasmai ātma-tattvam upadiśya sa-karuṇaṁ sa-rodanaṁ nibhṛtāḥ śāntāḥ karaṇānām ūrmayo yasmin sa āśayo yasya saḥ ||24||

—o)0(o—

**|| 5.13.25 ||**


    **sauvīra-patir api sujana-samavagata-paramātma-satattva ātmany avidyādhyāropitāṁ ca dehātma-matiṁ visasarja**


    **evaṁ hi nṛpa bhagavad-āśritāśritānubhāvaḥ.**

**śrīdharaḥ : **sujanāt tasmāt samyag avagataṁ paramātma-satattvaṁ yena tathā-bhūtaḥ saṁs tadānīm eva dehe ātma-matiṁ ca visasarja | he nṛpa ! bhagavad-āśrito bharatas tad-āśrito rahūgaṇo yas tasyānubhāvaḥ sadyo dehāhaṅkāra-tyāgaḥ ||25||

**krama-sandarbhaḥ : _na vyākhyātam._**

**viśvanāthaḥ : **sujanāt śrīmad-bharatāt ātmani svasmin yā avidyā anādita eva pravṛttā, tayā adhyāropitāṁ dehe ātma-matim ātma-buddhim | bhagavad-āśrito bharatas tad-āśrito rahūgaṇaḥ ||25||

—o)0(o—

**|| 5.13.26 ||**

**rājovāca—**


    **yo ha vā iha bahu-vidā mahā-bhāgavata tvayābhihitaḥ parokṣeṇa vacasā jīva-loka-bhavādhvā sa hy ārya-manīṣayā kalpita-viṣayo nāñjasāvyutpanna-loka-samadhigamaḥ | atha tad evaitad duravagamaṁ samavetānukalpena nirdiśyatām iti.**

**śrīdharaḥ : **parokṣeṇa vaṇik-sārtha-rūpakeṇa | āryāṇāṁ vivekināṁ manīṣayaiva dasyu-sthānīyānīndriyāṇi go-māyu-sthānīyāny apaty-ādīnīty evaṁ kalpita-viṣayaḥ | avyutpannasya tu lokasya janasya samyag adhigamo na bhavati | athātas tad etad eva bhavādhva-rūpaṁ samavetānukalpena prastute tat-tad-anurūpārthopakalpanena ||26||

**krama-sandarbhaḥ : **iti rājovācety anvayaḥ ||26||

**viśvanāthaḥ : **āryasyātividuṣa eva manīṣayā uttama-buddhyā kalpita-viṣaya-dasyu-sthānīyendriya-gomāyu-sthānīyāpatyādayo yasya saḥ | duradhigamaṁ dārṣṭāntānām anuktatvāt | samavetena samucitena anukalpena dārṣṭānta-vācaka-śabdena ||26||

—o)0(o—

iti sārārtha-darśinyāṁ harṣiṇyāṁ bhakta-cetasām |

trayodaśa pañcamasya saṅgataḥ saṅgataḥ satām ||*||

—o)0(o—


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ pañcama-skandhe 


    brāhmaṇa-rahūgaṇa-saṁvāde 


    trayodaśo’dhyāyaḥ |

|| 5.13 ||

(5.14)


### atha caturdaśo’dhyāyaḥ


## bharatopākhyānaṁ nāma

**|| 5.14.1 ||**

**sa hovāca—**


    **sa eṣa dehātma-mānināṁ sattvādi-guṇa-viśeṣa-vikalpita-kuśalāku-śala-samavahāra-vinirmita-vividha-dehāvalibhir viyoga-saṁyogādy-anādi-saṁsārānubhavasya dvāra-bhūtena ṣaḍ-indriya-vargeṇa tasmin durgādhvavad asugame’dhvany āpatita īśvarasya bhagavato viṣṇor vaśa-vartinyā māyayā jīva-loko’yaṁ yathā vaṇik-sārtho’rtha-paraḥ sva-deha-niṣpādita-karmānubhavaḥ śmaśānavad aśivatamāyāṁ saṁsārāṭavyāṁ gato nādyāpi viphala-bahu-pratiyogehas tat-tāpopaśamanīṁ hari-guru-caraṇāravinda-madhukarānupadavīm avarundhe.**

**śrīdharaḥ : **

caturdaśe bhavāraṇya- rūpa-kavyākṛtiḥ kṛtā |

prastute tasya go-māyu- maśakādy-artha-kalpanam ||

yaḥ parīkṣitā pṛṣṭaḥ sa śrī-śuka uvāca heti sūtoktiḥ | duratyaye’dhvany ajayā niveśita iti yad uktaṁ tad eva niveśana-prakāra-kathanena prapañcayati | ya eṣa prasiddho jīva-loko’yaṁ viṣṇor māyayā’sugame’dhvany āpatito bhavāṭavīṁ gataḥ san hari-rūpasya guroś caraṇāravinde ye madhukarāḥ sevakās teṣām anupadavīṁ tair anuṣṭhitaṁ bhakti-mārgamadyāpi nāvarundhe na saṁprāpnotīty anvayaḥ | māyāyāḥ sva-kārya-dvāreṇa saṁsāra-mārge pāta-hetutvam āha | dehātma-mānināṁ sattvādi-guṇa-viśeṣair vikalpitāni vibhaktāni yāni kuśalākuśala-vimiśra-karmāṇi tair vinirmitābhir vividha-dehāvalibhir viyoga-saṁyogādir yo’nadiḥ saṁsāras tad anubhavasya dvāra-bhūtena ṣaḍ-indriya-vargeṇa tasmin saṁsāra-rūpe durga-mārga-vadasugame’dhvany āpatito yathā vaṇijāṁ sārthaḥ samūho’rthārjana-paraḥ | sva-deha-niṣpāditānāṁ karmaṇāṁ phala-dvāreṇānubhavo yasya | viphalāś ca bahu-pratiyogā bahu-vighnāś ca īhāś ceṣṭā yasya saḥ, tasyāṁ saṁsārāṭavyāṁ ye tāpās teṣām upaśamanīṁ nāśanīm | yasyām ity-ādi vyācaṣṭe | yasyāṁ bhavāṭavyām ||1||

**krama-sandarbhaḥ : _na vyākhyātam._**

**viśvanāthaḥ : **

dasyu-kroṣṭṛ-prabhṛtibhir uktaiḥ saha caturdaśe |

ihendriya-kuṭumbādyās tad-dārṣṭāntā nirūpitāḥ ||

sa śrī-śuko ha spaṣṭam uvāca—sa eṣa prasiddho jīva-lokaḥ saṁsārāṭavyāṁ gataḥ sann adyāpi hari-rūpasya guroś caraṇāravinde ye madhukarā guru-bhajanāsaktā ity arthaḥ | teṣāṁ anukūlāṁ padavīṁ nāvarundhe na prāpnotīty anvayaḥ | tena śrī-guru-caraṇāśrayaṁ vinā saṁsārāṭavyāṁ bhramaty eveti bhāvaḥ | 

kīdṛśaḥ ? dehātma-mānināṁ adhvany āpatitaḥ durgādhvavat prasiddha-durga-mārge iva sattvādi-guṇa-viśeṣair vikalpitāni vibhaktāni yāni kuśalākuśala-vimiśra-karmāṇi, tair vinirmitābhir vividha-dehāvalibhir viyoga-saṁyoga-tad-uttha-sukha-duḥkha-rūpasyānādeḥ saṁsārasya yo’nubhavas tasya |

nanu jīva-saṁsārasya māyā-kṛtatvān māyā-devīm eva jīvaḥ prapadyatāṁ, saiva prasannā taṁ bandhān mocayiṣyati, kiṁ hari-guru-caraṇa-prapattyā ? tatrāha—viṣṇor vaśa-vartinyā māyayeti | saṁsāra-mocane na tasyāḥ svātantryam iti bhāvaḥ | yad uktaṁ—


    daivī hy eṣā guṇa-mayī mama māyā duratyayā |


    mām eva ye prapadyante māyām etāṁ taranti te || [gītā 7.14] iti gītāyāṁ |

atra śloke eva-kṛteṇa samuccaya-pakṣo’pi nirastīkṛtaḥ | viphalāś ca bahu-vipratiyogā bahu-vighnāś ca īhā ceṣṭā yasya saḥ ||1||

—o)0(o—

**|| 5.14.2 ||**


    **yasyām u ha vā ete ṣaḍ-indriya-nāmānaḥ karmaṇā dasyava eva te; tad yathā puruṣasya dhanaṁ yat kiñcid dharmaupayikaṁ bahu-kṛcchrādhigataṁ sākṣāt parama-puruṣārādhana-lakṣaṇo yo’sau dharmas taṁ tu sāmparāya udāharanti; tad-dharmyaṁ dhanaṁ darśana-sparśana-śravaṇāsvādanāvaghrāṇa-saṅkalpa-vyavasāya-gṛha-grāmyopabhogena kunāthasyājitātmano yathā sārthasya vilum-panti.**

**śrīdharaḥ : **dasyu-tulyaṁ teṣāṁ karma darśayati—tad yatheti | dharmaupayikaṁ dharma-kāraṇam | tam eva svābhipretaṁ dharmam āha—sākṣād iti | taṁ tu sāṁparāye para-lokārtham udāharanti | tad dharmyaṁ dharmārhaṁ dhanam | darśanādyāḥ pañca jñānendriyāṇāṁ vṛttayaḥ; saṅkalpa-vyavasāyāvantaḥ karaṇasya, etair gṛhe yo grāmya upabhogas tena kunāthasya ku-buddher ajitātmano vilumpanti yathā corāḥ kupālakasyānavahitātmanaḥ sārthasya dhanaṁ haranti tadvat ||2||

**krama-sandarbhaḥ : **tad yatheti tad-dasyutvaṁ gadya-trayeṇa darśyata ity arthaḥ |  bahu-kṛcchrādhigataṁ yat kiñcit puruṣa-dhanaṁ vartate, tat-sākṣād-dharmaupāyikaṁ bhavati | ko’sau dharmaḥ ? tatrāha—sākṣāt param eveti ||2||

**viśvanāthaḥ : **yasyāṁ ime iti vyācaṣṭe—yasyāṁ ūheti | yathā puruṣasya bahu-kṛcchrādhigataṁ dharmopayogi dhanaṁ dasyavo vilumpanti tat tathā indriya-nāmānaḥ ṣaḍ ete karmaṇā sva-sva-vyāpāreṇa darśanādinā ajitātmano janasya dhanaṁ vilumpantīty anvayaḥ | tat-padasya vaiyarthyābhāvāya vyavahitānvayaḥ soḍhavyaḥ | dhanam eva kim ity apekṣāyāṁ āha—sākṣād iti | sāmparāye para-lokārthaṁ tad-dharmyaṁ bhagavat-sevārham ity arthaḥ | saṅkalpo manasaḥ, samavasāyo vyavasāyaḥ, sa ca buddher vyāpāraḥ | yathā kunāthasya kunāyakasya arjitātmanaḥ avaśīkṛtātmīya-lokasya vaṇik-sārthasya caurā haranti tathā ||2||

—o)0(o—

**|| 5.14.3 ||**


    **atha ca yatra kauṭumbikā dārāpatyādayo nāmnā karmaṇā vṛka-sṛgālā evānicchato’pi kadaryasya kuṭumbina uraṇakavat saṁrakṣyamāṇaṁ miṣato’pi haranti.**

**śrīdharaḥ : **gomāyavo yatrety etad vyācaṣṭe | atha cety arthāntaropanyāse | karmaṇā te tu vṛkāḥ sṛgālāś ca | kadaryasya atilubdhasya ||3||

**krama-sandarbhaḥ : _na vyākhyātam._**

**viśvanāthaḥ : **gomāyavo yatrety etad vyācaṣṭe—atha ceti | apaharataś cety arthaḥ | saṁrakṣyamāṇā anna-vastrādibhis tvayā vayam avaśya-pālyā eva bhavāmeti nyāya-miṣeṇa apaharantīty asya karma-padaṁ pūrvoktaṁ svārthaikam anna-guḍa-ghṛtādi-sampuṭaṁ jñeyam | atra dasyūnāṁ gomāyūnāṁ ca ca durvāratvasyādhikya-nyūnatvābhyām bhedo jñeyaḥ ||3||

—o)0(o—

**|| 5.14.4 ||**


    **yathā hy anuvatsaraṁ kṛṣyamāṇam apy adagdha-bījaṁ kṣetraṁ punar evāvapana-kāle gulma-tṛṇa-vīrudbhir gahvaram iva bhavaty evam eva gṛhāśramaḥ karma-kṣetraṁ yasmin na hi karmāṇy utsīdanti yad ayaṁ kāma-karaṇḍa eṣa āvasathaḥ.**

**śrīdharaḥ : **prabhūtavīrut tṛṇa-gulma-gahvaram ity etad vyācaṣṭe—yathā hīti | na dagdhāni bījāni yasmin | yad yasmād yo’yam āvasatha āśrama eṣa kāmānāṁ karaṇḍaḥ | yathā karpūra-bhājane karpūra-kṣaye’pi parimalo na kṣīyate evam atra vāsanānām akṣīṇatvān na karmāṇy utsīdantīty arthaḥ ||4||

**krama-sandarbhaḥ : _na vyākhyātam._**

**viśvanāthaḥ : **prabhūta-vīrut tṛṇa-gulma-gahvara ity etad vyācaṣṭe—yathā hīti | eṣa āvasatha āśramo yad yasmād kāmānāṁ karaṇḍa iti | yathā hiṅgu-kṣaye’pi gandho na kṣīyate evam atra vāsanānāṁ akṣīṇatvān na karmāṇy utsīdantīty arthaḥ ||4||

—o)0(o—

**|| 5.14.5 ||**


    **tatra gato daṁśa-maśaka-samāpasadair manujaiḥ śalabha-śakunta-taskara-mūṣakādibhir uparudhyamāna-bahiḥ-prāṇaḥ kvacit parivartamāno’sminn adhvany avidyā-kāma-karmabhir uparakta-manasānupapannārthaṁ nara-lokaṁ gandharva-nagaram upapannam iti mithyā-dṛṣṭir anupaśyati.**

**śrīdharaḥ : **daṁśa-maśaka-tulyair apasadair nīcaiḥ śalabhādibhiś coparudhyamānaḥ pīḍyamāno bahiḥ-prāṇo vittaṁ yasya tathā-vidho’py asminn adhvani paribhramann adhvani paribhramann avidyādibhir uparaktena manasā gandharva-pura-tulyam aghaṭamānaṁ nara-lokaṁ satyatayā mithyā-dṛṣṭir anupaśyati ||5||

**krama-sandarbhaḥ : _na vyākhyātam._**

**viśvanāthaḥ : **kaṭhora-daṁśair ity etad vyācaṣṭe—atreti | apasadair nīcair uparudhyamānaḥ pīḍyamāno bahiḥ-prāṇo vittaṁ yasya saḥ | kvacic ca gandharva-puraṁ prapaśyatīty etad vyācaṣṭe—kvacid iti | parivartamānaḥ parāvṛtya parāmṛśan uparaktaṁ yan manas tena nopapano’rtho vittaṁ yatas taṁ nara-lokaṁ vañcaka-nṛpādikaṁ paśyati | tataś ca tad-upāsanayā vāñchita-vittādikaṁ upapannam iti gandharva-nagaraṁ iva tam anupaśyati ||5||

—o)0(o—

**|| 5.14.6 ||**


    **tatra ca kvacid ātapodaka-nibhān viṣayān upadhāvati pāna-bhojana-vyavāyādi-vyasana-lolupaḥ.**

**śrīdharaḥ : **prapaśyatīti pra-śabda-sūcitam arthāntaraṁ darśayati | tatra ca gandharva-pure kvacid ātapodakaṁ mṛga-tṛṣṇā-jalaṁ tat tulyān viṣayān upadhāvatīti ||6||

**krama-sandarbhaḥ : _na vyākhyātam._**

**viśvanāthaḥ : **kvacic ca gandharva-puraṁ prapaśyatīty etad upalakṣitam arthāntaraṁ darśayati | ātapodakaṁ mṛga-tṛṣṇā tat-tulyān viṣayān upadhāvati ||6||

—o)0(o—

**|| 5.14.7 ||**


    **kvacic cāśeṣa-doṣa-niṣadanaṁ**[^23]** purīṣa-viśeṣaṁ tad-varṇa-guṇa-nirmita-matiḥ suvarṇam upāditsaty agni-kāma-kātara ivolmuka-piśācam.**

**śrīdharaḥ : **kvacit kvacic cāśurayolmuka-graham ity etad vyācaṣṭe | kvacic cāśeṣāṇāṁ doṣāṇāṁ niṣadanaṁ sthānaṁ purīṣa-viśeṣam agner viṣṭhā tasya purīṣasyeva lohito varṇo yasya rajo-guṇasya tena nirmitā tad viṣayā matir yasya sa suvarṇam upādātum icchati | agni-kāmena kātaraḥ para-vaśa ulmuka-sadṛśaṁ piśācam iva | śītāturo hy araṇye’gni-vaj jājvalyamānaṁ tatas tato dhāvantam ulmuka-piśācam agni-buddhyānudhāvati, na tu taṁ prāpnoti | kathañcit prāptaś cet, tarhi tena bhakṣitaḥ san mriyate | evaṁ suvarṇam anudhāvan apīty arthaḥ ||7||

**krama-sandarbhaḥ : **purīṣa-viśeṣaṁ suvarṇam upāditsatīty anenāgnikām eti dṛṣṭāntena ca suvarṇāntaraṁ yāthārthyaṁ darśayati | tac ca śrī-bhagavad-bhūṣaṇādi-mayaṁ jñeyam | sākṣād-dharmaupayikam ity-ādy-uktatvāt ||7||

**viśvanāthaḥ : **kvacit kvacic cāśu-rayolmūka-graham ity etad vyācaṣṭe—kvacic ceti | purīṣa-viśeṣam agner viṣṭhāṁ tasya pūrīṣasyeva lohito varṇo yasya rajo-guṇasya tena nirmitā tad-viṣayā matir yasya saḥ | suvarṇam iti parakīya-dravya-mātrasyopalakṣaṇaṁ ādātum icchati narake patitum icchati iti bhāvaḥ | śītādi-trāṇārthaṁ araṇye bhramann agni-kāmena kātaro yathā ulmūka-tulyaṁ piśācam agni-buddhyā dhāvati martum iti bhāvaḥ ||7|| 

—o)0(o—

**|| 5.14.8 ||**


    **atha kadācin nivāsa-pānīya-draviṇādy-anekātmopajīvanābhiniveśa etasyāṁ saṁsārāṭavyām itas tataḥ paridhāvati.**

**śrīdharaḥ : **nivāsa-toya-draviṇety etad vyācaṣṭe—atheti | nivāsādiṣv anekeṣv ātmana upajīvyeṣv abhiniveśo yasya ||8||

**krama-sandarbhaḥ : _na vyākhyātam._**

**viśvanāthaḥ : **nivāsa-toya-draviṇa-buddhir ity etad vyācaṣṭe—atheti ||8||

—o)0(o—

**|| 5.14.9 ||**


    **kvacic ca vātyaupamyayā pramadayāroham āropitas tat-kāla-rajasā rajanī-bhūta ivāsādhu-maryādo rajas-valākṣo’pi dig-devatā atirajas-vala-matir na vijānāti.**

**śrīdharaḥ : **kvacic ca vātyotthitety etad vyācaṣṭe—kvacic ceti | āroham aṅkam | tasmin kāle yad rajo rāgas tena sva-dṛṣṭyāvarakeṇa rajanyāṁ rātrau bhūtā iva | hrasva-paṭhe rajani-bhūtas tamo-maya ivātīva rajasā channa-matiḥ, ata eva rajo-vyāpta-cakṣur iva dikṣu sthitā maryādātikrama-sākṣi-bhutā devatā na jānāti ||9||

**krama-sandarbhaḥ : **prathama-pāṭhe rajanyāṁ ye bhūtās tat-tulya-kriyā ity arthaḥ, ivena samāsāt ||9||

**viśvanāthaḥ : **kvacic ca vātyotthitety etad vyācaṣṭe—vātyayā sahaupamyam upamā yasyās tayā āroham aṅkam | tasmin kāle yad rajaḥ rajas-tulyaḥ kāma-vegas tena sva-dṛṣṭyācchadakena spaṣṭā api dig-devatā vahni-sūryādyā rajanī-bhūtā adṛśyā iva rajasvalākṣo’ndha iva rajasvala-matiḥ kāmāndhī-kṛta-matiḥ paśyantīr api tā na jānāti | rajani-bhūta iti pāṭhe tamo-mayaḥ ||9||

—o)0(o—

**|| 5.14.10 ||**


    **kvacit sakṛd avagata-viṣaya-vaitathyaḥ svayaṁ parābhidhyānena vibhraṁśita-smṛtis tayaiva marīci-toya-prāyāṁs tān evābhidhāvati.**

**śrīdharaḥ : **anupādeyam evopādeyatayā gṛhṇātīti prakrama-sājātyād uttara-śloka-caturtha-pādaṁ prathamaṁ vyācaṣṭe—kvacit sakṛd iti | kvacid ātapodaka-nibhān ity atra mithyā-viṣayeṣu lampaṭatvam uktam | nivāsa-toya- [bhā.pu. 5.13.4] ity atra tad-arjana-prayāsa uktaḥ | atra tu bādhiteṣv api punaḥ pravṛttir ucyata ity apaunaruktyam | svayam eva sakṛd avagataṁ viṣayāṇāṁ vaitathyaṁ viphalatvaṁ yena | parābhidhyānena dehābhiniveśena vibhraṁśitā smṛtir yasya | tayaiva vibhraṁśitayā smṛtyā smṛti-bhraṁśād evety arthaḥ ||10||

**krama-sandarbhaḥ : _na vyākhyātam._**

**viśvanāthaḥ : **atra kvacit krameṇa, kvacit kramollaṅghanena, kvacit paunaruktyenāpi vyākhyānaṁ nāvagamanīyam | nahi mahāṭavyāḥ sarva eva panthā ṛjūkartuṁ śakya iti | atra sva-prauḍhim apahāya yathā-sthitam eva vyākhyāyate | marīci-toyāny abhidhāvati kvacid ity etad vyācaṣṭe—kvacid iti | sakṛd eka-vāram avagataṁ viṣayāṇāṁ vaitathyaṁ naiṣphalyaṁ yena saḥ | tad api tān eva viṣayān marīci-toya-prāyān punaḥ punar abhidhāvati parābhidhyānena dehābhiniveśena vibhraṁśitā smṛtir yasya saḥ | tayaiva vibhraṁśitayā smṛtyā smṛti-bhraṁśād evety arthaḥ ||10||

—o)0(o—

**|| 5.14.11 ||**


    **kvacid ulūka-jhillī-svanavad atiparuṣa-rabhasāṭopaṁ pratyakṣaṁ parokṣaṁ vā ripu-rāja-kula-nirbhartsitenātivyathita-karṇa-mūla-hṛdayaḥ.**

**śrīdharaḥ : **adṛśya-jhillī-svana- [bhā.pu. 5.13.5] ity etad vyācaṣṭe—kvacid ulūketi | atiparuṣo rabhasa utsāhas tenāṭopaḥ saṁbhramo yathā bhavaty evaṁ ripūṇāṁ rāja-kulasya ca nirbhartsitenāti-vyathitaṁ karṇa-mūlaṁ hṛdayaṁ ca yasya ||11||

**krama-sandarbhaḥ : _na vyākhyātam._**

**viśvanāthaḥ : **adṛśya-jhillī-svana- [bhā.pu. 5.13.5] ity etad vyācaṣṭe—kvacid ulūketi | atiparuṣo rabhasa utsāhas tenāṭopaḥ saṁbhramo yatra tad yathā syāt tathā nirbhartsanena ||11||

—o)0(o—

**|| 5.14.12 ||**


    **sa yadā dugdha-pūrva-sukṛtas tadā kāraskara-kākatuṇḍādy-apuṇya-druma-latā-viṣoda-pānavad ubhayārtha-śūnya-draviṇān jīvan-mṛtān svayaṁ jīvan-mriyamāṇa upadhāvati.**

**śrīdharaḥ : **apuṇya-vṛkṣān [bhā.pu. 5.13.5] ity etad vyācaṣṭe—sa yadeti | dugdham upabhuktaṁ pūrva-sukṛtaṁ yena | tadā kāraskaro viṣa-tindus tat pramukhā ye’puṇya-drumās tathā-vidhā latāś ca viṣodapānāś ca viṣa-kūpās tat-tulyān dṛṣṭādṛṣṭa-prayojana-śūnya-dhanān ||12||

**krama-sandarbhaḥ : _na vyākhyātam._**

**viśvanāthaḥ : **apuṇya-vṛkṣān [bhā.pu. 5.13.5] ity etad vyācaṣṭe—sa yadeti | dugdham upabhuktaṁ pūrva-sukṛtaṁ yena saḥ | kāraskaro viṣa-tindukaḥ | tat-pramukhā ye’puṇya-drumās tathā-vidhā latāś ca viṣa-kūpās tat-tulyān dṛṣṭādṛṣṭa-prayojana-śūnya-dhanān ||12||

—o)0(o—

**|| 5.14.13 ||**


    **ekadāsat-prasaṅgān nikṛta-matir vyudaka-srotaḥ-skhalanavad ubhayato’pi duḥkhadaṁ pākhaṇḍam abhiyāti.**

**śrīdharaḥ, viśvanāthaḥ : **kvacid vitoyāḥ sarita [bhā.pu. 5.13.6] ity etad vyācaṣṭe | ekadā kvacid asatāṁ prasaṅgān nikṛtā vañcitā matir yasya saḥ | nirudaka-nadī-garta-pāte yathā sadyaḥ śiraḥ sphuṭati, paścād api tad vedanānuvartate, evam iha paratra ca duḥkhadam ||13||

**krama-sandarbhaḥ : _na vyākhyātam._**

—o)0(o—

**|| 5.14.14 ||**


    **yadā tu para-bādhayāndha ātmane nopanamati tadā hi pitṛ-putra-barhiṣmataḥ pitṛ-putrān vā sa khalu bhakṣayati.**

**śrīdharaḥ : **parasparaṁ cālaṣate nirannaḥ [bhā.pu. 5.13.6] ity etad vyācaṣṭe—yadā tv iti | andho’nnaṁ nopanamati nopatiṣṭhati | pitṛ-putrāṇāṁ barhiḥ kuśas tadvataḥ | pituḥ putrāṇāṁ vā kuśādi-tṛṇa-mātram api yeṣu paśyati, tān bhakṣayati bādhata ity arthaḥ | pitṛ-putra-barhiṣṭhān iti tu pāṭhaḥ sugamaḥ ||14||

**krama-sandarbhaḥ : _na vyākhyātam._**

**viśvanāthaḥ : **parasparaṁ cālaṣate nirannaḥ [bhā.pu. 5.13.6] ity etad vyācaṣṭe—para-bādhayā para-pīḍana-pradayāpi jīvikayā andho nopanamati nopatiṣṭhati | pituḥ putrāṇāṁ vā kuśādi-tṛṇa-mātram api yeṣu paśyati tān bhakṣayati rāja-dvārāt padātikān ānīya pīḍayati ||14||

—o)0(o—

**|| 5.14.15 ||**


    **kvacid āsādya gṛhaṁ dāvavat priyārtha-vidhuram asukhodarkaṁ śokāgninā dahyamāno bhṛśaṁ nirvedam upagacchati.**

**śrīdharaḥ, viśvanāthaḥ : **āsādya dāvam [bhā.pu. 5.13.6] ity etad vyācaṣṭe—kvacid āsādyeti ||15||

**krama-sandarbhaḥ : _na vyākhyātam._**

—o)0(o—

**|| 5.14.16 ||**


    **kvacit kāla-viṣa-mita-rāja-kula-rakṣasāpahṛta-priyatama-dhanāsuḥ pramṛtaka iva vigata-jīva-lakṣaṇa āste.**

**śrīdharaḥ : **kva ca, yakṣair hṛtāsur [bhā.pu. 5.13.6] ity etad vyācaṣṭe | kvacit kālena viṣa-mitaṁ pratikūlatāṁ nītaṁ yad rāja-kulaṁ tad eva rakṣas tenāpahṛtāḥ priyatama-dhana-rūpā asavo yasya | vigatāni jīva-lakṣaṇani harṣādīni yasya | śūrair hṛta-sva ity apy anenaiva vyākhyātam ||16||

**krama-sandarbhaḥ : _na vyākhyātam._**

**viśvanāthaḥ : **kva ca, yakṣair hṛtāsur [bhā.pu. 5.13.6] ity etad vyācaṣṭe—kvacit kāleti | vigatāni jīva-lakṣaṇani harṣādīni yasya saḥ, śoka-mūrcchito vā ||16||

—o)0(o—

**|| 5.14.17 ||**


    **kadācin manorathopagata-pitṛ-pitāmahādy asat sad iti svapna-nirvṛti-lakṣaṇam anubhavati.**

**śrīdharaḥ : **kvacic ca gandharva-puraṁ praviṣṭa [bhā.pu. 5.13.7] ity etad vyācaṣṭe | kadācin mano-ratha-prāptaṁ pitrādy asad eva sad iti matvā pūrvaṁ gandharva-puravad aghaṭamāna-darśanam uktam, idānīṁ tan-nimitta-sukhāsaktir ucyata iti bhedaḥ ||17||

**krama-sandarbhaḥ : _na vyākhyātam._**

**viśvanāthaḥ : **kvacic ca gandharva-puraṁ praviṣṭa [bhā.pu. 5.13.7] ity etad vyācaṣṭe—kadācid iti | mano-ratha-prāptaṁ pitrādikam asan mṛtam api sat punaḥ para-lokād āgatam iti matvā svapne iva nirvṛtim ||17||

—o)0(o—

**|| 5.14.18 ||**


    **kvacid gṛhāśrama-karma-codanātibhara-girim ārurukṣamāṇo loka-vyasana-karṣita-manāḥ kaṇṭaka-śarkarā-kṣetraṁ praviśann iva sīdati.**

**śrīdharaḥ : **calan kvacid [bhā.pu. 5.13.8] ity etad vyācaṣṭe | kvacid gṛhāśrame yāḥ karma-codanās tāsām atibharo’tivistāraḥ sa eva giriḥ, tam ārurukṣaṁs tad-antaṁ gantum icchan ||18||

**krama-sandarbhaḥ : _na vyākhyātam._**

**viśvanāthaḥ : **calan kvacid [bhā.pu. 5.13.8] ity etad vyācaṣṭe—kvacid gṛhāśrame yāḥ karma-codanās tābhiḥ prāpto yo’tibharo’śvamedhādir vivāhādir vā sa eva giriḥ, tam ārurukṣaṁs tad-antaṁ gantum icchan lokānāṁ prativeśi-janānāṁ vyasanaṁ tādṛśa-bṛhat-karmāsaktis tena karṣita-manāḥ | ete sva-pratiṣṭhārthaṁ bṛhat-karma kurvanti ahaṁ kathaṁ na karomīti vikṣubdha-cittaḥ ||18||

—o)0(o—

**|| 5.14.19 ||**


    **kvacic ca duḥsahena kāyābhyantara-vahninā gṛhīta-sāraḥ sva-kuṭumbāya krudhyati.**

**śrīdharaḥ : **pade pade’bhyantara-vahninā [bhā.pu. 5.13.8] iti vyācaṣṭe—kvacic ca duḥsaheneti ||19||

**krama-sandarbhaḥ : _na vyākhyātam._**

**viśvanāthaḥ : **pade pade’bhyantara-vahninā [bhā.pu. 5.13.8] ity etad vyācaṣṭe—kvacid duḥsaheneti | gṛhīta-sāraḥ dagdha-dhairyaḥ ||19||

—o)0(o—

**|| 5.14.20 ||**


    **sa eva punar nidrājagara-gṛhīto’ndhe tamasi magnaḥ śūnyāraṇya iva śete nānyat-kiñcana veda śava ivāpaviddhaḥ.**

**śrīdharaḥ : **kvacin nigīrṇa [bhā.pu. 5.13.9] ity etad vyācaṣṭe—sa eveti ||20||

**krama-sandarbhaḥ : _na vyākhyātam._**

**viśvanāthaḥ : **kvacin nigīrṇa [bhā.pu. 5.13.9] ity etad vyācaṣṭe—sa eveti | apaviddhaḥ svajanais tyaktaḥ ||20||

—o)0(o—

**|| 5.14.21 ||**


    **kadācid bhagna-māna-daṁṣṭro durjana-danda-śūkair alabdha-nidrā-kṣaṇo vyathita-hṛdayenānukṣīyamāṇa-vijñāno’ndha-kūpe’ndhavat patati.**

**śrīdharaḥ : **daṣṭaḥ sma śete [bhā.pu. 5.13.9] iti vyācaṣṭe—kadācid iti | māno garva eva daṁṣṭrā para-pīḍākaratvāt, bhagnā māna-daṁṣṭrā yasya | ata eva na labdho nidrāyāḥ kṣaṇo’pi yena ||21||

**krama-sandarbhaḥ : _na vyākhyātam._**

**viśvanāthaḥ : **daṣṭaḥ sma śete [bhā.pu. 5.13.9] iti vyācaṣṭe—kadācid bhagneti ||21||

—o)0(o—

**|| 5.14.22 ||**


    **karhi sma cit kāma-madhu-lavān vicinvan yadā para-dāra-para-drav-yāṇy avarundhāno rājñā svāmibhir vā nihataḥ pataty apāre niraye.**

**śrīdharaḥ : **karhi sma cit kṣudra-rasān [bhā.pu. 5.13.10] ity etad vyācaṣṭe—karhi sma cit kāma-madhu-lavān iti | yadā nihato bhavati, tadā sadya eva niraye patati ||22||

**krama-sandarbhaḥ : _na vyākhyātam._**

**viśvanāthaḥ : **karhi sma cit kṣudra-rasān [bhā.pu. 5.13.10] ity etad vyācaṣṭe—karhi sma cit kāmeti ||22||

—o)0(o—

**|| 5.14.23 ||**


    **atha ca tasmād ubhayathāpi hi karmāsminn ātmanaḥ saṁsārāvapanam udāharanti.**

**śrīdharaḥ : **prasaṅgāt pravṛttasya karmaṇaḥ saṁsāra-hetutvaṁ sphuṭayati—atha ceti | yasmād evaṁ tasmāt | atha anantaram eva | ubhayathā iha ca paratra ca | asmin pravṛtti-mārge | saṁsārasyāvapanaṁ janma-kṣetraṁ karmodāharanti ||23||

**krama-sandarbhaḥ : _na vyākhyātam._**

**viśvanāthaḥ : **atha ceti | yasmād evaṁ tasmād ubhayathāpi pāpa-prakāreṇa ca karma, asmin jagati ||23||

—o)0(o—

**|| 5.14.24 ||**


    **muktas tato yadi bandhād devadatta upācchinatti tasmād api viṣṇumitra ity anavasthitiḥ.**

**śrīdharaḥ : **tatrātikṛcchrāt pratilabdha-mānaḥ [bhā.pu. 5.13.10] ity etad vyācaṣṭe—mukta iti | yadi bandhān mukto bhavati, tarhi tataḥ sakāśād anyo harati, tasmād apy anyaḥ, na tv asau bhoktuṁ labhata ity arthaḥ ||24||

**krama-sandarbhaḥ : _na vyākhyātam._**

**viśvanāthaḥ : **tatrātikṛcchrāt pratilabdha-mānaḥ [bhā.pu. 5.13.10] ity etad vyācaṣṭe—mukta iti | bandhāt tat-svāmi-datta-bandha-prahārāder yadi dravyādi-vyayena muktaḥ san tad-dārān sambhoktuṁ prāpnoti, tadā devadatto’nyaḥ kaścil lampaṭaḥ, tata ācchidya bhuṅkte, tasmād apy anya iti na ko’pi prakāmaṁ bhoktuṁ labhate ||24||

—o)0(o—

**|| 5.14.25 ||**


    **kvacic ca śīta-vātādy-anekādhidaivika-bhautikātmīyānāṁ daśānāṁ pratinivāraṇe’kalpo duranta-cintayā viṣaṇṇa āste.**

**śrīdharaḥ : **kvacic ca śītātapa- [bhā.pu. 5.13.11] ity etad vyācaṣṭe—kvacic ceti | śītādayo’nekā ādhidaivikādyā yā daśā duḥkhāvasthās tāsām ||25||

**krama-sandarbhaḥ : _na vyākhyātam._**

**viśvanāthaḥ : **kvacic ca śītātapa- [bhā.pu. 5.13.11] ity etad vyācaṣṭe—kvacic ca śīteti | daśānāṁ duḥkhāvasthānāṁ ||25||

—o)0(o—

**|| 5.14.26 ||**


    **kvacin mitho vyavaharan yat kiñcid dhanam anyebhyo vā kākiṇikā-mātram apy apaharan yat kiñcid vā vidveṣam eti vitta-śāṭhyāt.**

**śrīdharaḥ : **kvacin mithaḥ [bhā.pu. 5.13.12] ity etad vyācaṣṭe | kvacin mitho yat kiñcid dhanaṁ vyavaharan kākiṇikā-mātraṁ, viṁśati-kapardaka-mātraṁ, tato’pi nyūnaṁ vā yat kiñcid apaharan vidveṣam eti ||26||

**krama-sandarbhaḥ : _na vyākhyātam._**

**viśvanāthaḥ : **kvacin mithaḥ [bhā.pu. 5.13.12] ity etad vyācaṣṭe—kvacin mitha iti | yat kiñcid api dhanaṁ mitho vāṇijyādau vyavaharan kākiṇikā viṁśati-kapardakās tan-mātraṁ yat kiñcit tato’pi nyūnaṁ ca , anyebhyo’paharan vā vidveṣam eti ||26||

—o)0(o—

**|| 5.14.27 ||**


    **adhvany amuṣminn ima upasargās tathā sukha-duḥkha-rāga-dveṣa-bhayābhimāna-pramādonmāda-śoka-moha-lobha-mātsaryerṣyāva-māna-kṣut-pipāsādhi-vyādhi-janma-jarā-maraṇādayaḥ.**

**śrīdharaḥ : **adhvany amuṣminn uru-kṛcchra-vitta-bādhopasargaiḥ [bhā.pu. 5.13.13] ity uktān upasargān prapañcayati | adhvany amuṣminn ime uru-kṛcchra-vitta-bādhādayas tathā sukha-duḥkhādayaś ca |

vyutkramaiḥ punar uktaiś ca nānā-pāṭhair ataḥ param |

durgamo’pi bhavādhvāyaṁ saṁpradāyena tīryate ||27||

**krama-sandarbhaḥ : _na vyākhyātam._**

**viśvanāthaḥ : **adhvany amuṣminn uru-kṛcchra- [bhā.pu. 5.13.13] iti vyācaṣṭe—adhvany amuṣminn ima iti ||27||

—o)0(o—

**|| 5.14.28 ||**


    **kvāpi deva-māyayā striyā bhuja-latopagūḍhaḥ praskanna-viveka-vijñāno yad-vihāra-gṛhārambhākula-hṛdayas tad-āśrayāvasakta-suta-duhitṛ-kalatra-bhāṣitāvaloka-viceṣṭitāpahṛta-hṛdaya ātmānam ajitātmāpāre’ndhe tamasi prahiṇoti.**

**śrīdharaḥ : **tatra prasajjati kvāpīty-ādinā siṁhāvalokana-nyāyenoktam artham apakṛṣya krameṇa vyācaṣṭe—kvāpi deva-māyayeti | praskannam apagataṁ viveka-vijñānaṁ yasya | yasyā striyā vihāra-gṛhaṁ krīḍā-gṛhaṁ tad-ārambhe ākulaṁ hṛdayaṁ yasya | anena prasajjatīti vyākhyātam | tad-āśrayety-ādi vyācaṣṭe | tasyā āśraye’vasaktāḥ saṁlagnāḥ sutā duhitaraś ca kalatraṁ ca saiva strī teṣāṁ bhāṣitādibhir apahṛtaṁ hṛdayaṁ yasya | prahiṇoti prakṣipati ||28||

**krama-sandarbhaḥ : _na vyākhyātam._**

**viśvanāthaḥ : **prasajjati kvāpīti vyācaṣṭe—kvāpīti | deva-māyā-rūpayā striyā kartryā bhuja-latābhyām upagūḍhaḥ san lupta-viveka-vijñāno bhavati | yasyā striyā keli-gṛhārambhe ākula-hṛdayo bhavet, tasyā eva āśraye’vasaktāḥ saṁlagnāḥ sutā duhitaraś ca kalatraṁ tat-suta-vadhūḥ sā ca teṣāṁ bhāṣitādibhir apahṛtaṁ hṛdayaṁ yasya saḥ ||28||

—o)0(o—

**|| 5.14.29 ||**


    **kadācid īśvarasya bhagavato viṣṇoś cakrāt paramāṇv-ādi-dvi-parārdhāpavarga-kālopalakṣaṇāt parivartitena vayasā raṁhasā harata ābrahma-tṛṇa-stambādīnāṁ bhūtānām animiṣato miṣatāṁ vitrasta-hṛdayas tam eveśvaraṁ kāla-cakra-nijāyudhaṁ sākṣād bhagavantaṁ yajña-puruṣam anādṛtya pākhaṇḍa-devatāḥ kaṅka-gṛdhra-baka-vaṭa-prāyā ārya-samaya-parihṛtāḥ sāṅketyenābhidhatte.**

**śrīdharaḥ : **kvacit kadācid dhari-cakratas trasann [bhā.pu. 5.13.16] ity etad vyācaṣṭe—kadācid īśvarasyeti | paramāṇur ādir dvi-parārdho’pavargo’ntaḥ tad evopalakṣaṇaṁ yasya tasmāt | kālopalakṣaṇād iti pṛthak padatvena pāṭhe kāla-svarūpād ity arthaḥ | raṁhasā śīghreṇa parivartitena paribhramaṇena vayasā bālyādi-krameṇa | brahmāṇam abhivyāpya tṛṇa-stambādīni bhūtāni harataś cakrataḥ sakāśād vitrasta-hṛdayaḥ san pākhaṇḍa-devatā | ābhimukhyena dhatta ity anvayaḥ | animiṣato nimeṣam akurvataḥ, aramattād ity arthaḥ | miṣatāṁ pratikartum aśaktānām ity arthaḥ | karmaṇi ṣaṣṭhyaḥ | kāla-cakraṁ nijaṁ nityam āyudhaṁ yasya | sāṅketyena mūla-pramāṇa-śūnyena pākhaṇḍāgamena ||29||

**krama-sandarbhaḥ : _na vyākhyātam._**

**viśvanāthaḥ : **kvacit kadācid dhari-cakratas trasann [bhā.pu. 5.13.16] ity etad vyācaṣṭe—kadācid īśvarasyeti | cakrāt paritrasta-hṛdayaḥ pāṣaṇḍa-devatāḥ sāṅketyena kalpitena pāṣaṇḍāgamena abhidhatte upāsyatayā vyācaṣṭa ity anvayaḥ | paramāṇur ādir dvi-parārdho’pavargo’nto yasya tena kālenaiva upa ādhikyena lakṣaṇaṁ yasya tasmāt | “dvi-parārdhāpavargāt kālopalakṣaṇāt” iti pāṭhe kāla-svarūpād ity arthaḥ | kīdṛśāt ? parivartitena vayasā bālyādinā raṁhasā atiśaighryeṇa brahmādīnāṁ apy animiṣatāṁ apaśyatāṁ vyavahāre pramattānāṁ bhūtānāṁ iti karmaṇi ṣaṣṭhyaḥ | bhūtāni harata ity arthaḥ | 

yad vā, āyur ity adhyāhāryaṁ teṣāṁ āyur harato’nimiṣato nimeṣam apy akurvataḥ apramattād ity arthaḥ | ārya-samaya-parihṛtāḥ śiṣṭācāra-rahitāḥ ||29||

—o)0(o—

**|| 5.14.30 ||**


    **yadā tu pākhaṇḍibhir ātma-vañcitais tair uru vañcito brahma-kulaṁ samāvasaṁs teṣāṁ śīlam upanayanādi-śrauta-smārta-karmānuṣṭhā-nena bhagavato yajña-puruṣasyārādhanam eva tad arocayan śūdra-kulaṁ bhajate nigamācāre’śuddhito yasya mithunī-bhāvaḥ kuṭumba-bharaṇaṁ yathā vānara-jāteḥ.**

**śrīdharaḥ : **tair vañcita [bhā.pu. 5.13.17] ity etad vyācaṣṭe—yadā tv iti | ātmanā vañcitair uru adhikaṁ vañcitaḥ san | teṣāṁ brāhmaṇānāṁ yac chīlam upanayanādi tad arocayan śūdra-vad vartate | nigamoktācāre aśuddhitaḥ svasya śuddhy-abhāvāt | yasya śūdrasya kevalaṁ mithunī-bhāvaḥ kuṭumba-bharaṇaṁ ca vyāpāro nāgni-hotrādiḥ ||30||

**krama-sandarbhaḥ : **nigamācāre yā śuddhis tat-karaṇād ity arthaḥ |_|_30||

**viśvanāthaḥ : **tair vañcita [bhā.pu. 5.13.17] ity etad vyācaṣṭe—yadā tv iti | ātmanaiva vañcitaiḥ sva-kalpita-kupatha-gāmitvāt tair uru-vañcitaḥ | kalpita-kiñcin-mātrāparādha-miṣeṇa dhanādy apahṛtya sva-gaṇān niḥsāritaḥ | nigamoktācāra-madhye yā aśuddhir ucyate tayaiva yasya mithunībhāvaḥ, vidhavāyās tyakta-dhavāyā vā mūlyādi-pradānena pariṇayaḥ ||30||

—o)0(o—

**|| 5.14.31 ||**


    **tatrāpi niravarodhaḥ svaireṇa viharann ati-kṛpaṇa-buddhir anyonya-mukha-nirīkṣaṇādinā grāmya-karmaṇaiva vismṛta-kālāvadhiḥ.**

**śrīdharaḥ : **taj-jāti-rāsena [bhā.pu. 5.13.17] ity-ādi vyācaṣṭe | tatrāpi niravarodhaḥ pratibandha-rahitaḥ | svaireṇa svecchayā krīḍan vismṛta-mṛtyu-kālaḥ san ||31||

**krama-sandarbhaḥ : _na vyākhyātam._**

**viśvanāthaḥ : **taj-jāti-rāsena [bhā.pu. 5.13.17] ity-ādi vyācaṣṭe | tatrāpi niravarodho dharma-maryādābhir anavarudhyamānaḥ vismṛta-mṛtyu-kālaḥ san viharan bhavati ||31||

—o)0(o—

**|| 5.14.32 ||**


    **kvacid drumavad aihikārtheṣu gṛheṣu raṁsyan yathā vānaraḥ suta-dāra-vatsalo vyavāya-kṣaṇaḥ.**

**śrīdharaḥ : **drumeṣu raṁsyann[bhā.pu. 5.13.14] ity etad vyācaṣṭe—kvacid drumavad iti | vyavāya-kṣaṇo maithunotsavo bhavati ||32||

**krama-sandarbhaḥ : _na vyākhyātam._**

**viśvanāthaḥ : **drumeṣu raṁsyann[bhā.pu. 5.13.14] iti vyācaṣṭe—kvacid drumeti | raṁsyan ramamāṇaḥ vyavāya-kṣaṇaḥ strī-saṅga-labdhotsavaḥ ||32||

—o)0(o—

**|| 5.14.33 ||**


    **evam adhvany avarundhāno mṛtyu-gaja-bhayāt tamasi giri-kandara-prāye.**

**śrīdharaḥ : **kvacit pramādād [bhā.pu. 5.13.18] ity etad vyācaṣṭe | evam adhvani sukha-duḥkhādy-avarundhāno giri-kandara-prāye tamasi rogādy-āpadi patatīti śeṣaḥ ||33||

**krama-sandarbhaḥ : **giri-kandara-prāye tamasi rogādy āpadya patan mṛtyu-gaja-bhayād vallī-tulya-prācīna-karmāvalambya sthito bhavatīti śeṣaḥ ||33||

**viśvanāthaḥ : **kvacit pramādād [bhā.pu. 5.13.18] ity etad vyācaṣṭe—evam adhvanīti | mṛtyu-bhayāt tamasi mahā-rogādy-upaśamārthaṁ kukarmaṇi avarundhānaḥ ātmānaṁ avaruṇaddhi ||33||

—o)0(o—

**|| 5.14.34 ||**


    **kvacic chīta-vātādy-aneka-daivika-bhautikātmīyānāṁ duḥkhānāṁ pratinivāraṇe’kalpo duranta-viṣaya-viṣaṇṇa āste.**

**śrīdharaḥ : **kvacic chīta-vātety-ādi-pūrvasmād adhikoktiḥ | rogādy-āpadi patitaḥ san śītādibhiḥ kliśyann āsta ity arthaḥ ||34||

**krama-sandarbhaḥ : _na vyākhyātam._**

**viśvanāthaḥ : **kvacic ca śītātapa- [bhā.pu. 5.13.11] ity etad vyācaṣṭe—kvacic chīta-vāteti ||34||

—o)0(o—

**|| 5.14.35 ||**


    **kvacin mitho vyavaharan yat kiñcid dhanam upayāti vitta-śāṭhyena.**

**śrīdharaḥ : **tad evaṁ siṁhāvalokana-nyāyenoktam arthaṁ yathā-sthānam apakṛṣya vyākhyāya krama-stham anuvartayituṁ purvoktam evānuvadati—kvacin mitha iti | vitta-śāṭhyena kadācid yat kiñcid dhanam upayāti ||35||

**krama-sandarbhaḥ : _na vyākhyātam._**

**viśvanāthaḥ : **kvacin mitha [bhā.pu. 5.13.11] iti vyācaṣṭe—kvacin mitha iti ||35||

—o)0(o—

**|| 5.14.36 ||**


    **kvacit kṣīṇa-dhanaḥ śayyāsanāśanādy-upabhoga-vihīno yāvad apratilabdha-manorathopagatādāne’vasita-matis tatas tato’vamānādīni janād abhilabhate.**

**śrīdharaḥ : **kvacit kvacit kṣīṇa-dhanas tu [bhā.pu. 5.13.12] iti vyācaṣṭe, kvacit kṣīṇa-dhana iti | apratilabdhaṁ yan manorathenopagataṁ vāñchitaṁ tasyādāne svīkāre niścita-matiḥ san ||36||

**krama-sandarbhaḥ : _na vyākhyātam._**

**viśvanāthaḥ : **kvacit kvacit kṣīṇa-dhanaḥ [bhā.pu. 5.13.12] ity etad vyācaṣṭe—kvacit kvacit kṣīṇa-dhana iti | yan manorathenopagataṁ dhanādi vāñchitaṁ tasyādāne svīkāre niścita-matiḥ san ||36||

—o)0(o—

**|| 5.14.37 ||**


    **evaṁ vitta-vyatiṣaṅga-vivṛddha-vairānubandho’pi pūrva-vāsanayā mitha udvahaty athāpavahati.**

**śrīdharaḥ : **anyonya-vitta-vyatiṣaṅgena [bhā.pu. 5.13.13] ity etad vyācaṣṭe—evaṁ vitta-vyatiṣaṅgeti | apavahati tyajati ||37||

**krama-sandarbhaḥ : _na vyākhyātam._**

**viśvanāthaḥ : **anyonya-vitta-vyatiṣaṅgena [bhā.pu. 5.13.13] ity etad vyācaṣṭe—evaṁ iti | athāpavahati punar udvāhaṁ tyajati ca ||37||

—o)0(o—

**|| 5.14.38 ||**


    **etasmin saṁsārādhvani nānā-kleśopasarga-bādhita āpanna-vipanno yatra yas tam u ha vāvetaras tatra visṛjya jātaṁ jātam upādāya śocan muhyan bibhyad-vivadan krandan saṁhṛṣyan gāyan nahyamānaḥ sādhu-varjito naivāvartate’dyāpi yata ārabdha eṣa nara-loka-sārtho yam adhvanaḥ pāram upadiśanti.**

**śrīdharaḥ : **adhvany amuṣminn [bhā.pu. 5.13.13, 19] ity-ādi vyācaṣṭe—etasminn iti | āpanna āpadaṁ prāptaḥ vipanno vinaṣṭo vā yatra yas tam itaras tatra visṛjya | na hy amāno badhyamānaḥ | sādhu-varjitaḥ sādhu-vyatiriktaḥ ||38||

**krama-sandarbhaḥ : _na vyākhyātam._**

**viśvanāthaḥ : **adhvany amuṣminn [bhā.pu. 5.13.13, 19] ity-ādi vyācaṣṭe—etasminn iti | āpanna āpadaṁ prāptaḥ vipanno mṛtaḥ | sādhu-varjita iti vaiṣṇava-saṅge iti taratīti bhāvaḥ | yataḥ parameśvarāt  tam eva parameśvaraṁ pāraṁ pāra-prāpakaṁ tatra sādhu-saṅga eva hetur ity arthaḥ ||38||

—o)0(o—

**|| 5.14.39 ||**


    **yad idaṁ yogānuśāsanaṁ na vā etad avarundhate yan nyasta-daṇḍā munaya upaśama-śīlā uparatātmānaḥ samavagacchanti.**

**śrīdharaḥ : **anāvṛttau hetum āha—yad idam iti ||39||

**krama-sandarbhaḥ : _na vyākhyātam._**

**viśvanāthaḥ : **anāvṛttau hetum āha—yad idam iti | samavagacchanti prāpnuvanti ||39||

—o)0(o—

**|| 5.14.40 ||**


    **yad api dig-ibha-jayino yajvino ye vai rājarṣayaḥ kiṁ tu paraṁ mṛdhe śayīrann asyām eva mameyam iti kṛta-vairānubandhāyāṁ visṛjya svayam upasaṁhṛtāḥ.**

**śrīdharaḥ : **manasvina [bhā.pu. 5.13.15] ity-ādi vyācaṣṭe—yad apīti | ye vai rājarṣayaḥ, te’pi nāvarundhate, kintu paraṁ kevalaṁ mṛdhe śayīran ||40||

**krama-sandarbhaḥ : _na vyākhyātam._**

**viśvanāthaḥ : **manasvina [bhā.pu. 5.13.15] ity etad vyācaṣṭe—yad api yadyapi tad api asyāṁ pṛthivyāṁ śayīran, kīdṛśyāṁ mameyam iti | kṛto vairānubandho yasyāṁ tasyāṁ, imāṁ visṛjya svayam eva saṁhṛtāḥ mṛtāḥ ||40||

—o)0(o—

**|| 5.14.41 ||**


    **karma-vallīm avalambya tata āpadaḥ kathañcin narakād vimuktaḥ punar apy evaṁ saṁsārādhvani vartamāno nara-loka-sārtham upayāti evam upari gato’pi.**

**śrīdharaḥ : **prasajjati [bhā.pu. 5.13.16] ity-ādi giri-kandara ity antam apakṛṣya vyākhyātaṁ, grantham atikramya vallīṁ gṛhītvety-ādi-granthaṁ vyācaṣṭe, karma-vallīm iti | evam upari svargaṁ gato’pi nara-loka-sārtham evopayāti ||41||

**krama-sandarbhaḥ : _na vyākhyātam._**

**viśvanāthaḥ : **vallīṁ gṛhītvety-ādi avaśiṣṭaṁ granthaṁ vyācaṣṭe—karma-vallīm avalambyeti | evam upari-gato’pi svargī jano’pi saṁsārādhvani vartamānaḥ ||41||

—o)0(o—

**|| 5.14.42 ||**

**tasyedam upagāyanti——**


    **ārṣabhasyeha rājarṣer manasāpi mahātmanaḥ |**


    **nānuvartmārhati nṛpo makṣikeva garutmataḥ ||**

**śrīdharaḥ : **tad evaṁ bharatoktiṁ vyākhyāya tac carita-saṅgraha-ślokān āha | tasyedaṁ karma ślokair upagāyanti | ārṣabhasya ṛṣabha-putrasya anyo nṛpo’nuvartma nārhati vartmānugantuṁ śaknoti ||42||

**krama-sandarbhaḥ : _na vyākhyātam._**

**viśvanāthaḥ : **bharatopākhyānam upasaṁhṛtya tan-mahimani prācāṁ sammatim āha—tasya idaṁ karma ārṣabhasya ṛṣabha-putrasya anuvartma vartmānugantuṁ nārhati yogyatābhāvād iti bhāvaḥ | manasā manorathenāpi kim uta karmaṇā ||42||

—o)0(o—

**|| 5.14.43 ||**


    **yo dustyajān dāra-sutān suhṛd-rājyaṁ hṛdi-spṛśaḥ |**


    **jahau yuvaiva malavad uttamaśloka-lālasaḥ ||**

**śrīdharaḥ : **tatra hetum āha—ya iti | **suhṛd-rājyayor** dvandvaikyam | **yo dustyajān dārādīn** viṣṭhām **iva jahau** tasyārṣabhasyeti saṁbandhaḥ | dustyajatve hetuḥ—**hṛdi-spṛśo** manojñān | tyāge hetuḥ—**uttama-śloke lālasā** lampaṭatvaṁ yasya ||43||

**krama-sandarbhaḥ : _na vyākhyātam._**

**viśvanāthaḥ : **tasya premānubhāvam āha—ya ity asyottara-vākya-gatatvān na tat-padāpekṣā mīlitaṁ yad abhirāmatādhika itivad dustyajatve hetuḥ | **hṛdi-spṛśaḥ** manoharān **suhṛd-rājyayor** dvandvaikyaṁ **yuvaiveti** vārdhakye tyāgibhyaḥ priyavratādibhyo’py utkarṣaḥ | **malavad** iti yathā malasya tyāga eva nirvṛtiḥ, tyāgābhāve kaṣṭaṁ, tyaktasya tasya smaraṇe’pi niṣṭhīvanodgamaḥ, tathaiveti tyāge’py anyebhyo vailakṣaṇyād utkarṣaḥ | tatra hetuḥ—**uttamaḥ** sarvotkṛṣṭaḥ rūpa-guṇa-līlā-mādhuryaiśvarya-sambandhī **ślokā** yaśo yasya tasmin **lālasaḥ** darśanādy-autsukyaṁ yasya saḥ | tena bhagavat-saundaryādy-anāviṣṭa-sarvendriyāṇāṁ viraktānāṁ dārādayo na mala-tulyā bhavantīti bharatasyottama-bhaktatvaṁ dhvanitam ||43||

—o)0(o—

**|| 5.14.44 ||**


    **yo dustyajān kṣiti-suta-svajanārtha-dārān**


    **prārthyāṁ śriyaṁ sura-varaiḥ sadayāvalokām |**


    **naicchan nṛpas tad-ucitaṁ mahatāṁ madhudviṭ-**


    **sevānurakta-manasām abhavo’pi phalguḥ ||**

**madhvaḥ : **ṛte haihaya-vaiṇyādīn ārṣabhasyeha kaḥ samaḥ |


    yasyopadeśāt sindhīśo dadarśa kapilaṁ vibhum || ||44||

**śrīdharaḥ : **tasyaivaṁ viṣaya-tyāgo na citram ity āha | **ya** evaṁ-bhūto’sau nṛpaḥ sa kṣity-ādīn naicchad iti yat tad ucitam | **sadayāvalokāṁ** bharatasya dayā yathā bhavaty evam avaloko yasyā iti parijanāvalokaḥ **śriyam** upacaryate | yato **madhu-dviṣaḥsevāyām anuraktaṁ mano** yeṣāṁ teṣāṁ **mahatām abhavo** mokṣo’**pi phalgus** tuccha eva ||44||

**krama-sandarbhaḥ : _na vyākhyātam._**

**viśvanāthaḥ : **uktam evārtham ullāsena punar api spaṣṭīkṛtyāha—ya iti | **sadayāvalokāṁ** bharatasya dayā yathā bhavaty evam avaloko yasyā iti parijanāvalokaḥ **śriyam** upacaryate iti svāmi-caraṇaiḥ | yad vā, bharato vairāgyotthaṁ śārīra-kaṣṭaṁ mā svīkarotu, mayā lālyamāno gṛha eva tiṣṭhatv iti **sadayāvaloko** yasyās tām | **abhavo** mokṣo’**pi phalgus** tatrāpi virajyantīty arthaḥ ||44||

—o)0(o—

**|| 5.14.45 ||**


    **yajñāya dharma-pataye vidhi-naipuṇāya**


    **yogāya sāṅkhya-śirase prakṛtīśvarāya |**


    **nārāyaṇāya haraye nama ity udāraṁ**


    **hāsyan mṛgatvam api yaḥ samudājahāra ||**

**madhvaḥ : **yujyate aneneti yogo hariḥ | sāṅkhya-śirase uttama-jñāna-svarūpāya ||45||

**śrīdharaḥ : **tasya sevānurāgam evāha—yajñāyeti | **yajña-rūpāya dharma-pataye** yajñādi-phala-dātre | **vidhau naipuṇyaṁ** yasya, tasmai dharmānuṣṭhātre | **yogo**’ṣṭāṅgaḥ, tasmai | **sāṅkhyaṁ** jñānaṁ, tac-**chiraḥ** pradhānaṁ phalaṁ yasya, tasmai | yogāya **prakṛtīśvarāya** māyā-niyantre | ata eva **nāraṁ** jīva-samūhaḥ so’**yanam** āśrayo yasya, sarva-jīva-niyantre | evaṁ karma-jñāna-devatā-kāṇḍaiḥ pratipāditāya **haraye namaity udāram** uccair yaḥ **samyag** uccāritavān | **mṛgatvaṁ** mṛga-deham api **hāsyan** tyakṣyan | ya evaṁbhūtas tasya tad ucitam iti vā tasyānuvartmanārhatīti vā sambandhaḥ ||45||

**krama-sandarbhaḥ : **ata eva bhakteḥ śrī-bhagavat-svarūpa-śakti-bodhakatvaṁ svayam-prakāśatvam āha—yajñāyeti | ya ārṣabheyo bharato maraṇa-samaye, tatrāpi mṛga-śarīre | tad-vacana-janmātyantāsambhāvāt sva-prakāśatvam eva tasyāḥ kīrtana-lakṣaṇāyā bhakteḥ sidhyati | (bhakti-sandarbha 139) \
 \
yajñāyeti | dharma-rūpāya, tat-pālakāya, tat-pravartakāya, jñāna-sādhana-rūpāya, jñāna-rūpāya, māyā-niyantre, sarva-jīvāśrayāya, tato’pi parāya **haraye** manoharāya **namaḥ**, dāsyenātmānaṁ samarpayāmīty arthaḥ | ata eva yat tu śrī-bharatasya mṛga-śarīraṁ tyajato nāmāni gṛhītvāpi śarīrāntara-prāptiḥ, tatrāpi sākṣād-bhagavat-prāptir eva | tādṛśānāṁ mahā-bhāgavatānāṁ hṛdi sadā tad-āvirbhāvāt | ato viṣṇu-purāṇād uktā jñāni-bharatādyāḥ kalpa-bhedenānye eva jñeyāḥ ||45|| 

**viśvanāthaḥ : **yajñāyeti tribhiḥ padaiḥ krameṇa karma-jñāna-bhakti-mārgāṇāṁ yathottaram utkarṣo vyañjitaḥ | **vidher** yajña-vidher **naipuṇyaṁ** yasmāt tasmai | **hāsyan** tyakṣan tena maraṇa-kāle na **udājahāra**, tathā sati jahad ity ucyate | bhagavataiva sva-bhakty-udrekārthaṁ punar janayiṣyamāṇatvād iti bhāvaḥ ||45||

—o)0(o—

**|| 5.14.46 ||**


    **ya idaṁ bhāgavata-sabhājitāvadāta-guṇa-karmaṇo rājarṣer bharatasyānucaritaṁ svasty-ayanam āyuṣyaṁ dhanyaṁ yaśasyaṁ svargyāpavargyaṁ vānuśṛṇoty ākhyāsyaty abhinandati ca sarvā evāśiṣa ātmana āśāste na kāñcana parata iti.**

**śrīdharaḥ : **bharata-carita-śravaṇādi-phalam āha—ya idam iti | bhāgavataiḥ sabhājitā avadātāḥ śuddhā guṇāḥ karmāṇi ca yasya tasya bharatasyānucaritaṁ yo’nuśṛṇoti sa ātmana eva sakāśāt sarvā āśiṣa āśāste svata eva prāpnoti natu kāñcid api parasmād apekṣata ity arthaḥ ||46||

**krama-sandarbhaḥ : _na vyākhyātam._**

**viśvanāthaḥ : **bhāgavataiḥ śrī-bhāgavate’smin śāstre vā sabhājitāḥ stutā avadāṭāḥ śuddhā guṇāḥ karmāṇi yasya | ātmana eveti sarva-vāñchitāni tasānāyāsenaiva svataḥ prāptāni bhavantīty arthaḥ ||46||

iti sārārtha-darśinyāṁ harṣiṇyāṁ bhakta-cetasām |

caturdaśaḥ pañcamasya saṅgataḥ saṅgataḥ satām ||*||

—o)0(o—


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ pañcama-skandhe 


    bharatopākhyānaṁ nāma 


    caturdaśo’dhyāyaḥ |

||5.14||

(5.15)


### atha pañcadaśo’dhyāyaḥ


## priyavrata-vaṁśānukīrtanaṁ

**|| 5.15.1 ||**

śrī-śuka uvāca—


    **bharatasyātmajaḥ sumatir nāmābhihito yam u ha vāva kecit pākhaṇḍina ṛṣabha-padavīm anuvartamānaṁ cānāryā aveda-samāmnātāṁ devatāṁ sva-manīṣayā pāpīyasyā kalau kalpayiṣyanti.**

**śrīdharaḥ : **

evam aṣṭabhir adhyāyair bharatasyoktam īhitam |

tataḥ pañcadaśe tasya kīrtyante vaṁśa-jā nṛpāḥ ||

ṛṣabha-padavīṁ jīvan-mukta-mārgam anuvartamānaṁ yaṁ dṛṣṭveti śeṣaḥ | yad vā, yaṁ sumatim aveda-samāmnātāṁ devatāṁ kalpayiṣyanti | buddho’yaṁ sākṣād avatīrṇa iti maṁsyanta ity arthaḥ ||1||

**krama-sandarbhaḥ : **kalpayiṣyanti | atrāmarṣa eva lṛṭ na bhaviṣyati | tasya kaler bhūtatvāt | tathā ca sūtraṁ—anavakḷpty-amarṣayor akiṁvṛtte’pi [pā. 3.3.145] iti |

**viśvanāthaḥ : **

atha pañcadaśe rājño gayasya mahimocyate |

yaḥ priyavrata-vaṁśyānāṁ antyo’sya virajasya ca ||

kalau tasya caritaṁ śrutvā tādṛśācāravanto’smākaṁ sumatir eva devatā, yathā buddha iti bauddha-sampradāyād vicchidya kalpayiṣyanti ||1||

—o)0(o—

**|| 5.15.2 ||**


    **tasmād vṛddhasenāyāṁ devatājin-nāma putro’bhavat.**

_na kenāpi vyākhyātam._

—o)0(o—

**|| 5.15.3 ||**


    **athāsuryāṁ tat-tanayo devadyumnas tato dhenumatyāṁ sutaḥ parameṣṭhī tasya suvarcalāyāṁ pratīha upajātaḥ.**

**śrīdharaḥ : **tat tanayo devatājitaḥ putraḥ ||3||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 5.15.4 ||**


    **ya ātma-vidyām ākhyāya svayaṁ saṁśuddho mahā-puruṣam anusasmāra.**

**śrīdharaḥ : **ātma-vidyāṁ bahubhya ākhyāya vyākhyānenaiva svayaṁ saṁśuddho’nusasmāra aparokṣatayānubhūtavān ||4||

**krama-sandarbhaḥ : _na vyākhyātam._**

**viśvanāthaḥ : **anusasmāra anubabhūva prāpa vā ||4||

—o)0(o—

**|| 5.15.5 ||**


    **pratīhāt suvarcalāyāṁ pratihartrādayas traya āsann ijyā-kovidāḥ sūnavaḥ pratihartuḥ stutyām aja-bhūmānāv ajaniṣātām.**

**śrīdharaḥ : **pratihartā prastotā udgāteti trayo yajña-nipuṇāḥ sūnava āsan | ajaniṣātāṁ jātau ||5||

**krama-sandarbhaḥ : _na vyākhyātam._**

**viśvanāthaḥ : **pratihartā prastotā udgāteti trayo yajña-nipuṇāḥ sūnava āsan ||5||

—o)0(o—

**|| 5.15.6 ||**


    **bhūmna ṛṣi-kulyāyām udgīthas tataḥ prastāvo devakulyāyāṁ prastāvān niyutsāyāṁ hṛdayaja āsīd vibhur vibho ratyāṁ ca pṛthuṣeṇas tasmān nakta ākūtyāṁ jajñe naktād druti-putro gayo rājarṣi-pravara udāra-śravā ajāyata sākṣād bhagavato viṣṇor jagad-rirakṣiṣayā gṛhīta-sattvasya kalātmavattvādi-lakṣaṇena mahā-puruṣatāṁ prāptaḥ.**

**śrīdharaḥ : **hṛdaya-jaḥ putraḥ | jagato rirakṣiṣayā rakṣitum icchayā gṛhītaṁ sattvaṁ yena tasya viṣṇoḥ kalāṁśaḥ san ||6||

**krama-sandarbhaḥ : _na vyākhyātam._**

**viśvanāthaḥ : **hṛdaya-jaḥ putraḥ | kalā aṁśāṁśaḥ ||6||

—o)0(o—

**|| 5.15.7 ||**


    **sa vai sva-dharmeṇa prajā-pālana-poṣaṇa-prīṇanopalālanānuśāsana-lakṣaṇenejyādinā ca bhagavati mahā-puruṣe parāvare brahmaṇi sarvātmanārpita-paramārtha-lakṣaṇena brahmavic-caraṇānusevayāpādita-bhagavad-bhakti-yogena cābhīkṣṇaśaḥ paribhāvitātiśuddha-matir uparatānātmya ātmani svayam upalabhyamāna-brahmātmānubhavo’pi nirabhimāna evāvanim ajūgupat.**

**madhvaḥ : **priyavrato gayaś caiva karma-deva samo guṇaiḥ iti ṣāḍguṇye ||7||

**śrīdharaḥ : **mahā-puruṣatvam evāha—sa vai iti | dharmas tasya dvi-vidhaḥ, abhiṣaktitvāt prajā-pālanādir ekaḥ, gṛhasthatvād ijyādiś cāparaḥ | dvi-vidho’pi bhagavati sarvātmanārpitaḥ san paramārtha-lakṣaṇas tena paribhāvitā saṁskṛtā’ti-śuddhā matir yasya | ata evoparatam anātmya-dehādy ahaṁ bhāvo yasmiṁs tasminn ātmani citte svayam evopalabhyamāne brahmaṇy ātmānubhavo yasya tādṛśo’pi nirabhimāna evāvanim ajūgupat pālayām āsa ||7||

**krama-sandarbhaḥ : **sa vai iti | upalabhyamāne brahmaṇy ātmānubhavo’py ajūgupad ity anvayaḥ | tathāpi gopane hetuḥ nirabhimāna eva sann iti ||7||

**viśvanāthaḥ : **pālanaṁ vipakṣa-vimardanādinā poṣaṇaṁ vṛtti-dānādinā arpitaḥ san paramārtha-lakṣaṇo bhavati yaḥ sva-dharmas tena pari sarvato-bhāvena bhāvitā bhāva-yuktī-kṛtā viśuddhā matir yasya saḥ | uparatam anātmyaṁ dehādy-ahaṁ-bhāvo yasya saḥ ||7||

—o)0(o—

**|| 5.15.8 ||**


    **tasyemāṁ gāthāṁ pāṇḍaveya purāvida upagāyanti.**

_na katamenāpi vyākhyātam._

—o)0(o—

**|| 5.15.9 ||**


    **gayaṁ nṛpaḥ kaḥ pratiyāti karmabhir**


    **yajvābhimānī bahuvid dharma-goptā |**


    **samāgata-śrīḥ sadasas-patiḥ satāṁ**


    **sat-sevako’nyo bhagavat-kalām ṛte ||**

**śrīdharaḥ : **karmabhir gayaṁ kaḥ pratiyāty anukaroti na ko’pi | atra hetuḥ—yajvādi-rūpo bhagavat-kalāṁ gayam ṛte’nyaḥ ka ity anuṣaṅgaḥ | abhimānī sarvato mānāspadaṁ manasvīti vā | samāgatā saṁprāptā śrīr yena yam iti vā | satāṁ sadasaḥ sabhāyāḥ patiḥ satāṁ sadasaḥ sabhāyāḥ patiḥ satāṁ sevakaḥ | yad vā, yajvādi-rūpo’pi bhagavat-kalāmṛte gayaṁ ko’nyaḥ pratiyātīty anvayaḥ ||9||

**krama-sandarbhaḥ : _na vyākhyātam._**

**viśvanāthaḥ : **pratiyāti anukaroti | abhimānī sarvato mānāspadaṁ manasvīti vā | satāṁ yat sadas tasya patiḥ bhagavad-aṁśaṁ vinā ko’nyaḥ yajvādi-rūpo’pi gayaṁ pratiyātīty anvayaḥ ||9||

—o)0(o—

**|| 5.15.10 ||**


    **yam abhyaṣiñcan parayā mudā satīḥ**


    **satyāśiṣo dakṣa-kanyāḥ saridbhiḥ |**


    **yasya prajānāṁ duduhe dharāśiṣo**


    **nirāśiṣo guṇa-vatsa-snutodhāḥ ||**

**śrīdharaḥ : **satīḥ satyaḥ | satyā āśiṣo yāsāṁ tāḥ | dakṣa-kanyāḥ śraddhā-maitrī-dayety-ādyāḥ | nirāśiṣo’pi yasya prajānām āśiṣaḥ kāmān dharā duduhe | tasya guṇā eva vatsas tena snuta-mūdho yasyāḥ pṛthivyāḥ | yac chabdānāṁ tam gayaṁ kaḥ pratiyātīti saṁbandhaḥ ||10||

**krama-sandarbhaḥ : _na vyākhyātam._**

**viśvanāthaḥ : **satīḥ satyaḥ | dakṣa-kanyāḥ śraddhā-maitrī-dayety-ādyāḥ satyāśiṣo śraddhā-maitrī-dayādyās te santv iti satyā āśiṣo yāsāṁ tāḥ | nirāśiṣo niṣkāmasyāpi yasya prajānām āśiṣo dharā duduhe | guṇā eva vatsas tena snuta-mūdho yasyāḥ sā ||10||

—o)0(o—

**|| 5.15.11 ||**


    **chandāṁsy akāmasya ca yasya kāmān**


    **dudūhur ājahrur atho baliṁ nṛpāḥ |**


    **pratyañcitā yudhi dharmeṇa viprā**


    **yadāśiṣāṁ ṣaṣṭham aṁśaṁ paretya ||**

**śrīdharaḥ : **chandāṁsi vedās tad vihita-karmāṇi ca | dudūhur duduhuḥ | yudhi pratyañcitā bāṇaiḥ pratipūjitā nṛpā yasya balim ājahrur arpayām āsuḥ | dharmeṇa pālanena dakṣiṇādibhiś ca yadā pratyañcitā viprās tadā paretya lokāntare āśiṣāṁ dharma-phalānām ṣaṣṭham aṁśam ājahruḥ | puṇya-ṣaḍ-bhāgam ādatte nyāyena paripālayan iti smṛteḥ ||11||

**krama-sandarbhaḥ : _na vyākhyātam._**

**viśvanāthaḥ : **yudhi pratyañcitā bāṇaiḥ pratipūjitā nṛpā balim ājahruḥ | dharmeṇa dakṣiṇādibhiḥ pratyañcitā viprā yad yasmai paretya lokāntare āśiṣāṁ sva-carita-dharma-phalānām ṣaṣṭham aṁśam ājahruḥ | puṇyaṁ ṣaḍ bhāgam ādatte nyāyena paripālayan iti smṛteḥ ||11||

—o)0(o—

**|| 5.15.12 ||**


    **yasyādhvare bhagavān adhvarātmā**


    **maghoni mādyaty uru-soma-pīthe |**


    **śraddhā-viśuddhācala-bhakti-yoga-**


    **samarpitejyā-phalam ājahāra ||**

**śrīdharaḥ : **uru-soma-pīthe bahu-soma-pāne’dhvare maghoni indre mādyati madaṁ prāpnuvati sati, śraddhayā viśuddho yo’calo bhakti-yogaḥ, tena samarpitam ijyā-phalam ājahāra | arhaṇam iva pratyakṣataḥ svī-kṛtavān ity arthaḥ ||12||

**krama-sandarbhaḥ : _na vyākhyātam._**

**viśvanāthaḥ : **uru-soma-pīthe bahu-soma-pāne’dhvare maghoni indre mādyati sati ājahāra arhaṇam iva pratyakṣataḥ svīcakāra ||12||

—o)0(o—

**|| 5.15.13 ||**


    **yat-prīṇanād barhiṣi deva-tiryaṅ-**


    **manuṣya-vīrut-tṛṇam ā viriñcāt |**


    **prīyeta sadyaḥ sa ha viśva-jīvaḥ**


    **prītaḥ svayaṁ prītim agād gayasya ||**

**śrīdharaḥ : yasya** bhagavataḥ **prīṇanāt** | devādīnāṁ dvandvaikyam | tat **sadyaḥ prīyeta** prītiṁ gacchet | **sa viśva-jīvaḥ** sarvāntaryāmī **svayaṁ prīta**-rūpa eva **barhiṣi** yajñe **gayasya** | **ha** sphuṭaṁ | **prītim agāt** tṛpto’smīti pratyakṣaṁ prītim āviṣkṛtavān ity arthaḥ ||13||

**krama-sandarbhaḥ : viśva-jīvaḥ** sarva-jīvana-hetuḥ | **svayaṁ prītaḥ** sukha-rūpo’pi ||13||_|_

**viśvanāthaḥ : yasya **bhagavataḥ** prīṇanāt devādikaṁ prīyeta** | [saha-viśva-jīvaḥ iti pāṭhe] sa **viśva-jīvaiḥ** sahita eva **svayaṁ prīti-**rūpaḥ san tṛpto’smīti **prītim** āviścakāra ||13||

—o)0(o—

**|| 5.15.14 ||**


    **gayād gayantyāṁ citrarathaḥ sugatir avarodhana iti trayaḥ putrā babhūvuś citrarathād ūrṇāyāṁ samrāḍ ajaniṣṭa; tata utkalāyāṁ marīcir marīcer bindumatyāṁ bindum ānudapadyata tasmāt saraghāyāṁ madhur nāmābhavan madhoḥ sumanasi vīravratas tato bhojāyāṁ manthu-pramanthū jajñāte manthoḥ satyāyāṁ bhauvanas tato dūṣaṇāyāṁ tvaṣṭājaniṣṭa tvaṣṭur virocanāyāṁ virajo virajasya śatajit-pravaraṁ putra-śataṁ kanyā ca viṣūcyāṁ kila jātam.**

**śrīdharaḥ : **sumanasi striyām ||14||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 5.15.15 ||**

tatrāyaṁ ślokaḥ—


    **praiyavrataṁ vaṁśam imaṁ virajaś caramodbhavaḥ |**


    **akarod aty-alaṁ kīrtyā viṣṇuḥ sura-gaṇaṁ yathā ||**

**śrīdharaḥ : **kīrtyā atiśayenālam akarod bhūṣitavān |

**krama-sandarbhaḥ, viśvanāthaḥ : _na vyākhyātam._**

iti sārārtha-darśinyāṁ harṣiṇyāṁ bhakta-cetasām |

pañcame’yaṁ pañcadaśaḥ saṅgataḥ saṅgataḥ satām ||*||

—o)0(o—


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ pañcama-skandhe 


    priyavrata-vaṁśānukīrtanaṁ nāma 


    pañcadaśo’dhyāyaḥ |

|| 5.15 ||

(5.16)


### ṣoḍaśo’dhyāyaḥ


## bhuvana-kośa-varṇane 

**|| 5.16.1 ||**


    **uktas tvayā bhū-maṇḍalāyāma-viśeṣo yāvad ādityas tapati yatra cāsau jyotiṣāṁ gaṇaiś candramā vā saha dṛśyate.**

**śrīdharaḥ : **

pūrvokta-dvīpa-sindhv-ādi- māna-cihna-svarūpataḥ

spaṣṭaṁ pravaktum ārabdhā pañcādhyāyī tataḥ param

ṣoḍaśe’dhas tathā cordhvaṁ paritaḥ sanniveśataḥ

metoḥ sthitir mahī-kañja-karṇikā copavarṇyate

priyavrata-caritroktau yoktā dvīpādi-kalpanā

tad viśeṣa-vijijñāsuḥ kathānte paripṛchati

ukta iti kiṁ paryantam uktas tad āha | yāvad ādityas tapati, yatra cāsau śukla-kṛṣṇa-pakṣayor nakṣatra-gaṇaiḥ saha candramā vā dṛśyate tāvat ||1||

**krama-sandarbhaḥ : _na vyākhyātam._**

**viśvanāthaḥ : **

jambūdvīpasya varṣāṇāṁ śailānāṁ madhya-vartinaḥ |

sumeroś ca pramāṇaṁ yat ṣoḍaśe tan nigadyate ||

priyavrata-carite śrutasya dvīpa-samudrādeḥ pramāṇādikaṁ tat-kathā-prakaraṇānte pṛcchati—ukta iti | tapati prakāśayati tat-paryanta ity arthaḥ | yatra yatra candramā dṛśyate tāvat paryantaś ca, tatrāpi tan-madhya ity arthaḥ ||1||

—o)0(o—

**|| 5.16.2 ||**


    **tatrāpi priyavrata-ratha-caraṇa-parikhātaiḥ saptabhiḥ sapta sindhava upakḷptā yata etasyāḥ sapta-dvīpa-viśeṣa-vikalpas tvayā bhagavan khalu sūcita etad evākhilam ahaṁ mānato lakṣaṇataś ca sarvaṁ vi-jijñāsāmi.**

**śrīdharaḥ : **yato yebhyaḥ sindhubhya etasyā bhuvaḥ | sūcitaḥ saṅkṣepato darśataḥ ||2||

**krama-sandarbhaḥ : _na vyākhyātam._**

**viśvanāthaḥ : **yataḥ sindhubhyaḥ | etasyā bhuvaḥ sapta-dvīpānāṁ ye viśeṣās teṣāṁ vikalpo bhedaḥ prabhedaḥ, etat sindhu-dvīpādikam ||2||

—o)0(o—

**|| 5.16.3 ||**


    **bhagavato guṇamaye sthūla-rūpa āveśitaṁ mano hy aguṇe’pi sūkṣmatama ātma-jyotiṣi pare brahmaṇi bhagavati vāsudevākhye kṣamam āveśituṁ tad u haitad guro’rhasy anuvarṇayitum iti.**

**śrīdharaḥ : **jijñāsāyāḥ phalam āha—bhagavata iti ||3||

**krama-sandarbhaḥ : **bhagavato guṇa-mayam ity ādau | bhagavattvaṁ tu guṇātītam ity āyātam ||3||

**viśvanāthaḥ : **jijñāsāyāḥ phalam āha—bhagavata iti | atra mayeti kartṛ-padānuktyā tatratyānāṁ bhakti-miśra-yogavatāṁ mano-nidhisānurodhenaiva mayaitat pṛcchyate | mama tu tvan-mukha-kamala-syandamāna-bhagavat-kathā-rūpa-makarandasya karṇābhyām pānam eva bhagavat-prāpti-sādhanam iti dyotitam | kiṁ ca, iha bhagavato guṇa-maye sthūla-rūpa iti bheda-bodhikayā ṣaṣṭhyā aguṇe bhagavatīty abheda-bodhakena sāmānādhikaraṇyena ca bhagavattvasya guṇātītatvaṁ bodhitam | guro iti tava sarva-muni-jana-gurutvād avaśya-vaktavyam evaitad iti bhāvaḥ ||3||

—o)0(o—

**|| 5.16.4 ||**

**ṛṣir uvāca—**


    **na vai mahārāja bhagavato māyā-guṇa-vibhūteḥ kāṣṭhāṁ manasā vacasā vādhigantum alaṁ vibudhāyuṣāpi puruṣas tasmāt prādhān-yenaiva bhū-golaka-viśeṣaṁ nāma-rūpa-māna-lakṣaṇato vyākhyāsyāmaḥ.**

**śrīdharaḥ : **yā māyā-guna-vibhūtis tasyāḥ | kāṣṭhāṁ antam | rūpaṁ sanniveśaḥ | lakṣaṇaṁ cihnam ||4||

**krama-sandarbhaḥ : _na vyākhyātam._**

**viśvanāthaḥ : **kāṣṭhāṁ antam | rūpaṁ sanniveśaḥ | lakṣaṇaṁ cihnam ||4||

—o)0(o—

**|| 5.16.5 ||**


    **yo vāyaṁ dvīpaḥ kuvalaya-kamala-kośābhyantara-kośo niyuta-yojana-viśālaḥ samavartulo yathā puṣkara-patram.**

**śrīdharaḥ : **kuvalayaṁ bhū-maṇḍalaṁ tad eva kamalaṁ tasya kośāḥ sapta-dvīpās teṣv abhyantara-kośaḥ prathamo jambū-dvīpo niyuta-yojana-viśālo lakṣa-yojana-vistīrṇaḥ ||5||

**krama-sandarbhaḥ : **niyuta-śabdo’tra daśa-lakṣa-vācako’pi kathañcid eka-lakṣaṁ vakti, tat-sannihitatvāt ||5||

**viśvanāthaḥ : **vai niścaye | kuvalayaṁ bhū-maṇḍalaṁ tad eva kamalaṁ tasya kośā maṇḍalatayā sthitāḥ sapta-dvīpās teṣv abhyantaraḥ kośo yo’yaṁ dṛśyamāno jambūdvīpaḥ sa niyuta-yojana-viśālaḥ lakṣa-yojana-vistīrṇaḥ ||5||

—o)0(o—

**|| 5.16.6 ||**


    **yasmin nava varṣāṇi nava-yojana-sahasrāyāmāny aṣṭabhir maryādā-giribhiḥ suvibhaktāni bhavanti.**

**śrīdharaḥ : **nava-yojana-sahasram āyāmo yeṣām | āyāmo’tra vistāraḥ | etac ca bhadrāśva-ketumāla-vyatirekeṇa raṣṭavyam | tayoś catus-triṁśad-yojana-sahasrāyāmatvāt | kecit tu nīla-niṣadhayoḥ saṁlagnāgrayoḥ samudra-praveśam aṅgīkṛtya tayor api saṅkucitatvena nava-sahasrāyāmatvaṁ sampādayanti | sanniveśaś ca vāyunoktaḥ | 


    dhanurvat saṁsthite jñeye dve varse dakṣiṇottare | 


    dīrghāṇi tatra catvāri caturasram ilāvṛtam || iti ||6||

**krama-sandarbhaḥ : **ṭīkā-darśitā mata-bhedāḥ sṛṣṭi-bhedena jñeyāḥ ||6||

**viśvanāthaḥ : **nava-yojana-sahasram āyāmo yeṣām | āyāmo’tra vistāraḥ aṣṭabhir himālayādibhiḥ | sanniveśas tu vāyunoktaḥ—


    dhanurvat saṁsthite jñeye dve varse dakṣiṇottare | 


    dīrghāṇi tatra catvāri caturasram ilāvṛtam ||

iti dakṣiṇottare bhāratottara-kuruvarṣe catvāri kimpuruṣa-harivarṣa-ramyaka-hiraṇmayāni varṣāṇi nīla-niṣadhayos tiraścanībhūya samudra-praviṣṭayoḥ saṁlagnatvam aṅgīkṛtya bhadrāśva-ketumālayor api dhanurākṛtitvam | atas tayor dairghyata eva madhye saṅkucitatvena nava-sahasrāyāmatvaṁ | ilāvṛtasya tu meroḥ sakāśāt caturdikṣu nava-sahasrāyāmatvaṁ sambhavet, vastutas tv ilāvṛta-bhadrāśva-ketumālānāṁ catustriṁśa-sahasrāyāmatvaṁ jñeyam ||6|| 

—o)0(o—

**|| 5.16.7 ||**


    **eṣāṁ madhye ilāvṛtaṁ nāmābhyantara-varṣaṁ yasya nābhyām avasthitaḥ sarvataḥ sauvarṇaḥ kula-giri-rājo merur dvīpāyāma-samunnāhaḥ karṇikā-bhūtaḥ kuvalaya-kamalasya mūrdhani dvā-triṁśat sahasra-yojana-vitato mūle ṣoḍaśa-sahasraṁ tāvat āntar-bhūmyāṁ praviṣṭaḥ.**

**śrīdharaḥ : **nābhyāṁ madhye | dvīpasyāyāmo lakṣa-yojana-pramānaṁ tāvān samunnāha ucchrāyo yasya | mūle ṣoḍaśa-yojana-sahasraṁ vitataḥ | tāvatā ṣoḍaśa-yojana-sahasra-mānena | caturaśīti-yojana-sahasramānena ca bahir dṛśyate | evaṁ lakṣa-yojanonnāhaḥ ||7||

**krama-sandarbhaḥ : _na vyākhyātam._**

**viśvanāthaḥ : **nābhyāṁ madhye dvīpasyāyāmo lakṣa-yojana-pramānaḥ | tāvān samunnāha ucchrāyo yasya saḥ | ṣoḍaśa-sahasraṁ vitata iti śeṣaḥ | tāvatā ṣoḍaśa-sahasra-mānena | ataś caturaśīti-sahasra-yojanocchrito bhūmito dṛśyate ||7||

—o)0(o—

**|| 5.16.8 ||**


    **uttarottareṇelāvṛtaṁ nīlaḥ śvetaḥ śṛṅgavān iti trayo ramyaka-hiraṇmaya-kurūṇāṁ varṣāṇāṁ maryādā-girayaḥ prāg-āyatā ubhayataḥ kṣārodāvadhayo dvi-sahasra-pṛthava ekaikaśaḥ pūrvasmāt pūrvasmād uttara uttaro daśāṁśādhikāṁśena dairghya eva hrasanti.**

**madhvaḥ : **yathā bhāgavate tūktaṁ bhauvanaṁ kośa-lakṣaṇam |


    tasyāvirodhato yojyam anya-granthāntare sthitam ||


    maṇḍode pūraṇaṁ caiva vyātyāsaṁ kṣīra-sāgare |


    rāhu-soma-ravīṇāṁ ca maṇḍaloddviguṇoktitām |


    vinaiva sarvam unneyaṁ yojanābhedato’tra tu || iti brahmāṇḍe ||8||

**śrīdharaḥ : **uttarottareṇelāvṛtam ilāvṛtasyottarottarataḥ krameṇa nīlādayas trayo maryādā-girayaḥ | prāg-āyatāḥ pūrvato dīrghāḥ | kṣāroda evāvadhir yeṣām | dvi-sahasra-yojana-vistīrṇāḥ | daśāṁśād īṣad adhiko yo’ṁśas tena dairdhya eva hrasanti na tūccatve pṛthutve vā | yathoktaṁ viṣṇu-purāṇe, lakṣa-pramāṇau dvau madhye daśa-hīnās tathāpare [vi.pu. 2.2.12] iti | etac ca sthūla-dṛṣṭyaivoktam | tayor api yathā-van madhyamatvābhāvena lakṣa-pramāṇatvābhāvāt ||8||

**krama-sandarbhaḥ : _na vyākhyātam._**

**viśvanāthaḥ : **uttarottareṇa ilāvṛtam ilāvṛtasyottaratra ubhayataḥ pūrva-paścima-diśoḥ | pṛthur vistāraḥ ekaikasmād iti nīlaḥ kiñcin nyūna lakṣa-yojano dairghyeṇa, tasmāt śvetaḥ śṛṅgavāṁś ca daśāṁśād īṣad adhiko yo’ṁśas tena ||8||

—o)0(o—

**|| 5.16.9 ||**


    **evaṁ dakṣiṇenelāvṛtaṁ niṣadho hemakūṭo himālaya iti prāg-āyatā yathā nīlādayo’yuta-yojanotsedhā hari-varṣa-kimpuruṣa-bhāratānāṁ yathā-saṅkhyam.**

**śrīdharaḥ : **ayuta-yojana utsedha ucchrāyo yeṣām | ayaṁ cotsedho nīlādīnām api draṣṭavyaḥ | nīlādi-pṛthutvaṁ caiṣām api draṣṭavyam | yathā-saṅkhyaṁ maryādā-giraya iti śeṣaḥ ||9||

**krama-sandarbhaḥ : _na vyākhyātam._**

**viśvanāthaḥ : **ayuta-yojana utsedha ucchrāyo yeṣām | ayaṁ cotsedho nīlādīnām api draṣṭavyaḥ | nīlādi-pṛthutvaṁ caiṣām api draṣṭavyam | yathā-saṅkhyaṁ maryādā-giraya iti śeṣaḥ ||9||

—o)0(o—

**|| 5.16.10 ||**


    **tathaivelāvṛtam apareṇa pūrveṇa ca mālyavad-gandhamādanāv ānīla-niṣadhāyatau dvi-sahasraṁ paprathatuḥ ketumāla-bhadrāśvayoḥ sīmānaṁ vidadhāte.**

**śrīdharaḥ : **ā-nīla-niṣadhāyatau uttarato nīla-paryantaṁ dakṣiṇato niṣadha-paryantaṁ ca dīrghau | paprathatur vistīrṇau bhavataḥ | tāv eva ketumāla-bhadrāśvayor varṣayoḥ sīmānaṁ kurvāte | 

nanv evaṁ sati pūrvāpara-rekhāyām ilāvṛta-veṣṭito merur madhye, tataḥ pūrvāparato giri-dvayaṁ varṣa-dvayaṁ ca nātaḥ kiñcid asti | dakṣiṇottara-rekhāyāṁ tu tathaivelāvṛta-veṣṭito madhye meruḥ, ubhayatas trīṇi trīṇi varṣāṇi girayaś ca ṣaṭ | tat kathaṁ sarvato lakṣa-pramāṇatvaṁ jambū-dvīpasya ? ucyate—meroḥ ṣoḍaśa sahasrāṇi | 

sarvataḥ sthitatvād ilāvṛtasyāṣṭādaśa | anyeṣāṁ ṣaṇṇāṁ catuṣ-pañcāśat | girīṇāṁ ṣaṇṇāṁ dvādaśety evam dakṣiṇottara-rekhāyāṁ tāval lakṣam | pūrvāpara-rekhāyām api sa-meror ilāvṛtasya catus-triṁśat | giryoś catvāri | śeṣāṇi dvi-ṣaṣṭi-sahasrāṇi pūrvāpara-varṣayor ā-samudraṁ dairghye draṣṭavyānyato na virodhaḥ ||10||

**krama-sandarbhaḥ : _na vyākhyātam._**

**viśvanāthaḥ : **apareṇa paścimasyāṁ diśi pūrveṇa pūrvasyāṁ diśi ānīla-niṣadhāyatau uttarato nīla-paryantaṁ dakṣiṇato niṣadha-paryantaṁ dīrghau | catustriṁśat sahasrāyāmāv ity arthaḥ | evaṁ ca dakṣiṇottara-rekhāyāṁ bhārata-kimpuruṣa-harivarṣāṇāṁ trayāṇāṁ saptaviṁśatiḥ sahasrāṇi himālaya-hemakūṭa-niṣadhānāṁ ṣaṭ sahasrāṇi sumeror ilāvṛtasya ca catustriṁśat ramyaka-hiraṇmaya-kurūṇāṁ saptaviṁśatiḥ nīla-śveta-śṛṅgavatāṁ girīṇāṁ ṣaḍ ity evaṁ lakṣa-yojana-pramāṇaḥ | pūrva-paścima-rekhāyāṁ bhadrāśvasya ekatriṁśat sumeror ilāvṛtasya ilāvṛtasya catustriṁśat ketumālasyaikatriṁśat gandhamādana-mālyavatoś catvārīty evaṁ lakṣa-yojana-pramāṇo jambūdvīpo’vagamitaḥ ||10||

—o)0(o—

**|| 5.16.11 ||**


    **mandaro merumandaraḥ supārśvaḥ kumuda ity ayuta-yojana-vistāronnāhā meroś catur-diśam avaṣṭambha-giraya upakḷptāḥ.**

**śrīdharaḥ : **ayuta-yojana-pramāṇau vistāronnāhau yeṣām | vistīrṇa-mūrdhno meror avaṣṭambhatvāt pūrva-paścimau girī dakṣiṇottara-vistārau, dakṣīṇottarau ca pūrvāpara-vistārau draṣṭavyau | sarvato daśa-yojana-sahasra-vistārāṅgīkāre tv ilāvṛta-lopāt pūrveṇelāvṛtam upaplāvayatīty-ādi-virodhaḥ syāt ||11||

**krama-sandarbhaḥ : _na vyākhyātam._**

**viśvanāthaḥ : **ayuta-yojana-pramāṇau vistāronnāhau yeṣām te | vistīrṇa-mūrdhno meror avaṣṭambhatvāt pūrva-paścimau girī dakṣiṇottara-vistārau, dakṣīṇottarau ca pūrvāpara-vistārau jñeyau | vistāro’tra dairghyaṁ sarvato daśa-yojana-sahasrāṅgīkāre tv ilāvṛta-lopāt pūrveṇelāvṛtam upaplāvayatīty-ādi-virodhaḥ syāt | caturdiśaṁ catasrodiśo’bhivyāpya caturdikṣv ity arthaḥ ||11||

—o)0(o—

**|| 5.16.12 ||**


    **caturṣv eteṣu cūta-jambū-kadamba-nyagrodhāś catvāraḥ pādapa-pravarāḥ parvata-ketava ivādhi-sahasra-yojanonnāhās tāvad viṭapa-vitatayaḥ śata-yojana-pariṇāhāḥ.**

**śrīdharaḥ, viśvanāthaḥ : **adhi sahasram ekādaśa-śatāni unnāho yeṣām | tāvat-pramāṇā viṭapa-vitatir yeṣām, śata-yojanaṁ pariṇāho vistāro yeṣām ||12||

**krama-sandarbhaḥ : _na vyākhyātam._**

—o)0(o—

**|| 5.16.13 ||**


    **hradāś catvāraḥ payo-madhv-ikṣurasa-mṛṣṭa-jalā yad-upasparśina upadeva-gaṇā yogaiśvaryāṇi svābhāvikāni bharatarṣabha dhārayanti**

**śrīdharaḥ : **yad upasparśino yat sevinaḥ ||13||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 5.16.14 ||**


    **devodyānāni ca bhavanti catvāri nandanaṁ caitrarathaṁ vaibhrājakaṁ sarvatobhadram iti.**

_na katamenāpi vyākhyātam._

—o)0(o—

**|| 5.16.15 ||**


    **yeṣv amara-parivṛḍhāḥ saha sura-lalanā-lalāma-yūtha-pataya upadeva-gaṇair upagīyamāna-mahimānaḥ kila viharanti.**

**śrīdharaḥ : **lalāmo bhūṣaṇam | sura-lalanānāṁ bhūṣaṇa-bhūtāḥ śreṣṭhā yāḥ striyaḥ, tāsāṁ yūthasya patayaḥ saha sambhūya yeṣu viharanti ||15||

**krama-sandarbhaḥ : _na vyākhyātam._**

**viśvanāthaḥ : **parivṛḍhāḥ śreṣṭhā, lalāmo bhūṣaṇam ||15||

—o)0(o—

**|| 5.16.16 ||**


    **mandarotsaṅga ekādaśa-śata-yojanottuṅga-devacūta-śiraso giri-śikhara-sthūlāni phalāny amṛta-kalpāni patanti.**

**śrīdharaḥ : **ekādaśa-śata-yojanam uttuṅgo yo deva-cūtas tasya śirasaḥ sakāśāt | phala-pramāṇam uktaṁ vāyu-purāṇe—


    aratnīnāṁ śatāny aṣṭāv eka-ṣaṣṭy-adhikāni ca | 


    phala-pramāṇam ākhyātam ṛṣibhis tattva-darśibhiḥ || iti ||16||

**krama-sandarbhaḥ : _na vyākhyātam._**

**viśvanāthaḥ : **phalānīti phala-pramāṇam uktaṁ vāyu-purāṇe—


    aratnīnāṁ śatāny aṣṭāv eka-ṣaṣṭy-adhikāni ca | 


    phala-pramāṇam ākhyātam ṛṣibhis tattva-darśibhiḥ || iti ||16||

—o)0(o—

**|| 5.16.17 ||**


    **teṣāṁ viśīryamāṇānām ati-madhura-surabhi-sugandhi-bahulāruṇa-rasodenāruṇodā nāma nadī mandara-giri-śikharān nipatantī pūr-veṇelāvṛtam upaplāvayati.**

**śrīdharaḥ : **atimadhuraś cāsau svataḥ surabhiś ca sugandhiś ca | na cānyeṣāṁ gandhair adhivāsitaḥ bahulaś cāruṇaś ca rasaḥ sa eva udam udakaṁ tena ||17||

**krama-sandarbhaḥ : _na vyākhyātam._**

**viśvanāthaḥ : **svataḥ surabhiś cānyeṣāṁ gandhair adhivāsitaś ca ||17||

—o)0(o—

**|| 5.16.18 ||**


    **yad-upajoṣaṇād bhavānyā anucarīṇāṁ puṇya-jana-vadhūnām avayava-sparśa-sugandha-vāto daśa-yojanaṁ samantād anuvāsayati.**

**śrīdharaḥ : **yad-upajoṣaṇād yasya rasasya sevanāt ||18||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 5.16.19 ||**


    **evaṁ jambū-phalānām atyucca-nipāta-viśīrṇānām anasthi-prāyāṇām ibha-kāya-nibhānāṁ rasena jambū nāma nadī meru-mandara-śikharād ayuta-yojanād avani-tale nipatantī dakṣiṇenātmānaṁ yāvad ilāvṛtam upasyandayati.**

**śrīdharaḥ : **anasthi-prāyāṇām atisūkṣma-bījānām | yatra nipatati tataś cārabhyātmano dakṣiṇataḥ sarvam ilāvṛtaṁ vyāpya vahatīty arthaḥ ||19||

**krama-sandarbhaḥ : _na vyākhyātam._**

**viśvanāthaḥ : **anasthi-prāyāṇām atisūkṣma-bījānām | yatra nipatati tataś cārabhyātmano dakṣiṇataḥ sarvam ilāvṛtaṁ vyāpya vahatīty arthaḥ ||19||

—o)0(o—

**|| 5.16.20-21 ||**


    **tāvad ubhayor api rodhasor yā mṛttikā tad-rasenānuvidhyamānā vāyv-arka-saṁyoga-vipākena sadāmara-lokābharaṇaṁ jāmbū-nadaṁ nāma suvarṇaṁ bhavati; **


    **yad u ha vāva vibudhādayaḥ saha yuvatibhir mukuṭa-kaṭaka-kaṭi-sūtrādy-ābharaṇa-rūpeṇa khalu dhārayanti.**

**śrīdharaḥ : **tāvat sarvataḥ rodhasos taṭayoḥ ||20|| āyāmo’tra vyāmaḥ | sa ca, vyāmo bāhvoḥ sakarayos tatayos tiryag antaraṁ ity ukta-lakṣaṇaḥ | pañca vyāmāḥ pariṇāhaḥ sthaulyaṁ yāsām ity arthaḥ | kecit tu pañca-vyāma-pariṇāhā ity eva paṭhanti ||21||

**krama-sandarbhaḥ : _na vyākhyātam._**

**viśvanāthaḥ : **tāvat-paryantam eva ubhayor eva rodhasos taṭayor anuvidhyamānā yujyamānāḥ yā mṛttikās tāḥ suvarṇaṁ bhavati | āyāmo’tra vyāmaḥ | sa ca vyāmo bāhvoḥ sakarayos tatayos tiryag antaram ity ukta-lakṣaṇaḥ | pañcabhir vyāmaiḥ parimitaḥ pariṇāhaḥ sthaulyaṁ yāsāṁ tāḥ | kecit tu pañca-vyāma-pariṇāhā iti paṭhanti | anumodayanti tatra loka-praśaṁsābhir ātmānaṁ harṣyayanti ||20||

—o)0(o—

**|| 5.16.22 ||**


    **yas tu mahā-kadambaḥ supārśva-nirūḍho yās tasya koṭarebhyo viniḥsṛtāḥ pañcā-yāma-pariṇāhāḥ pañca madhu-dhārāḥ supārśva-śikharāt patantyo’pareṇātmānam ilāvṛtam anumodayanti.**

_na katamenāpi vyākhyātam._

—o)0(o—

**|| 5.16.23 ||**


    **yā hy upayuñjānānāṁ mukha-nirvāsito vāyuḥ samantāc chata-yojanam anuvāsayati.**

_na katamenāpi vyākhyātam._

—o)0(o—

**|| 5.16.24 ||**


    **evaṁ kumuda-nirūḍho yaḥ śatavalśo nāma vaṭas tasya skandhebhyo nīcīnāḥ payo-dadhi-madhu-ghṛta-guḍānnādy-ambara-śayyāsanābharaṇādayaḥ sarva eva kāma-dughā nadāḥ kumudāgrāt patantas tam uttareṇelāvṛtam upayojayanti.**

**śrīdharaḥ : **nīcīnā adho-mukhāḥ ||24||

**krama-sandarbhaḥ : _na vyākhyātam._**

**viśvanāthaḥ : **śatavalśo śata-skandhaḥ, nīcīnā adho-mukhāḥ ||24||

—o)0(o—

**|| 5.16.25 ||**


    **yān upajuṣāṇānāṁ na kadācid api prajānāṁ valī-palita-klama-sveda-daurgandhya-jarāmaya-mṛtyu-śītoṣṇa-vaivarṇyopasargādayas tāpa-viśeṣā bhavanti yāvaj jīvaṁ sukhaṁ niratiśayam eva.**

_na katamenāpi vyākhyātam._

—o)0(o—

**|| 5.16.26 ||**


    **kuraṅga-kurara-kusumbha-vaikaṅka-trikūṭa-śiśira-pataṅga-rucaka-niṣadha-śinīvāsa-kapila-śaṅkha-vaidūrya-jārudhi-haṁsa-ṛṣabha-nāga-kālañjara-nāradādayo viṁśati-girayo meroḥ karṇikāyā iva kesara-bhūtā mūla-deśe parita upakḷptāḥ.**

_na katamenāpi vyākhyātam._

—o)0(o—

**|| 5.16.27 ||**


    **jaṭhara-devakūṭau meruṁ pūrveṇāṣṭādaśa-yojana-sahasram udagāyatau dvi-sahasraṁ pṛthu-tuṅgau bhavataḥ; evam apareṇa pavana-pāriyātrau dakṣiṇena kailāsa-karavīrau prāg-āyatāv evam uttaratas triśṛṅga-makarāv aṣṭabhir etaiḥ parisṛto’gnir iva paritaś cakāsti kāñcana-giriḥ.**

**śrīdharaḥ : **catur-dikṣu meru-mūlād yojana-sahasraṁ tyaktvā’gneḥ paritaḥ paridhaya iva jaṭhara-deva-kūṭādayas tiṣṭhanti | ato’ṣṭādaśa-yojana-sahasraṁ pramāṇam atroktam—


    vaiṣṇavādi-purāṇeṣu parimāṇādi yat punaḥ | 


    anyathā varṇitaṁ tat tu kalpa-bhedādy-apekṣayā || 

dvi-sahasraṁ pṛthū ca tuṅgau ca ||27||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 5.16.28 ||**


    **meror mūrdhani bhagavata ātma-yoner madhyata upakḷptāṁ purīm ayuta-yojana-sāhasrīṁ sama-caturasrāṁ śātakaumbhīṁ vadanti.**

_na katamenāpi vyākhyātam._

—o)0(o—

**|| 5.16.29 ||**


    **tām anuparito loka-pālānām aṣṭānāṁ yathā-diśaṁ yathā-rūpaṁ turīya-mānena puro’ṣṭāv upakḷptāḥ ||**

**śrīdharaḥ, viśvanāthaḥ : **yathā-diśaṁ prācyādi-dikṣu | yathā-rūpam indrādi-varṇānatikrameṇa | turīya-mānena sārdha-dvi-sahasra-pramāṇena | nāmāni purāṇāntarāj jñātavyāni, yathoktam—


    merau nava-purāṇi syur manovaty amarāvatī | 


    tejovatī saṁyamanī tathā kṛṣṇāṅganā sarā ||


    śraddhāvatī gandhavatī tathā cānyā mahodayā | 


    yaśovatī ca brahmendra-vahny-ādīnāṁ yathā-kramam || iti ||29||

**krama-sandarbhaḥ : _na vyākhyātam._**

—o)0(o—

iti sārārtha-darśinyāṁ harṣiṇyāṁ bhakta-cetasām |

pañcame ṣoḍaśo’dhyāaḥ saṅgataḥ saṅgataḥ satām ||*||

—o)0(o—


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ pañcama-skandhe 


    bhuvana-kośa-varṇane 


    ṣoḍaśo’dhyāyaḥ |

|| 5.16 ||

(5.17)


### atha saptadaśo’dhyāyaḥ


# bhuvana-kośaḥ

**|| 5.17.1 ||**

**śrī-śuka uvāca—**


    **tatra ha bhagavataḥ sākṣād yajña-liṅgasya viṣṇor vikramato vāma-pādāṅguṣṭha-nakha-nirbhinnordhvāṇḍa-kaṭāha-vivareṇāntaḥ-praviṣṭā yā bāhya-jala-dhārā tac-caraṇa-paṅkajāvanejanāruṇa-kiñjalkoparañjitākhila-jagad-agha-malāpahopasparśanāmalā sākṣād bhagavat-padīty anupalakṣita-vaco’bhidhīyamānāti-mahatā kālena yuga-sahasropalakṣaṇena divo mūrdhany avatatāra yat tad viṣṇu-padam āhuḥ.**

**śrīdharaḥ : **

tataḥ saptadaśe gaṅgā- gamanaṁ tac catur-diśam |

ilāvate ca rudreṇa saṅkarṣaṇa-niṣevaṇam ||

bhuvaṁ krāntvā vāma-padam utkṣipato vāma-pādāṅguṣṭha-nakhena nirbhinnam ūrdhvam upari-bhāgo yasyāṇḍa-kaṭāhasya tasya vivareṇāntaḥ praviṣṭā yā bāhya-jala-dhārā sā divo mūrdhany avatatārety anvayaḥ | tasya yac caraṇa-paṅkajaṁ tasyāvanejanena kṣālanenāruṇaṁ tad gataṁ kuṅkumaṁ, tad eva kiñjalkās tair uparañjitā, ata evākhilasya jagataugha-malāpaham upasparśanaṁ, yasyās tathāpy amalā tan-mala-saṅga-śūnyā sākṣād bhagavat-padīti yad anupalakṣitaṁ jāhnavī-bhāgīrathīty-ādy-upalakṣaṇāntara-rahitaṁ vaco nāma tenābhidhīyamānā | tasmin samaye bhagavat-padī nāma, paścān nāmāntarāṇi jātānīty arthaḥ | ko’sau divo mūrdhā ? tam āha—yad iti ||1||

**krama-sandarbhaḥ : **yuga-sahasrety atra yugaṁ nāma jyotiḥ-śāstra-rītyā pañca-varṣātmakaṁ jñeyam ||1||

**viśvanāthaḥ : **

gaṅgā-nāmāgamaṁ bhūmau bhauma-svarga-sukhaṁ tathā |

saṅkarṣaṇasya rudreṇa sevāṁ saptadaśe’bravīt ||

sumeroḥ paridhi-keśarādi-śobhaṁ varṇayitvā sarva-śobhā-cūḍāmaṇim atidīrghatara-śākhā-śikhara-hīraka-mukuṭa-viśeṣāyamānāṁ tan-mūrdhni virājamānāṁ śrī-gaṅgāṁ varṇayaṁs tat-prādurbhāva-prakāraṁ āha—tatra vāmanāvatāra-samaye vikramato dakṣiṇena padā bhuvaṁ krāntvā, vāma-pādam utkṣipataḥ, tri-sāmya-sadanād uru-kampayānam [bhā.pu. 2.7.40]iti brahmoktau tasya prakṛtyāvaraṇa-paryanta-vyāpti-caraṇāravindāt bāhyā pṛthivy-ādy-aṣṭāvaraṇebhyo bahir bhūtā kāraṇārṇava-sambandhinī cinmayī yā jala-dhārā sā divo mūrdhani dhruva-loke’vatatārety anvayaḥ | tac-caraṇa-paṅkajayor āvaraṇejane kṣālana-samaye aruṇaś caraṇa-talasyāruṇimnaiva kiñjalkaḥ, tenoparañjitā, agha-malāpaham upasparśanaṁ yasyās tathāpy amalā tan-mala-saṅga-śūnyā  sākṣād-bhagavat-padīti yad anupalakṣitaṁ tasmin kāle bhāgīrathī-jāhnavīty-ādy-upalakṣaṇānta-rahitaṁ vaco nāma, tenābhidhīyamānā yad yo divo mūrdhā tat prasiddham ||1||

—o)0(o—

**|| 5.17.2 ||**


    **yatra ha vāva vīra-vrata auttānapādiḥ parama-bhāgavato’smat-kula-devatā-caraṇāravindodakam iti yām anusavanam utkṛṣyamāṇa-bhagavad-bhakti-yogena dṛḍhaṁ klidyamānāntar-hṛdaya autkaṇṭhya-vivaśāmīlita-locana-yugala-kuḍmala-vigalitāmala-bāṣpa-kalayābhivyajyamāna-roma-pulaka-kulako’dhunāpi paramādareṇa śirasā bibharti.**

**śrīdharaḥ : **kiṁ tad viṣṇu-padaṁ ? tad āha—yatreti | vīra-vrato dṛḍha-saṅkalpaḥ, asmat-kula-devatāyā hareś caraṇāravindodakam iti hetoḥ paramādareṇa bibhartīty anvayaḥ | kathaṁ-bhūtāḥ san ? pratikṣaṇaṁ vardhamānena bhagavad-bhakti-yogena dṛḍham atyantaṁ klidyamānam antar-hṛdayaṁ yasya | ata evautkaṇṭhyena vivaśam āmīlitaṁ yal locana-yugalaṁ, tad eva kuḍmale tābhyāṁ vigalitam amalaṁ bāṣpaṁ, tasya kalayā sahābhivyajyamānaṁ roma-pulakānāṁ kulaṁ yasya ||2||

**krama-sandarbhaḥ : _na vyākhyātam._**

**viśvanāthaḥ : **yatra viṣṇu-pade vīra-vrato dṛḍha-saṅkalpaḥ | utkṛṣyamāṇena pratikṣaṇam utkarṣaṁ prāpnuvatā bhakti-yogena, ata evautkaṇṭhyena vivaśam āmīlitaṁ yal locana-yugalaṁ, tad eva kuṭmale tābhyām vigalitam amalaṁ bāṣpaṁ, tasya kalayā saha abhivyajyamānaṁ roma-pulakānāṁ kulaḥ yasya saḥ ||2||

—o)0(o—

**|| 5.17.3 ||**


    **tataḥ sapta ṛṣayas tat prabhāvābhijñā yāṁ nanu tapasa ātyantikī siddhir etāvatī bhagavati sarvātmani vāsudeve’nuparata-bhakti-yoga-lābhenaivopekṣitānyārthātma-gatayo muktim ivāgatāṁ mumukṣava iva sabahu-mānam adyāpi jaṭā-jūṭair udvahanti.**

**śrīdharaḥ :  **tataḥ sapta-rṣayas tasyā gaṅgāyāḥ prabhāvābhijñāḥ santo yāṁ jaṭā-jūṭair udvahantīty anvayaḥ | etāvaty eva nāto’dhikāstīty abhiprāyavantaḥ | tatra hetuḥ—bhagavati santataṁ bhakti-yoga-lābhenaivopekṣitā anye puruṣārthā ātma-jñānaṁ ca yaih | kām iva ka iva dhārayanti | pratyakṣaṁ muktim iva tām āgatām | mumukṣavo janā iva te ||3||

**krama-sandarbhaḥ : **adyāpi avatāra-samayānantaraṁ sarvadāpīty arthaḥ ||3||

**viśvanāthaḥ : **etāvatīti | ito’dhika-parimāṇāsiddhiḥ kāpi nāstīty arthaḥ | bhakti-yoga-lābhenaivopekṣitā anye puruṣārthā ātma-jñānaṁ ca yair eva iti śrī-svāmi-caraṇaiḥ ||3||

—o)0(o—

**|| 5.17.4 ||**


    **tato’neka-sahasra-koṭi-vimānānīka-saṅkula-deva-yānenāvatarantīndu-maṇḍalam āvārya brahma-sadane nipatati.**

**śrīdharaḥ :  **tato’neka-sahasra-koṭīnāṁ vimānānām anīkaiḥ saṅkulena deva-yānenākāśa-mārgeṇāvatarantī | saptarṣibhyo’rvāg eva prāyaśaḥ karmiṇāṁ gatir iti tato’rvāg eva saṅkulatvam uktam | āvārya āplāvya | meru-mūrdha-sthe brahma-sadane nipatati ||4||

**krama-sandarbhaḥ : _na vyākhyātam._**

**viśvanāthaḥ : **deva-yānena ākāśa-mārgeṇa saptarṣibhyo’rvāg eva prāyaśaḥ karmiṇāṁ gatiḥ, ata eva tato’rvāg eva saṅkulatvam uktam | āvārya āplāvya | meru-mūrdha-sthe brahma-sadane ||4||

—o)0(o—

**|| 5.17.5 ||**


    **tatra caturdhā bhidyamānā caturbhir nāmabhiś catur-diśam abhispandantī nada-nadī-patim evābhiniviśati sītālakanandā cakṣur bhadreti.**

**śrīdharaḥ : **abhispandantī abhito gacchantī ||5||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 5.17.6 ||**


    **sītā tu brahma-sadanāt kesarācalādi-giri-śikharebhyo’dho’dhaḥ prasravantī gandhamādana-mūrdhasu patitvāntareṇa bhadrāśva-varṣaṁ prācyāṁ diśi kṣāra-samudram abhipraviśati.**

**śrīdharaḥ : **kesarācalānāṁ meru-samānocchrāyatvāt prathamaṁ teṣām ādi-śikhareṣu mukhya-śṛṅgeṣu patati tatas tebhyo’dho’dhaḥ prasravantī satī ||6||

**krama-sandarbhaḥ : _na vyākhyātam._**

**viśvanāthaḥ : **keśarācalānāṁ meru-samānocchrāyatvāt prathamaṁ teṣām ādi-śikhareṣu mukhya-śṛṅgeṣu patati, tatas tebhyo’dho’dhaḥ prasravantī satī bhadrāśva-varṣasya madhye patitveti ilāvṛtam ullaṅghyety arthaḥ ||6||

—o)0(o—

**|| 5.17.7 ||**


    **evaṁ mālyavac-chikharān niṣpatantī tato’nuparata-vegā ketumālam abhi cakṣuḥ pratīcyāṁ diśi sarit-patiṁ praviśati.**

**śrīdharaḥ : **mālyavac-chikharāt ketumālābhimukhaṁ niṣpatantī | cakṣuḥ saṁjñā ||7||

**krama-sandarbhaḥ : _na vyākhyātam._**

**viśvanāthaḥ : **ketumālām abhilakṣya keśarācalāt tatra patitvety arthaḥ ||7||

—o)0(o—

**|| 5.17.8 ||**


    **bhadrā cottarato meru-śiraso nipatitā giri-śikharād giri-śikharam atihāya śṛṅgavataḥ śṛṅgād avasyandamānā uttarāṁs tu kurūn abhita udīcyāṁ diśi jaladhim abhipraviśati.**

**śrīdharaḥ : **giri-śikharād iti | kumuda-śikharād uccalitā nīla-śikharaṁ tata uccalitā śveta-śekharaṁ tad apy atihāya śṛṅgavataḥ śṛṅgād adhaḥ sravantī ||8||

**krama-sandarbhaḥ : _na vyākhyātam._**

**viśvanāthaḥ : **giri-śikharād iti keśavācala-śikharād uccalitā nīla-śikharaṁ, tataḥ śveta-śikharaṁ tad apy atikramya śṛṅgavataḥ śṛṅgād adhaḥ sravantīti ilāvṛtādi varṣa-trayam ullaṅghyety arthaḥ ||8||

—o)0(o—

**|| 5.17.9 ||**


    **tathaivālakanandā dakṣiṇena brahma-sadanād bahūni giri-kūṭāny atikramya hemakūṭād dhaimakūṭāny ati-rabhasatara-raṁhasā luṭhayantī bhāratam abhivarṣaṁ dakṣiṇasyāṁ diśi jaladhim abhipraviśati yasyāṁ snānārthaṁ cāgacchataḥ puṁsaḥ pade pade’śvamedha-rājasūyādīnāṁ phalaṁ na durlabham iti.**

**śrīdharaḥ : **atirabhasatara-raṁhasā askhalita-tīvratara-vegena ||9||

**krama-sandarbhaḥ : _na vyākhyātam._**

**viśvanāthaḥ : **tathaiveti | varṣa-trayam ullaṅghya giri-śikharād giri-śikhare patantīty arthaḥ | bhāratm abhilakṣya patitveti viśeṣaḥ | tatra dvīpa-madhya-vartīni bahūni varṣāṇi ullaṅghyollaṅghyāpi calantī prācyādiṣu caturṣu samudra-samīpa-vartiṣv eva varṣeṣu kulācalād avaruhya bhūmau yan nipatati tat khalu sva-patiṁ samudram abhilakṣya lajjā-namra-mukhī svam auddhatyaṁ pariharantī veti jñeyam ||9||

—o)0(o—

**|| 5.17.10 ||**


    **anye ca nadā nadyaś ca varṣe varṣe santi bahuśo merv-ādi-giri-duhitaraḥ śataśaḥ.**

**śrīdharaḥ : **bahuśo bahu-vidhāḥ | mervādi-girīṇāṁ duhitaras tat prasūtāḥ ||10||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 5.17.11 ||**


    **tatrāpi bhāratam eva varṣaṁ karma-kṣetram anyāny aṣṭa varṣāṇi svargiṇāṁ puṇya-śeṣopabhoga-sthānāni bhaumāni svarga-padāni vyapadiśanti.**

**śrīdharaḥ : **divya-bhauma-bila-bhedāt tri-vidhaḥ svargaḥ | tatra bhauma-svargasya padāni sthānāni vyapadiśanti ||11||

**krama-sandarbhaḥ : _na vyākhyātam._**

**viśvanāthaḥ : **divya-bhauma-bila-bhedāt tri-vidhaḥ svargaḥ | tatra bhauma-svargasya padāni sthānāni ||11||

—o)0(o—

**|| 5.17.12 ||**


    **eṣu puruṣāṇām ayuta-puruṣāyur-varṣāṇāṁ deva-kalpānāṁ nāgāyuta-prāṇānāṁ vajra-saṁhanana-bala-vayo-moda-pramudita-mahā-saurata-mithuna-vyavāyāpavarga-varṣa-dhṛtaika-garbha-kalatrāṇāṁ tatra tu tretā-yuga-samaḥ kālo vartate.**

**śrīdharaḥ : **ayutaṁ puruṣa-mānena āyur-varṣāṇi yeṣām | vajravad dṛḍhaṁ saṁhananaṁ śarīraṁ tasmin bala-vayo-modās taiḥ pramuditāni yāni mahā-sauratāni mithunāni teṣāṁ vyavāyāpavarge saṁbhogāvasāne eka-varṣa-śeṣe āyuṣi dhṛta eko garbho yais tādṛśāni kalatrāṇi yeṣām | tretā-yuga-samaḥ viṣaya-sukhotkarṣāt | kṛta-yuge hi sarve dhyāna-niṣṭhāḥ | dvāparādau duḥkha-bahulāḥ ||12||

**krama-sandarbhaḥ : _na vyākhyātam._**

**viśvanāthaḥ : **ayutaṁ puruṣasya manuṣyasya mānena āyur-varṣāṇi yeṣāṁ dṛḍhaṁ saṁhananaṁ śarīraṁ, tasmin bala-vayo-modāḥ, taiḥ pramuditāni yāni mahā-sauratāni mithunāni strī-puruṣa-yugalāni, teṣāṁ vyavāyāpavarge saṁbhogāvasāne eka-varṣa-śeṣe āyuṣi dhṛtaika-garbhāṇi kalatrāṇi yeṣām, teṣāṁ tretā-yuga-sama iti viṣaya-sukhotkarṣāt, yataḥ kṛta-yuge hi sarve dhyāna-niṣṭhāḥ | dvāparādau duḥkha-bahulāḥ ||12||

—o)0(o—

**|| 5.17.13 ||**


    **yatra ha deva-patayaḥ svaiḥ svair gaṇa-nāyakair vihita-mahārhaṇāḥ sarvartu-kusuma-stabaka-phala-kisalaya-śriyānamyamāna-viṭapa-latā-viṭapibhir upaśumbhamāna-rucira-kānanāśramāyatana-varṣa-giri-droṇīṣu tathā cāmala-jalāśayeṣu vikaca-vividha-nava-vanaruhāmoda-mudita-rāja-haṁsa-jala-kukkuṭa-kāraṇḍava-sārasa-cakravākādibhir madhukara-nikarākṛtibhir upakūjiteṣu jala-krīḍādibhir vicitra-vinodaiḥ sulalita-sura-sundarīṇāṁ kāma-kalila-vilāsa-hāsa-līlāvalokākṛṣṭa-mano-dṛṣṭayaḥ svairaṁ viharanti.**

**śrīdharaḥ :  **yatra ha yeṣu hi varṣeṣu deva-patayaḥ svaiḥ svaiḥ sevaka-gaṇeṣu mukhyaiḥ kṛta-mahopacārāḥ santaḥ svairaṁ viharantīty anvayaḥ | keṣu sthāneṣu ? sarveṣu ṛtuṣu kusuma-stavakādīnāṁ śriyā samṛddhyātyantaṁ namyamānā viṭapās tad-āśritā latāś ca yeṣu, tair viṭapabhir upaśumbhamānāni śobhamānāni rucirāṇi kānanāni yeṣu, teṣv āśramāyataneṣu varṣa-giri-droṇīṣu ca, tathā amaleṣu jalāśayeṣu vikacāni vikāsīni vividhāni navāni ca yāni vana-ruhāṇi nīrajāni, teṣām āmodena muditaiḥ rāja-haṁsādibhir madhukara-nikarāṇāṁ cākṛtibhir jāti-viśeṣair upakūjiteṣu | kāmena kalilaiḥ kṣubhitair vilāsādibhir ākṛṣṭaṁ mano dṛṣṭiś ca yeṣāṁ te ||13||

**krama-sandarbhaḥ : **tatra viśeṣam api vadaṁs tat-tattva-prāpti-sopānam āha—yatreti | mumukṣos tad-vyatirikta-sarva-parityāgecchoḥ ||13||

**viśvanāthaḥ : **yatra ha deva-patayaḥ svairaṁ viharantīty anvayaḥ | sarveṣv eva ṛtuṣu kusumādīnāṁ śriyā samṛddhyā atyantaṁ namyamānā viṭapā yeṣāṁ tair latā-viṭapibhir upaśumbhamāneṣu śobhamāneṣu rucira-kānanādiṣu, tatra varṣa-girayo varṣa-khyāti-kara-parvatā rāja-haṁsādibhir madhukara-nikarāṇāṁ cākṛtibhir jāti-viśeṣair upakūjiteṣu | adhikaraṇe niṣṭhā, ṣaṣṭhy-abhāva ārṣaḥ ||13||

—o)0(o—

**|| 5.17.14 ||**


    **navasv api varṣeṣu bhagavān nārāyaṇo mahā-puruṣaḥ puruṣāṇāṁ tad-anugrahāyātma-tattva-vyūhenātmanādyāpi sannidhīyate.**

**śrīdharaḥ : **navasv api varṣeṣu ye puruṣās teṣāṁ tad-anugrahāya sa cāsau vakṣyamāṇo ’nugrahas tad-artham ātma-tattva-vyūhena sva-mūrti-samūhena sannidhīyate sannihito bhavati ||14||

**krama-sandarbhaḥ : **navasv apīty-ādinā | sarveṣām avatārāṇāṁ nitya-prākaṭyaṁ darśitam | tatra cātmaneti | svarūpeṇaiva, na tu pratimā-rūpeṇety arthaḥ | pradyumnāvirbhāve gati-vilāsāder api varṇayiṣyamāṇatvāt | adyāpi sannidhīyata iti yathāvasaraṁ nityam eva jñeyam ||14||

**viśvanāthaḥ : **puruṣāṇāṁ tad-anugrahāya sa cāsau vakṣyamāṇo’nugrahaś ceti tasmai tad-artham ātma-tattva-vyūhena sva-mūrti-samūhena sannidhīyataḥ sannihito bhavati | atra upāsya-devatā-varṣeṣu bhagavan-mūrtayaḥ prāyaḥ pratimā-rūpā eva jñeyāḥ | āvir āvirbhavet prahlādasyopariṣṭād ukteḥ ||14||

**laghu-bhāgavatāmṛtaḥ—**


    pādme tu parama-vyomnaḥ pūrvādye dik-catuṣṭaye |


    vāsudevādayo vyūhaś catvāraḥ kathitāḥ kramāt ||173||


    tathā pāda-vibhūtau ca nivasanti kramādi me |


    jalāvṛti-stha-vaikuṇṭha-sthita vedavatī-pure ||


    satyordhve vaiṣṇave loke nityākhye dvārakā-pure |


    śuddhodād uttare śveta-dvīpe cairāvatī-pure |


    kṣīrāmbudhi-sthitānte kroḍa-paryaṅka-dhāmani ||174||


    sātvatīye kvacit tantre nava vyūhāḥ prakīrtitāḥ |


    catvāro vāsudevādyā nārāyaṇa-nṛsiṁhakau ||


    hayagrīvo mahā-kroḍo brahmā ceti navoditāḥ |


    tatra brahmā tu vijñeyaḥ pūrvokta-vidhayā hariḥ ||175||

—o)0(o—

**|| 5.17.15 ||**


    **ilāvṛte tu bhagavān bhava eka eva pumān na hy anyas tatrāparo nirviśati bhavānyāḥ śāpa-nimitta-jño yat-pravekṣyataḥ strī-bhāvas tat paścād vakṣyāmi.**

**śrīdharaḥ : **aparo’rvācīnaḥ | paścāt navama-skandhe ||15||

**krama-sandarbhaḥ : _na vyākhyātam._**

**viśvanāthaḥ : **paścāt navama-skandhe ||15||

—o)0(o—

**|| 5.17.16 ||**


    **bhavānī-nāthaiḥ strī-gaṇārbuda-sahasrair avarudhyamāno bhagavataś caturmūrter mahā-puruṣasya turīyāṁ tāmasīṁ mūrtiṁ prakṛtim ātmanaḥ saṅkarṣaṇa-saṁjñām ātma-samādhi-rūpeṇa sannidhāpyaitad abhigṛṇan bhava upadhāvati.**

**śrīdharaḥ : **bhavānī-nāthaḥ svāminī yeṣāṁ taiḥ strī-gaṇānām arbuda-sahasrair avarudhyamānaḥ sarvataḥ sevyamānaḥ | ātmanaḥ prakṛtiṁ kāraṇam | ātmani samādhir dhyānaṁ yasya tena rūpeṇa | etad vakṣyamāṇaṁ mantrādikam abhigṛṇan japan ||16||

**krama-sandarbhaḥ : **tāmasīṁ tamo-guṇa-prerikāṁ pralaya-hetutvāt ||16||

**viśvanāthaḥ : **bhavānī-nāthā yeṣāṁ taiḥ avarudhyamānaḥ sarvataḥ sevyamānaḥ, tāmasīṁ tamaḥ-kārya-bhūtasya saṁhārasya pravartayitrīṁ, vastutas tu turīyāṁ tamo-rajaḥ-sattvebhyo’pi parāṁ śuddha-cinmayīm ity arthaḥ | na yasya māyā [bhā.pu. 5.17.19] ity-ādinā, tribhir vihīnaṁ [bhā.pu. 5.17.2] ity-ādinā ca tathā pratipādayiṣyamāṇatvāt | ātmanaḥ prakṛtim aṁśitvāt kāraṇam | ātmanaḥ samādhir dhyānaṁ yatra yena rūpeṇa ākāreṇa ||16||

—o)0(o—

**|| 5.17.17 ||**

**śrī-bhagavān uvāca—**


    **oṁ namo bhagavate mahā-puruṣāya **


    **sarva-guṇa-saṅkhyānāyānantāyāvyaktāya nama iti.**

**madhvaḥ : **anantānta-sthito viṣṇur anantaś ca sahāmunā | iti ca |


    pūjyate giriśeneśa ilāvṛta-gatena tu |


    jīva-vyapekṣayā caiva tathāntaryāmy-apekṣayā |


    miśrāntu stutayo jñeyā viṣṇor anyatra kevalam || iti ca ||17||

**śrīdharaḥ : **sarveṣāṁ guṇānāṁ saṅkhyānaṁ prakāśo yasmāt | svayaṁ tv avyaktāyāprameyāya ||17||

**krama-sandarbhaḥ : **strī-bhāvo’yaṁ dāsya-bhaktyopāsta ity āha—śrī-bhagavān uvāceti | saṅkarṣaṇasyaiva prathama-puruṣatvāt | tad-rūpeṇaiva stauti | oṁ nama iti ||17||

**viśvanāthaḥ : **sarveṣāṁ guṇānāṁ saṅkhyānaṁ prakāśo yasmāt tasmai | svayaṁ tv avyaktāya aprameyāya ||17||

—o)0(o—

**|| 5.17.18 ||**

**bhaje bhajanyāraṇa-pāda-paṅkajaṁ**

**bhagasya kṛtsnasya paraṁ parāyaṇam |**

**bhakteṣv alaṁ bhāvita-bhūta-bhāvanaṁ**

**bhavāpahaṁ tvā bhava-bhāvam īśvaram ||**

**śrīdharaḥ : **he bhajanya bhajanīya, tvā tvāṁ parameśvaraṁ bhaje ity anvayaḥ | araṇaṁ śaraṇaṁ pāda-paṅkajaṁ yasya | kṛtsnasya bhagasyaiśvaryādi-ṣāḍ-guṇyasya param ayanam āśrayam | bhakteṣv alam aty-arthaṁ bhāvitaṁ prakaṭitaṁ bhūta-bhāvanaṁ svarūpaṁ yena | bhavāpahaṁ saṁsāra-haram | bhakteṣv ity anuṣaṅgaḥ | bhavaṁ bhāvayatīti tathā tam | arthād abhakteṣv iti draṣṭavyam ||18||

**krama-sandarbhaḥ : **bhakteṣu nimitteṣu alam atyartham | bhāvitaṁ kṛtaṁ bhūtānāṁ bhāvanaṁ jananaṁ pālanaṁ vā yena tam ||18||

**viśvanāthaḥ : **nitarāṁ ā samyag eva araṇaṁ śaraṇaṁ pāda-paṅkajaṁ | yasya taṁ bhaje bhaje iti harṣād dvitvam | bhagasya ṣaḍ-aiśvaryasya | bhakteṣu alaṁ alaṅkāravad vartamānam | bhāvitaḥ sṛṣṭaḥ dhyānaṁ kārito vā bhūta-bhāvano brahmā yena tam | tvā tvāṁ bhavasya mal-lakṣaṇa-dāsasya bhāvaḥ premā yatra tam ||18||

—o)0(o—

**|| 5.17.19 ||**

**na yasya māyā-guṇa-citta-vṛttibhir**

**nirīkṣato hy aṇv api dṛṣṭir ajyate ||**

**īśe yathā no ñjita-manyu-raṁhasāṁ**

**kas taṁ na manyeta jigīṣur ātmanaḥ ||**

**śrīdharaḥ : **īśvaratvam upapādayaṁs tāmasatvena prasaktam anādaraṁ vārayati—na yasyeti | yasya nirīkṣamāṇasyāpi dṛṣṭir māyā-guṇair viṣayaiś citta-vṛttibhiḥ karaṇaiś cāṇv apīṣad api nājyate na lipyate | kim-arthaṁ nirīkṣamāṇasya ? īśe īśanāya niyamanāya | īśanam īṭ | sampadāditvād bhāve kvip | atra vaidharmye dṛṣṭāntaḥ | yathā ajita-krodha-vegānāṁ no’smākaṁ dṛṣṭir ajyate na tatheti | ata ātmana indriyāṇi jigīṣur jetum icchur mumukṣus taṁ ko na manyeta nādriyeta ? ||19||

**krama-sandarbhaḥ : _na vyākhyātam._**

**viśvanāthaḥ : **acintyam aiśvaryaṁ vivṛṇoti—na yasyeti | nirīkṣyamāṇasyāpi yasyā dṛṣṭir māyā-guṇa-vṛttibhir māyā-guṇa-rūpābhir indriya-vṛttibhir viṣayair na ajyate na lipyate | kim-artham ? nirīkṣyamāṇasya īśe aiśvaryāya īśanam īṭ sampad-āditvāt bhāve kvip, tasmai | vaidharmye dṛṣṭāntaḥ—yathā ajita-krodha-vegānāṁ no’smākaṁ dṛṣṭir ajyate, na tatheti | ātmano jigīṣur antaḥ-karaṇāni vaśīkartum icchuḥ kas taṁ na manyeta nādriyeta ? ||19||

—o)0(o—

**|| 5.17.20 ||**

**asad-dṛśo yaḥ pratibhāti māyayā**

**kṣībeva madhv-āsava-tāmra-locanaḥ |**

**na nāga-vadhvo’rhaṇa īśire hriyā**

**yat-pādayoḥ sparśana-dharṣitendriyāḥ ||**

**śrīdharaḥ : **nanu surāmadyābhyāṁ mat tasya kuto dṛṣṭir nājyate ? tatrāha—asatī dṛṣṭir yasya tasya sva-māyayā kṣībā matta iva yo bhayaṅkaraḥ pratibhāti | madhv-āsavābhyāṁ tāmra-locana iva ca | nāga-vadhū-vimohanena tathā pratibhānaṁ yuktam ity āha—neti | pādārcane yasya pādayoḥ sparśanena dharṣitaṁ mohitam indriyaṁ mano yāsāṁ tāḥ hriyā lajjayā bhūjādy-arhaṇe na īśire na śekuḥ | kas taṁ na manyeteti pūrveṇaivānvayaḥ ||20||

**krama-sandarbhaḥ : **tatra pātāla-stha-saṅkarṣaṇe sandihya siddhāntayati—asad iti | vastutas tu kṣībatvādikaṁ na surā-madyābhyām | nāga-patnīṣu bhayaṅkaratvenāsphurter hrepakatayā sāvadhaṇatvena sphūrteś ca | kintu vilāsa-viśeṣeṇaiva tāsāṁ prema-mohād ity āha—na nāga-vadhva iti ||20||

**viśvanāthaḥ : **nanu madirā-mattasya kuto dṛṣṭir nājyate ? tatrāha—asad-dṛśaḥ kubuddhī prati yo māyayā kṣīb eva matta iva bhāti | yathānyaḥ kṣībo madhv-āsavābhyāṁ tāmra-locanaḥ viveka-hīno bhavati, tathaivety arthaḥ | vastutas tu bhavān na tathā-bhūtaḥ, kintu nityānanda-sad-viveka iti bhāvaḥ | saundaryeṇa nārī-gaṇa-mohanatām āha—arhaṇe caraṇa-pūjāyāṁ na īśire na śekuḥ | sparśa-kṣubhitendriyāḥ hriyeti asmādkam antaḥ-kṣobhaṁ sarvajñatvād ayaṁ jānātīty ataḥ samprati kathaṁ sevemahīti bhāvaḥ ||20||

—o)0(o—

**|| 5.17.21 ||**

**yam āhur asya sthiti-janma-saṁyamaṁ**

**tribhir vihīnaṁ yam anantam ṛṣayaḥ |**

**na veda siddhārtham iva kvacit sthitaṁ**

**bhū-maṇḍalaṁ mūrdha-sahasra-dhāmasu ||**

**śrīdharaḥ : **asu viśvasya sthiti-janma-saṁyama-hetuṁ yam āhuḥ | ata eva tribhiḥ sthity-ādibhir vihīnam anantaṁ ca yam āhuḥ | ṛṣayo mantrāḥ | chandonurochena dīrgha-pāṭhe ṛkāro deva-mātā lakṣmīḥ sā ca ṛṣayaś cety arthaḥ | anantatvaṁ darśayati | mūrdha-sahasram eva dhāmāni sthānāni teṣu kvacid ekadeśa-sthitaṁ bhū-maṇḍalaṁ yo na veda | siddhārthaṁ sarṣapam iva tasmai nama iti caturthenānvayaḥ ||21||

**krama-sandarbhaḥ : _na vyākhyātam._**

**viśvanāthaḥ : **jagat-kāraṇatvam āha—yam iti | sthity-ādi-hetum atha ca tribhir guṇair hīnam ata eva tattva-jñānād anantaṁ na vedeti ya iti śeṣaḥ | ṛṣayaḥ—ṛ-kāro deva-mātā syād ity abhidhānāt deva-mātaraś ca ṛṣayaś ca te | siddhārthaṁ sarṣapam iva kvacit kasyacin mūrdhni eka-deśe sthitam iti yadyapi catus-triṁśal-lakṣaṇa-pañcāśat-koṭi-yojana-pramāṇasya bhū-maṇḍalasya adhastād eva sthitatvāt tasmāt sakāśāṭ tan-mūrdhnyāṁ tāvad-vistārādhikyaṁ na yujyate | tad api atra gatair janais tadīyācintya-śaktyaiva tan-mūrdhnyāṁ pramāṇāparicchedyatvaṁ bhū-maṇḍalasya ca sarṣapāyamāṇatvaṁ dṛśyate, tac ca vāstavam eva na tu māyikam ity etad apy ekam adbhutam anantatvam iti tathoktam ||21||

—o)0(o—

**|| 5.17.22-23 ||**

**yasyādya āsīd guṇa-vigraho mahān**

**vijñāna-dhiṣṇyo bhagavān ajaḥ kila |**

**yat-sambhavo’haṁ tri-vṛtā sva-tejasā**

**vaikārikaṁ tāmasam aindriyaṁ sṛje ||**

**ete vayaṁ yasya vaśe mahātmanaḥ**

**sthitāḥ śakuntā iva sūtra-yantritāḥ |**

**mahān ahaṁ vaikṛta-tāmasendriyāḥ**

**sṛjāma sarve yad-anugrahād idam ||**

**śrīdharaḥ : **tatra janma-hetutvaṁ mahad-ādi-dvāreṇa prapañcayati | yasya guṇa-nimitto mahān nāma vigraha āsīt | vijñānaṁ tattvaṁ dhiṣṇyam āśrayo yasya saḥ | tasya citta-rūpatvena sattva-pradhānatvāt | sa eva kilādhidaivo vāsudevābheda-vivakṣayā | bhagavān ajo brahmā yat saṁbhavo yasmād brahmaṇaḥ saṁbhūto’haṁ rudraḥ | tri-vṛtā tri-guṇena sva-tejasā sva-vibhūti-rūpeṇāhaṅkāreṇa vaikārikaṁ devatā-vargaṁ tāmasaṁ bhūta-vargam aindriyam indriya-vargaṁ ca sṛje sṛjāmi ||22||

kiṁ ca ete vayaṁ mahad-ādayaḥ sarve yasyānugrahād idaṁ brahmāṇḍaṁ sṛjāmaḥ | kathaṁ-bhūtāḥ ? yasya mahātmano vaśe sthitāḥ santaḥ | yataḥ sūtreṇa kriyā-śaktyā yantritāḥ protāḥ śakuntāḥ pakṣiṇa iva laukikena sūtreṇa vayam ity uktaṁ tān evāha | mahān ahaṅkāraś ca vaikṛtādayaḥ pūrvoktā vargāś ca ||23||

**krama-sandarbhaḥ : **mahān mahat-tattvaṁ cittākhyaṁ guṇa-mayo vigraho’dhiṣṭhānaṁ sa eva vijñāna-dhiṣṇyaḥ buddhi-rūpaḥ sa eva kila krameṇa bheda-vivakṣayā bhagavān vāsudevaḥ ajo brahmā ca | sṛje sargopayogitāḥ prāpnomīty arthaḥ | agnir evānnaṁ pacatītivan mat-kartṛkam iti bhāvaḥ ||22-23||

**viśvanāthaḥ : **tatra sva-janma-hetutvaṁ mahad-ādi-dvāreṇa prapañcayati—yasyādyaḥ prathamo guṇa-maya-vigraho mahān mahat-tattva-nāmā tena saṅkarṣaṇaḥ svayaṁ tu guṇātīta-vigraha ity āyātam | vijñānaṁ sattvaṁ dhiṣṇyam āśrayo yasya sa eva evājo brahmā yat-sambhavo yad utpranno’haṅkārātmako dvitīyo rudraḥ trivṛtā sattvādi-vṛtti-trayeṇa sva-tejasā sva-śaktyaivāhaṁ vaikārikaṁ devatā-vargaṁ tāmasaṁ bhūta-vargam aindriyam indriya-vargaṁ ca sṛjāmi | sarva-niyantṛtvam āha—ete iti | sūtra-yantritāḥ suttamtra-protāḥ śakuntāḥ pakṣiṇaḥ śākunikādhīnā ivety arthaḥ | vayam eva ke ? tān āha—mahān iti | vaikṛtādayaḥ pūrvoktā vargāḥ ||22-23||

—o)0(o—

**|| 5.17.24 ||**


    **yan-nirmitāṁ karhy api karma-parvaṇīṁ**


    **māyāṁ jano’yaṁ guṇa-sarga-mohitaḥ |**


    **na veda nistāraṇa-yogam añjasā**


    **tasmai namas te vilayodayātmane ||**

**śrīdharaḥ : **sthiti-laya-hetutvaṁ darśayan praṇamati | yena nirmitām etāṁ māyām evāyaṁ jano’ñjasā veda, na tu tan nistāraṇa-yogam upāyaṁ karhicid api vedeti sthiti-hetutvaṁ darśatam | kīdṛśīm ? karmāṇy eva parvāṇi grantha-yastāni nayati prāpayatīti tathā tām | pralaya-hetutvam āha—vilīyate’sminn iti vilayaḥ | udety asmād ity udayaḥ | vilayaś codayaś cātmā svarūpaṁ yasya, tasmai namaḥ ||24||

**krama-sandarbhaḥ : _na vyākhyātam._**

**viśvanāthaḥ : **durjñeyatvaṁ kaimutyenāha—yena nirmitāṁ prāpitāṁ māyām evāyaṁ jano na veda, kim uta tvāṁ karma-parvaṇīṁ karma-granthi-preṇetrīṁ tasyā añjasā śaighryeṇa nistāraṇopāyaṁ bhakti-yogaṁ ca na veda tasyā māyāyā vilayo bhakteṣu udyas tv abhakteṣu yataḥ, tasmai | ātmane paramātmane ||24||

iti sārārtha-darśinyāṁ harṣiṇyāṁ bhakta-cetasām |


    pañcame’yaṁ saptadaśaḥ saṅgataḥ saṅgataḥ satām ||*||

—o)0(o—


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ pañcama-skandhe bhuvana-kośe 


    saptadaśo’dhyāyaḥ |

||17||



(5.18)


### athāṣṭādaśo’dhyāyaḥ


## bhuvana-kośe varṣa-deva-stutir nāma

**|| 5.18.1 ||**

**śrī-śuka uvāca—**


    **tathā ca bhadraśravā nāma dharma-sutas tat-kula-patayaḥ puruṣā bhadrāśva-varṣe sākṣād bhagavato vāsudevasya priyāṁ tanuṁ dharmamayīṁ hayaśīrṣābhidhānāṁ parameṇa samādhinā sannidhāpyedam abhigṛṇanta upadhāvanti.**

**śrīdharaḥ : **

aṣṭādaśe tato meroḥ pūrvādi-kramatas triṣu |

triṣu cottara-varṣeṣu sevya-sevaka-varṇanam ||

bhadraśravā varṣapatiḥ tasya kula-patayaḥ sevaka-mukhyāś ca ||1||

**krama-sandarbhaḥ : **bhadraśravasas tu adbhuta-maya-bhakti-rasenopāsata ity āha—bhadraśravasa iti | samādhinā tad-ekāveśena sannidhāpya sākṣāt-kṛtya paśyantīti draṣṭuṁ pravartanta ity arthāh | na citram ity acintya-śaktyeti bhāvaḥ, śrī-prahlādas tu vīra-karuṇā-śāntādi-maya-bhakti-rasenopāsta ity āha—oṁ nama ity-ādi ||1||

**viśvanāthaḥ : **

aṣṭādaśe tu bhadrāśvādiṣu ṣaṭsu nirūpyate |

bhadraśravaḥ prabhṛtibhir hayaśīrṣādi-sevanam ||

bhadraśravā nāma varṣapatis tasya kula-patayaḥ santāna-mukhyāḥ ||1||

**—**o)0(o—

**|| 5.18.2 ||**

**bhadraśravasa ūcuḥ—**


    **oṁ namo bhagavate dharmāyātma-viśodhanāya nama iti.**

**śrīdharaḥ : **bhadraśravasa ūcur iti | prāṇa-bhṛta upadadhāti itivad gaṇa-lakṣaṇayā tad yogād gaṇiṣu liṅga-samavāya-nyāyena bahu-vacanam ||2||

**krama-sandarbhaḥ : _na vyākhyātam._**

**viśvanāthaḥ : **bhadraśravaḥ-śabdenājahat-svārtha-lakṣaṇayā tad-guṇo’py ucyate | ataḥ prāṇa-bhṛta upadhādati itival liṅga-samavāya-nyāyena bahu-vacanam | ātmano jīvasyāvidyā-māliny adūrīkaraṇād viśodhanāya ||2||

**—**o)0(o—

**|| 5.18.3 ||**


    **aho vicitraṁ bhagavad-viceṣṭitaṁ**


    **ghnantaṁ jano’yaṁ hi miṣan na paśyati |**


    **dhyāyann asad yarhi vikarma sevituṁ**


    **nirhṛtya putraṁ pitaraṁ jijīviṣati ||**

**śrīdharaḥ : **ayaṁ jano miṣann api paśyann api ghnantaṁ hiṁsantaṁ na paśyati nālocayatīti bhagavad-viceṣṭitam eva | tac ca vicitram | adarśane liṅgam | putraṁ bālaṁ pitaraṁ vṛddhaṁ mṛtaṁ nirhṛtya dagdhvā svayaṁ tad ubhaya-dhanair jijīviṣati jīvitum icchati | pāṭhāntare tu chandaḥ-sāmañjasyam | kiṁ dharmādy-artham ? na | yarhi yato’sat tucchaṁ viṣaya-sukhaṁ sevituṁ vikarma pāpam eva dhyāyan ||3||

**krama-sandarbhaḥ : _na vyākhyātam._**

**viśvanāthaḥ : **ghnantaṁ hiṁsantaṁ mṛtyuṁ miṣan paśyann api na paśyati | yataḥ putraṁ svena janitaṁ pitaraṁ svasya janakaṁ ca nirhṛtya mṛtaṁ dagdhvā tan-madhya-varti janaḥ sva-janitaś cāpi san tad-ubhaya-dhanair jīvitum icchati | mṛtyur māṁ kathaṁ hāsyatīty api nānusandhatta ity atimauḍhyam iti bhāvaḥ | 

nanu pañcaṣān api vāsarān jijīviṣā bhagavad-bhakty-arthaṁ tādṛśāpi na vigītety ata āha—vikarma sevituṁ strī-saṅgādi-sukhaṁ kartum asat sva-vivāhādikaṁ dhyāyan yarhīti, tatrāpi yarhi putrādikaṁ nirhṛtya viśrāmyati, tarhy evety āścaryādhikyam | jijīviṣann iti pāṭhaḥ—chando-bhaṅgābhāvād atisamañjasaḥ | 

nanu bhadrāśvādi-varṣāṇāṁ bhauma-sarga-rūpatvāt tad-vāsināṁ yugapad eva pituḥ putrasya ca mṛtyu-darśanaṁ na ghaṭate ? satyam | sarva eva vāco bhārata-bhūmi-vartino janān ālakṣyaivocyante | vayam adhanyāḥ sva-karma-phalaṁ bhuñjānāḥ | atra bhadrāśādi-varṣe paśuvad vartāmahe | ye tv atidhanyā apavarga-sādhane bhārata-bhū-maṇḍale labdha-janmānaḥ śvapacādi-jātayo’pi yatrānāyāsenaiva vaikuṇṭha-padam api sādhayanti | tatrāpi katham evaṁ muhyantīti rītyā ||3||

**—**o)0(o—

**|| 5.18.4 ||**


    **vadanti viśvaṁ kavayaḥ sma naśvaraṁ**


    **paśyanti cādhyātmavido vipaścitaḥ |**


    **tathāpi muhyanti tavāja māyayā**


    **suvismitaṁ kṛtyam ajaṁ nato’smi tam ||**

**śrīdharaḥ : **nanv avidvān na paśyati kim atra citraṁ ? tatrāha | naśvaraṁ vadanti sma śāstrataḥ | paśyanti ca samādhau | he aja, tathāpi māyayā muhyanti | etac ca tava kṛtyaṁ ceṣṭitaṁ suvismitam ati-citram, ataḥ śāstrādi-śramaṁ vihāya taṁ tvām ajaṁ nato’smi ||4||

**krama-sandarbhaḥ : _na vyākhyātam._**

**viśvanāthaḥ : **nanv avidvān na paśyati kim atra citraṁ ? tatrāha—vadantīti | atas suvismitam atyāścaryam ity anvayaḥ | ataḥ śāstrādi-śramaṁ vihāya tvām ajaṁ nato’smi tvāṁ bhajanta eva vidvāṁsa iti bhāvaḥ ||4||

—o)0(o—

**|| 5.18.5 ||**


    **viśvodbhava-sthāna-nirodha-karma te**


    **hy akartur aṅgīkṛtam apy apāvṛtaḥ |**


    **yuktaṁ na citraṁ tvayi kārya-kāraṇe**


    **sarvātmani vyatirikte ca vastutaḥ ||**

**madhvaḥ : **aprayāsena kartṛtvam akarṛtvam ihocyate |


    mahā-śaktitvatas tac ca yujyate varam asya tu || iti tantra-sāre ||5||

**śrīdharaḥ : **idam aparaṁ citravat pratīyamānam api tvayi na citram ity āha | viśvodbhavādi-karmākartur apy apagatā āvṛd āvaraṇaṁ yasmāt, tādṛśasyāpi te’ṅgīkṛtaṁ vedena | tvayi tan na citram | yato māyayā sarvātmani kāryasya kāraṇe sraṣṭari karma yuktam | vastutaḥ sarva-vyatirikte nirupādhāv anāvṛtatvam akartṛtvaṁ ca yuktam ||5||

**krama-sandarbhaḥ : _na vyākhyātam._**

**viśvanāthaḥ : **nanu vidvāṁso’pi mamaiva māyayā muhyanti cet tarhi mayy eva doṣaṁ prasañjayasīti tatra māyāyās tat-kāryasya ca tvadīyatve’pi tvaṁ tataḥ pṛthag eva vartasa ity āha—viśvodbhaveti | akartur iti guṇānāṁ eva kartṛtvād iti bhāvaḥ | aṅgīkṛtam uktaṁ vedeneti tvayy upacārād iti bhāvaḥ | na ca jīvavat kartṛtvābhimānād ity āha—apāvṛtaḥ tvaṁ guṇair āvṛto na bhavasīty arthaḥ | apagatā āvṛd āvaraṇaṁ yasya tasyeti vā etac ca tvayi yuktam eva, na tu citraṁ māyāyās tvac-chaktitvāt tat kāryāṇāṁ kāraṇe | ataḥ sarvātmani sarva-svarūpe māyāyāḥ svarūpa-śaktitvābhāvāt sarvato vyatirikte ceti ||5||

—o)0(o—

**|| 5.18.6 ||**


    **vedān yugānte tamasā tiraskṛtān**


    **rasātalād yo nṛ-turaṅga-vigrahaḥ |**


    **pratyādade vai kavaye’bhiyācate**


    **tasmai namas te’vitathehitāya iti ||**

**śrīdharaḥ : **parameśvaratvena stutvā prastutāvatāra-caritam āha—vedān iti | tamasā daitya-rūpeṇa tiraskṛtān apanītān | nā ca turaṅgaś ca nṛ-turaṅgau tad-rūpo vigraho yasya | kavaye brahmaṇe | tad-artham avitathehitāya satya-saṅkalpāya ||6||

**krama-sandarbhaḥ : _na vyākhyātam._**

**viśvanāthaḥ : **prastutāvatāra-caritram āha—vedān iti | tamasā daitya-rūpeṇatiraskṛtān apanītān | nā ca turaṅgaś ca tad-rūpo vigraho yasya saḥ kavaye brahmaṇe tad-artham | avitathehitāya satya-saṅkalpāya ||6||

—o)0(o—

**|| 5.18.7 ||**


    **hari-varṣe cāpi bhagavān nara-hari-rūpeṇāste; tad-rūpa-grahaṇa-nimittam uttaratrābhidhāsye; tad dayitaṁ rūpaṁ mahā-puruṣa-guṇa-bhājano mahā-bhāgavato daitya-dānava-kula-tīrthīkaraṇa-śīlā-caritaḥ prahlādo’vyavadhānānanya-bhakti-yogena saha tad-varṣa-puruṣair upāste idaṁ codāharati.**

**śrīdharaḥ : **uttaratra prahrāda-caritre | mahā-puruṣasya guṇānāṁ bhājana āśrayaḥ | daityakānava-kulasya tīrthī-karaṇaṁ śīlam ācaritaṁ ca yasya | phala-saṅkalpena vyavadhāna-śūnyaś cāsāv ananyaś cāvyabhicārī yo bhakti-yogas tenopāste sevate ||7||

**krama-sandarbhaḥ : _na vyākhyātam._**

**viśvanāthaḥ : **uttaratra saptama-skandhe tīrthīkaraṇaṁ pavitrīkaraṇaṁ śīlam ācāraś ca yasya saḥ  jñāna-karmādy-amiśratvād avyavadhānaḥ, anya-devopāsanā-sāhitya-bhāvād ananyaś ca yo bhakti-yogaḥ, tena ||7||

—o)0(o—

**|| 5.18.8 ||**


    **oṁ namo bhagavate narasiṁhāya namas tejas-tejase āvir-āvirbhava vajra-nakha vajra-daṁṣṭra karmāśayān randhaya randhaya tamo grasa grasa oṁ svāhā; abhayam abhayam ātmani bhūyiṣṭhā oṁ kṣraum.**

**śrīdharaḥ : **tejasām api tejase | āvir-āviḥ ati-prakaṭo bhava | vīpsā vā | karmāśayān karma-vāsanāḥ | karmāśrayān iti pāṭhe rāgādīn randhaya nirdaha | bhūyiṣṭhāḥ bhūyāḥ |

**krama-sandarbhaḥ : _na vyākhyātam._**

**viśvanāthaḥ : **tejasām api tejase | karmāśayān karma-vāsanāḥ | karmāśrayān iti pāṭhe—rāgādīn randhaya nirdaha | abhayaṁ yathā syāt tathā ātmani man-manasi bhūyiṣṭhā bhūyāḥ ||8||

—o)0(o—

**|| 5.18.9 ||**


    **svasty astu viśvasya khalaḥ prasīdatāṁ**


    **dhyāyantu bhūtāni śivaṁ mitho dhiyā |**


    **manaś ca bhadraṁ bhajatād adhokṣaje**


    **āveśyatāṁ no matir apy ahaitukī ||**

**śrīdharaḥ : **viśvasya svasti-prārthane khalasyāpi bhavet, tac ca sādhu-pīḍāṁ vinā na syāt, anyonyam amaṅgalaṁ dhyāyatāṁ ca bhūtānām anyonya-dhātaṁ vinā na bhaved ity āśaṅkyāha | khalaḥ prasīdatāṁ prasīdatu krauryaṁ tyajatu | bhūtāni ca mithaḥ śivam eva dhyāyantu | teṣāṁ manaś ca bhadram upaśamādikaṁ bhajatu | no’smākam api matir api śabdād bhūtānāṁ ca matir ahaitukī niṣkāmā satī ||9||

**krama-sandarbhaḥ : _na vyākhyātam._**

**viśvanāthaḥ : **mantraṁ japitvā prārthayate—svastīti | viśvasya svasti-prārthane khalasyāpi bhavet | tac ca sādhu-pīḍāṁ vinā na syād ity ata āha—khalaḥ prasīdatāṁ krauryaṁ tyajatu | sādhum apīḍayatām api paraspara-vairāṇāṁ bhūtānāṁ paraspara-ghātaṁ vinā svasti na bhaved ity ata āha—dhyāyantv iti | tad api viṣayāsaktimatāṁ viṣaya-bhogaṁ vinā svasti na syād ity ata āha—manaś ceti | bhadram anāsaktim | tad api bhaktiṁ vinā bhadram apy abhadram evety ata āha—adhokṣaje śrī-kṛṣṇe no mat-sahitānāṁ viśveṣāṁ eva matir ahaitukī niṣkāmā satī āveśyatām adhokṣajenaivety arthaḥ | tatra adyaiveti yugapad iti pādopanyāsābhāvāt krameṇa kālataḥ prahlāda-vāñchitaṁ bhagavān sampādayiṣyaty eva, na ca tarhi sarva-muktau brahmāṇḍānāṁ śūnyatva-prasaṅga iti vācyam | jīva-śakti-māyā-śaktyor nityatvāt, tadā tadaiva tāsāṁ anatānāṁ anyeṣāṁ jīvānāṁ prasavād iti ||9||

—o)0(o—

**|| 5.18.10 ||**


    **māgāra-dārātmaja-vitta-bandhuṣu**


    **saṅgo yadi syād bhagavat-priyeṣu naḥ |**


    **yaḥ prāṇa-vṛttyā parituṣṭa ātmavān**


    **siddhyaty adūrān na tathendriya-priyaḥ ||**

**śrīdharaḥ : **naḥ saṅgaḥ kvāpi mā syāt | yadi kathañcit syāt tarhy agārādiṣu mā syāt kintu bhagavat-priyeṣv eva | agārādi-saṅge doṣam āha—ya iti | indriya-priyo gṛhādy-āsaktaḥ ||10||

**krama-sandarbhaḥ : **māgāreti | tad evopapādayati | yaḥ prāṇety-ādi-lakṣaṇaḥ sa yathā sidhyati tathendriya-priyo na sidhyati, tad evaṁ tāratamye saty api yadi naḥ saṅgaḥ syāt tadāgārādiṣv anyeṣu ca sarvathā mā syāt, kintu bhagavat-priyeṣu syād evety arthaḥ | prāṇa-vṛttyā kṣuṭ-tṛṇ-mātra-śāntyety-arthaḥ | ātmavān saṅga-rahitaḥ ||10||

**viśvanāthaḥ : **adhokṣajāsakteś ca yadyapi sat-saṅga-duḥsaṅgau sādhaka-bādhakau, tad api sat-saṅgasya prābalyāt tasmin sati duḥsaṅgaḥ svata evāpayātīty āha—neti | no’smākaṁ yadi bhagavat-priyeṣu saṅgaḥ syāt tadā āgārādiṣu maiva syāt, svata eva teṣv āsaktiḥ śanair apayāsy atīty arthaḥ | 

nanv agārādi-rāhitye bhogāsiddhyā kliṣṭa-dehaḥ kathaṁ vartetety ata āha—ya iti | prāṇa-vṛttyā bhikṣānnādibhir udara-pūrtyaiva tuṣṭaḥ | yata ātmavān dhṛti-yuktaḥ | adūrād iti indriya-priyas tu vilambenaivety arthaḥ | 

yad vā, yadi bhagavat-priyeṣu saṅgaḥ syāt tadā āgārādiṣu saṅgo māstu, yato yugapad ubhaya-saṅge sati śīghraṁ na bhagavantaṁ prāpnotīty āha—ya iti | yad vā, āgārādiṣu saṅgo māstu, yadi bhagavat-priyeṣu saṅgaḥ syāt, tadaiva bhagavat-priya-saṅgābhāve sati bhakty-asiddhyā asaṅgasya jñāna-janakasyāpi vaiphalyam eveti bhāvaḥ | 

nanu tarhy alam asaṅgena kevala-sādhu-saṅga eva prārthyatām ? satyam | tad api asaṅga-sahitaḥ sādhu-saṅgaḥ śīghra-phala-prado bhavatīty āha—ya iti labdha-bhagavat-priya-saṅgaḥ | kiṁ ca, yadi saṅgaḥ syāt tadā āgārādiṣu mā syāt, kintu bhagavat-priyeṣu syād iti vyākhyāne asaṅgād api bhagavat-priya-saṅgasyāpakṛṣṭatve vyañjanayāvagamite bhakti-siddhāntāpagame uttara-ślokārthasyāsaṅgatiḥ, tulayāma lavenāpi ity-ādi-vacanaṁ ca viruddhyata ity-ādy avadheyam ||10||

—o)0(o—

**|| 5.18.11 ||**


    **yat-saṅga-labdhaṁ nija-vīrya-vaibhavaṁ**


    **tīrthaṁ muhuḥ saṁspṛśatāṁ hi mānasam |**


    **haraty ajo’ntaḥ śrutibhir gato’ṅgajaṁ**


    **ko vai na seveta mukunda-vikramam ||**

**śrīdharaḥ : **bhagavat-priya-saṅge guṇam āha | yeṣāṁ bhagavat-priyāṇāṁ saṅgāl labdhaṁ mukunda-vikramaṁ śrutibhiḥ śravaṇādibhiḥ saṁspṛśatāṁ sevamānānāṁ puṁsām antar-gato’jo mānasaṁ malaṁ harati | kathaṁ-bhūtaṁ vikramam ? nijam asādhāraṇaṁ vīrya-vaibhavaṁ prabhāvātiśayo yasya | tīrthaṁ tu gaṅgādi muhuḥ saṁspṛśatām aṅgajaṁ malaṁ kevalaṁ harati, na tu vāsanāḥ | tān ko vai na seveta ? ity anvayaḥ ||11||

**krama-sandarbhaḥ : **yat-saṅga-labdhaṁ tīrtha-bhūtaṁ mukunda-vikramaṁ saṁspṛśatāṁ śravaṇendriyair antargato’jaḥ mānasaṁ mano harati | akiñcana-bhakty-udrekeṇākarṣati | anyat ṭīkayā ca samam aṅgajaṁ kāmaṁ ca harati khaṇḍayatīty anvayaḥ ||11||

**viśvanāthaḥ : **bhagavat-priya-saṅgasya māhātmyam āha | yeṣāṁ saṅgād eva labdhaṁ nija-vīrya-vaibhavaṁ śrī-govardhana-dhāraṇādi-prabhāvotkarṣaṁ sattva-śodhakatvāt tīrthaṁ śrutibhiḥ saṁspṛśatāṁ karṇair ācamyatāṁ janānāṁ mānasaṁ aṅgajaṁ manaḥ-sambandhinaṁ kāmaṁ vāsanā-mayaṁ ajaḥ śrī-kṛṣṇo harati dūrīkaroti | śleṣeṇa mānasaṁ manaś cākarṣati | kīdṛśaḥ san ? śrutibhiḥ śravaṇendriyair eva antargataḥ | ataḥ ko mukundasya vikramaṁ govardhanoddhāraṇādi vīryaṁ na seveteti tasya ca mukunda-vikramasya bhagavat-priya-saṅgaṁ vinā durlabhatvāt tasyaivotkarṣaḥ ||11||

—o)0(o—

**|| 5.18.12 ||**


    **yasyāsti bhaktir bhagavaty akiñcanā**


    **sarvair guṇais tatra samāsate surāḥ**


    **harāv abhaktasya kuto mahad-guṇā**


    **mano-rathenāsati dhāvato bahiḥ**

**śrīdharaḥ : **mānasa-malāpagama-phalam āha—yasyeti | akiñcanā niṣkāmā | manaḥ-śuddhau harer bhaktir bhavati, tataś ca tat-prasāde sati sarve devāḥ sarvair guṇair dharma-jñānādibhiḥ saha tatra samyag āsate nityaṁ vasanti, gṛhādy-āsaktasya tu hari-bhakty-asambhavāt | kuto mahatāṁ guṇā jñāna-vairāgyādayo bhavanti ? asati viṣaya-sukhe mano-rathena bahir dhāvataḥ ||12||

**sanātana-gosvāmī : **akiñcanā niṣkiñcanā śuddhā vā | sarve devāḥ sarvair guṇair dharma-jñānādibhiḥ saha samyag āsate nityaṁ vasanti | mahatāṁ guṇā jñāna-vairāgyādayaḥ prema-vikārā vā, kuto bhavanti ? tatra hetuḥ—asati viṣaya-sukhe tuccha-mokṣa-sukhe vā mano-rathena bahir bhakter dūre dhāvataḥ ||12|| (ha.bha.vi. 11.561)

**krama-sandarbhaḥ : **kiṁ ca, yasyeti | surā bhagavad-ādayaḥ sarvair guṇair iti yadṛcchayaivety arthaḥ | samāsate vaśībhūya tiṣṭhanti ||12||

**viśvanāthaḥ : **mukunda-vikrama-sevanasya bhaktitvāt tasyāś ca sādhu-saṅga-labdhāyāḥ paramotkarṣatvāt tadvato bhaktasyāpy utkarṣam āha—yasyeti | akiñcanā niṣkāmā sarvair dharmair jñāna-vairāgyādibhiḥ saha tatraiva samyaktayā āsate vasanti | sarva-deva-mayaḥ sa eva syāt tat-sevayaiva sarva-sevya-seveti bhāvaḥ | yad vā, surā indriyādhiṣṭhātāro rudrādayaḥ sarvair guṇair eva saha, na tu doṣaiḥ sahety arthaḥ | tena tasyāhaṅkārādīnām indriyāṇāṁ durabhimānādayo doṣā naiva bhavantīti bhāvaḥ | 

abhaktasya tu mahad-guṇā mahato bhaktimatas tasya ye nirdoṣā guṇās te kutaḥ ? yadi ca śāstra-jñatādayo guṇāḥ syus tadā khalv īrṣyā-matsarādi-doṣa-sahitā eva syuḥ | asati sadbhir nindye avidyamāne vā bahir-lābha-pratiṣṭhādi-sukhe manorathenāpi dhāvataḥ | 

yad vā, samāsate iti | surā indriyādhiṣṭhātāro’nyatra sāṁsārika-loke saṁsāra-pravartakatvena doṣair eva sahāsate | jñāni-loke nityam adhyātmādi-laya-bhāvanāvati na samyag āsate, kintu “asmatta eva jñānam avāpya punar asmān eva sañjihīrṣāv asmin kṛtaghne puṁsi sthitā vayam adya śvo vā mariṣyāma eva” iti sa-bhayotkampam evāsate | bhakta-jane tu pratidinaṁ bhagavan-mādhurye evādhyātmādikaṁ saṁcārayati sati sarvair guṇair eva samāsate | vayaṁ kṛṣṇāyasa-jātayaḥ prākṛtāḥ kṛṣṇa-sparśa-saṁyogāt kārṣṇāḥ prāpta-divya-jāti-rūpa-guṇā nityam eva bhagavan-mādhuryāmṛte viharanto’tra puṁsi nūnam atimṛtyavo bhavāmeti sānanda-camatkāraṁ niścalībhavantīty arthaḥ | anyat samānam ||12||

—o)0(o—

**|| 5.18.13 ||**


    **harir hi sākṣād bhagavān śarīriṇām**


    **ātmā jhaṣāṇām iva toyam īpsitam |**


    **hitvā mahāṁs taṁ yadi sajjate gṛhe**


    **tadā mahattvaṁ vayasā dampatīnām ||**

**śrīdharaḥ : **nanu hari-vimukhasya gṛhādy-āsaktasyāpi loke mahattvaṁ dṛśyate, satyaṁ dṛśyate, tat tūpahāsāspadam iti sa-hetukam āha—harir hīti | yathā jhaṣāṇāṁ mīnānām īpsitaṁ toyam evātmā, tena vinā jivanābhāvāt mahān ati-prasiddho’pi gṛhe yadi sajjate tadā dam-patīnāṁ mithunānāṁ śūdrādiṣv api prasiddhaṁ vayasaiva kevalaṁ yan mahattvaṁ tad eva tasya bhavati, na tu jñānādinā | mithuneṣu pūjyamāneṣu strībhyaḥ puṁsāṁ mahattvaṁ bāla-mithunebhyaś ca vṛddha-mithunānāṁ mahattvaṁ yathety arthaḥ ||13||

**krama-sandarbhaḥ : **hitvety ayam arthaḥ taṁ hitvā yadi gṛhe sajjate tadā yadi mahānucyate tadā dampatīnāṁ kāmārthaṁ yugmī-bhūta-strī-puṁsānāṁ vayasā yauvana-mātreṇāpi mahattvam ādaro dṛśyate | dvayor yūnoḥ parasparam ādaraḥ syāt | ekatra tu ekatraiveti arthāntare tu nṛṇām ādara-mātreṇaiva caritārthatā syāt | kiṁ dampatī-grahaṇena dampatyoḥ puruṣa-mahattve ca vayasety ananvitaṁ syāt ||13||

**viśvanāthaḥ : **nanu bhakti-rāhityād eva gṛhe sajjatāṁ śāstrajñatvādi-guṇavatāṁ loke mahattvaṁ dṛśyate ? satyaṁ, tat tu vastuta upahāsāspadam eveti sahetukam āha—harir hīti | toyam īpsitam iti kaścit jhaṣa-jātir yathā toyam api hitvā bahis taṭādiṣu sukhārthaṁ pracaran jīvan-mṛto bhavati, tathaiva harir vimukho jīvan-mṛta eva saḥ, na tu mahān iti bhāvaḥ | tad api yadi loke mahān syāt, tadā vayasā yauvanenaiva  dampatīnāṁ yathā mahattvaṁ tathā yūnor dampatyor yathā parasparam ādaras tathā na vṛddhayor nāpi bālayoḥ dampati-pūjāyāṁ ca yauvana-viśiṣṭād eva dampatī vastrālaṅkārādibhir adhikaṁ pūjyete, na tathā vṛddhāv iti ||13||

—o)0(o—

**|| 5.18.14 ||**


    **tasmād rajo-rāga-viṣāda-manyu-**


    **māna-spṛhā-bhayadainyādhimūlam |**


    **hitvā gṛhaṁ saṁsṛti-cakravālaṁ**


    **nṛsiṁha-pādaṁ bhajatākutobhayam iti ||**

**śrīdharaḥ : **yasmād evaṁ tasmād gṛhaṁ hitvā akuto-bhayaṁ nṛsiṁha-pādaṁ bhajatety asurān upadiśati | kīḍṛśaṁ gṛham ? rajaḥ tṛṣṇā, rāgo’bhiniveśaḥ | raja-ādīnāṁ mūlam kāraṇam ata eva saṁsṛtīnāṁ janma-maraṇādīnāṁ cakravālaṁ maṇḍalam avicchedo yasmat ||14||

**krama-sandarbhaḥ : _na vyākhyātam._**

**viśvanāthaḥ : **rajas tṛṣṇā rāgo’bhiniveśaḥ | saṁsṛteś cakravālaṁ maṇḍala-rūpaṁ gṛha-madhya eva saṁsṛtis tiṣṭhatīti bhāvaḥ | bhajatety asurān pratyupadeśaḥ ||14||

—o)0(o—

**|| 5.18.15 ||**


    **ketumāle’pi bhagavān kāmadeva-svarūpeṇa lakṣmyāḥ priya-cikīrṣayā prajāpater duhitṝṇāṁ putrāṇāṁ tad-varṣa-patīnāṁ puruṣāyuṣāho-rātra-parisaṅkhyānānāṁ yāsāṁ garbhā mahā-puruṣa-mahāstra-tejasodvejita-manasāṁ vidhvastā vyasavaḥ saṁvatsarānte nipatanti.**

**madhvaḥ : **kāmadeva-sthitaṁ viṣṇum upāste śrī-rati-sthita |


    kāmadevaṁ ratiś cāpi viṣṇos tu prākṛtāṁ tanum || iti brahmāṇḍe ||15||

**śrīdharaḥ : **ketumāle’pi kāmadeva-svarūpeṇāsta iti śeṣaḥ | kim-artham āste ? ata āha—lakṣmyā iti | prajā-patiḥ saṁvatsaraḥ | saṁvatsaro vai prajā-patiḥ iti śruteḥ | tasya duhitaro rātry-abhimāninyo devatāḥ, putrā divasābhimānino devāḥ, teṣāṁ ca priya-cikīrṣayā | puruṣāyuṣā varṣa-śatena yāny aho-rātrāṇi, taiḥ parisaṅkhyānaṁ gaṇanā yeṣām, ṣaṭ-triṁśat-sahasrāṇām ity arthaḥ | yāsāṁ duhitṝṇām | mahā-puruṣasya mahāstraṁ cakraṁ tasya tejasā ||15||

**krama-sandarbhaḥ : **lakṣmīs tu sva-samvalita-śuci-rasena stautīty āha—ketumāla ity-ādinā | evam agre’py anusandheyā | tatra puruṣāyuṣeti kathana-sama-kāla-kali-yugāpekṣayoktam ||15||

**viśvanāthaḥ : **kāmena kandarpa-vilāsena dīvyatīti kāmadevaḥ, tat-svarūpeṇa bhagavān āsta iti śeṣaḥ, saṁvatsaro vai prajā-patiḥ iti śruteḥ | prajā-patiḥ saṁvatsarātmakaḥ kālaḥ, tad-abhimānī deva eva tasya duhitṝṇāṁ putrāṇāṁ ca rātri-divasābhimānināṁ devānāṁ priya-cikīrṣayā | puruṣāyuṣeti kathana-sama-kāla-kali-yugāpekṣayokter varṣa-śatena yāny aho-rātrāṇi, taiḥ parisaṅkhyā gaṇanā yeṣām, ṣaṭ-triṁśat-sahasrāṇām ity arthaḥ | yāsāṁ patimatīnāṁ duhitṝṇāṁ divasa-sahitānāṁ rātrīṇām ity arthaḥ | mahāstrataḥ kāla-cakra-rūpāt | garbhāḥ kṣaṇa-lavādy-ātmakāḥ kālāḥ |

yad vā, varṣa-bhojyāni lokānāṁ prārabdha-karma-phalāny eva tā rātrīr nimittī-kṛtyodbhūtatvāt tāsāṁ eva garbhā ity utprekṣante | tathā teṣāṁ saṁvatsarātmaka-sthūla-kālānte bhogena kṣaya eva garbha-pātatvenotprekṣitaḥ | aho-rātrādhiṣṭhātryo devatās tāḥ prākṛta-loka-vartino bhagavantam upāsya vaikuṇṭha eva tad-bhaktānāṁ anaśvara-prema-sevā-sukha-nimitta-rūpā bhaviṣyantīty upāsanā-phalaṁ ca draṣṭavyam ||15||

—o)0(o—

**|| 5.18.16 ||**


    **atīva sulalita-gati-vilāsa-vilasita-rucira-hāsa-leśāvaloka-līlayā kiñcid-uttambhita-sundara-bhrū-maṇḍala-subhaga-vadanāravinda-śriyā ramāṁ ramayann indriyāṇi ramayate.**

**śrīdharaḥ : **ramāṁ ramayan svīyānīndriyāṇi ramayate | kena sādhanena ramayan ? tad āha—atīva sulalitayā gatyā yo vilāsaḥ, tena vilasito ruciro hāsa-leśo manda-smitaṁ, tat-sahito’valoka eva līlā, tayā kiñcid uttambhitam uttuṅgitaṁ sundaraṁ yad bhrū-maṇḍalaṁ, tena subhagaṁ yadvad anāravindaṁ, tasya śriyā ||16||

**krama-sandarbhaḥ : _na vyākhyātam._**

**viśvanāthaḥ : **atīva sulalito yo gati-vilāsaḥ, viśeṣeṇa lalito’tikamanīyo rucira-hāsa-leśa-yukto’valokaś ca tābhyām yā līlā tayā | kīdṛśyā ? kiñcid uttuṅgitena sundara-bhrū-maṇḍalena, subhagaṁ yadvad anāravindaṁ, tasyāpi śrīr yataḥ tayā svīyayā, ramāṁ ramayan ramā-sambandhinyā ca tayā indriyāṇi svīyāni ramayate ||16||

—o)0(o—

**|| 5.18.17 ||**


    **tad bhagavato māyāmayaṁ rūpaṁ parama-samādhi-yogena ramā devī saṁvatsarasya rātriṣu prajāpater duhitṛbhir upetāhaḥsu ca tad-bhartṛbhir upāste idaṁ codāharati.**

**śrīdharaḥ : **tad bhartṛbhir divasādhiṣṭhātṛbhir upetā ||17||

**krama-sandarbhaḥ : **māyā-mayaṁ kṛpā-pracuram ||17||

**viśvanāthaḥ : **māyā-mayaṁ kṛpā-mayaṁ māyāyā jīvāvidyāyā āmayo rogo yatas tam iti vā rātriṣu prajāpater duhitṛbhiḥ rātry-abhimāninībhir devatābhiḥ saha ahaḥsu tāsāṁ rātry-abhimāni-devatānāṁ patibhir divasābhimānibhir devaiḥ sahitety arthaḥ ||17||

—o)0(o—

**|| 5.18.18 ||**


    **oṁ hrāṁ hrīṁ hrūṁ oṁ namo bhagavate hṛṣīkeśāya sarva-guṇa-viśeṣair vilakṣitātmane ākūtīnāṁ cittīnāṁ cetasāṁ viśeṣāṇāṁ cādhipataye ṣoḍaśa-kalāya cchando-mayāyānna-mayāyāmṛta-mayāya sarva-mayāya sahase ojase balāya kāntāya kāmāya namas te ubhayatra bhūyāt.**

**śrīdharaḥ : **sarvair guṇa-viśeṣaiḥ śreṣṭha-vastubhir vilakṣito lakṣī-kṛta ātmā yasya | ākūtīnāṁ kriyāṇām | cittīnāṁ jñānānām | cetasāṁ saṅkalpādhyavasāyādīnām | viśeṣāṇāṁ tat tad viṣayāṇām | ṣoḍaśa-kalā aṁśā ekādaśendriya-pañca-viṣaya-lakṣaṇā yasya | chando-mayāya vedokta-karma-prāpyāya | anna-mayāyānnopaṣṭabhyatvāt | amṛta-mayāyaṁ paramānandāviṣkāratvāt | sarva-mayāya sarva-viṣayatvāt | sahase ojase balāya tad-dhetutvāt ||18||

**krama-sandarbhaḥ : **ṣoḍaśa-śakty-adhiṣṭhātre vedādhiṣṭhātre pārthiva-bala-dāyaka-bhojya-śakty-adhiṣṭhātre divi-jabala-dāyaka-bhojya-śakty-adhiṣṭhātre, kiṁ bahunā, sarva-śakty-adhiṣṭhātre, kiṁ bahunā, sarva-śakty-adhiṣṭhātre, ata eva sarva-saha-ādy-adhiṣṭhātra iti krameṇa ||18||

**viśvanāthaḥ : **kṛpā-mayatvam eva vivṛṇvatī mantraṁ japantī etan-mantropāsako’nyo’py evaṁ sva-sambandhena mantrārthaṁ bhāvayed iti vyañjayantī praṇamati—kāntāya mat-pataye kāmāya nama ity anvayaḥ | deva-padānuktiḥ patyuḥ sampūrṇa-nāmoccāraṇānaucityāt | anyas tu lakṣmyā dāsī-bhāvenaivātmānaṁ dhyātvā mantram imam uccārayed iti sampradāyaḥ | hṛṣīkeśāya sva-saundaryādinā man-netrādīndriyākarṣakāya | man-netrādīndriya-mādhurya-sambhokre iti vā svasya, tathā yogyatāyāṁ hetuḥ—sarvair guṇa-viśeṣair aprākṛtair guṇair vilakṣitā vilakṣaṇī-kṛtā ātmāno deha-mano-buddhy-ādayo bhavanti yatas tasmai hṛṣīkeśatvaṁ vivṛṇoti | ākūtīnāṁ mama karmendriyāṇāṁ cittīnāṁ jñānendriyāṇāṁ cetasāṁ cittāhaṅkāra-buddhi-manasāṁ viśeṣāṇāṁ tat-tad-vṛttīnāṁ tat-tad-viṣayāṇām vā adhipataye svāmine tat-tan-mādhuryāsvādine | anyopāsaka-pakṣe adhiṣṭhātre teṣāṁ aprākṛtīkaraṇāt svayam evādhiṣṭhātā, na tu dig-ādi-deva-samūha iti bhāvaḥ | ṣoḍaśa-kalāya rākā-candra-tulyatvāt pūrṇāya chandomayāya veda-rūpiṇe sva-bhakty-upadeṣṭre anna-mayāya anna-rūpeṇa  sādhaka-bhakta-pratipālakāya, amṛta-mayāya amṛtavad āsvādya-rūpa-guṇa-līlādikāya mokṣa-rūpāya ca sarva-mayāya mama sarva-svarūpāya sahase ojase balāya tvat-sevāyāṁ mac-cittendriya-deha-sāmarthya-pradāya ubhayatra iha-loke para-loke ||18||

—o)0(o—

**|| 5.18.19 ||**


    **striyo vratais tvā hṛṣīkeśvaraṁ svato**


    **hy ārādhya loke patim āśāsate’nyam |**


    **tāsāṁ na te vai paripānty apatyaṁ**


    **priyaṁ dhanāyūṁṣi yato’sva-tantrāḥ ||**

**śrīdharaḥ : **tat kāmenaiva tvat-sevakatvād ahaṁ kṛtārtho’smi | anya-kāmanayā tu tvām arcantyo na paripūrṇa-mano-rathāḥ syur ity āha—striya iti | bata eva hṛṣīkāṇām īśvaraṁ patiṁ santaṁ tvām ārādhya yāḥ striyo’nyaṁ patiṁ prārthayante | pati-kāmānāṁ hi kāmārādhanaṁ vrateṣu prasiddham | tāsām apaty-ādīni te patayo na pātuṁ śaktāḥ ||19||

**krama-sandarbhaḥ : **ātmanas tasya svarūpasyaiva lābhāt | param anyat sevādikaṁ nādhikaṁ manyate | yathāha śrī-prahlādaḥ yas ta āśiṣa āśāste na sa bhṛtyaḥ sa vai vaṇik [bhā.pu. 7.10.4] ity ādau | nānyathehāvayor artho rāja-sevakayor iva [bhā.pu. 7.10.6] iti ||19||

**viśvanāthaḥ : **svayaṁ niṣkāmā sakāma-bhaktimatīr anyāḥ strīḥ śocati—striya iti | ata eva hṛṣīkāṇām īśvaraṁ patim api tvā tvām ārādhya anyam ||19||

—o)0(o—

**|| 5.18.20 ||**


    **sa vai patiḥ syād akutobhayaḥ svayaṁ**


    **samantataḥ pāti bhayāturaṁ janam |**


    **sa eka evetarathā mitho bhayaṁ**


    **naivātmalābhād adhi manyate param ||**

**śrīdharaḥ : **atas te pataya eva na bhavantīty āha—sa vā iti | sa caivaṁ-bhūtaḥ patir bhavān eka eva nānyaḥ | yo bhavān ātma-lābhāt param anyad adhikaṁ na manyate | itarathānyādhīna-sukhasya na svatantratā, svatantra-nānātve ca maṇḍaleśvarāṇām iva mitho bhayaṁ syād ity arthaḥ ||20||

**krama-sandarbhaḥ : _na vyākhyātam._**

**viśvanāthaḥ : **pati-śabdārtham eva tā na jānantīty āha—sa vā iti | pātīti patir yaś cātmānam api pātuṁ na śaknoti sa katham anyān pātīty ataḥ prathamam akutobhayaḥ syāt | sa ca eko bhavān eva | itarathā prakārāntareṇa pati-śabdasya vyākhyāyām ity arthaḥ | yad vā, saptamy-artha eva thāl-pratyayaḥ | itaratra maṇḍaleśvarānām iva sva-prajāpālakānām api mitho bhayaṁ, tataś ca prajānām api bhayam iti tad-apālanam eva vastutat ity arthaḥ | ata evātmanaḥ paramātmanas tava lābhāt adhi adhikaṁ paraṁ vastu na manyate śāstrajñair iti śeṣaḥ | tvat-prāpteḥ sakāśāt anya-prāptir naivādhiketi tvam eva vastutaḥ pati-śabda-vācya ity arthaḥ ||20||

—o)0(o—

**|| 5.18.21 ||**


    **yā tasya te pāda-saroruhārhaṇaṁ**


    **nikāmayet sākhila-kāma-lampaṭā |**


    **tad eva rāsīpsitam īpsito’rcito**


    **yad-bhagna-yācñā bhagavan pratapyate ||**

**śrīdharaḥ : **kiṁ ca, niṣkāma-bhajane’prārthitā eva sarve kāmā bhavanti | sakāma-bhajane tu kāmita-mātram anityaṁ cety āha | yā strī tasyokta-lakṣaṇasya tava pāda-saroruhasyārhaṇaṁ pūjām eva kāmayet, na phalāntaraṁ, sākhileṣu kāmeṣu lampaṭā sarvān kāmān prāpnotīty arthaḥ | īpsitam īpsitaḥ | phalāntaram āptum apekṣitaḥ sann arcitaś cet tarhi tad evaikaṁ rāsi dadāsi | kiṁ ca, yad yataḥ phala-bhogānantaraṁ bhagnā yācñā yācito’rtho yasyāḥ sā pratapyate duḥkhaṁ prāpnoti, tad eva rāsi na tu nityam ||21||

**krama-sandarbhaḥ : **akhila-kāma-lampaṭeti sarva-kāmasyāpi kāmanīyārthasya pratiṣṭhā hi tvat-pāda-saroruham iti ||21||

**viśvanāthaḥ : **kiṁ ca, niṣkāma-bhajane’prārthitā eva sarve kāmā bhavanti | sakāma-bhajane tu kāmita-mātram anityaṁ cety āha | yā strī tasya ukta-lakṣaṇasya tava pāda-padma-pūjām eva nitarāṁ kāmayet, na tu phalāntaraṁ prāptum apekṣitaḥ san arcito bhavasi | tasyai tad evaikaṁ rāsi dadāsi | yad yataḥ phala-bhogānantaraṁ bhagnā yācñā yācito’rtho yasyāḥ sā pratapyate duḥkhaṁ prāpnotīty ataḥ saiva niṣkāmāpi sakāma-pada-vācyā bhaved ity ato bhagavantaṁ kāmayamānā bhaktā naiva sakāma-śabdena vācanīyā iti siddhānto vyañjitaḥ | atra  īpsitāntara-kāmāyāḥ paritāpaḥ sva-svabhāva-prātikūlya-dṛṣṭyaiva lakṣmyā tām adhikṣipantyaivoktaḥ | vastutas tu sakāma-bhajanād api kṛtārthatvam upariṣṭād vakṣyate ||21||

—o)0(o—

**|| 5.18.22 ||**


    **mat-prāptaye ñjeśa-surāsurādayas**


    **tapyanta ugraṁ tapa aindriye dhiyaḥ |**


    **ṛte bhavat-pāda-parāyaṇān na māṁ**


    **vindanty ahaṁ tvad-dhṛdayā yato ñjita ||**

**śrīdharaḥ : **nanu mamārhaṇe kutaḥ sarva-kāma-prāptiḥ ? tvam eva kāmārthibhiḥ sevyase’ta āha—mat-prāptaye brahmādayas tapas tapyante kurvanti | kathaṁ-bhūtāḥ ? aindriya-sukhe dhīr yeṣaṁ | aluk-samāsaḥ | tathāpi bhagavat-pāda-parāyaṇād ṛte māṁ na vindanti | mat-kaṭākṣa-vilasitā vibhūtīr na labhanta ity arthaḥ | yatas tvayy eva hṛdayaṁ yasyāḥ sāhaṁ tvat-para-tantratvāt tvad-anuvartinam eva vilokayāmi nānyam ity arthaḥ ||22||

**krama-sandarbhaḥ : **yady ajādayo’pi viṣaya-dhiyo bhūtvā mat-prāptaye mad-aṁśa-bhūta-prākṛta-sampattaye tapyante, tadā māṁ mad-aṁśa-bhūtāṁ sampattiṁ na vindanti, kintu prākṛtīm eva vindantu nāmety arthaḥ | ṛta iti | yadi teṣu ko’pi tvat-pāda-parāyaṇo bhavati, tadā tu sa vindaty evety arthaḥ | tvad-dhṛdayeti garva-prāpteḥ ||22||

**viśvanāthaḥ : **kecit sakāmās tu tvām apy apahāya mām eva bhajante | te’pi dhūlim eva labhanta iti tān nindanty—mat-prāptaye brahmādayas tapas tapyante kurvanti | aindriye viṣaya-sukhe eva dhīr yeṣaṁ | aluk-samāsaḥ | tad api bhagavat-parāyaṇān ṛte vinā māṁ mat-kaṭākṣa-vilasitāṁ sampatti-rūpāṁ lakṣmīṁ na labhante | bhagavat-parāyaṇāḥ prahlāda-dhruvādaya eva vindanti | yā tu tvad-abhakteṣu api devāsurādiṣu sampad dṛśyate, sa tu guṇamayī pratisva-karma-phala-rūpā māyā-śakter durgāyā eva prasādād vā kāmādi-taraṅga-janikā kādācitkī, na tu tvat-svarūpa-bhūtāyā mameti mama māyātvābhāvāt mat-prasādotthāyāḥ sampatter ai tvad-vaimukhyāpādakatvābhāvāt tatra hetuḥ—tvad-dhṛdayā tvan-manaskān evāvalokayāmi nānyam ity arthaḥ ||22||

—o)0(o—

**|| 5.18.23 ||**


    **sa tvaṁ mamāpy acyuta śīrṣṇi vanditaṁ**


    **karāmbujaṁ yat tvad-adhāyi sātvatām |**


    **bibharṣi māṁ lakṣma vareṇya māyayā**


    **ka īśvarasyehitam ūhituṁ vibhur iti ||**

**śrīdharaḥ : **idānīṁ kṛpāṁ prārthayate—sa tvam iti | yad-bhajanaṁ vinā na kaścit puruṣārthaḥ, sa tvam | tvad iti tvayā yat karāmbujaṁ sātvatāṁ bhaktānāṁ śīrṣṇy adhāyi kṛpayā nyastaṁ, tan mamāpi śīrṣṇi nidhehīti śeṣaḥ | kathaṁ-bhūtaḥ ? vanditaṁ sarva-kāma-varṣitvena sadbhiḥ stutam | na ca mayi tavān ādaraḥ | yato he vareṇya, māṁ vakṣasi lakṣma bibharṣi | aho citram etan mayi kevalam ādara-mātraṁ bhakteṣu tu paramā kṛpā | ata īśvarasya tava yan māyayā īhitaṁ tat ko vitarkayituṁ samarthaḥ ||23||

**krama-sandarbhaḥ : **sa tvam iti | dainyoktiḥ yat tvayā yat karāmbujaṁ svīkāra-vyañjakaṁ sātvatānāṁ śīrṣṇi adhāyi tan mamāpi tādṛśa-bhakti-hīnāyāḥ śīrṣṇi adhāyīty ekam āścaryam | kiṁ ca, sa tādṛśas tvaṁ māyayā kṛpayā mā māṁ vakṣasi lakṣmī-rūpatvena bibharṣīti tato’pi param āścaryam | tasmāt ka īśvarasyeti | matsyatvenānutkṛṣṭa-dṛṣṭiṁ praty āha priyatamam iti | tad api bhagavataḥ parama-svarūpam eva jānīyād ity arthaḥ | athāpy ātmanā sannidhīyata iti sāmānyokter ārādhayatīty atra sannihitaṁ santam iti jñeyam ||23||

**viśvanāthaḥ : **tad evaṁ brahmādīnāṁ arādhyāpi tava bhāryāpy ahaṁ niṣkiñcano bhakto yathā tvattaḥ saubhāgyaṁ labhate, tathā nāhaṁ labhe | evaṁ me lalāṭam ity āha—sa mad-dhṛdaya-nitya-vihāro’pi tvaṁ mamāpi śīrṣṇi  karāmbujaṁ  dhehīti śeṣaḥ | tvat tvayā yat sātvatāṁ śīrṣṇi adhāyi vanditaṁ kṛpā-saubhāgya-varṣitvena sadbhiḥ stutam | tvat-saubhāgyaṁ sarvato’py adhikaṁ yatas tvām ahaṁ hṛdaya eva nityaṁ dadhāmīti tatra sa-trapaṁ sāñcala-mukhācchādanaṁ sa-huṅkāraṁ nīcair āha—vibharṣīti | he vareṇya ! mā māṁ lakṣma kanaka-rekhāṁ cihnatayā yad vakṣasi dadhāsi tan-māyayaiva mad-bhakta-saubhāgyaṁ dṛṣṭvā nirbuddhir eṣā mayy asūyāṁ kāmārṣīd iti kapaṭenaiva |

nanu ko’py evaṁ na brūte, tatrāha—kaḥ khalv īśvarasya tava īhitam ūhitaṁ vitarkitaṁ kṣamaḥ, yataḥ, na ca saṅkarṣaṇo na śrīr naivātmā ca yathā bhavān [bhā.pu. 11.14.15] iti tava bhaktaṁ prati nibhṛtoktim aham aśrauṣam eveti dhvaniḥ ||23||

—o)0(o—

**|| 5.18.24 ||**


    **ramyake ca bhagavataḥ priyatamaṁ mātsyam avatāra-rūpaṁ tad-varṣa-puruṣasya manoḥ prāk-pradarśitaṁ sa idānīm api mahatā bhakti-yogenārādhayatīdaṁ codāharati.**

**śrīdharaḥ, krama-sandarbhaḥ : _na vyākhyātam._**

**viśvanāthaḥ : **prāg iti cākṣuṣa-manvantarānte pralaye, sa vaivasvato manuḥ ||24||

—o)0(o—

**|| 5.18.25 ||**


    **oṁ namo bhagavate mukhyatamāya namaḥ; sattvāya prāṇāyaujase sahase balāya mahā-matsyāya nama iti.**

**śrīdharaḥ : **sattvāya sattva-pradhānāya | mukhyatamāya prāṇāya sūtrātmane ||25||

**krama-sandarbhaḥ : **mukhyatamāyety api pūrvavat | sattvādi-paramāśrayatvāt sattvādi-rūpāya ||25||

**viśvanāthaḥ : **mukhyatamāya sattvāya śuddha-sattva-svarūpāyety arthaḥ | prāṇādi-niyantṛtvāt prāṇādikāya ||25||

—o)0(o—

**|| 5.18.26 ||**


    **antar bahiś cākhila-loka-pālakair**


    **adṛṣṭa-rūpo vicarasy uru-svanaḥ |**


    **sa īśvaras tvaṁ ya idaṁ vaśe’nayan**


    **nāmnā yathā dārumayīṁ naraḥ striyam ||**

**śrīdharaḥ : **uruḥ svano vedātmako nādo yasya | ya idaṁ viśvaṁ brāhmaṇādi-nāmnā vidhi-niṣedhālambana-bhūtena vaśe’nayan niyamitavān sa tvam īśvaraḥ | tathā ca śrutiḥ—tasya vāk-tantir nāmāni dāmāni iti ||26||

**krama-sandarbhaḥ : _na vyākhyātam._**

**viśvanāthaḥ : **sarvatraivāntar bahir api carasi | atha ca loka-pālair api adṛṣṭa-rūpaḥ kim utānyaiḥ | nanu tarhi mamāstitvam eva māstu ? tatrāha—urur vedātmakaḥ svano yasya saḥ | veda eva tavāstitvaṁ pratipadam uccair brūta ity arthaḥ | ata eva ya idaṁ viśvaṁ brāhmaṇādi nāmnā vidhi-niṣedhāśraya-bhūtena vaśe anayan niyamitavān sa tvam īśvaraḥ | tathā ca śrutiḥ—tasya vāk-tantir nāmāni dāmāni iti | striyaṁ pāñcālikāṁ, ato viśvasya pāratantryād api svatantra īśvaras tvam anumānenāpi jñāpyasa iti bhāvaḥ ||26||

—o)0(o—

**|| 5.18.27 ||**


    **yaṁ loka-pālāḥ kila matsara-jvarā**


    **hitvā yatanto’pi pṛthak sametya ca |**


    **pātuṁ na śekur dvi-padaś catuṣ-padaḥ**


    **sarīsṛpaṁ sthāṇu yad atra dṛśyate ||**

**madhvaḥ : **spardhanta iva devās tu hariṇā yatra kutracit |


    harer evājñayā kvāpi daityāveśāt tathāpi vā || iti ca ||27||

**śrīdharaḥ : **nanv indrādayo vaśaṁ nayanti loka-pālatvāt kuto’haṁ ? tatrāha—yam iti | matsara eva jvaro yeṣāṁ te yaṁ hitvā dvi-padaś catuṣ-padaḥ sarīsṛpaṁ jaṅgamaṁ sthāṇu sthāvaraṁ ca yad atra dṛśyate tat kiñcid api pātuṁ na śaktāḥ | sa tvam eva prāṇa-rūpeṇa pālaka īśvaraś cety arthaḥ | tathā ca śrutiḥ—tā ahiṁsantāham ukam asmy aham ukam asmi ity-ādi ||27||

**krama-sandarbhaḥ : **yam ity asya ṭīkāyāṁ matsara evety atra parasparam iti jñeyam | tā devatāḥ ahiṁsanta sa-matsarā babhūvuḥ | tatra pratyekaṁ sābhimānam āhuḥ | kam āśrityāham asmi, api tu na kam apīti śruter arthaḥ ||27||

**viśvanāthaḥ : **nanv indrādayo vaśaṁ nayanti loka-pālakatvād īśvarāḥ svatantrāś ca kuto’haṁ ? tatra teṣāṁ loka-pālakatvādikatvaṁ sarvam aupacārikam ity āha—yaṁ hitvā pṛthag-bhūtā vā sametya militvā vā dvipadaś catuṣpadaḥ sarīsṛpaṁ jaṅgamaṁ sthāṇu sthāvaraṁ ca yad yatra dṛśyate, tat pātuṁ na śaktāḥ, yato matsara-jvarāḥ | 

tathā ca śrutiḥ—tā ahiṁsantāham ukam asmy aham ukam asmi iti | asyathārthaḥ—tā devatā matsarā babhūvuḥ, aham u bhoḥ kām āśritya asmi varte, api tu na kam apīty arthaḥ | ity evam iti sa tvam eva prāṇa-rūpeṇa pālaka īśvaraś cety arthaḥ ||27||

—o)0(o—

**|| 5.18.28 ||**

**bhavān yugāntārṇava ūrmi-mālini**

**kṣoṇīm imām oṣadhi-vīrudhāṁ nidhim |**

**mayā sahoru kramate ñja ojasā**

**tasmai jagat-prāṇa-gaṇātmane nama iti ||**

**śrīdharaḥ : **avatāra-caritam āha | bhavān imāṁ kṣeṇīṁ mayā manunā saha mat-sahitāṁ dhṛtvety adhyāhāraḥ | ūrmi-mālāvati pralayārṇave ojasā kramate vicarati | yad vā, pātum ity asyānuṣaṅgaḥ | kṣoṇīṁ pātuṁ kramate | utsahata ity arthaḥ | yato’jaḥ | kīdṛśīm ? oṣadhīnāṁ vīrudhāṁ ca nidhim āśraya-bhūtām | tasmai namaḥ | jagato yaḥ prāṇa-gaṇas tasyātmane niyantre ||28||

**krama-sandarbhaḥ : **yugānto’tra manvantarāntaḥ kṣoṇīm iti dhṛta-naukā-rūpām ity arthaḥ | nāvyāropya mahīmayyām ity ukteḥ ||28||

**viśvanāthaḥ : **bhaktyā tu tvaṁ dṛṣṭa-rūpaṁ pratyakṣatayāpy upalabhyase tatra bhaktābhāso’ham eva pramāṇam ity āha—bhavān iti | imāṁ mahīṁ mayā saha dhṛtveti śeṣaḥ | he aja, yugāntārṇave bhavān kramate viharati | jagatāṁ yaḥ prāṇa-gaṇaḥ, tasyātmane niyantre ||28||

—o)0(o—

**|| 5.18.29 ||**


    **hiraṇmaye’pi bhagavān nivasati kūrma-tanuṁ bibhrāṇas tasya tat priyatamāṁ tanum aryamā saha varṣa-puruṣaiḥ pitṛ-gaṇādhipatir upadhāvati mantram imaṁ cānujapati.**

**śrīdharaḥ : **tat priyatamāṁ tāṁ priyatamām ||29||

**krama-sandarbhaḥ : _na vyākhyātam._**

**viśvanāthaḥ : **sā cāsau priyatamā ceti tām ||29||

—o)0(o—

**|| 5.18.30 ||**


    **oṁ namo bhagavate akūpārāya sarva-sattva-guṇa-viśeṣaṇāyānu-palakṣita-sthānāya namo varṣmaṇe namo bhūmne namo namo’vasthānāya namas te.**

**śrīdharaḥ : **akūpārāya kūrmāya | sarvaḥ saṁpūrṇaḥ sattva-guṇo viśeṣaṇaṁ yasya | na upalakṣitaṁ sthānaṁ yasya vāri-caratvāt | varṣmaṇe varṣīyase kālān avacchinnāya | bhūmne sarva-gatāya | avasthānāyādhārāya ||30||

**krama-sandarbhaḥ : _na vyākhyātam._**

**viśvanāthaḥ : **akūpārāya kūrmāya | sarvaḥ sampūrṇaḥ sattva-guṇo yatra tathā-bhūtaṁ viśeṣaṇaṁ ākāro yasya tasmai śuddha-sattva-mūrtaye ity arthaḥ | nopalakṣitaṁ sarvair adṛṣṭaṁ, vaikuṇṭhākhyaṁ sthānaṁ yasya tasmai, varṣmaṇe mahā-pramāṇāya, bhūmne vyāpakāya | avasthānāya ādhārāya ||30||

—o)0(o—

**|| 5.18.31 ||**


    **yad-rūpam etan nija-māyayārpitam**


    **artha-svarūpaṁ bahu-rūpa-rūpitam |**


    **saṅkhyā na yasyāsty ayathopalambhanāt**


    **tasmai namas te’vyapadeśa-rūpiṇe ||**

**madhvaḥ : **upalambhanād ayathā yathā dṛṣṭaṁ tathā na tiṣṭhaty anyathā bhavatīty arthaḥ ||31||

**śrīdharaḥ : **nija-māyayārpitaṁ prakāśitam etad artha-svarūpaṁ dṛśyaṁ pṛthivy-ādi yasyaivaṁ-rūpaṁ yataḥ pṛthak nāsti | kathaṁ-bhūtaḥ ? bahubhī rūpai rūpitaṁ nirūpitam | yasya ca saṅkhyā nāsti | kutaḥ ? ayathā mithyaivopalambhanāt | na hi marīci-jalam etāvad iti saṅkhyātuṁ śakyate | avyapadeśa-rūpiṇe’nirukta-prapañcākārāya ||31||

**krama-sandarbhaḥ : **yasya tavaitat kūrmākāraṁ rūpaṁ nijeṣu bhakteṣu māyayā kṛpayā arpitaṁ prakāśitam ayathopalambhanāt yathavad upalabdhum aśakyatvāt vāṅ-manasātītatvād ity arthaḥ | yasya ca tava saṅkhyā nāsti avyapadeśaṁ vaktum aśakyaṁ rūpaṁ nityam eva vidyate yasya tasmai ||31||

**viśvanāthaḥ : **etad viśvaṁ yasya tavaiva rūpaṁ, kintu māyā-śaktyā arpitaṁ, na tu svarūpa-bhūtam ity arthaḥ | artha-svarūpaṁ vastu-svarūpaṁ, na tv avastu-bhūtaṁ bahubhir nara-go-paśu-pakṣi-matsyādi-rūpai rūpitaṁ nirūpitam, kintu saṅkhyā yasyā nāsti | kutaḥ ? ayathopalambhanāt, yathāvad upalambhanāśakyatvāt | yaiḥ prakārair idaṁ viśvam abhūt teṣāṁ  upalambhanāśakyatvāt ity arthaḥ | tathā hy ekasya sthūlasya nara-jāter eva prati-śarīraṁ varṇa-svabhāva-kaṇṭha-svarādi-bhedād ananta-prakārā jñātum aśakyāḥ sūkṣmāṇāṁ svedajodbhijjādīnāṁ kā vārtety anantasya tava śakti-kāryasyāpy ānantyam iti bhāvaḥ | atas tava svarūpa-bhūtasya sarvāgamyatve kaimutyam evety āha—avyapadeśaṁ vaktum aśakyaṁ nityaṁ rūpaṁ yasya tasmai ||31||

—o)0(o—

**|| 5.18.32 ||**


    **jarāyujaṁ svedajam aṇḍajodbhidaṁ**


    **carācaraṁ devarṣi-pitṛ-bhūtam aindriyam |**


    **dyauḥ khaṁ kṣitiḥ śaila-sarit-samudra-**


    **dvīpa-graharkṣety abhidheya ekaḥ ||**

**madhvaḥ : **sarvāntaryāmikatvāt tu sarva-nāmā hariṁ svayam |


    na tu sarva-svarūpatvād rūpatvam upacārataḥ || iti ca ||32||

**śrīdharaḥ : **bahu-rūpatvaṁ darśayaṁs tasyeśvarād avyatirekam āha—jarāyujam iti | dvīpa-graharkṣam ity abhidheyais tvam evaiko na tvad-vyatirikto’sti | sarvaṁ khalv idaṁ brahma ity-ādi-śruter ity arthaḥ ||32||

**krama-sandarbhaḥ : **pūrvavat bahu-rūpatvaṁ darśitam | tac ca jarāyujety-ādinā kiñcit saṅkhyātam | yat tu na yasya saṅkhyastīty uktvā tasyaikatvān nāma-rūpādīnām evāsaṅkhyatvam ānītaṁ teṣāṁ svarūpa-siddhatvaṁ darśayan saṅkhyātā-nāmāropitatvam āha ||32||

**viśvanāthaḥ : **tad evam ananta-bhedasyāpi viśvasya tvad-eka-kāraṇatvād eka-vidhatvam apīty āha—jarāyujeti | graharkṣety ārṣam | ity eṣāṁ ekas tvam evābhidheyaḥ | tathā ca śrutiḥ—sarvaṁ khalv idaṁ brahma iti ||32||

—o)0(o—

**|| 5.18.33 ||**


    **yasminn asaṅkhyeya-viśeṣa-nāma-**


    **rūpākṛtau kavibhiḥ kalpiteyam |**


    **saṅkhyā yayā tattva-dṛśāpanīyate**


    **tasmai namaḥ sāṅkhya-nidarśanāya te iti ||**

**madhvaḥ : **daśāvatāra ity-ādi saṅkhyā vinīyate viśeṣeṇa nīyate taj-jñānaṁ tad-rūpam eva ||33||

**śrīdharaḥ : **sara-pañcatām anūdya tan nirāsena praṇamati, yasminn iti | asaṅkhyeyā anantā viśeṣā yeṣāṁ tāni nāmāni rūpāṇy ākṛtayaś ca yasya tādṛśe yasmiṁs tvayi kavibhiḥ kapilādibhir iyaṁ catur-viṁśaty-ādi-saṅkhyā kalpitā satī yayā tattva-dṛśā yena tattva-jñānenāpanīyate tasmai te sāṅkhya-siddhānta-rūpāya namaḥ | paramārtha-jñāna-rūpāyeti vā ||33||

**krama-sandarbhaḥ : **yasminn iti | iyaṁ saṅkhyā jarāyujādi-rūpā kalpitā | prathamopāsanārtha tvad-rūpatvenāropyaivopadiṣṭā | yayāpanīyate tasmai tad-eka-gamyāyety arthaḥ | sāṅkhyānāṁ sāṅkhya-vidāṁ teṣāṁ nidarśanāya siddhānta-rūpāya ||33||

**viśvanāthaḥ : **sara-pañcatām anūdya tan nirāsena praṇamati—yasminn iti | asaṅkhyeyā anantā viśeṣā yeṣāṁ tāni nāmāni rūpāṇy ākṛtayaś ca yasya tādṛśe yasmiṁs tvayi kavibhiḥ kapilādibhir iyaṁ catur-viṁśaty-ādi-saṅkhyā kalpitā satī yayā tattva-dṛśā yena tattva-jñānenāpanīyate tasmai te sāṅkhya-siddhānta-rūpāya namaḥ | paramārtha-jñāna-rūpāyeti vā ||33||

—o)0(o—

**|| 5.18.34 ||**


    **uttareṣu ca kuruṣu bhagavān yajña-puruṣaḥ kṛta-varāha-rūpa āste taṁ tu devī haiṣā bhūḥ saha kurubhir askhalita-bhakti-yogenopadhāvati imāṁ ca paramām upaniṣadam āvartayati.**

**śrīdharaḥ : **eṣā bhūr upadhāvati hety anvayaḥ ||34||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 5.18.35 ||**


    **oṁ namo bhagavate mantra-tattva-liṅgāya yajña-kratave mahā-dhvarāvayavāya mahā-puruṣāya namaḥ karma-śuklāya tri-yugāya namas te.**

**śrīdharaḥ : **mantrais tattvena liṅgyata iti tathā tasmai | yajñā ayūpāḥ, kratavaḥ sayūpās tad-rūpāya | ata eva mahānto’dhvarā avayava-bhūtā yasya | karmaṇā śuklāya śuddhāya yajñānuṣṭhātre | tri-yugāya kṛta-yuge yajñābhāvāt | yad vā, kali-yuge channatvāt ||35||

**krama-sandarbhaḥ : _na vyākhyātam._**

**viśvanāthaḥ : **mantrair eva tattvena liṅgyate jñāyate yas tasmai | yajñā ayūpāḥ, kratavaḥ sa-yūpās tad-rūpāya | mahānto’dhvarā avayava-bhūtā yasya | karmabhiḥ svīya-caritraiḥ saha śuklāya śuddha-sattva-svarūpāya | tri-yugāya satyādi-yuga-traya eva prākaṭyāt kalau channatvāt | yad vā, trīṇi yogāni yugalāni yasya tasmai ṣaḍ-aiśvaryāyety arthaḥ ||35||

—o)0(o—

**|| 5.18.36 ||**


    **yasya svarūpaṁ kavayo vipaścito**


    **guṇeṣu dāruṣv iva jāta-vedasam |**


    **mathnanti mathnā manasā didṛkṣavo**


    **gūḍhaṁ kriyārthair nama īritātmane ||**

**madhvaḥ : **kriyathārthair yajñādy-arthair indrādi-nāmabhir īritātmane ||36||

**śrīdharaḥ : **kavayo vidvāṁso vipaścito nipuṇā guṇeṣu dehendriyādiṣu mathnanti vicinvanti | mathnā viveka-sādhanena manasā | kriyārthaiḥ karmabhis tat-phalaiś ca gūḍhaṁ aprakāśamānaṁ didṛkṣavaḥ | evaṁ mathane īritaḥ prakaṭita ātmā svarūpaṁ yasya tasmai namaḥ ||36||

**krama-sandarbhaḥ : _na vyākhyātam._**

**viśvanāthaḥ : **kavayo vidvāṁso vipaścito bhakti-caturā yasya guṇeṣu śabda-rūpādiṣu kṛṣṇa-rāmeti nīlotpala-dūrvā-dala-śyāmety-ādiṣu manasā mathnā mathana-sādhanena yasya svarūpaṁ didṛkṣavo mathnanti dāruṣv iva jāta-vedasam iti yathā mathaneniva jāta-vedā vahniḥ pratyakṣībhavati, tathaivātra—yasya nāma-rūpādiṣu punaḥ punar mano-nidhānam eva mathanaṁ, tenaiva yat-svarūpaṁ pratyakṣīkurvantīty arthaḥ | 

kīdṛśaṁ ? kriyārthaiḥ karmabhis tat-phalaiś ca gūḍhaṁ bhaktyaiva naiṣkarmye saty eva draṣṭuṁ śakyam ity arthaḥ | evam eva īritaḥ kathitaḥ ātmā svabhāvo yasya yatno vā yatra tasmai | yad vā, guṇeṣu śrotra-vāg-indriyeṣu yasya svarūpaṁ svarūpa-bhūtaṁ nāma-guṇa-līlādi-śrūyamāṇa-kīrtyamānādi manasā mathnā mathnanti | manaḥ-sahita-caraṇāravinda-kīrtanādi dṛḍhābhyāsenaiva yaṁ pratyakṣīkurvantīty arthaḥ | anyat samānam ||36||

—o)0(o—

**|| 5.18.37 ||**


    **dravya-kriyā-hetv-ayaneśa-kartṛbhir**


    **māyā-guṇair vastu-nirīkṣitātmane |**


    **anvīkṣayāṅgātiśayātma-buddhibhir**


    **nirasta-māyākṛtaye namo namaḥ ||**

**śrīdharaḥ : **mathanam eva darśayanty āha—dravyeti | dravyaṁ viṣayaḥ | kriyā indriya-vyāpāraḥ | hetur devatā | ayanaṁ dehaḥ | īśaḥ kālaḥ | kartā ahaṅkāraḥ | etair māyāyā guṇaiḥ kāryair upalakṣaṇair vastutvena nirīkṣito ya ātmā tasmai | anvīkṣayā vicāreṇāṅgair yama-niyamādibhir atiśayātmā niścayavatī buddhir yeṣāṁ tair nirastā māyā-nimittā ākṛtir yasmāt tasmai ||37||

**krama-sandarbhaḥ : **dravyādibhir māyā-guṇair upalakṣitaṁ yad vastu śuddha-jīva-tattvaṁ tatrāpi nirīkṣito ya ātmā paramātmā tat-svarūpāya | anvīkṣādibhir nirastā pratyākhyātā māyā yatas tatha-bhūtākṛtir yasya tasmai ||37||

**viśvanāthaḥ : **mathanam eva darśayanty āha—dravyeti | dravyaṁ viṣayaḥ | kriyā indriya-vyāpāraḥ | hetur devatā | ayanaṁ dehaḥ | īśaḥ kālaḥ | kartā ahaṅkāraḥ | etair māyāyā guṇaiḥ kāryair upalakṣaṇair vastutvena nirīkṣito ya ātmā tasmai | anvīkṣayā vicāreṇāṅgair yama-niyamādibhir atiśayātmā niścayavatī buddhir yeṣāṁ tair nirastā māyā-nimittā ākṛtir yasmāt tasmai ||37||

—o)0(o—

**|| 5.18.38 ||**


    **karoti viśva-sthiti-saṁyamodayaṁ**


    **yasyepsitaṁ nepsitam īkṣitur guṇaiḥ |**


    **māyā yathāyo bhramate tad-āśrayaṁ**


    **grāvṇo namas te guṇa-karma-sākṣiṇe ||**

**śrīdharaḥ : **tad evaṁ nirguṇa-rūpeṇa natvā parameśvara-rūpeṇa praṇamati, karotīti | yasyekṣitur jīvārtham īpsitam | atyantānicchāyām īkṣaṇāyogāt | svārthaṁ tu nepsitam | viśva-sthity-ādi-sva-guṇair māyā karoti | tasyā jaḍatvepīśvara-sannidhānāt pravṛttiṁ dṛṣṭāntenāha—yathā’yo lohaṁ grāvṇo’yaskāntān nimittād bhramati | tad-āśrayaṁ tad-abhimukhaṁ sat | ato guṇānāṁ karmaṇāṁ jīvādṛṣṭānāṁ ca sākṣiṇe tasmai te namaḥ ||38||

**krama-sandarbhaḥ : **tat-sthāpanāya vaśībhūta-māyāṁ svarūpa-śaktiṁ yojayati—karotīti ||38|| (bhagavat-sandarbha 18)

**viśvanāthaḥ : **nanu mat-kāryatvād acid api jagan mamaivākāro mṛd-ghaṭādivat tatra jagad idaṁ na vastutas tvat-kāryaṁ, kintu māyā-kāryam ity āha—karotīti | yasyekṣitur jīvārtham īpsitaṁ atyantānicchāyāṁ īkṣaṇa-yogāt | svārthaṁ tu nepsitaṁ, viśva-sthityādi sva-guṇair māyayaiva karoti | tasyā gaḍatve’pi īśvara-sannidhānāt pravṛttiṁ dṛṣṭāntenāha—yathā lohaḥ grāvno’yaskāntād dhetor bhramati tad-āśrayaṁ tad-abhimukhaṁ sat, ato guṇānāṁ karmaṇāṁ jīvādṛṣṭānāṁ ca sākṣiṇe tasmai tubhyaṁ namaḥ ||38||

—o)0(o—

**|| 5.18.39 ||**


    **pramathya daityaṁ prativāraṇaṁ mṛdhe**


    **yo māṁ rasāyā jagad-ādi-sūkaraḥ |**


    **kṛtvāgra-daṁṣṭre niragād udanvataḥ**


    **krīḍann ivebhaḥ praṇatāsmi taṁ vibhum iti ||**

**śrīdharaḥ : **avatāra-caritam āha—pramathyeti | yo jagatām ādiḥ kāraṇa-bhūtaḥ sūkaro māṁ pṛthvīm agra-daṁṣṭre daṁṣṭrāgre kṛtvā rasātalād ārabhyodanvataḥ pralayārṇavād ibho gaja iva niragāt | tataś ca prati-gaja-tulyaṁ daityaṁ pramathya yaḥ krīḍan sthitas taṁ vibhuṁ praṇatā’smīty anvayaḥ ||39||

**krama-sandarbhaḥ : _na vyākhyātam._**

**viśvanāthaḥ : **avatāra-caritam bruvatī svasmin kṛpātiśayaṁ dyotayati—pramathyeti | prativāraṇaṁ pratiyoddhāraṁ hastinam iva ibhau hastī rasāyā rasātalopalakṣitāṁ garbhodāt jagad-ādir jagat-kāraṇa-bhūtaḥ śūkaraḥ | udanvati pralayārṇave ||39||

iti sārārtha-darśinyāṁ harṣiṇyāṁ bhakta-cetasām |

pañcame’ṣṭādaśo’dhyāyaḥ saṅgataḥ saṅgataḥ satām ||*||

—o)0(o—


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ pañcama-skandhe 


    bhuvana-kośe varṣa-deva-stutir nāma 


    aṣṭādaśo’dhyāyaḥ |

||5.18||

(5.19)

**ekonaviṁśo’dhyāyaḥ**


## jambūdvīpa-varṇanam 

**|| 5.19.1 ||**

**śrī-śuka uvāca—**

**kimpuruṣe varṣe bhagavantam ādi-puruṣaṁ lakṣmaṇāgrajaṁ sītābhirāmaṁ rāmaṁ tac-caraṇa-sannikarṣābhirataḥ parama-bhāgavato hanumān saha kimpuruṣair avirata-bhaktir upāste ||**

**śrīdharaḥ : **

ūnaviṁśe kimpuruṣe bhārate copavarṇyate |

sevya-sevaka-bhāvaś ca bhārata-śraiṣṭhyam eva ca ||1||

**krama-sandarbhaḥ : _na vyākhyātam._**

viśvanāthaḥ : 

rāmaḥ kiṁ-puruṣe nārāyaṇaḥ sevyaś ca bhārate |

sarvato bhārata-śraiṣṭhyam ūnaviṁśe nirūpyate ||o||

bhartur eva bhagavataḥ katham ity anena nāradādir iva nāvatārāntara-kathāyām anurajyatīti dyotitam ||1||

—o)0(o—

**|| 5.19.2 ||**


    **ārṣṭiṣeṇena saha gandharvair anugīyamānāṁ parama-kalyāṇīṁ bhartṛ-bhagavat-kathāṁ samupaśṛṇoti svayaṁ cedaṁ gāyati ||**

**śrīdharaḥ : **bhartā cāsau bhagavāṁś ca tasya kathām ||2||

**krama-sandarbhaḥ : **bhartṛ-bhagavat-kathām iti bhartṛtvādi-manana-viśeṣeṇa sukha-vaiśiṣṭyaṁ darśitam ||2||

**viśvanāthaḥ : _na vyākhyātam._**

—o)0(o—

**|| 5.19.3 ||**

**oṁ namo bhagavate uttamaślokāya nama ārya-lakṣaṇa-śīla-vratāya nama upaśikṣitātmana upāsita-lokāya namaḥ sādhu-vāda-nikaṣaṇāya namo brahmaṇya-devāya mahā-puruṣāya mahā-rājāya nama iti ||**

**śrīdharaḥ : **āryāṇi lakṣaṇāni śīlaṁ vrataṁ ca yasmin | upaśikṣitātmane saṁyata-cittāya | upāsito’nusṛto loko yena sādhu-vādaḥ sādhutva-prasiddhis tasya nikaṣaṇāya nikaṣāśmavan nirdhāra-sthānāya parama-sīmna ity arthaḥ ||3||

**krama-sandarbhaḥ : **evaṁ śrī-rāghavendrasya kevala-mādhuryamaya-līlāyāṁ hanumataḥ kevala-tan-maya-dāsa-bhāvo’pi svarūpaiśvaryādi-jñāna-maya-tad-bhāva-saṅgatir nātiyogyāpi paścān mādhuryamaya eva paryavasāyitābhaṅgyā tasyaivokarṣāya jātet rasollāsa eva yojanīyaḥ | tatraiśvarya-mādhuryayor mahima-jñānaṁ tasyāha—oṁ namo bhagavate uttamaślokāya ity-ādi | atra bhagavata ity aiśvaram uttamaślokāyeti mādhuryaṁ darśitam ||3|| [prīti-sandarbhaḥ 193]

**viśvanāthaḥ : **āryāṇi sarvaiḥ śirodhāryāṇi lakṣaṇāni caraṇa-tala-dhvaja-vajrādīni ājānu-bāhutvādīni ca śīlāni dhīrodāttādīni vratāni dharma-niṣṭhatvādīni yasya tasmai | upaśikṣitātmane guru-brāhmaṇādi-śikṣāgrāhiṇe upāsita-lokāyeti svasya brahmādy-upāsyatve’pi mayā svācaraṇena rajaka-paryantā api lokāḥ prasādanīyā iti vicāravattvāl lokānāṁ tad-upāsitatvam | sādhu-vādānāṁ brahmaṇyatva-satya-sandhatva-kṛpālutvādīnāṁ nikaṣaṇāya paramotkarṣa-prāpakāya lokā hi sādhu-vādair utkṛṣyante | rāmaṁ prāpya sādhu-vādā apy utkṛṣṭā bhavantīty arthaḥ | yathā paramotkṛṣṭasyāpi kanakasya nikaṣaṁ prāptasyaivotkarṣo loke pramāṇībhavati tadvad ity arthaḥ ||3||

—o)0(o—

**|| 5.19.4 ||**

**yat tad viśuddhānubhava-mātram ekaṁ**

**sva-tejasā dhvasta-guṇa-vyavastham |**

**pratyak praśāntaṁ sudhiyopalambhanaṁ**

**hy anāma-rūpaṁ nirahaṁ prapadye ||**

**śrīdharaḥ : **śrī-rāmaṁ paramārtha-rūpeṇa praṇamati | yad ekaṁ vedānteṣu prasiddhaṁ tattvaṁ tat prapadye | tat kathambhūtam ? viśuddhaś cāsāv anubhavaś ca sa eva mātrā svarūpaṁ yasya | viśuddhatve hetuḥ—praśāntam | tatrāpi hetuḥ—sva-tejasā svarūpa-prakāśena dhvastā guṇānāṁ vividhā jāgrad-ādy-avasthā yasmin | anubhava-mātratve hetuḥ—pratyag-dṛśyād anyat | tat kutaḥ ? anāma-rūpam | nanu vastuta evambhūtasyāpi jīvasyokta-sarva-viparyayo dṛśyate tatrāha—niraham | ahaṅkārābhāvān na tathā vaiparītyam ity arthaḥ | nanu śrī-rāmasya svarūpaṁ naivaṁ pratīyate tatrāha—sudhiyā puṁsā upalabhyata ity upalambhanam | śuddha-cittena brahmatvenaivopalabhyata ity arthaḥ ||4||

**krama-sandarbhaḥ : **svarūpa-jñānam āha—yat tad iti | yat tat prasiddhaṁ śrī-rāmacandrasya durvā-dala-śyāmala-rūpam | atra prakāśaika-lakṣaṇa-vastunaḥ sūryādi-jyotiṣaḥ prakāśakatvaṁ śauklādimattvam ity-ādi dharmavad guṇa-rūpādi-lakṣaṇa-tat-svarūpa-dharmasyāpi tad-ātmakatva-dṛṣṭyā tan-mātratvam uktam | ya eva dharmaḥ svarūpa-śaktir iti bhagavat-sandarbhādau sthāpitam | ata evaikam api | tasyāś ca śakter māyātiriktatvam āha—sva-tejasā dhvasta-guṇa-vyavastham iti | svarūpa-śaktyā dūrībhūtā traiguṇyātmikā māyā śaktiryasmāt yat | ataḥ praśāntaṁ sarvopadrava-rahitam | anubhāva-mātratve hetuḥ—pratyag-dṛśyād anyat | na cakṣuṣā paśyanta[^24] rūpam asya [ka.u. 2.39], yam evaiṣa vṛṇute tena labhyas tasyaiṣā ātmā vivṛṇute tanuṁ svām [ka.u. 1.2.23] iti śruteḥ | tat kutaḥ ? anāma-rūpaṁ, etās tisro devatā anena jīvenātmanānupraviśya nāma-rūpe vyākaravāṇī [chā.u. 6.3.2] iti prasiddha-prākṛta-nāma-rūpa-rahitam | tatra hetuḥ—nirīham iti | ātma-śabdena hi śrutāv asyāṁ paramātmano jīvākhya-śakti-rūpo’ṁśa ucyate | aneneti pṛthaktva-nirdeśāt[^25] | tad-rūpeṇa ca praveśo nāma devatā-śabda-vācya-tejo-vāri-mṛl-lakṣaṇopādhy-abhiniveśaḥ | sa ca tasya jīvasya tatrāhantādhyāsād eva bhavati | tato’ntaryāmi-rūpeṇa svayaṁ tatra sthitasyāpi tad-adhyāsābhāvād upādhikṛta-nāma-rūpa-rāhityaṁ yuktam evety arthaḥ | sarvathāhaṅkāra-rāhitye sati vyākara-vāṇīti-prayogasyānarhatvād iti bhāvaḥ |

nanu, śrī-rāma-rūpaṁ na sarvair eva pratīyate tatrāha sudhiyopalambhanam | śuddha-cittena svarūpatayivopalabhyata ity arthaḥ | nātaḥ paraṁ parama yad bhavataḥ svarūpam [bhā.pu. 3.9.3] ity-ādi śrī-brahma-vākyāt ||4|| [prīti-sandarbha, 194]

**viśvanāthaḥ : **nanu śaṅkha-cakrādimattva-garuḍa-vāhanatvādy-aiśvaryānāviṣkārād avatārasyāsya brahmatve kecit saṁśerate ? tatra ye saṁśerate te saṁśeratāṁ nāma, ahaṁ tu sākṣād imaṁ para-brahma-rūpam evānubhavāmīty āha—yad iti | viśuddho māyā-sambandha-śūnyo yo’nubhavas tan-mātram ekaṁ kevalaṁ yat tad evemaṁ prapadye |

nanu śuddha-jīvo’py evaṁ bhavati ? tatrāha—sva-tejasā svarūpa-śaktyā dūrībhūtā guṇa-vyavasthāna-rūpā māyā-śaktir yasmāt tat | ata eva pratyag-dṛśyād anyat | na cakṣuṣā paśyati rūpam asya [ka.u. 2.39], yam evaiṣa vṛṇute tena labhyas tasyaiṣā ātmā vivṛṇute tanuṁ svām [ka.u. 1.2.23] iti śruteḥ | yataḥ praśāntaṁ sarvopadrava-rahitam |

nanu śrī-rāmasya rūpaṁ naivaṁ pratīyate ? tatrāha—sudhiyaiva puṁsā upalabhyata ity upalambhanam | yato’nāma-rūpam—etās tisro devatā anena jīvenātmanānupraviśya nāma-rūpe vyākaravāṇi [chā.u. 6.3.2] iti prasiddhaṁ prākṛta-nāma-rūpa-rahitam | śrutau tisraḥ iti tejo-vāri-mṛdaḥ, nirniścayenāhaṁ prapadye | yad vā, ahaṅkāra-rahitaṁ yathā syāt tathā prapattir api kṛpayā tenaiva kāriteti buddhyety arthaḥ ||4||

—o)0(o—

**|| 5.19.5 ||**


    **martyāvatāras tv iha martya-śikṣaṇaṁ**


    **rakṣo-vadhāyaiva na kevalaṁ vibhoḥ |**


    **kuto’nyathā syād ramataḥ sva ātmanaḥ**


    **sītā-kṛtāni vyasanānīśvarasya ||**

**śrīdharaḥ : **kathaṁ tarhi daśaratha-putratvam ? tatrāha—vibhor martyāvatāras tu rakṣaso rāvaṇasya vadhāya, tasya manuṣyād anyto’vadhyatvāt | na kevalam etāvat kiṁ tu iha saṁsāre strī-saṅgādi-kṛtaṁ duḥkhaṁ durvāram iti martyānāṁ śikṣaṇāṁ ca | śikṣārtham apīty arthaḥ | anyathā khe svarūpe ramamāṇasya jagad-ātmanaḥ sītā-viraha-kṛtāni vyasanānīti kutaḥ syāt ||5||

**krama-sandarbhaḥ : **nanv evaṁbhūtasya martyeṣu prākaṭye kiṁ prayojanam ? ucyate—gauṇe saty api prayojanāntare mukhyaṁ tu bhakteṣu līlā-mādhuryābhivyañjanam evety āha—martyeti | tu-śabda āśaṅkā-nivṛtty-arthaḥ | martya-loke yo’vatāra āvirbhāvaḥ, sa tu sādhu-janodvejaka-rakṣo-vadhāyaiva kevalaṁ na bhavati kintu martya-śikṣaṇam api | martyeṣu śikṣaṇaṁ tad-artha-prakāśanaṁ yat tan-mayam api | tatra bahirmukheṣu viṣayāsaṅga-duḥkha[^26]-durvāratā-prakāśanam ānuṣaṅgikam | mukhyam[^27] uddeśyaṁ tu sva-bhakti-vāsaneṣu cittārdratā-kara-viraha-saṁyoga-maya-nija-līlā-viśeṣa-mādhurya-prakāśanam | tatas tad-artham evety arthaḥ | anyathā yadi kevalaṁ tad-vadhāyaiva syāt tadā ātmanaḥ paramātmatvena paripūrṇasyeśvarasya sarvāntaryāmiṇaḥ sve sva-svarūpe tad-eka-rūpe vaikuṇṭhe ca ramamāṇasya sītā-kṛtāni vyasanānīti kutaḥ syāt ? manasaiva tad-vadhe śaktatvāt tad-vyasanāsambhavāc ca | nija-mādhurya-prakāśana-pakṣe tu tat tat sambhavaty eveti bhāvaḥ | atra kṛpā-rūpaṁ[^28] tādṛśa-līlā-rūpaṁ ca mādhuryam adhikaṁ ślāghitam | tatra śrī-sītā-viyoga-duḥkhaṁ ca līlā-mādhuryāntargatam eveti na doṣa ity api darśitam ||5|| [prīti-sandarbha, 195]

**viśvanāthaḥ : **nanu tarhi prapañca-loke kathaṁ evaṁ prakaṭībhāvīti tatrāha—martyāvatāraḥ martyākārasya prapañca-loka-prākaṭyaṁ na kevalaṁ rakṣaso rāvaṇasyaiva vadhāya, kintu martya-śikṣaṇaṁ martya-śikṣaṇārtho’pīty arthaḥ | 

martyā dvividhāḥ—dharmavanto bhaktimantaś ca| tebhyaḥ krameṇa svasya dhārmikatva-prema-vaśyatvayoḥ pradarśanāya dharma-śikṣaṇārthaṁ prema-śikṣaṇārthaṁ cety arthaḥ | anyathā sve svarūpa eva ramamāṇasya paramātmanaḥ sītā-viraha-kṛtāni vyasanāni duḥkhāni kutaḥ syāt syuḥ ? kintu sādhvī sva-bhāryā dhārmikaiḥ sarvathaiva nopekṣatavyā tad-arthaṁ prāptāni duḥkhāny api sahataiveti śikṣaṇārthaṁ svasminn asanty api duḥkhāni darśitānīti prathame pakṣe | dvitīye tu sītā-viraha-kṛtāni viṣādādīni kuto duḥkhāni, kintu premnaḥ sthāyi-bhāvasya vipralambha-rasāsvādana-janitāni duḥkhatvena bhāsamānāni parama-sukhāny eva, na tu duḥkhānīty arthaḥ | ātmārāmatva-duḥkhitvayor yugapad ekatra virodhāt, na ca sītāyāṁ ramamāṇasya kuta ātmārāmatvam iti vācyam | sītāyāḥ svarūpa-śaktitvenātma-bhūtatvāt | 

nanu sītāyāḥ svarūpa-bhūtatve kathaṁ tad-virahaḥ sambhavet ? ucyate—ekam eva parama-tattvaṁ cic-chakti-vṛtti-bhedena  mahā-sāreṇa premākhyenānādita eva dvidhā vibhaktaṁ tiṣṭhati—halādaṣaḍ-aiśvarya-mayaṁ, kevalaṁ halāda-mayaṁ ca | prathamaṁ parameśvarākyaṁ, dvitīyaṁ  bhaktākhyam | punaś ca tenaiva premnā svasya catasṛbhir vṛttibhir dvitīyaṁ tattvaṁ caturdhā vibhaktaṁ—dāsa-sakhi-pitrādi-preyasyākhyaṁ, prathamasya tad eva tattvasya dāsyādi-bhāva-bhāvi-tattvaṁ vyavasthāpitam | prākṛteṣv api jīveṣu yadṛcchayaitādṛśa-bhakti-sādhanavatsu bhakti-paripāke svayam āvirbhūyaetac catuṣkam āveśya te’pi dāsāditvena yathā-kālaṁ nitya-lokaṁ prāpayya catuṣkeṇa tena samanugamyate, punar api tenaiva premnā sthāyi-bhāvatāṁ prāptena sva-śaktyaivāvirbhāvitābhir vibhāvādibhiḥ svaṁ rasa-rūpīkṛtya, tad eva tattva-yugalaṁ svasya viṣayāśrayī-bhāva-bhāvitaṁ kṛtvā  svādhīnīkṛtya yoga-viyogābhyām sukha-duḥkhāyitaṁ sva-mādhuryam asādhāraṇam apāram āsvādayatā ko’py ānanda-camatkāra eva tad-vidāṁ niṣpādyate | atad-vidāṁ tu keṣāṁcit rāma-kṛṣṇādīnāṁ apy etāvad duḥkham anirvācyam iti keṣāṁcij jīva-pradarśanāyai anukṛtam ity evaṁ vyāmoha eva ||5||

—o)0(o—

**|| 5.19.6 ||**


    **na vai sa ātmātmavatāṁ suhṛttamaḥ**


    **saktas tri-lokyāṁ bhagavān vāsudevaḥ |**


    **na strī-kṛtaṁ kaśmalam aśnuvīta**


    **na lakṣmaṇaṁ cāpi vihātum arhati ||**

**śrīdharaḥ : **viṣayāsakty-abhāvena vyasanānarhatvam upapādayati | na vai sa bhagavāṁs trilokyāṁ kvāpi saktaḥ | yata ātmavatāṁ dhīrāṇām ātmā suhṛttamaś ca | ato na strī-kṛtaṁ mohaṁ prāpnuyāt | na lakṣmaṇaṁ ceti | deva-dūtena śrī-rāmaṁ saṁmantrayatā vijñāpitam atrāgatas tvayā vadhya iti tadaiva dvāri sthitaṁ lakṣmaṇaṁ durvāsasam āgataṁ vijñāpayituṁ praviṣṭaṁ hantum udyato vasiṣṭha-vākyāt tatyāja tac ca na yujyetety arthaḥ ||6||

**krama-sandarbhaḥ : **tādṛśa-līlā ca na prākṛtavat kāmādi-saktatayā, kintu svajana-viśeṣa-viṣayaka-kṛpā-viśeṣeṇaivety āha—na vai iti | sa vai khalu trilokyāṁ na saktaḥ | tatra hetuḥ—ātmā paramātmā bhagavān paripūrṇaiśvaryādiḥ, vāsudevaḥ sarvāśrayaś ceti | kintu ātmavatām ātmā svayam eva nāthatvena vidyate yeṣāṁ, teṣāṁ sva-viṣayaka-mamatā-dhāriṇāṁ bhakta-viśeṣāṇām ity arthas teṣām eva suhṛttamaḥ | tasmād yathānyo strītva-hetukaṁ kaśmalam aśnuvate tena, tathā nāsāv aśnuvīta | atas tasyā ātmavattvenaiva tādṛśa-kaśmala-hetu-tat-prīti-viṣayatāpīti bhāvaḥ | tathā deva-dūta-samayātikrameṇātmavato’pi lakṣmaṇasya parityāgo yaḥ, sa khalu nātyantika ity āha—na lakṣmaṇam iti | vihātum api nārhati na śaknoti | anantaraṁ jhaṭity eva svarga-sthatayā svāgamanaṁ pratīkṣamāṇais tad-ādibhiḥ saha svadhiṣṇyārohāt | adhunāpi tena sītādibhiś ca sahaivāsmin kiṁpuruṣa-varṣe’py asmābhir dṛśyamānatvāt | tato maryādā-rakṣārtham eva kiñcit tat-tad-anukaraṇam iti bhāvaḥ ||6|| [prīti-sandarbha, 196]

**viśvanāthaḥ : **tasya prema-vaśyatva-satyavratatva-brahmaṇyatvādibhir aprākṛtair guṇair eva etad upapadyate, nānyathety āha—neti | sa vai khalu trilokyāṁ na saktaḥ, yataḥ ātmā paramātmā, tad api ātmavatāṁ ātmā, sevyatvena vartate yeṣāṁ teṣāṁ dāsādīnāṁ suhṛttamaḥ, yato bhagavān pūrṇa-ṣaḍ-aiśvaryaḥ, ataḥ prema-vaśyatvānaṅgīkāre prākṛtānāṁ iva svīkṛtaṁ kaśmalaṁ mohaṁ nāśnuvīta, na prāpnuyāt tathaiva satyavratatva-brahmaṇyatvādy-anaṅgīkāre lakṣmaṇam api tyaktuṁ nārhet | tathā hi deva-dūtena śrī-rāmaṁ mantrayatā vijñāpitam | atrāgatas tvayā vadhya iti | tadaiva dvāri sthitaṁ lakṣmaṇaṁ durvāsasaṁ vijñāpayitum praviṣṭaṁ hantum udyato vasiṣṭha-vākyāt tatyājeti tasmād etādṛśasya līlayā premāṇaṁ dharmaṁ ca śikṣayāmāseti yuktam uktaṁ martya-śikṣaṇam iti ||6||

—o)0(o—

**|| 5.19.7 ||**


    **na janma nūnaṁ mahato na saubhagaṁ**


    **na vāṅ na buddhir nākṛtis toṣa-hetuḥ |**


    **tair yad visṛṣṭān api no vanaukasaś**


    **cakāra sakhye bata lakṣmaṇāgrajaḥ ||**

**śrīdharaḥ : **ataḥ śrī-rāma eva sarvaiḥ sevya iti vaktuṁ na tasya toṣa-hetuḥ sat-kula-janmādi, kintu bhaktir evety āha—na janmeti | mahataḥ puruṣāj janma | mahataḥ śrī-rāmasyeti vā | saubhagaṁ saundaryam | ākṛtir jātiḥ | yad yasmāt tair janmādibhir visṛṣṭāṁs tyaktān api no vana-carān bata aho lakṣmaṇasyāgraje’pi sakhitve kṛtavān ||7||

**krama-sandarbhaḥ : **pūrvārtham eva sthāpayituṁ bhakty-eka-kāraṇa-kāruṇya-pramukha-parama-mādhuryaṁ sarvordhvam āha dvābhyāṁ—na janma nūnam iti | mahataḥ puruṣāj janma | saubhagaṁ saundaryam | ākṛtir jātiḥ | yad yasmāt | tair janmādibhir visṛṣṭāṁs tyaktān api no’smān tadīya-parama-bhakta-śrī-sītānveṣaṇādi-bhakti-tuṣṭatvena batāho ! lakṣmaṇasya sarva-sad-guṇa-lakṣma-lakṣitasya śrī-sumitrānandanasyāgrajo’pi sakhitve kṛtavān, dāsyāyogyān api saha-vihārādinā sakhīn iva svīkṛtavān[^29] ity arthaḥ | sugrīvādīn upalakṣya vā tathoktam ||7|| [prīti-sandarbha, 197]

**viśvanāthaḥ : **tat-tat-sarva-guṇākārasya tasya kṛpāyā nirupādhiṁ viśiṣyāha—na janmeti | mahato vaṁśāj janma mahataḥ śrī-rāmasyeti vā | taiḥ saj-janmādibhir lakṣmaṇasya sarva-sal-lakṣaṇa-paripūrṇasya sumitrāsunor agrajatvena tam api dāsye vidadhāno’smān sarva-sal-lakṣaṇa-rahitān api sakhye cakāreti sugrīvam upalakṣyoktiḥ  ||7|| 

—o)0(o—

**|| 5.19.8 ||**


    **suro’suro vāpy atha vānaro naraḥ**


    **sarvātmanā yaḥ sukṛtajñam uttamam |**


    **bhajeta rāmaṁ manujākṛtiṁ hariṁ**


    **ya uttarān anayat kosalān divam iti ||**

**śrīdharaḥ : **tasmāt suro vānyo vā yaḥ ko’pi śrī-rāmam eva sarva-prakāreṇa bhajet | sukṛta-jñam alpīyasy api bhajane bahu-māninam | uttarān kośalān ayodhyā-vāsinaḥ ||8||

**krama-sandarbhaḥ : **tasmāt sura iti | pūrvaṁ svarūpa-jñāna-maya-bhaktyā manujākṛtāv eva parama-svarūpatvaṁ[^30] darśitavān | samprati mādhurya-jñāna-maya-bhaktyāpi viśiṣya tam evārādhayati manujākṛtiṁ harim iti | tatrāpi śrī-kapilādikaṁ vyāvartayati rāmam iti | uttamam asamordhva-guṇaṁ—sukṛtajñaṁ svalpayāpi bhaktyā santuṣyantam iti ||8|| [prīti-sandarbha, 198]

**viśvanāthaḥ : **tasmād bhajanīyeṣu sarveṣv avatāreṣu madhye rāma eva kṛpā-sindhur atiśayena bhajanīyo yad-bhajane sarva evāviśeṣeṇādhikārīty āha—sura iti | yaḥ ko’pi sarvātmanā sarva-prakāreṇa, uttarān kośalān ayodhyā-vāsinaḥ sa-śarīrān eva divaṁ vaikuṇṭham ||8||

—o)0(o—

**|| 5.19.9 ||**


    **bhārate’pi varṣe bhagavān nara-nārāyaṇākhya ākalpāntam upacita-dharma-jñāna-vairāgyaiśvaryopaśamoparamātmopalambhanam anugrahāyātmavatām anukampayā tapo’vyakta-gatiś carati ||**

**śrīdharaḥ : **upacitair dharmādibhir ātmopalabhyate yena tat tapaś carati | tatropaśama indriyāṇāṁ saṁyamaḥ uparamo nirahaṅkāratā | ātma-vatām anugrahāya na svārtham, īśvaratvāt ||9||

**krama-sandarbhaḥ : **nara-nārāyaṇākhya iti dvayor abhedo darśitaḥ | ātmavatāṁ—ātmā sa eva bhagavān nāthatvena vidyate yeṣāṁ teṣāṁ bhaktānām anukampayā hetunā tad-viṣayakānukampādhīnaḥ san teṣāṁ maṅgalārthaṁ svayam eva tapaś caratīty arthaḥ | aho ! etāvān api tad-anukampā-pariṇāma iti bhāvaḥ | tad eva darśayati—upaciteti | svayam eva kṛtais tais tair aṅgais teṣv ātmano bhagavata upalambhanaṁ sphūrti-hetukam ity arthaḥ | tarhi kathaṁ lokais tathā nāvagamyate ? tatrāha—avyakta-gatir iti vā ||9||

**viśvanāthaḥ : **upacitair dharmādibhiḥ sahita ātmā tvaṁ-padārtha upalabhyate yena, tat tapaś carati | tatropaśama indriyāṇāṁ saṁyama uparamo nirahaṅkāritā | ātma-vatām anugrahāya tapaḥ-śikṣaṇa-rūpāyeti tapasi prayojanaṁ anukampayeti tatra kāraṇam ity apaunaruktyam ||9||

—o)0(o—

**|| 5.19.10 ||**


    **taṁ bhagavān nārado varṇāśramavatībhir bhāratībhiḥ prajābhir bhagavat-proktābhyāṁ sāṅkhya-yogābhyāṁ bhagavad-anubhāvopavarṇanaṁ sāvarṇer upadekṣyamāṇaḥ parama-bhakti-bhāvenopasarati idaṁ cābhigṛṇāti ||**

**śrīdharaḥ : **bhagavad-anubhāva upavarṇyate yena pañcarātreṇa tat | sāvarṇer manoḥ | upasarati sevate ||10||

**krama-sandarbhaḥ : **prajābhiḥ saha tāś ca nirupamā eva, na tu sarvāḥ | bhagavatā nara-nārāyaṇākhyena proktābhyāṁ sāṅkhya-yogābhyāṁ sārāsāra-viveka-bhagavan-niṣṭhābhyāṁ yad bhagavad-anubhavopavarṇanam | tat sāvarṇiṁ pratyupadekṣyati yaḥ, sa ity arthaḥ ||10||

**viśvanāthaḥ : **bhagavad-anubhāvo varṇyate—yena tad-bhagavad-anubhāva-varṇanaṁ pañcarātra-śāstraṁ sāṅkhya-yogābhyām saha | sāvarṇeḥ sāvarṇim ||10||

—o)0(o—

**|| 5.19.11 || **


    **oṁ namo bhagavate upaśama-śīlāyoparatānātmyāya namo’kiñcana-vittāya ṛṣi-ṛṣabhāya nara-nārāyaṇāya paramahaṁsa-parama-gurave ātmārāmādhipataye namo nama iti ||**

**śrīdharaḥ : **uparatānātmyāya nirahaṅkārāya ||11||

**krama-sandarbhaḥ : _na vyākhyātam._**

**viśvanāthaḥ : **uparatānātmyāya na vidyate ātmā jñātavyatvena yasya so’nātma anātmano bhāvaḥ anātmyaṁ, uparatam anātmyaṁ yasmāt tasmai ||11||

—o)0(o—

**|| 5.19.12 ||**

**gāyati cedam—**


    **kartāsya sargādiṣu yo na badhyate**


    **na hanyate deha-gato’pi daihikaiḥ |**


    **draṣṭur na dṛg yasya guṇair vidūṣyate**


    **tasmai namo’sakta-vivikta-sākṣiṇe ||**

**śrīdharaḥ : **asaktaś cāsau viviktaś ca sākṣī ca tasmai namaḥ | asaktatvaṁ darśayati | asya viśvasya sargādiṣu kartāpi yo na badhyate’haṁ karteti na manyate | viviktatvam āha | deha-gato’pi daihikaiḥ kṣut-pipāsādibhir yo na hanyate nābhibhūyate | sākṣitvam āha | yasya draṣṭur api sato dṛṣṭi-guṇair dṛśyair na vidūṣyate na vikriyate ||12||

**krama-sandarbhaḥ : **tasya paramahaṁsatvaṁ darśayan gurutvaṁ yojayati—karteti | deha-gato’ntaryāmi-rūpeṇa | draṣṭuḥ parama-sākṣiṇaḥ ||12||

**viśvanāthaḥ : **ātmārāma-cūḍāmaṇitvam āha—karteti | na nibadhyata ity atas tasyaṣv asaktāya | daihikaiḥ kṣut-pipāsādibhir na hanyate nābhibhūyate | ity ato dehād viviktāya, draṣṭur api sato dṛg dṛṣṭir guṇair dṛśyair na dūṣyate, ata eva asaktaś cāsau vivikta-sākṣī alipta-sākṣī ceti tasmai ||12||

—o)0(o—

**|| 5.19.13 ||**


    **idaṁ hi yogeśvara yoga-naipuṇaṁ**


    **hiraṇyagarbho bhagavāñ jagāda yat |**


    **yad anta-kāle tvayi nirguṇe mano**


    **bhaktyā dadhītojjhita-duṣkalevaraḥ ||**

**madhvaḥ : **yasya samyag bhagavati jñānaṁ bhaktis tathaiva ca |


    niścintas tasya mokṣaḥ syāt sarva-pāpa-kṛto’pi tu ||13||

**śrīdharaḥ : **yoga-kauśalaṁ nirūpayan yogaṁ prārthayate—idam iti tribhiḥ | he yogeśvara, hiraṇyagarbho yad yoga-naipuṇaṁ jagāda | idam eva tat | kim ? janma-prabhṛti bhaktyānta-kāle pumāṁs tvayi mano dhārayed iti yat | kathaṁ-bhūtaḥ san ? ujjhitaṁ duṣkalevaraṁ tad abhimāno yena ||13||

**krama-sandarbhaḥ : **anāsaktatvaṁ kaimutyena sthāpayan viśeṣato jñeyasya yogasya sāmānyato jñānaṁ tat-kāraṇaṁ cāha—idaṁ hīti | ujjhita-duṣkalevara iti tat-pārṣada-kalevarasya śobhanatvam upādeyatvaṁ ca bodhayati ||13||

**viśvanāthaḥ : **yogābhyāsināṁ rahasyam āha—idam iti | yad iti śatr-antam | anta-kāle yad gacchet capalam iti yāvat manas tvayi dadhīta sthirīkuryād ity arthaḥ | ujjhiteti vartamāne niṣṭhā ||13||

—o)0(o—

**|| 5.19.14 || **


    **yathaihikāmuṣmika-kāma-lampaṭaḥ**


    **suteṣu dāreṣu dhaneṣu cintayan |**


    **śaṅketa vidvān kukalevarātyayād**


    **yas tasya yatnaḥ śrama eva kevalam ||**

**śrīdharaḥ : **anyathā tasya śāstrābhyāsādi-śramo vyartha ity āha—yathaihikāmuṣmika-kāmeṣu lampaṭo mūrkhaḥ sutādiṣu yoga-kṣemaṁ cintayan kutsitasya kalevarasyātyayān mṛtyoḥ śaṅkate | tathā vidvān api san yaḥ śaṅketa tasya yatnaḥ śāstra-śravaṇādiḥ śrama eva ||14||

**krama-sandarbhaḥ : **taj jñāna-yogyatvāpādakaṁ sārāsāra-vivekam api sāmānyato nivedayati—yatheti ||14||

**viśvanāthaḥ : **anyathāyogābhyāso vyartha evety āha—yatheti | cintayan kurvan cintāṁ kukalevarātyayāt śaṅketa | mayi mṛte sati mat-sutādayaḥ  kathaṁ varterann iti bhāvayet, tathaiva vidvān api yaḥ śaṅketa, tasya yatnaḥ śrama eva ||14||

—o)0(o—

**|| 5.19.15 || **


    **tan naḥ prabho tvaṁ kukalevarārpitāṁ**


    **tvan-māyayāhaṁ-mamatām adhokṣaja |**


    **bhindyāma yenāśu vayaṁ sudurbhidāṁ**


    **vidhehi yogaṁ tvayi naḥ svabhāvam iti ||**

**madhvaḥ : **yo mamatvādinā doṣaḥ sa tv anya-viṣayaḥ smṛtaḥ | iti ca ||15|| \


**śrīdharaḥ : **yasmād viduṣo’pīyam eva daśā, tat tasmāt, he prabho adhokṣaja, tvam eva no yogaṁ vidhehi | kīdṛśam ? tvayi svabhāvaṁ sahaja-vāsanā-rūpam | yena yogena vayaṁ tvan-māyayā naḥ kukalevare’rpitām, ahaṁ-mamatām śīghram bhindyāma tyajema | sudurbhidām upāyāntaraiḥ sarvathā tyaktum aśakyām ||15||

**krama-sandarbhaḥ : **abhīṣṭam āha—tan na iti | kukalevareti svetareṣāṁ kalevarāpekṣayā proktam ||15||

**viśvanāthaḥ : **tasmād anyāveśaṁ tyājayitvā tvayi manaso’bhiniveśaṁ tvam eva kṛpayā dehīty āha—tan na iti | yogaṁ vidhehi | yoga eva kaḥ ? tatrāha—tvayi no’smākaṁ svasyātmano bhāvaṁ ratim | yad vā, yathā viṣayeṣu svabhāvaḥ, tathaiva tvayi svabhāvo nisargo’stv ity arthaḥ ||15||

—o)0(o—

**|| 5.19.16 ||**


    **bhārate’py asmin varṣe saric-chailāḥ santi bahavo malayo maṅgala-prastho mainākas trikūṭa ṛṣabhaḥ kūṭakaḥ kollakaḥ sahyo devagirir ṛṣyamūkaḥ śrī-śailo veṅkaṭo mahendro vāridhāro vindhyaḥ śuktimān ṛkṣagiriḥ pāriyātro droṇaś citrakūṭo govardhano raivatakaḥ kakubho nīlo gokāmukha indrakīlaḥ kāmagirir iti cānye ca śata-sahasraśaḥ śailās teṣāṁ nitamba-prabhavā nadā nadyaś ca santy asaṅkhyātāḥ ||**

**śrīdharaḥ : **ilāvṛtavad asminn api varṣe saritaḥ śailāś ca santi | nitamba-prabhavās taṭebhyaḥ saṁbhūtāḥ ||16||

**krama-sandarbhaḥ : **koṇvaḥ koṇvaka iti pāṭhau | govardhano’yaṁ śāstra-loka-prasiddhaḥ śrī-vṛndāvana-gataḥ | śrī-kṛṣṇākrīḍatvena tam anu raivato’pi paṭhyate | adhunā tasya svalpatvādi-dṛṣṭiḥ | kāle kāle’ntardhānāt ||16||

**viśvanāthaḥ : **apīti yathā ilāvṛte tathā asminn api varṣe ity arthaḥ ||16||

—o)0(o—

**|| 5.19.17-18 ||**


    **etāsām apo bhāratyaḥ prajā nāmabhir eva punantīnām ātmanā copaspṛśanti—candravasā tāmraparṇī avaṭodā kṛtamālā vaihāyasī kāverī veṇī payasvinī śarkarāvartā tuṅgabhadrā kṛṣṇāveṇyā bhīmarathī godāvarī nirvindhyā payoṣṇī tāpī revā surasā narmadā carmaṇvatī sindhur andhaḥ śoṇaś ca nadau mahānadī vedasmṛtir ṛṣikulyā trisāmā kauśikī mandākinī yamunā sarasvatī dṛṣadvatī gomatī sarayū rodhasvatī saptavatī suṣomā śatadrūś candrabhāgā marudvṛdhā vitastā asiknī viśveti mahā-nadyaḥ ||**

**śrīdharaḥ : **ātmanā ca dehenāpy upaspṛśanti ||17||

**krama-sandarbhaḥ : _na vyākhyātam. _**

**viśvanāthaḥ : **ātmanā ca dehena ca | andho brahma-putraḥ ||17||

—o)0(o—

**|| 5.19.19 ||**

**asminn eva varṣe puruṣair labdha-janmabhiḥ śukla-lohita-kṛṣṇa-varṇena svārabdhena karmaṇā divya-mānuṣa-nāraka-gatayo bahvya ātmana ānupūrvyeṇa sarvā hy eva sarveṣāṁ vidhīyante, yathā-varṇa-vidhānam apavargaś cāpi bhavati ||**

**śrīdharaḥ : **labdhaṁ janma yais taiḥ puruṣaiḥ sāttvikādinā sva-kṛtena karmaṇā divyādi-gataya ātmano vidhīyante sādhyante | hi yasmāt | sarvā eva gatayaḥ karmānusāreṇa sarveṣāṁ bhavanti | yasya **varṇasya** yad **vidhānaṁ** mokṣa-prakāraḥ sannyāsa-vana-sthatvādiḥ, tad anatikrameṇāsminn eva varṣe nṛṇām **apavargaś ca** bhavati | etac ca karmādi-bahu-sādhana-sambhavābhiprāyeṇoktaṁ, na tv anyatrāpavargābhāvena tad-upary api bādarāyaṇaḥ sambhavād iti devānām api mokṣasya sūcitatvāt ||18||

**krama-sandarbhaḥ : _na vyākhyātam._**

**viśvanāthaḥ : **asminn eva varṣe nānyātra, tatrāpi sahasra-yojana-pramāṇe pradeśe eveti jñeyam | yad uktaṁ viṣṇu-purāṇe—


    bhāratasyāsya varṣasya nava bhedān niśāmaya |


    indra-dvīpaḥ kaśerumān tāmravarṇo gabhastimān |


    nāgadvīpas tathā saumyo gandharvas tv atha vāruṇaḥ ||


    ayaṁ tu navamas teṣāṁ dvīpaḥ sāgara-saṁvṛtaḥ |


    yojanānāṁ sahasraṁ tu dvīpo’yaṁ dakṣiṇottarāt || [vi.pu. 2.3.6-7] 

sāgara-sambhṛtaḥ iti samudra-prānta-vartīti śrī-svāmi-vyākhyā | navamasyāsya pṛthaṅ-nāmākathanāt nāmno’pi navadvīpo’yam iti gamyate | viśeṣaś ca tatraiva—


    pūrve kirātā yasya syuḥ paścime yavanāḥ smṛtāḥ[^31] | [vi.pu. 2.3.8]


    pūrva-deśādikāś caiva kāmarūpa-nivāsinaḥ |


    puṇḍrāḥ kaliṅgā magadhā dākṣiṇātyāś ca sarvaśaḥ || [vi.pu. 2.3.15]

mārukaḥ mālavāś ca ity-ādi |


    catvāri bhārate varṣe yugānyatra mahāmune |


    kṛtaṁ tretā dvāparaś ca kaliś cānyatra na kvacit || [vi.pu. 2.3.19] iti |

vāyavīye ca—


    bhāratasyāsya varṣasya nava-bhedān nibodhata |


    parvatāntaritā jñeyās te tv agamyāḥ parasparam || iti |

śukla-lohita-kṛṣṇa-varṇena sāttvika-rājasa-tāmasena karmaṇā krameṇa divyādi-gatayo bahvyaḥ ātmanaḥ svasya vidhīyante sādhyante | hi yasmāt | sarvā eva gatayaḥ sarveṣāṁ yathā varṇa-vidhānam iti varṇānāṁ dharmasya adharmasya ca karaṇaṁ sambhaved iti, tad anatikramya ānupūrvyeṇa vidhīyante vedeneti śeṣaḥ | tathā apavargaś ceti tasya vidhātum aśakyatvāt sa svayam eva bhavatīti | ca-kāreṇāpavargasya vaikalyaṁ dyotitam ||18||

—o)0(o—

**|| 5.19.20 ||**

**yo’sau bhagavati sarva-bhūtātmany anātmye’nirukte’nilayane paramātmani vāsudeve’nanya-nimitta-bhakti-yoga-lakṣaṇo nānā-gati-nimittāvidyā-granthi-randhana-dvāreṇa yadā hi mahā-puruṣa-puruṣa-prasaṅgaḥ ||**

**śrīdharaḥ : **apavarga-svarūpam āha—yo’sāv iti | **anātmye** ātmani bhavam ātmyaṁ rāgādi, tad-rahite | **anirukte** vācām agocare | **anilayane** anādhāre | **ananya-nimitto**’haituko **bhakti-yoga** eva **lakṣaṇaṁ** svarūpaṁ yasya | kathaṁ bhavati ? **nānā-gatīnāṁ nimittaṁ** yo’**vidyā-granthis** tasya **randhanaṁ** chedanaṁ, tad-**dvāreṇa** | **mahā-puruṣa-puruṣā** viṣṇu-bhaktāḥ, taiḥ **pra**kṛṣṭaḥ **saṁyogoyadā** bhavati, tadā ||20||

**krama-sandarbhaḥ : **yathā-varṇa-vidhānam iti sva-sva-dharmārpaṇādi-krameṇety arthaḥ | etac ca prāyikaṁ yadā hi **mahā-puruṣa-puruṣa-prasaṅga** ity asyaiva mukhyatvena vakṣyamāṇatvāt śrī-nārada-janmavat | prathama eva tat-prasaṅgena tat-pravṛtteḥ bhakti-yoga-lakṣaṇo’py apavargo bhavati | kim utānya ity arthaḥ ||20||

**viśvanāthaḥ : **nanu kiṁ svarūpo’pavargaḥ kadā vā bhavet ? ity apekṣāyām āha—yo’sāv iti | bhagavati parama-kalyāṇa-saundaryādi-guṇavati, ata eva sarva-bhūtānām ātmā mano yatra mādhuryeṇa sarva-bhūta-cittākarṣaka ity arthaḥ | ata evānātmye ātmano bhāva ātmyaṁ na yujyata prāpyatvena ātmyam ātmatvaṁ yatra tasmin | yatra ātma-sevyatvam eva yujyate, na tu ātmatvam ātmaikyam ity arthaḥ | yan-māhātmyaṁ prākṛta-rāgādibhir nirvaktum aśakyam ity āha—anirukte, mahā-pralaye’pi yad-rūpa-guṇāder nāsty abhāva ity āha—anilayane na vidyate prākṛtānāṁ tattvānām iva nilayanaṁ layo yasya tasmin | sarveṣām ātmā hy atipremāspadaṁ tato’pi paramatvāt paramātmani, viśeṣaṇair etair bhajanīyatvātiśayo vyañjitaḥ | vāsudeve vasudeva-nandane’nanya-nimitto’haituko bhakti-yoga eva lakṣaṇaṁ svarūpaṁ yasya saḥ |

nanv apavarga-śabdena rūḍhyā mokṣa evocyate ? satyaṁ, avidyā-dhvaṁsa-rūpasya mokṣasya bhaktāv antar-bhāvāt bhakti-yogo’pi mokṣādi-śabda-vācya ity āha—nānā-gatīnāṁ nimittaṁ yo’vidyā-granthis tasya randhanaṁ dhvaṁsas tad-dvāreṇa tad-dhetunaiva apavarga-saṁjña ity arthaḥ | kadā? mahā-puruṣasya viṣṇoḥ puruṣā bhaktās taiḥ prakṛṣṭaḥ saṅgo yadā tadaiva nānyadā ||20||

—o)0(o—

**|| 5.19.21 ||**

**etad eva hi devā gāyanti—**

**aho amīṣāṁ kim akāri śobhanaṁ**

**prasanna eṣāṁ svid uta svayaṁ hariḥ |**

**yair janma labdhaṁ nṛṣu bhāratājire**

**mukunda-sevaupayikaṁ spṛhā hi naḥ ||**

**śrīdharaḥ : **etad eva mānuṣyam eva sarva-puruṣārtha-sādhanaṁ gāyanti | amīṣām ebhiḥ | uta svid athavā svayam eva sādhanaṁ vinaiva harir eṣāṁ prasanno’bhūt | evaṁ-bhūtasya puṇyasya duṣkaratvāt | bhāratājire bhāratāṅgaṇe naḥ kevalaṁ spṛhaiva | yatra tan mukunda-sevopayogi nṛṣu janma yair labdham ||21||

**krama-sandarbhaḥ : **aho iti | chatri-nyāyena prācuryoktir iyam | taj-janmatve’pi keṣāñcid duṣkarmatva-tat-prasādāviṣayatva-darśanāt | kiṁ duṣkarair na [bhā.pu. 5.19.22] ity-ādi-vakṣyamāṇāc ca | svayam iti yadā hi [bhā.pu. 5.19.20] iti pūrvokta-rītyā sva-puruṣānusaraṇa-svabhāvena svenaiva sādhanenety arthaḥ ||21||

**viśvanāthaḥ : **amīṣām amībhiḥ śobhanaṁ sukṛtam uta svid athavā svayam eva sādhanaṁ vinaiva harir eṣāṁ prasanno’bhūt, etādṛśa-bhāgyasya puṇya-janyatvāsambhavād iti bhāvaḥ | bhāratājire bhāratāṅgane | nanu durātmanām api tatra janma dṛśyate ity ato viśinaṣṭi—mukunda-sevaupāyikaṁ hi yasmān no’smākaṁ kevalaṁ spṛhaiva yatra, na tu prāptiḥ ||21||

—o)0(o—

**|| 5.19.22 ||**

**kiṁ duṣkarair naḥ kratubhis tapo-vratair**

**dānādibhir vā dyujayena phalgunā |**

**na yatra nārāyaṇa-pāda-paṅkaja-**

**smṛtiḥ pramuṣṭātiśayendriyotsavāt ||**

**śrīdharaḥ : **spṛhām evāhuḥ—kim ity-ādi-saptabhiḥ | duṣkaraiḥ kratv-ādibhir naḥ phalgunā tucchena dyu-jayena svarga-prāptyā kim ? na kiñcit phalam | kutaḥ ? yatra nārāyaṇa-pāda-paṅkaja-smṛtir nāsti | pratyutātiśayitād indriyāṇām utsavād bhogāt pramuṣṭābhūt ||22||

**krama-sandarbhaḥ : _na vyākhyātam._**

**viśvanāthaḥ : **nanu bhavadbhir api bhārate janma prāpyaiva sat-karmabhir divi sukham upabhujyate iti ced, asmākaṁ taj janma dhik, tāni karmāṇy api dhik, tat prāpyaṁ divam api dhik, atratyaṁ sukham api dhig ity abhivyañjayanta āhuḥ—kim iti | dyu-jayena svarga-prāptyā kim ? na kiñcid api phalam, kutaḥ ? yatra divi nārāyaṇa-pāda-paṅkaja-smṛtir nāsti | pratyuta atiśayitād indriyāṇām utsavāt bhogāt smṛtiḥ pramṛṣṭā ||22||

—o)0(o—

**|| 5.19.23 ||**

**kalpāyuṣāṁ sthānajayāt punar-bhavāt**

**kṣaṇāyuṣāṁ bhārata-bhūjayo varam |**

**kṣaṇena martyena kṛtaṁ manasvinaḥ**

**sannyasya saṁyānty abhayaṁ padaṁ hareḥ ||**

**śrīdharaḥ : **kṣaṇam alpam evāyur yeṣām | varatve hetuḥ, martyenāpi dehena kṣaṇeneva kālena kṛtaṁ karma sannyasya hareḥ padaṁ samyag yānti ||23||

**krama-sandarbhaḥ : **sannyasya harāv arpayitvā ||23||

**viśvanāthaḥ : **brhma-lokād api sakāśāt bhārata-bhūmer utkarṣaḥ khalv apūrva evety āha—kalpāyuṣām iti | brahma-loke dviparārdha-paryānta-nivāsād api sakāśād bhārata-bhūmau kṣaṇa-mātra-vāso’pi śreṣṭha ity arthahetu | tatra hetuḥ—punar-bhavāt brahma-loke tāvān vā so’pi punar-bhava-prada ity arthaḥ | bhārate tu martyena maraṇa-dharmaṇāpi dehe kṣaṇena kṣaṇa-mātra-kālenāpi manasvino bhagavac-caraṇa-datta-manasaḥ hareḥ padam abhyaṁ vaikuṇṭhaṁ brahma-loka-mūrdhny api pādau nidhāya yānti | kutaḥ ? śubhāśubhaṁ sarvam eva karma saṁnyasya parityajya ||23||

—o)0(o—

**|| 5.19.24 ||**

**na yatra vaikuṇṭha-kathā-sudhāpagā**

**na sādhavo bhāgavatās tadāśrayāḥ |**

**na yatra yajñeśa-makhā mahotsavāḥ**

**sureśa-loko’pi na vai sa sevyatām ||**

**śrīdharaḥ : **ato **yatra** vaikuṇṭha-kathāmṛta-nadyo na santi | **tad-āśrayāḥ** kathāpagāśrayāḥ | **mahānto** nṛtyādy-**utsavā** yeṣu tādṛśā **yajñeśasya makhāś** ca pūjāḥ | sa **sureśasya** brahmaṇo’pi **loko na sevyatām** ||24||

**krama-sandarbhaḥ : **na yatreti | bhagavad-bhaktau bhārata-bhūmi-niyamo’pi khaṇḍitaḥ, tat-sad-bhāve sarvasyāpi lokasya stutyatvenābhipretatvāt | kintu bhārata-bhūmau tat-prācuryam astīti prastutā stutir eva ||24||

**viśvanāthaḥ : **tasmād vivekinām ayam eva viveka ity āhuḥ—na yatreti | **vaikuṇṭha-kathā-sudhaiva** sarvata ādhikyena svādvī **tad-āpageva** bhūyasī, na tu jñāna-yogādi-katheva śravyā alpīyasī ca | **bhāgavatā** bhagavad-ālambinaḥ **tad-āśrayāḥ** tām evāśrayantaḥ, na tu paramālambinaḥ jñānādi-siddhy-arthaṁ tāṁ kiñcin mātrīm apekṣamāṇāḥ | **yajñānāṁ** brahma-yajñādīnām āṅgirasa-bṛhaspati-savādīnām apy anyeṣāṁ ceśasyāpi **harer makhā**—yajñaiḥ saṅkīrtana-prāyair yajanti hi sumedhasaḥ [bhā.pu. 11.5.32] iti pramāṇokta-lakṣaṇāḥ saṅkīrtana-bahulāḥ paricaraṇādi-rūpāḥ **mahānta utsavā** gīta-nṛtya-vādya-bhaktārādhanādyā yeṣu te **yatra na santi sa sureśasya** brahmaṇo’pi **lokaḥ na sevyatāṁ** nāśrīyatām ||24||

—o)0(o—

**|| 5.19.25 ||**

**prāptā nṛ-jātiṁ tv iha ye ca jantavo**

**jñāna-kriyā-dravya-kalāpa-sambhṛtām |**

**na vai yaterann apunar-bhavāya te**

**bhūyo vanaukā iva yānti bandhanam ||**

**śrīdharaḥ : **amumukṣūn narān nindati, prāptā iti | jñānaṁ ca tad arthāḥ kriyāś ca tad arthāni dravyāṇi ca teṣāṁ kalāpena saṁbhṛtāṁ pūrṇām | apunar-bhavāya mokṣāya vanaukā iva | vanaukasaḥ pakṣiṇo yathā lubdhakān muktā api punar yadi tasminn eva vṛkṣe pramattā viharanti tarhi yathā badhyante tadvat ||25||

**krama-sandarbhaḥ : _na vyākhyātam._**

**viśvanāthaḥ : **tādṛśaṁ bhārataṁ prāptā apy akṛtārthā atiśayena śocyā eva, yathā labdha-cintāmaṇayo’pi pūrvavat kṛṣībalā evety āhuḥ—prāptā iti | jñānam adhidaivaṁ, kriyā adhyātmaṁ, dravyam adhibhūtaṁ, teṣāṁ samūhaiḥ sambhṛtāḥ pūrṇāḥ, śravaṇādi-sarvendriyaiḥ pūrṇām iti hari-nāma-śravaṇa-kīrtanādi-sambhave’pīti bhāvaḥ | apunar-mṛtāya bhakti-yogāya vanaukā iva vanaukasaḥ pakṣiṇo yathā lubdhakān muktā api punar yadi tasminn eva vṛkṣe pramattā viharanti, tarhi yathā badhyante, tadvat ||25||

—o)0(o—

**|| 5.19.26 ||**

**yaiḥ śraddhayā barhiṣi bhāgaśo havir**

**niruptam iṣṭaṁ vidhi-mantra-vastutaḥ |**

**ekaḥ pṛthaṅ-nāmabhir āhuto mudā**

**gṛhṇāti pūrṇaḥ svayam āśiṣāṁ prabhuḥ ||**

**śrīdharaḥ : **aho bhārata-vāsināṁ bhāgyam ity āhuḥ—yair iti | agnaye juṣṭaṁ nirvapāmi, indrāya juṣṭaṁ nirvapāmi ity evaṁ bhāgaśo niruptam pṛthak kṛtam | katham ? vidhinā prakāreṇa mantreṇa ca vastutaś caru-puroḍāśādi-bhedena ceṣṭaṁ devatām uddiśya tyaktaṁ niruptaṁ ca mamedam iti svīkṛtya tyāgānantaram aśnātīty arthaḥ | pṛthag indrādinām abhir āhuta āhūtaḥ | āśiṣāṁ prabhuḥ svayaṁ pūrṇo’pi hariḥ ||26||

**krama-sandarbhaḥ : **hary-arpaṇam eva darśayati | yair nṛbhir iṣṭaṁ devatām uddiśya tyaktaṁ yat tad eva bhāgaśas tat-tad-devatām uddiśya nirupitaṁ pṛthak kṛtaṁ sat pṛthag indrādi-nāmabhir apy āhūta eka eva mudā gṛhṇāti tam uddiśyaiva tat-tan-nāmnā tyaktatvād iti bhāvaḥ ||26||

**viśvanāthaḥ : **atra bhārate ekatvena pṛthaktvena bahudhā viśvasto mukham ity-ādi śrī-bhagavad-uktāṁ bhagavad-vibhūti-buddhyā viśvarūpopāsanām api kurvāṇā dhanyā evety āhuḥ—yair iti | barhiṣi yajñe vidhinā prakāreṇa mantreṇa vastutaś ca harir yajñīya-dravyam iṣṭaṁ śuddhaṁ bhāgaśaḥ—indrāya svāhā, agnaye svāhā ity-ādi pṛthak-kṛtaṁ niruptaṁ dattaṁ svayaṁ pūrṇo’pi āśiṣāṁ prabhuḥ haris teṣāṁ bhaktyā gṛhṇāti eko’pi pṛthag-indrādi-nāmabhir āhutaḥ āhutaḥ ||26||

—o)0(o—

**|| 5.19.27 ||**

**satyaṁ diśaty arthitam arthito nṛṇāṁ**

**naivārthado yat punar arthitā yataḥ |**

**svayaṁ vidhatte bhajatām anicchatām**

**icchāpidhānaṁ nija-pāda-pallavam ||**

**śrīdharaḥ : **tatrāpi niṣkāmāḥ kṛtārthā ity āhuḥ—satyam iti | prārthito dadātīti **satyaṁ**, tathāpi param**ārtha-do** na bhavaty eva | **yad** yasmāt, **yato** dattād anantaraṁ **punar** apy **arthitā** bhavati | nanu nārthitaś cet kim api na dadyāt ? ity āśaṅkyāhuḥ—**anicchatāṁ** niṣkāmānāṁ tu **icchānāṁ pidhānam** ācchādakaṁ sarva-kāma-paripūrakaṁ **nija-pāda-pallavaṁsvayam** eva saṁpādayati ||27||

**krama-sandarbhaḥ : **satyam iti | **arthitaḥ** prārthitaḥ san nṝṇām **arthitaṁ satyam** eva dadāti, na tatra kadācid api vyabhicāra  ity arthaḥ | kintu tathāpi tan-mātreṇ**ārthado** na bhavati, tan-mātraṁ dattvā nivṛtto na bhavatīty arthaḥ | **yata** upāsakas tatrāpūrṇatvād bhoga-kṣaye sati yad eva **punar** apy **arthitā** bhavati, na jātu kāmaḥ kāmānām upabhogena śāmyati [bhā.pu. 9.19.14; manu 2.94] ity-ādeḥ | tad evam abhipretya sa tu parama-kāruṇikas tat pāda-pallava-mādhurya-jñānena tad-**anicchatām api bhajatām icchā-pidhānaṁ** sarva-kāma-samāpakaṁ **nija-pāda-pallavam **eva** vidhatte**, tebhyo dadātīty arthaḥ | yathā mātā carvyamāṇāṁ mṛttikāṁ bālaka-mukhād apasārya tatra khaṇḍaṁ dadāti, tadvad iti bhāvaḥ | evam apy uktam—akāmaḥ sarva-kāmo vā mokṣa-kāmaḥ [bhā.pu. 2.3.10]ity-ādau tīvratvaṁ bhakteḥ | tathoktaṁ gāruḍe—


    yad durlabhaṁ yad aprāpyaṁ manaso yan na gocaram | 


    tad apy aprārthitaṁ dhyāto dadāti madhusūdanaḥ || iti ||27||

**viśvanāthaḥ : **śuddhāṁ bhaktiṁ kurvāṇās tu sa-kāmā api kṛtārthāḥ, niṣkāma-bhakta-tulyā eva bhavantīty āhuḥ—satyam iti | **nṝṇāṁ bhajatām arthitaṁ** kāmitaṁ padārthaṁ tair **arthitaḥ** san **diśati** dadātīti **satyam**, kintu **yat** yathā **punar arthitā** bhogānte yācakatvaṁ syāt, tathā **naivārthadaḥ** |

katham evam avagatam ? ity ata āha—**yataḥ** nija-pāda-pallavam** anicchatām** api bhajatāṁ svayam eva dhruvādīnām iva **icchāpidhānaṁ** sarva-kāmācchādakaṁ tad eva **nija-pāda-pallavaṁ vidhatte** kṛpayā dadāti, nija-pāda-pallavaṁ svayam eva balād dattvā icchāyāḥ pidhānam ācchādaṁ vidhatte karotīti vā | tataś cānabhīpsitām api sita-śarkarāṁ pituḥ sakāśāt prāpya śiśavo yathā mṛdi spṛhāṁ tyajanti, tathaiva kāmān apīty arthaḥ | 

ata eva akāmaḥ sarva-kāmo vā [bhā.pu. 2.3.10] ity-ādau _tīvreṇa_ jñāna-karmādy-amiśreṇa _bhakti-yogena yajetety_ uktam | atra niṣkāmāṇāṁ sa-kāmānāṁ ca bhaktānām antataḥ pāda-pallava-prāptāv api naiva sarvathā aikya-rūpaṁ bhāvanīyam | na hi jātyaiva śuddhaṁ balāt śodhitaṁ ca vastu tulya-mūlyaṁ bhavati, ato dhruvādibhyaḥ sakāśād dhanūmad-ādīnām utkarṣaḥ parama eva dṛśyata iti ||27||

—o)0(o—

**|| 5.19.28 ||**

**yady atra naḥ svarga-sukhāvaśeṣitaṁ**

**sviṣṭasya sūktasya kṛtasya śobhanam |**

**tenājanābhe smṛtimaj janma naḥ syād**

**varṣe harir yad-bhajatāṁ śaṁ tanoti ||**

**śrīdharaḥ : **sviṣṭasya samyag janasya | sūktasya pravacanasya kṛtasyānyasyāpi karmaṇaḥ | svarga-sukhād upabhuktād avaśeṣitaṁ yadi kiñcid asti, tenājanābhe varṣe no’smākaṁ janma syāt | kīdṛśam ? smṛtimat harir eva sevya ity anusandhānayuktam | yato harir bhajatāṁ śaṁ sukhaṁ tanoti ||28||

**krama-sandarbhaḥ : _na vyākhyātam._**

**viśvanāthaḥ : **ata eva prārthayante—yady atreti | sviṣṭasyeti sviṣṭādi-janyāt svarga-sukhād upabhuktād avaśeṣitaṁ śobhanaṁ sukṛtam asti, tena hetunā ajanābhe bhārate janma syāt smṛtimat | etādṛśautsūkya-smaraṇa-yuktam | tataś ca tatra sādhu-saṅgaṁ kṛtvā hariṁ bhajiṣyāmaḥ | yad yasmāt bhajatāṁ hariḥ śaṁ tanoty eva ||28||

—o)0(o—

**|| 5.19.29 ||**

**śrī-śuka uvāca—**

**jambūdvīpasya ca rājann upadvīpān **

**aṣṭau haika upadiśanti sagarātmajair aśvānveṣaṇa **

**imāṁ mahīṁ parito nikhanadbhir upakalpitān ||**

**madhvaḥ:**


    anadhikāriṇo devāḥ svarga-sthā bhāratodbhavam |


    vāñchanty ātmāvamokṣārtham udrekārthe’dhikāriṇaḥ || iti kaurme ||29||

**śrīdharaḥ, krama-sandarbhaḥ, viśvanāthaḥ: _na vyākhyātam._**

—o)0(o—

**|| 5.19.30-31 ||**


    **tad yathā svarṇaprasthaś candraśukla āvartano ramaṇako **

**mandara-hariṇaḥ pāñcajanyaḥ siṁhalo laṅketi ||**

**evaṁ tava bhāratottama jambūdvīpa-varṣa-vibhāgo **

**yathopadeśam upavarṇita iti ||**

_na katamenāpi vyākhyātam._

iti sārārtha-darśinyāṁ harṣiṇyāṁ bhakta-cetasām |

ūnaviṁśaḥ pañcamasya saṅgataḥ saṅgataḥ satām ||*||

—o)0(o—


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ pañcama-skandhe 


    jambūdvīpa-varṇanaṁ nāma


    ekonaviṁśo’dhyāyaḥ |

|| 5.19 ||

(5.20)


### atha viṁśo’dhyāyaḥ


## samudre dvīpa-varṇanam

**|| 5.20.1 ||**

**śrī-śuka uvāca—**


    **ataḥ paraṁ plakṣādīnāṁ pramāṇa-lakṣaṇa-saṁsthānato varṣa-vibhāga upavarṇyate.**

**śrīdharaḥ : **

viṁśe plakṣādi-ṣaḍ-dvīpa-sthitim āha sahārṇavaiḥ |

lokāloka-sthitiś cāntar-bahir-bhāgādi-mānataḥ ||

**krama-sandarbhaḥ : _na vyākhyātam._**

**viśvanāthaḥ: **

plakṣa-dvīpādi varṣābdhi-nadī-śailejya-devatāḥ |

lokālokācalaś cāpi viṁśe proktā yathā-sthitam ||

—o)0(o—

**|| 5.20.2 ||**


    **jambūdvīpo’yaṁ yāvat-pramāṇa-vistāras tāvatā kṣārodadhinā pariveṣṭito yathā merur jambv-ākhyena lavaṇodadhir api tato dvi-guṇa-viśālena plakṣākhyena parikṣipto yathā parikhā bāhyopavanena plakṣo jambū-pramāṇo dvīpākhyākaro hiraṇmaya utthito yatrāgnir upāste sapta-jihvas tasyādhipatiḥ priyavratātmaja idhmajihvaḥ svaṁ dvīpaṁ sapta-varṣāṇi vibhajya sapta-varṣa-nāmabhya ātmajebhya ākalayya svayam ātma-yogenopararāma |**

**śrīdharaḥ : **tāvatā lakṣa-vistāreṇa parikṣiptaḥ pariveṣṭitaḥ upāste tiṣṭhati | ākalayya samarpya ||2||

**krama-sandarbhaḥ : _na vyākhyātam._**

**viśvanāthaḥ: **parikṣiptaḥ pariveṣṭitaḥ | upa ādhikyenāste | ākalayya dattvā ||2||

—o)0(o—

**|| 5.20.3 ||**


    **śivaṁ yavasaṁ subhadraṁ śāntaṁ kṣemam amṛtam abhayam iti varṣāṇi teṣu girayo nadyaś ca saptaivābhijñātāḥ**

**śrīdharaḥ : **abhijñātāḥ prasiddhāḥ saptaiva | anye ca parvatā nadyaś ca sahasraśaḥ santīty arthaḥ | mānasottarasya maṇḍalākāratvokter eteṣu plakṣādi-pañca-dvīpeṣu varṣād rayas tiryag rekhākārāḥ, ubhayato’bdhi-spṛśa iti gamyate | anyathā saptabhiḥ sapta-varṣa-vibhāgāsambhavāt | vaiṣṇave varṣāṇāṁ pūrvādi-kramokteś ca ||3||

**krama-sandarbhaḥ : _na vyākhyātam._**

**viśvanāthaḥ: **girayo hi varṣa-sīmābhivyañjakā ubhayato’bdhiṁ spṛśantas tiryag rekhākārāḥ | haṁsādayo brāhmaṇādi-sthānīyāḥ | vibudhopama-sandarśanaṁ rūpaṁ prajananam apatyotpādanaṁ ca yeṣāṁ te ||3||

—o)0(o—

**|| 5.20.4 ||**


    **maṇikūṭo vajrakūṭa indraseno jyotiṣmān suparṇo hiraṇyaṣṭhīvo meghamāla iti setu-śailāḥ aruṇā nṛmṇāṅgirasī sāvitrī suptabhātā ṛtambharā satyambharā iti mahā-nadyaḥ**


    **yāsāṁ jalopasparśana-vidhūta-rajas-tamaso haṁsa-pataṅgordhvāyana-satyāṅga-saṁjñāś catvāro varṇāḥ sahasrāyuṣo vibudhopama-sandarśana-prajananāḥ svarga-dvāraṁ trayyā vidyayā bhagavantaṁ trayīmayaṁ sūryam ātmānaṁ yajante |**

**śrīdharaḥ : **jalopasparśanena vidhūtaṁ rajas tamaś ca yeṣām | haṁsādayo brāhmaṇādi-sthānīyāḥ | vibudhopamaṁ sandarśanaṁ klama-svedādi-rahitaṁ rūpaṁ prajananam apatyotpādanaṁ ca yeṣām ||4||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 5.20.5 || **


    **pratnasya viṣṇo rūpaṁ yat satyasyartasya brahmaṇaḥ |**


    **amṛtasya ca mṛtyoś ca sūryam ātmānam īmahīti ||**

**śrīdharaḥ : **vigītā api dvīpa-mantrā vyākhyāyante | pratnasya purāṇa-puruṣasya | viṣṇor yad rūpaṁ taṁ sūryam īmahi śaraṇaṁ vrajema | kathaṁ-bhūtam ? satyādīnām ātmānam adhiṣṭhātāram | tatra satyam anuṣṭhīyamāno dharmaḥ | ṛtaṁ pramīyamāṇo dharmaḥ | brahmaṇas tad-bodhakasya vedasya | amṛtasya śubha-phalasya mṛtyor aśubha-phalasya ||5||

**krama-sandarbhaḥ : _na vyākhyātam._**

**viśvanāthaḥ : **pratnasya purāṇa-puruṣasya mad-rūpaṁ taṁ sūryaṁ īmahi śaraṇaṁ vrajema | kīdṛśaṁ ? satyādīnāṁ ātmānaṁ adhiṣṭhātāraṁ, satyamanuṣṭhīyamāno dharmaḥ | ṛtaṁ pratīyamāno dharmaḥ | brahmaṇas tad-bodhakasya vedasya | amṛtasya śubha-phalasya mṛtyor aśubha-phalasya ||5||

—o)0(o—

**|| 5.20.6 ||**


    **plakṣādiṣu pañcasu puruṣāṇām āyur indriyam ojaḥ saho balaṁ buddhir vikrama iti ca sarveṣām autpattikī siddhir aviśeṣeṇa vartate |**

_na katamenāpi vyākhyātam._

—o)0(o—

**|| 5.20.7 ||**


    **plakṣaḥ sva-samānenekṣu-rasodenāvṛto yathā tathā dvīpo’pi śālmalo dvi-guṇa-viśālaḥ samānena surodenāvṛtaḥ parivṛṅkte |**

**śrīdharaḥ, viśvanāthaḥ : _na vyākhyātam._**

**krama-sandarbhaḥ : **parivṛṅkta iti “vṛjī varjane” rudhādir udātteta ātmanepadam ārṣaṁ, pṛthag vartata  ity arthaḥ ||7||

—o)0(o—

**|| 5.20.8 ||**


    **yatra ha vai śālmalī plakṣāyāmā yasyāṁ vāva kila nilayam āhur bhagavataś chandaḥ-stutaḥ patattri-rājasya sā dvīpa-hūtaye upalakṣyate |**

**śrīdharaḥ : **suparṇo’si garutmān tri-vṛtte śiraḥ ity-ādi-śruteś chandobhiḥ svāvayava-bhūtaiḥ śrī-viṣṇuṁ stautīti chandaḥ stut tasya garuḍasya nilayanaṁ sthānam | sā śālmalī | dvīpasya hūtaye vyapadeśāya ||8||

**krama-sandarbhaḥ : _na vyākhyātam._**

**viśvanāthaḥ : **suparṇo’si garutmān tri-vṛtte śiraḥ ity-ādi-śruteś chandobhiḥ svāvayava-bhūtair viṣṇuṁ stautīti chandas tut tasya | sā śālmalī dvīpasya hūtaye nāmne ||8||

—o)0(o—

**|| 5.20.9 ||**


    **tad-dvīpādhipatiḥ priyavratātmajo yajñabāhuḥ sva-sutebhyaḥ saptabhyas tan-nāmāni sapta-varṣāṇi vyabhajat surocanaṁ saumanasyaṁ ramaṇakaṁ deva-varṣaṁ pāribhadram āpyāyanam avijñātam iti |**

_na katamenāpi vyākhyātam._

—o)0(o—

**|| 5.20.10 ||**


    **teṣu varṣādrayo nadyaś ca saptaivābhijñātāḥ svarasaḥ śataśṛṅgo vāmadevaḥ kundo mukundaḥ puṣpa-varṣaḥ sahasra-śrutir iti anumatiḥ sinīvālī sarasvatī kuhū rajanī nandā rāketi |**

_na katamenāpi vyākhyātam._

—o)0(o—

**|| 5.20.11 ||**


    **tad-varṣa-puruṣāḥ śrutadhara-vīryadhara-vasundhareṣandhara-saṁjñā bhagavantaṁ vedamayaṁ somam ātmānaṁ vedena yajante.**

_na katamenāpi vyākhyātam._

—o)0(o—

**|| 5.20.12 || **


    **sva-gobhiḥ pitṛ-devebhyo vibhajan kṛṣṇa-śuklayoḥ |**


    **prajānāṁ sarvāsāṁ rājāndhaḥ somo na āstv iti ||**

**śrīdharaḥ : **sva-gobhiḥ sva-raśmibhiḥ | andho’nnam | somo no rājā āstu ābhimukhyena bhavatu | hrasva-pāṭhe tv avivakṣayā sandhy-abhāvaḥ ||12||

**krama-sandarbhaḥ : _na vyākhyātam._**

**viśvanāthaḥ : **sva-gobhiḥ sva-raśmibhiḥ | andho’nnam | somo no rājā āstu ābhimukhyenāstu | hrasva-pāṭhe tv avivakṣayā sandhy-abhāvaḥ ||12||

—o)0(o—

**|| 5.20.13 ||**


    **evaṁ surodād bahis tad-dvi-guṇaḥ samānenāvṛto ghṛtodena yathā-pūrvaḥ kuśa-dvīpo yasmin kuśa-stambo deva-kṛtas tad-dvīpākhyākaro jvalana ivāparaḥ sva-śaṣpa-rociṣā diśo virājayati |**

**śrīdharaḥ : **evaṁ surodād bahir-ghṛtodenāvṛtaḥ kuśadvīpa ity anvayaḥ | sva-śaṣpāṇi sva-komala-śikhās teṣāṁ rociṣā ||13||

**krama-sandarbhaḥ : _na vyākhyātam._**

**viśvanāthaḥ : **sva-śaṣpāṇi sva-komala-śikhās teṣāṁ rociṣā ||13||

—o)0(o—

**|| 5.20.14 ||**


    **tad-dvīpa-patiḥ praiyavrato rājan hiraṇyaretā nāma svaṁ dvīpaṁ saptabhyaḥ sva-putrebhyo yathā-bhāgaṁ vibhajya svayaṁ tapa ātiṣṭhata vasu-vasudāna-dṛḍharuci-nābhigupta-stutyavrata-vivikta-vāmadeva-nāmabhyaḥ |**

_na katamenāpi vyākhyātam._

—o)0(o—

**|| 5.20.15 ||**


    **teṣāṁ varṣeṣu sīmā-girayo nadyaś cābhijñātāḥ sapta saptaiva cakraś catuḥśṛṅgaḥ kapilaś citrakūṭo devānīka ūrdhvaromā draviṇa iti rasakulyā madhukulyā mitravindā śrutavindā devagarbhā ghṛtacyutā mantramāleti.**

_na katamenāpi vyākhyātam._

—o)0(o—

**|| 5.20.16 ||**


    **yāsāṁ payobhiḥ kuśadvīpaukasaḥ kuśala-kovidābhiyukta-kulaka-saṁjñā bhagavantaṁ jātaveda-sarūpiṇaṁ karma-kauśalena yajante.**

_na katamenāpi vyākhyātam._

—o)0(o—

**|| 5.20.17 || **


    **parasya brahmaṇaḥ sākṣāj jāta-vedo’si havyavāṭ |**


    **devānāṁ puruṣāṅgānāṁ yajñena puruṣaṁ yajeti ||**

**śrīdharaḥ, viśvanāthaḥ : **he jāta-vedaḥ ! tvaṁ sākṣāt parasya brahmaṇo harer havya-vāḍ asi | ato devānāṁ yajñena puruṣaṁ harim eva yaja | aṅgānāṁ nāmnā dattam aṅgine samarpayety arthaḥ ||17||

**krama-sandarbhaḥ : _na vyākhyātam._**

—o)0(o—

**|| 5.20.18 ||**


    **tathā ghṛtodād bahiḥ krauñcadvīpo dvi-guṇaḥ sva-mānena kṣīrodena parita upakḷpto vṛto yathā kuśadvīpo ghṛtodena yasmin krauñco nāma parvata-rājo dvīpa-nāma-nirvartaka āste |**

**śrīdharaḥ : **upakḷpto veṣṭitaḥ | yathā kuśa-dvīpo ghṛtodena vṛtaḥ ||18||

**krama-sandarbhaḥ : _na vyākhyātam._**

**viśvanāthaḥ : **upakḷpto veṣṭitaḥ | vṛta iti paritrānvitam ||18||

—o)0(o—

**|| 5.20.19 ||**


    **yo’sau guha-praharaṇonmathita-nitamba-kuñjo’pi kṣīrodenā-sicyamāno bhagavatā varuṇenābhigupto vibhayo babhūva |**

**śrīdharaḥ : **guhasya kārtikeyasya praharaṇenāyudhenonmathitā nitambāḥ kuñjāni ca yasya ||19||

**krama-sandarbhaḥ : _na vyākhyātam._**

**viśvanāthaḥ : **guhaḥ kārtikeyo vibhayaḥ vigata-bhayaḥ ||19||

—o)0(o—

**|| 5.20.20 ||**


    **tasminn api praiyavrato ghṛtapṛṣṭho nāmādhipatiḥ sve dvīpe varṣāṇi sapta vibhajya teṣu putra-nāmasu sapta rikthādān varṣapān niveśya svayaṁ bhagavān bhagavataḥ parama-kalyāṇa-yaśasa ātma-bhūtasya hareś caraṇāravindam upajagāma |**

**śrīdharaḥ : **svayaṁ bhagavān jñānī | parama-kalyāṇaṁ yaśo yasya ||20||

**krama-sandarbhaḥ : **tasminn apīti | svayam upajagāmety anvayaḥ | svayaṁ bhagavata iti vā bhagavān, utpattiṁ pralayaṁ ca ity-ādi-lakṣaṇa-jñānavān ||20||

**viśvanāthaḥ : **bhagavān utpatty-ādi-jñānavān ||20||

—o)0(o—

**|| 5.20.21 ||**


    **āmo madhuruho meghapṛṣṭhaḥ sudhāmā bhrājiṣṭho lohitārṇo vanaspatir iti ghṛtapṛṣṭha-sutās teṣāṁ varṣa-girayaḥ sapta saptaiva nadyaś cābhikhyātāḥ śuklo vardhamāno bhojana upabarhiṇo nando nandanaḥ sarvatobhadra iti abhayā amṛtaughā āryakā tīrthavatī rūpavatī pavitravatī śukleti |**

_na katamenāpi vyākhyātam._

—o)0(o—

**|| 5.20.22 ||**


    **yāsām ambhaḥ pavitram amalam upayuñjānāḥ puruṣa-ṛṣabha-draviṇa-devaka-saṁjñā varṣa-puruṣā āpomayaṁ devam apāṁ pūrṇenāñjalinā yajante |**

**śrīdharaḥ, viśvanāthaḥ : **āpo-mayam ammayam ||21||

**krama-sandarbhaḥ : _na vyākhyātam._**

—o)0(o—

**|| 5.20.23 ||**


    **āpaḥ puruṣa-vīryāḥ stha punantīr bhūr-bhuvaḥ-suvaḥ**


    **tā naḥ punītāmīva-ghnīḥ spṛśatām ātmanā bhuva iti**

**śrīdharaḥ : **he āpaḥ ! puruṣa-vīryā īśvarāl labdha-sāmarthyāḥ stha bhavatha | ata eva bhūr bhuvaḥ svas trailokyaṁ punantyas tā bhavatyo no’smākaṁ spṛśatāṁ sparśanaṁ kurvatāṁ bhuvaḥ śarīrāṇi punantu | yata ātmanā svarūpeṇaivāmīva-ghnīḥ pāpa-hantryaḥ ||23||

**krama-sandarbhaḥ : _na vyākhyātam._**

**viśvanāthaḥ : **he āpaḥ ! puruṣa-vīryā īśvarāl labdha-sāmarthyā bhavatha | ata eva bhūr bhuvaḥ svas trailokyaṁ punantyas tā yūyaṁ no’smākaṁ spṛśatāṁ sparśanaṁ kurvatāṁ bhuvaḥ śarīrāṇi punīta, yata ātmanā svarūpeṇaivāmīva-ghnīḥ pāpa-hantryaḥ ||23||

—o)0(o—

**|| 5.20.24 ||**


    **evaṁ purastāt kṣīrodāt parita upaveśitaḥ śākadvīpo dvātriṁśal-lakṣa-yojanāyāmaḥ samānena ca dadhi-maṇḍodena parīto yasmin śāko nāma mahīruhaḥ sva-kṣetra-vyapadeśako yasya ha mahā-surabhi-gandhas taṁ dvīpam anuvāsayati |**

**śrīdharaḥ : **dadhno maṇḍaṁ rasaḥ sa evodakaṁ yasya | yasya parṇāny antaḥ khara-sparśāni bahir mṛdu-sparśāni sa śāko nāma vṛkṣaḥ ||24||

**krama-sandarbhaḥ : **dvīpam anuvāsayati | tad-dvīpa-stha-svādhāra-khaṇḍa-viśeṣam ity arthaḥ | sarvānuvāsane tv atrāpi tat syāt ||24||

**viśvanāthaḥ : **dadhno maṇḍaṁ rasa eva udakaṁ yasya ||24||

—o)0(o—

**|| 5.20.25 ||**


    **tasyāpi praiyavrata evādhipatir nāmnā medhātithiḥ so’pi vibhajya sapta varṣāṇi putra-nāmāni teṣu svātmajān purojava-manojava-pavamāna-dhūmrānīka-citrarepha-bahurūpa-viśvadhāra-saṁjñān nidhāpyādhipatīn svayaṁ bhagavaty ananta ā-veśita-matis tapovanaṁ praviveśa |**

_na katamenāpi vyākhyātam._

—o)0(o—

**|| 5.20.26 ||**


    **eteṣāṁ varṣa-maryādā-girayo nadyaś ca sapta saptaiva īśāna uruśṛṅgo balabhadraḥ śatakesaraḥ sahasrasroto devapālo mahānasa iti anaghāyurdā ubhayaspṛṣṭir aparājitā pañcapadī sahasrasrutir nijadhṛtir iti |**

_na katamenāpi vyākhyātam._

—o)0(o—

**|| 5.20.27 ||**


    **tad-varṣa-puruṣā ṛtavrata-satyavrata-dānavratānuvrata-nāmāno bhagavantaṁ vāyv-ātmakaṁ prāṇāyāma-vidhūta-rajas-tamasaḥ parama-samādhinā yajante |**

**śrīdharaḥ : **ātma-ketubhiḥ prāṇādi-vṛttibhiḥ ||27||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 5.20.28 || **


    **antaḥ-praviśya bhūtāni yo bibharty ātma-ketubhiḥ |**


    **antaryāmīśvaraḥ sākṣāt pātu no yad-vaśe sphuṭam ||**

**śrīdharaḥ : _na vyākhyātam._**

**krama-sandarbhaḥ : **jambūdvīpa-dakṣiṇa-dik-sthitānām evoddeśāvagamād antaḥ praviśyeti sphuṭaṁ vyaktaṁ jagad iti yāvat ||28||

**viśvanāthaḥ : **ātma-ketubhiḥ prāṇādi-vṛttibhiḥ ||28||

—o)0(o—

**|| 5.20.29 ||**


    **evam eva dadhi-maṇḍodāt parataḥ puṣkaradvīpas tato dvi-guṇāyāmaḥ samantata upakalpitaḥ samānena svādūdakena samudreṇa bahir āvṛto yasmin bṛhat-puṣkaraṁ jvalana-śikhāmala-kanaka-patrāyutāyutaṁ bhagavataḥ kamalāsanasyādhyāsanaṁ parikalpitam |**

**śrīdharaḥ : **jvalana-śikhāvad-amalānāṁ kanaka-patrāṇām ayutānām ayutāni yasya tat ||29||

**krama-sandarbhaḥ : _na vyākhyātam._**

**viśvanāthaḥ : **jvalanasya tejasaḥ śikhābhir amalāni yāni kanaka-varṇāni patrāṇi teṣāṁ ayutāyutaṁ yasya ||28||

—o)0(o—

**|| 5.20.30 ||**


    **tad-dvīpa-madhye mānasottara-nāmaika evārvācīna-parācīna-varṣayor maryādācalo’yuta-yojanocchrāyāyāmo yatra tu catasṛṣu dikṣu catvāri purāṇi loka-pālānām indrādīnāṁ yad-upariṣṭāt sūrya-rathasya meruṁ paribhramataḥ saṁvatsarātmakaṁ cakraṁ devānām aho-rātrābhyāṁ paribhramati |**

**śrīdharaḥ : **devānām aho-rātrābhyām uttara-dakṣiṇāyanābhyām ity arthaḥ ||30||

**krama-sandarbhaḥ : _na vyākhyātam._**

**viśvanāthaḥ : **tad-dvīpa-madhya iti mānasottarasya maṇḍalākāratvāt tat-pārśva-dvaya-vartinī dve varse api maṇḍalākāre eva jñeye ity āha—arvācīneti | devānāṁ aho-rātrābhyām uttara-dakṣiṇāyanābhyām ity arthaḥ ||30||

—o)0(o—

**|| 5.20.31 ||**


    **tad-dvīpasyāpy adhipatiḥ praiyavrato vītihotro nāmaitasyātmajau ramaṇaka-dhātaki-nāmānau varṣa-patī niyujya sa svayaṁ pūrvajavad-bhagavat-karma-śīla evāste |**

_na katamenāpi vyākhyātam._

—o)0(o—

**|| 5.20.32 ||**


    **tad-varṣa-puruṣā bhagavantaṁ brahma-rūpiṇaṁ sakarmakeṇa karmaṇārādhayantīdaṁ codāharanti |**

**śrīdharaḥ : **brahma-rūpiṇaṁ kamalāsana-mūrtim | sa-karmakena brahma-sālokyādi-sādhanena ||32||

**krama-sandarbhaḥ : **sa-karmakeṇeti | kriyate sādhyate iti karma-phalaṁ, tena saha vartamānena brahma-sālokyādi-sādhanenety arthaḥ ||32||

**viśvanāthaḥ : **sa-karmakeṇa yataḥ karmaṇaḥ karmāṇy evodbhavanti, na tu karma-kṣayaḥ, tena sakāmenety arthaḥ ||32||

—o)0(o—

**|| 5.20.33 ||**


    **yat tat karma-mayaṁ liṅgaṁ brahma-liṅgaṁ jano’rcayet |**


    **ekāntam advayaṁ śāntaṁ tasmai bhagavate namaḥ || iti |**

**śrīdharaḥ : **karma-mayaṁ karma-phala-rūpam | brahma liṅgyate yasmāt | ekasminn eva parameśvare’anto niṣṭhā yasya tat, ata eva vastuto’dvaitam ||33||

**krama-sandarbhaḥ : **liṅgaṁ mūrtis tasmai liṅga-rūpāya ||33||

**viśvanāthaḥ : **karma-mayaṁ sva-dharma-niṣṭhaḥ śata-janmabhiḥ pumān viriñcatām eti [bhā.pu. 4.24.29] ity-ukteḥ karma-prāpyaṁ liṅgaṁ mūrtiṁ brahma liṅgyate jñāyate yena tat | bhedena sevya-sevaka-bhāvena arcayet | ekasminn eva parameśvare anto bhakti-niṣṭhā yasya tat | ata evādvaitaṁ, yo yac-chraddhaḥ sa eva saḥ [gītā 17.3] iti nyāyena parameśvarād abhinnam ||33||

—o)0(o—

**|| 5.20.34 ||**


    **tataḥ parastāl lokāloka-nāmācalo lokālokayor antarāle parita upakṣiptaḥ |**

**śrīdharaḥ : **tataḥ śuddhodāt parastāt | lokaḥ sūryādy-ālokavān deśaḥ alokas tad rahitas tayor antarāle madhye | tayor vibhāgārtham ity arthaḥ ||34||

**krama-sandarbhaḥ : _na vyākhyātam._**

**viśvanāthaḥ : **tataḥ śuddhodāt lokaḥ sūryādy-ālokavān deśaḥ, alokas tad-rahitaḥ, tayor antarāle madhye | tayor vibhāgārtham ity arthaḥ | parito’ṣṭa-dikṣu maṇḍalākāratayety arthaḥ ||34||

—o)0(o—

**|| 5.20.35 ||**


    **yāvan mānasottara-mervor antaraṁ tāvatī bhūmiḥ kāñcany anyādarśa-talopamā yasyāṁ prahitaḥ padārtho na kathañcit punaḥ pratyupalabhyate tasmāt sarva-sattva-parihṛtāsīt |**

**śrīdharaḥ : **tataḥ parastād ity uktaṁ tad eva kiyatāntareṇety apekṣāyāṁ tad antar-vartinīṁ bhūmim āha—yāvan mānasottara-mervor antaraṁ sārdha-sapta-lakṣottara-sārdha-koṭi-parimitaṁ tāvatī bhūḥ śuddhodāt parā’sti | tatra ca prāṇino’pi santi, tataḥ kāñcanī bhūmir anyāstīty arthaḥ | sā caikona-catvāriṁśa-lakṣottara-koṭy-aṣṭaka-parimitā jñeyā | evaṁ hi sati meru-lokālokayor antaraṁ sārdha-dvādaśa-koṭi-parimitaṁ vakṣyamāṇam upapannaṁ bhavati | etad eva śaiva-tantreṣūktam—


    koṭi-dvayaṁ tri-pañcā-śal-lakṣāṇi ca tataḥ param | 


    pañcā-śac ca sahasrāṇi sapta-dvīpāḥ sa-sāgarāḥ | 


    tato hema-mayī bhūmir daśa-koṭyo varānane | 


    devānāṁ krīḍanārthāya lokālokas tataḥ param || iti | 

atra ca daśa-koṭitvaṁ pūrvokta-bhūmyā saha draṣṭavyam | sarva-sattva-parihṛteti deva-vyatirekeṇeti vijñeyam, devānāṁ krīḍanārthāyety uktatvāt ||35||

**krama-sandarbhaḥ : _na vyākhyātam._**

**viśvanāthaḥ : **tataḥ parastād ity uktaṁ | tad eva kiyad antaraṁ ity apekṣāyāṁ āha—yāvan mānasottara-mervor antaraṁ mānasottara-madhyān meru-madhya-paryantaṁ sthalam ity arthaḥ | sārdha-sapta-pañcāśal-lakṣottara-koṭi-yojana-parimitaṁ, tāvatī bhūmiḥ śuddhodāt kāñcanī, tataḥ paratra lokāloko vartata ity arthaḥ | sarvaiḥ sattvaiḥ prāṇi-mātrair eva parihṛtā tyaktā ||35||

—o)0(o—

**|| 5.20.36 ||**


    **lokāloka iti samākhyā yad anenācalena lokālokasyāntar-vartināvasthāpyate |**

**śrīdharaḥ : **nanv antaryāmiṇāntaḥ-sthenaiva sarvaṁ kartuṁ śakyaṁ, kiṁ tasya bahiḥ samantād avasthānena ? ity āśaṅkya tasyārthaṁ svayam eva vyācaṣṭe | ātmano yoga-māyayā viracitā yā vividha-loka-yātrā, tasyā gopīthāya rakṣaṇāya eṣa bhagavān evaṁ-bhūtam ākalpaṁ veṣaṁ gato līlayā prāpta iti samantād āsta ity asyārthaḥ ||36||

**krama-sandarbhaḥ : _na vyākhyātam._**

**viśvanāthaḥ : **samākhyā niruktiḥ |anena antarvartinā madhya-vartinā satā lokāloka-mayo deśaḥ | aloka ālokābhāva-mayo deśaḥ vyavasthāpyate tulya-pramāṇatvena jñāpyate ||36||

—o)0(o—

**|| 5.20.37 ||**


    **sa loka-trayānte parita īśvareṇa vihito yasmāt sūryādīnāṁ dhruvāpavargāṇāṁ jyotir-gaṇānāṁ gabhastayo’rvācīnāṁs trīn lokān āvitanvānā na kadācit parācīnā bhavitum utsahante tāvad un-nahanāyāmaḥ |**

**śrīdharaḥ : **loka-trayasyānte parito maryādā-rūpo vihitaḥ | yasmāt pratibandhakāt | sūrya ādir yeṣām | dhruvo’pavargo’nto yeṣām | āvitanvānāḥ samantāt prakāśayantaḥ parato gantuṁ na śaknuvanti tāvad unnahanam utsedhas tad-anurūpa āyāmaś ca vistāro yasya | dhruvād apy ucchritatvāt trilokī-maryādā-bhūta ity arthaḥ ||37||

**krama-sandarbhaḥ : _na vyākhyātam._**

**viśvanāthaḥ : **loka-trayaṁ bhūr-bhuvaḥ-svas tad-ante parito’ṣṭa-dikṣu | tarhi tasya kiyān ucchrāyo vistāraś cety apekṣāyāṁ āha—yasmāt pratibandhakād dhetoḥ sūryādīnāṁ dhruvāntānāṁ gabhastayaḥ kiraṇās trīn lokān vyāpya āvitanvānāḥ samantāt prakāśaṁ vistārayantaḥ parato gantuṁ na śaknuvanti | tāvantau unnahanāyāmau ucchrāya-vistārau yasya saḥ | dhruvād apy ucchritatvāt trilokī-maryādā-bhūta ity arthaḥ ||37||

—o)0(o—

**|| 5.20.38 ||**


    **etāvān loka-vinyāso māna-lakṣaṇa-saṁsthābhir vicintitaḥ kavibhiḥ sa tu pañcāśat-koṭi-gaṇitasya bhū-golasya turīya-bhāgo’yaṁ lokālokācalaḥ |**

**śrīdharaḥ : **so’yaṁ tu lokālokācalas turīya-bhāgaś caturtho’ṁśaḥ sārdha-dvādaśa-koṭyaḥ | meror ekata iti draṣṭavyam ||38||

**krama-sandarbhaḥ : _na vyākhyātam._**

**viśvanāthaḥ : **sa tu lokālokas tu bhū-golakasya bhū-sambandhāṇḍa-golakasyety arthaḥ | sūryasyeva bhuvo’py aṇḍa-golakayor madhya-vartitvāt | kha-golam iva bhū-golam api pañcāśat-koṭi-yojana-pramāṇaṁ tasya turīya-bhāgaḥ sārdha-dvādaśa-koṭi-yojana-vistārocchrāya ity arthaḥ | bhūs tu catustriṁśal-lakṣonapañcāśat-koṭi-pramāṇā jñeyā | yathā meru-madhyān mānasottara-madhya-paryantaṁ sārdha-sapta-pañcāśal-lakṣottara-koṭi-yojana-pramāṇam | mānasottara-madhyāt svādūdaka-samudra-paryantaṁ ṣaṇṇavati-lakṣa-yojana-pramāṇam | tataḥ kāñcanī bhūmiḥ sārdha-sapta-pañcāśal-lakṣottara-koṭi-yojana-pramāṇā | evam ekato meru-lokālokayor antarālam ekādaśa-lakṣādhika-catuṣ-koṭi-parimitam, anyato’pi tatheti | ato lokālokāl loka-paryantaṁ sthānaṁ dvāviṁśati-lakṣottarāṣṭa-koṭi-parimitaṁ lokālokād bahir apy ekata etāvad eva anyato’py etāvad eva | yad vakṣyate—


    yo’ntar-vistāra etena hy aloka-parimāṇaṁ ca vyākhyātaṁ yad bahir lokālokācalāt | [bhā.pu. 5.20.42] iti |

ekato lokālokaḥ sārdha-dvādaśa-koṭi-yojana-pramāṇaḥ, anyato’pi sa tathety evaṁ catustriṁśona-pañcāśat-koṭi-yojana-pramāṇā | bhūḥ sābdhi-dvīpa-parvatā jñeyā | ata evāṇḍa-golakāt sarvato dikṣu saptadaśa-lakṣa-yojanāvakāśe vartamāne sati pṛthivyāḥ śeṣa-nāgena dhāraṇaṁ dig-gajaiś ca niścalī-karaṇaṁ sārthakaṁ bhaved anyathā tu vyākhyāntare pañcāśat-koṭi-pramāṇatvād aṇḍa-golaka-lagnatve tat-tat-sarvam akiñcitkaraṁ syāt, cākṣuṣe manvantare cākasmāt majjanaṁ śrī-varāha-devenotthāpanaṁ ca durghaṭaṁ syād ity-ādikaṁ vivecanīyam ||38||

—o)0(o—

**|| 5.20.39 ||**


    **tad-upariṣṭāc catasṛṣv āśāsvātma-yoninākhila-jagad-guruṇādhiniveśitā ye dvirada-pataya ṛṣabhaḥ puṣkaracūḍo vāmano’parājita iti sakala-loka-sthiti-hetavaḥ |**

**śrīdharaḥ : **āśāsu dikṣu ye’dhiniveśitās te āsate ||39||

**krama-sandarbhaḥ : _na vyākhyātam._**

**viśvanāthaḥ : **ye’dhiniveśitās te āsate ||39||

—o)0(o—

**|| 5.20.40 ||**


    **teṣāṁ sva-vibhūtīnāṁ loka-pālānāṁ ca vividha-vīryopabṛṁhaṇāya bhagavān parama-mahā-puruṣo mahā-vibhūti-patir antaryāmy ātmano viśuddha-sattvaṁ dharma-jñāna-vairāgyaiśvaryādy-aṣṭa-mahā-siddhy-upalakṣaṇaṁ viṣvaksenādibhiḥ sva-pārṣada-pravaraiḥ parivārito nija-varāyudhopaśobhitair nija-bhuja-daṇḍaiḥ sandhārayamāṇas tasmin giri-vare samantāt sakala-loka-svastaya āste |**

**śrīdharaḥ : **teṣāṁ dig-gajānāṁ sva-vibhūtīnāṁ svāṁśa-bhūtānāṁ mahendrādīnāṁ ca vividha-vīryopabṛṁhaṇāya sakala-loka-svastaye ca bhagavāṁs tasminn āste ity anvayaḥ | kiṁ kurvan ? ātmanaḥ svasya yad viśuddhaṁ sattvaṁ, tat sandhārayamāṇa āviṣkurvan | kīdṛśam ? dharma-jñānādīny aṣṭa-mahā-siddhayaś copalakṣaṇaṁ yasya tat | dor-daṇḍair upalakṣitaḥ san mahā-vibhūteḥ paramaiśvaryasya patitvād ekayaiva mūrtyā samantād āste ||40||

**krama-sandarbhaḥ : **teṣām iti dharmādy-aṣṭa-mahā-siddhaya upalakṣyante prakāśyante yena tat ||40||

**viśvanāthaḥ : **sva-vibhūtīnāṁ svāṁśa-bhūtānāṁ hastināṁ upabṛṁhaṇaṁ vardhanaṁ tad-arthaṁ dharmādy-upalakṣayatīti tādṛśaṁ śuddha-sattvaṁ dhārayamāṇaḥ sakala-loka-svastaye ca ||40||

—o)0(o—

**|| 5.20.41 ||**

**ākalpam evaṁ veṣaṁ gata eṣa bhagavān ātma-yogamāyayā viracita-vividha-loka-yātrā-gopīyāyety arthaḥ |**

**śrīdharaḥ : **nanv antaryāmiṇāntaḥ-sthenaiva sarvaṁ kartuṁ śakyaṁ kiṁ tasya bahiḥ samantād avasthānena ? ity āśaṅkya tasyārthaṁ svayam eva vyācaṣṭe | ātmano yoga-māyayā viracitā yā vividha-loka-yātrā tasyā gopīthāya rakṣaṇāya eṣa bhagavān evaṁ-bhūtam ākalpaṁ veṣaṁ gato līlayā prāpta iti samantād āsta ity asyārthaḥ ||41||

**krama-sandarbhaḥ : **ākalpaṁ pralaya-paryantam evaṁ samantāt sthiti-prakāreṇa gatas tatra prāpta  ity arthaḥ | iti sa eva madīya-pūrvoktasyābhiprāya  ity arthaḥ ||41||

**viśvanāthaḥ: **nanu kiṁ tasyaitāvatā prayāsenety ataḥ sakala-loka-svastaya ity etat svayam eva vyācaṣṭe—ākalpaṁ kalpa-paryantaṁ evam anena prakāreṇa gataḥ loko lokaḥ prāntaḥ ākalpaṁ veśaṁ prāpta iti vā | ātmano yogamāyayā viracitā yā vividha-loka-yātrā tasyā gopīthāya rakṣaṇāya, tasyaiva śaktyā racitaṁ viśvaṁ sa cen na pālayet tarhi kaḥ pālayed iti bhāvaḥ ||41||

—o)0(o—

**|| 5.20.42 ||**


    **yo’ntar-vistāra etena hy aloka-parimāṇaṁ ca vyākhyātaṁ yad bahir lokālokācalāt tataḥ parastād yogeśvara-gatiṁ viśuddhām udāharanti |**

**śrīdharaḥ : **aloka-parimāṇaṁ ca meror ekataḥ sārdha-dvādaśa-koṭyaḥ tato lokālokāt | alokād vā parastāt | viśuddhāṁ dvija-putrānayane’rjunasya śrī-kṛṣṇena pradarśitām ||42||

**krama-sandarbhaḥ : **yo’ntar iti | lokālokas tu lokam alokaṁ cārdhenārdhena vyāpya sthitaḥ, ataḥ kāñcanyā bhūmeḥ para-bhāgam ākrāntaḥ śiva-tantre ca—lokālokaṁ tataḥ param ity uktam | anyathā brahmāṇḍa-garbhasya pañcāśat-koṭy-atikramaḥ syād iti viṣuddhāntar-gatam iti viśuddha-gati-hetutvāt ||42||

**viśvanāthaḥ : **aloka-parimāṇaṁ dvāviṁśati-lakṣottaraṁ koṭy-aṣṭakaṁ bahiḥ sarva-dikṣu yogeśvarāṇāṁ āvaraṇāṣṭakaṁ vibhidya mumukṣūṇāṁ | yad vā, nāradādīnāṁ ||42||

—o)0(o—

**|| 5.20.43 || **


    **aṇḍa-madhya-gataḥ sūryo dyāv-ābhūmyor yad antaram |**


    **sūryāṇḍa-golayor madhye koṭyaḥ syuḥ pañca-viṁśatiḥ ||**

**śrīdharaḥ : **vistareṇoktaṁ brahmāṇḍa-mānaṁ sarvato’pi nirūpayati--aṇḍa-madhya-gataḥ | kiṁ tan-madhyaṁ ? tad āha—dyāv-ābhūmyoḥ pūrvottara-kapālayor yad antaraṁ madhya-sthānam | sarvataḥ pañca-viṁśati-koṭyaḥ ||43||

**krama-sandarbhaḥ : _na vyākhyātam._**

**viśvanāthaḥ : **vistareṇoktaṁ aṇḍa-golaka-mānaṁ ūrdhvādho’pi nirūpayati--aṇḍa-madhya-gataḥ | kiṁ tan-madhyaṁ ? tad āha—dyāv-ābhūmyoḥ bhuvarloka-bhūrlokayor yan madhyam | ataḥ sūryaś ca aṇḍa-golakaṁ ca tayor madhye sūryād ūrdhva-golaka-paryantaṁ yathā pañca-viṁśati-koṭyaḥ tathā adho-golaka-paryantaṁ cety arthaḥ | upapattis tūpariṣṭād vyākhyeyā ||43||

—o)0(o—

**|| 5.20.44 ||**


    **mṛte’ṇḍa eṣa etasmin yad abhūt tato mārtaṇḍa iti vyapadeśaḥ **


    **hiraṇyagarbha iti yad dhiraṇyāṇḍa-samudbhavaḥ |**

**śrīdharaḥ : **aṇḍa-madhyāvasthāne kāraṇaṁ tan-nāma-nirvacanenāha | mṛte’cetane eṣa sūryo vairāja-rūpeṇa yasmāt praviṣṭaḥ ||44||

**krama-sandarbhaḥ : **eṣa sūrya ity antaryāmy-abheda-vivakṣayā ||44||

**viśvanāthaḥ : **aṇḍa-madhyāvasthāne kāraṇaṁ tan-nāma-nirvacanenāha—mṛte’cetane eṣa sūryo’bhūt praviṣṭaḥ, tato mārtaṇḍaḥ | sa eva kaḥ ? ity ata āha—hiraṇyagarbhaḥ samaṣṭi-jīva-sūkṣmopādhi-rūpaḥ | yad yata eṣa hiraṇyāṇḍasya tadīya-sthūla-dehasya sambhavaḥ samyag vidyamānatā ||44||

—o)0(o—

**|| 5.20.45 || **


    **sūryeṇa hi vibhajyante diśaḥ khaṁ dyaur mahī bhidā |**


    **svargāpavargau narakā rasaukāṁsi ca sarvaśaḥ ||**

**śrīdharaḥ : **kiṁ ca, sūryeṇaiva vibhajyante diśaḥ | svam antarikṣam | bhidā anyo’pi vibhāgaḥ | svargāpavargau bhoga-mokṣa-deśau | rasaukāṁsy atalādīni ||45||

**krama-sandarbhaḥ : _na vyākhyātam._**

**viśvanāthaḥ : **bhidā anyo’pi vibhāgaḥ | svargāpavargau bhoga-mokṣa-deśau | rasaukāṁsy atalādīni ||45||

—o)0(o—

**|| 5.20.46 || **


    **deva-tiryaṅ-manuṣyāṇāṁ sarīsṛpa-savīrudhām |**


    **sarva-jīva-nikāyānāṁ sūrya ātmā dṛg-īśvaraḥ ||**

**śrīdharaḥ : **upāsanārtham āha | devādīnāṁ sūrya ātmā dṛg īśvaro netrādhiṣṭhātā ca ||46||

**krama-sandarbhaḥ : _na vyākhyātam._**

**viśvanāthaḥ : **sūrya ātmā ātmatvenopāsyaḥ ||46||

—o)0(o—

iti sārārtha-darśinyāṁ harṣiṇyāṁ bhakta-cetasām |

viṁśo’dhyāyaḥ pañcamasya saṅgataḥ saṅgataḥ satām ||*||

—o)0(o—


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ pañcama-skandhe 


    samudre dvīpā-varṇanaṁ nāma 


    ṣaḍviṁśo’dhyāyaḥ |

|| 5.20 ||

(5.21)


### ekaviṁśo’dhyāyaḥ


## jyotiś-cakre sūrya-ratha-varṇanaṁ

**|| 5.21.1 ||**

**śrī-śuka uvāca—**


    **etāvān eva bhū-valayasya sanniveśaḥ pramāṇa-lakṣaṇato vyākhyātaḥ.**

**śrīdharaḥ : **

evam adhyāya-viśatyā bhū-maryādā nirūpitā |

ataḥ paraṁ dyu-maryādā- pālanaṁ tribhir ucyate ||

ekaviṁśe raveḥ kāla- cakreṇa bhramato’nv aham |

sva-gatyā rāśi-saṁcārair loka-yātrā nirūpyate ||

etāvān vistāreṇa koṭyaḥ pañcā-śat | utsedhena pañca-viṁśatiḥ ||1||

**krama-sandarbhaḥ : **bhū-valayasyeti bhuvaḥ paryak sthitānāṁ deśānāṁ deśānāṁ grahaṇam ||1||

**viśvanāthaḥ : **

ekaviṁśe varer uktaṁ rāśi-gatāyanādikam |

udayāstam anādīnāṁ vyavasthā ca gater mitiḥ ||

etena bhū-golaka-mānena ||1||

—o)0(o—

**|| 5.21.2 ||**


    **etena hi divo maṇḍala-mānaṁ tad-vida upadiśanti yathā dvi-dalayor niṣpāvādīnāṁ te antareṇāntarikṣaṁ tad-ubhaya-sandhitam.**

**śrīdharaḥ : **dvi-dalayor madhye yathaikasya mānenāparasya mānam upadiśyate tadvat | te antareṇa tayor madhye tad ubhaya-sandhitaṁ tābhyām ubhayataḥ saṁlagnam ||2||

**krama-sandarbhaḥ : **te antareṇaṇtarikṣam iti sūrya-maṇḍalasya dala-pramāṇa eva deśo jñeyaḥ ||2||

**viśvanāthaḥ : **niṣpāvaḥśūka-śimbī tad-ādīnāṁ ity atad-guṇa-saṁvijñāna-bahuvrīhiṇā kalāyādīnāṁ ity arthaḥ | teṣāṁ yathā dvayor dalayor madhye ekasya mānenāparasya mānam upadiśyate, tathaiva bhū-golaka-khagolakayor vistāreṇa tulyam eva mānam ity arthaḥ | te antareṇa tayor madhye antarīkṣaṁ lakṣa-dvaya-pramāṇaṁ tad-ubhaya-sandhitaṁ tābhyām ubhayataḥ saṁlagnam ||2||

—o)0(o—

**|| 5.21.3 ||**


    **yan-madhya-gato bhagavāṁs tapatāṁ patis tapana ātapena tri-lokīṁ pratapaty avabhāsayaty ātma-bhāsā sa eṣa udagayana-dakṣiṇāyana-vaiṣuvata-saṁjñābhir māndya-śaighrya-samānābhir gatibhir ārohaṇāvarohaṇa-samāna-sthāneṣu yathā-savanam abhipadyamāno makarādiṣu rāśiṣv aho-rātrāṇi dīrgha-hrasva-samānāni vidhatte.**

**śrīdharaḥ : **udagayanādi-saṁjñābhir manda-kṣipra-samagatibhir yathā-kālam ārohaṇādi-sthāneṣv ārohaṇādy-abhipadyamāno makarādiṣv aho-rātrāṇi dīrgha-hrasva-samānāni vidhatte ||3||

**krama-sandarbhaḥ : _na vyākhyātam._**

**viśvanāthaḥ : **yasya antarīkṣasya madhya-gataḥ sa sūryaḥ māndya-kṣaiprye svārtha-ṣyañy-antaḥ, udagayana-nāmnyā mandayā gatyā ārohaṇa-sthāne yathā-savanaṁ samayam anatikramya abhipadyamānaś calan makarādiṣu ṣaṭsu rāśiṣu ahāni krameṇa dīrghāṇi rātris tu hrasvā vidhatte, dakṣiṇāyana-nāmnyā kṣipra-gatyā avarohaṇe karkaṭādiṣu ṣaṭsu rāśiṣu aho-rātrān hrasva-dīrghān vidhatte | vaiṣuvata-saṁjñayā uttarāyaṇa-dakṣiṇāyana-madhya-vartinyā samānayā gatyā meṣa-tulayoḥ aho-rātrān samānān vidhatte abhipadyamānaś calan ||3||

—o)0(o—

**|| 5.21.4 ||**


    **yadā meṣa-tulayor vartate tadāho-rātrāṇi samānāni bhavanti yadā vṛṣabhādiṣu pañcasu ca rāśiṣu carati tadāhāny eva vardhante hrasati ca māsi māsy ekaikā ghaṭikā rātriṣu.**

**śrīdharaḥ : **tat prapañcayati—yadeti | atyanta-vaiṣamyābhāvāt samānānīty uktam | sarvathā sāmyaṁ tv ekasyaivāho-rātrasya | yadyapi vṛṣabha-mithunayor evāhnāṁ vṛddhiḥ karkaṭādiṣu hrāsas tathāpi rātry-apekṣayā’dhikatvād vardhanta ity uktam | evaṁ rātri-vṛddhāv api dināpekṣayā hrasatīty uktam | ekaiketi sthūla-dṛṣṭyoktam | vṛddhi-hrāsayoḥ pratimāsa-vaiṣamyāt ||4||

**krama-sandarbhaḥ : _na vyākhyātam._**

**viśvanāthaḥ : **etat prapañcayati—yadety-ādinā | atyanta-vaiṣamyābhāvāt samānānīty uktam | sarvathā sāmyaṁ tv ekasyaivāho-rātrasya | yadyapi vṛṣabha-mithunayor evāhnāṁ vṛddhiḥ karkaṭādiṣu hrāsaḥ, tad api rātry-apekṣayā adhikatvād vardhanta ity uktam | evaṁ rātri-vṛddhāv api dināpekṣayā hrasatīty uktam | evaṁ rātri-vṛddhāv api dināpekṣayā hrasatīty uktaṁ | vastutas tu makarādiṣu ahnāṁ vṛddhi-prakramaḥ karkaṭiṣu hrāsa-prakrama ity agre spaṣṭaṁ vakṣyate | ekaiketi sthūla-dṛṣṭyoktam | vṛddhi-hrāsayoḥ pratimāsa-vaiṣamyāt ||4||

—o)0(o—

**|| 5.21.5 ||**


    **yadā vṛścikādiṣu pañcasu vartate tadāho-rātrāṇi viparyayāṇi bhavanti.**

**śrīdharaḥ : **viparyāṇīti | ahāni nyūnāni rātrayo’dhikā ity arthaḥ ||5||

**krama-sandarbhaḥ : _na vyākhyātam._**

**viśvanāthaḥ : **viparyāṇīti | ahāni nyūnāni rātrayo’dhikā ity arthaḥ ||5||

—o)0(o—

**|| 5.21.6 ||**


    **yāvad dakṣiṇāyanam ahāni vardhante yāvad udagayanaṁ rātrayaḥ.**

**śrīdharaḥ : **tad vṛdhi-hrāsa-kālam āha—yāvad iti ||6||

**krama-sandarbhaḥ : _na vyākhyātam._**

**viśvanāthaḥ : **yāvad dakṣiṇāyanam iti uttarāyaṇād dakṣiṇāyana-paryantam ity arthaḥ | evam agre’pi ||6||

—o)0(o—

**|| 5.21.7 ||**


    **evaṁ nava koṭaya eka-pañcāśal-lakṣāṇi yojanānāṁ mānasottara-giri-parivartanasyopadiśanti tasminn aindrīṁ purīṁ pūrvasmān meror devadhānīṁ nāma dakṣiṇato yāmyāṁ saṁyamanīṁ nāma paścād vāruṇīṁ nimlocanīṁ nāma uttarataḥ saumyāṁ vibhāvarīṁ nāma tāsūdaya-madhyāhnāstamaya-niśīthānīti bhūtānāṁ pravṛtti-nivṛtti-nimittāni samaya-viśeṣeṇa meroś catur-diśam.**

**śrīdharaḥ : **evaṁ mandādi-gatibhiḥ | nava-koṭaya iti | meror ubhayato mānasottarasyāntar-vistāreṇa pañcadaśa-lakṣādhika-koṭi-traya-parimitenedaṁ parimaṇḍala-mānam unneyam | evaṁ pañcadaśabhir ghaṭikābhir ity-ādiṣv api trairāśika-gaṇitena tat-tan-mānam unneyam | atrāpekṣito viśeṣaḥ purāṇāntarād avagantavayaḥ | tatrārohaṇādi-sthānāni vāyu-purāṇe darśitāni—


    sarva-grahāṇāṁ trīṇy eva sthānāni dvija-sattamāḥ | 


    sthānaṁ jaradgavaṁ madhyaṁ tathairāvatam uttaram ||


    vaiśvānaraṁ dakṣiṇato nirdiṣṭam iha tattvataḥ || iti | 

tad eva madhyamottara-dakṣiṇa-mārga-trayaṁ pratyekaṁ vīthī-trayeṇa tridhā bhidyate | tribhis tribhir aśviny-ādi-nakṣatrair nāga-vīthī gaja-vīthī airāvatī cety uttara-mārge vīthī-trayam | ārṣabhī go-vīthī jaradgavī ceti vaiṣuvate madhyama-mārge vīthī-trayam | aja-vīthī mṛga-vīthī vaiśvānarī ceti dakṣiṇa-mārge vīthī-trayam | tad apy uktaṁ tatraiva—


    aśvinī kṛttikā yāmyā nāga-vīthīti śabditā | 


    rohiṇy-ārdrāmṛga-śiro gaja-vīthy-abhidhīyate | 


    puṣyāśleṣā tathādityā vīthī cairāvatī smṛtā | 


    etās tu vīthayas tisra uttaro mārga ucyate | 


    tathā dve cāpi phālgunyau maghā caivārṣabhī matā | 


    hastaś citrā tathā svātī go-vīthīti tu śabdatā | 


    jyeṣṭhā viśākhānurādhā vīthī jāradgavī matā | 


    etās tu vīthayas tisro madhyamo mārga ucyate | 


    mūlāṣāḍhottarāṣāḍhā aja-vīthy abhiśabditā | 


    śravaṇaṁ ca dhaniṣṭhā ca mārgī śata-bhiṣas tathā | 


    vaiśvānarī bhādrapade revatī caiva kīrtitā | 


    etās tu vīthayas tisro dakṣiṇo mārga ucyate || iti |

yāmyā bharaṇī, ādityā aditi-devatākā punar vasuḥ mārgī mṛga-vīthī evaṁ sthite uttarāyaṇe dhruvena yugākṣa-koṭi-nibaddha-vāyu-pāśa-dvayākarṣaṇe rathasyārohaṇam | tadābhyantara-maṇḍala-praveśo gati-māndyaṁ ceti dina-vṛddhi-rātri-hrāsaś ca | dakṣiṇāyane ca pāśa-preraṇād avarohaṇe bahir-maṇḍala-praveśo gati-śaighryaṁ cety aho-rātrayor viparyayaḥ | vaiṣuvate tu pāśa-sāmyāt samāvasthāne madhya-maṇḍala-praveśo gati-sāmyaṁ cety aho-rātrayoḥ sāmyam iti | tathā ca purāṇāntaram—


    ākṛṣyeti yadā tau tu dhruveṇa samadhiṣṭhitau | 


    tadābhyantarataḥ sūryo bhramate manḍalāni tu | 


    dhruveṇa mucyamānena punā raśmi-yugena tu | 


    tathaiva bāhyataḥ sūryo bhramate maṇḍalāni ca || iti | 

tad etad uktam, yadā meṣa-tulayor ity-ādinā | udayāstādikaṁ vaktum āha | tasmin mānasottare meroḥ pūrvata aindrīṁ purīm upadiśantīty anuṣaṅgaḥ | tāsu purīṣūdayādīny upadiśanti | catur-diśam ity ukte ye meror dakṣiṇe deśe teṣām aindrīm ārabhya pūrvādayaḥ | ye paścime teṣāṁ yāmyām ārabhya ya uttare teṣāṁ vāruṇīm ārabhya | ye pūrve teṣāṁ saumyām ārabhya ||7||

**krama-sandarbhaḥ : **ekapañcāśal-lakṣāṇi ceti vicāryam | maṇḍala-traiguṇyena pañcacatvāriṁśal-lakṣādhikatvam eva syāt, kintu mūla-mate mānasottaraḥ puṣkara-dvīpārdham atikramya lakṣa-dvaya-yojanopari syāt | ṭīkāyāṁ vāyu-purāṇa-matena vīthī-gaṇanā, na tu nakṣatrāṇām avasthiti-krameṇa, teṣām anyatrānyatra dṛśyamānatvāt | na ca bhoga-krameṇa | tathā ca sati ārohāvarohābhyāṁ revaty-aśvinyor avyavahita-vīthyor vyavahita-vīthyoś citrāśvinyoś caikasyām eva vīthyāṁ gaṇanā syāt | tatas teṣāṁ nakṣatrāṇāṁ tatra tatra sambandhaḥ kenacit prakārāntareṇaiva syāt | tac ca tāsāṁ tat-tad-vīthy-adhiṣṭhātṛ-devatātvenaiveti jñeyam | 

tatha ṭīkāyām eva tadābhyantara-maṇḍala-praveśo gati-māndyaṁ ceti | antar-maṇḍalasya svalpa-bhūmitvāt parivartasya bahv-aṁśe’pi sūryādi-dṛṣṭi-viṣayo bhavati | meḍhi-sannikṛṣṭa-vṛṣabhavad gateś ca māndyaṁ bhavatīty arthaḥ | maṇḍalaṁ cedam etad-varṣopary eva gacchati | uttarāyaṇa-madhyāhne mūrdhany eva sūryo dṛśyate iti | evaṁ bahir-maṇḍalasya bahu-bhūmitvād astam ārabhya parivartasya svalpāṁśa eva sūryādir dṛśyate | meḍhi-viprakṛṣṭa-vṛṣabhavad-gateś ca śaighryaṁ bhavatīty arthaḥ ||7||

**viśvanāthaḥ : **nava-koṭaya iti meror ubhayato mānasottarasyāntar-vistāro yas tasya parimāṇaṁ pañcadaśa-lakṣādhika-koṭi-trayaṁ, sūrya-ratha-vartmanaś ca lakṣa-dvayam ity evaṁ saptadaśa-lakṣottara-koṭi-trayeṇa triguṇīkṛtenaitat parimaṇḍala-mānam unneyam | meroḥ pūrvasmāt pūrvasyāṁ diśi yan mānasottaraṁ tasminn aindrīṁ purīm upadiśantīty anuṣaṅgaḥ | tāsu purīṣu udayādīny upadiśanti | caturdicām ity ukte ye meror dakṣiṇe varteran, teṣāṁ aindrīm ārabhya pūrvādayaḥ, ye paścime teṣāṁ yāmyām, ye uttare teṣāṁ vāruṇīm ārabhya, ye pūrve teṣāṁ saumyām ārabhya, ata eva sarveṣāṁ dvīpa-varṣāṇāṁ merur uttarataḥ sthita iti vaiṣṇavoktiḥ ||7||

—o)0(o—

**|| 5.21.8 ||**


    **tatratyānāṁ divasa-madhyaṅgata eva sadādityas tapati savyenācalaṁ dakṣiṇena karoti |**

**śrīdharaḥ : **tatratyānāṁ meru-sthānām | savyeneti | nakṣatrābhimukhatayā sva-gatyā meruṁ vāmataḥ kurvann api pradakṣiṇāvarta-pravahākhya-vāyu-bhrāmyamāṇa-jyotiś-cakra-vaśāt praty ahaṁ dakṣiṇataḥ karoti | ataś cakra-gati-vaśād ati-dūrato bhū-saṁlagnasyeva darśanam udayaḥ | ākāśam ārūḍhasyeva darśanaṁ madhyāhnaḥ | bhūmiṁ praviṣṭasyeva darśanam asta-mayaḥ | tato’tīva dūra-gamane niśītha iti | samudra-tīra-stha-dṛṣṭyā ca—adbhyo vā eṣa prātar-udety apaḥ sāyaṁ praviśati iti śruti-vyavahāro | na vastutaḥ | tad uktaṁ vaiṣṇave— 


    udayāsta-maye caiva sarva-kālaṁ tu sammukhe |


    vidiśāsu tv aśeṣāsu tathā brahman diśāsu ca ||


    maitreya dṛśyate bhāsvān sa teṣām udayaḥ smṛtaḥ |


    tirobhāvaṁ ca yatraiti tatraivāstamanaṁ raveḥ ||


    naivāstamanam arkasya nodayaḥ sarvadā sataḥ |


    udayāstamanākhyaṁ hi darśanādarśanaṁ raveḥ ||


    śakrādīnāṁ pure tiṣṭhan spṛśaty eṣa pura-trayam |


    vikoṇau dvau vikoṇasthas trīn koṇān dve pure tathā || [bhā.pu. 2.8.13-16] iti | 

ata eva tatraivoktam—


    tasmād diśy uttarasyāṁ vai divā-rātriḥ sadaiva hi | 


    sarveṣāṁ dvīpa-varṣāṇāṁ meror uttarataḥ sthitiḥ || [bhā.pu. 2.8.20] iti | 

yato yatra yaḥ paśyati saiva tasya prācī | tasya ca vāmato merus tiṣṭhatīti ||8||

**krama-sandarbhaḥ : _na vyākhyātam._**

**viśvanāthaḥ : **tatratyānāṁ meru-sthānām | savyeneti nakṣatrābhimukhatayā sva-gatyā meruṁ vāmataḥ prakurvann api pradakṣiṇāvarta-pravartaka-pravahākhya-vāyunā bhrāmyamāṇa-jyotiś-cakra-vaśāt pratyahaṁ dakṣiṇataḥ karoti | ataś cakra-gati-vaśād atidūrato bhū-saṁlagnasyeva darśanam udayataḥ | ākāśa-madhyam ārūḍhasyeva darśanaṁ madhyāhnaḥ | bhūmi-praviṣṭasyevādarśanam asta-mayaḥ | tato’tividūra-gamane niśītha iti | ata eva samudra-tīrastha-dṛṣṭyā ca—adbhyo vā eṣa prātar-udety apaḥ sāyaṁ praviśati iti śrutir api vyavahārato, na tu vastutaḥ | udayāsta-maya-madhyāhna-niśīthānāṁ varṣa-bhedena vyavasthām āha—yatreti | yair yatra dṛśyate bhāsvān sa teṣām udayaḥ smṛtaḥ [bhā.pu. 2.8.14] iti vaiṣṇavokteḥ sūryasya prathama-darśanam evodayaḥ nimlocaty astaṁ gacchati | udayānantara-triṁśad-ghaṭikānte syandane ākāśa-madhyasthaḥ san, prasvedodgamena tasya deśasya samāna-sūtrapāta-viṣayībhūte deśe triṁśad-ghaṭikānantaraṁ gataḥ sann iti śeṣaḥ | 

prasvāpayati niśīthaṁ karoti, ye astaṁ udayaṁ ca anupaśyeran, te janās tatra gataṁ sūryaṁ na paśyanti, ata eva svapanti, tena ca meror dik-catuṣṭaye sthiteṣu madhye yadā yatra sūryasyodayo dṛśyate, tadaiva tasmāt pūrve varṣe madhyāhnaḥ, paścime varṣe niśīthaḥ | uttare varṣe nimloco jñeyaḥ | asta-darśana-samaya eva paścima-varṣe madhyāhnaḥ, uttare varṣe nimloco jñeyaḥ | evaṁ madhyāhna-darśana-samaya eva pūrva-varṣe nimlocaḥ, paścima-varṣe udayaḥ,  uttara-varṣe niśīthaś ca jñeyaḥ | asta-darśana-samaya eva paścima-varṣe madhyāhnaḥ, pūrva-varṣe niśīthaḥ, uttara-varṣe udayaś ca jñeyaḥ | tad evaṁ sarva-varṣa-sthā api meror dakṣiṇa-deśa-sthāne vātmano manyamānāḥ sva-varṣe sūryasyodaya-madhyāhna-nimlocān paśyanta evānyeṣu varṣeṣu tān pūrvokta-vivekena jānantīti saṅkṣepaḥ | viṣṇu-purāṇe tv ito’pi viśiṣyoktam— 


    śakrādīnāṁ pure tiṣṭhan spṛśaty eṣa pura-trayam |


    vikoṇau dvau vikoṇa-sthas trīn koṇān dve pure tathā || [bhā.pu. 2.8.16] iti | 

asyārthaḥ—śakrādy-anyatamasya pure tiṣṭhan pura-trayaṁ dik-trayaṁ yugapat spṛśati dvau vikoṇau koṇau ca | tathā hi śakra-pure tiṣṭhan śakra-dig-varṣe madhyāhnaṁ, dakṣiṇa-dig-varṣe udayaṁ, uttara-dig-varṣe astamanaṁ karotīti pura-traya-sparśaḥ | agni-koṇa-varṣe prathamaṁ yāmanīśāna-koṇa-varṣe, tṛtīyaṁ yāmaṁ karotīti vikarṇa[^32]-dvaya-sparśaḥ | vikarṇa-sthaḥ agny-ādy-anyatama-koṇa-sthaḥ san trīn koṇān dve pure dve diśau ca spṛśati | tathā hi, agni-koṇe tiṣṭhan agni-koṇa-varṣe madhyāhnaṁ, nairṛta-koṇa-varṣe udayam, īśāna-koṇe astamanaṁ karotīti koṇa-traya-sparśaḥ | tathā dakṣiṇa-dig-varṣe prathamo yāmaḥ pūrva-dig-varṣe, tṛtīyo yāma iti pura-dvaya-sparśaḥ dig-dvaya-sparśaś ca | evam anyeṣu koṇeṣu pureṣv api draṣṭavyaḥ ||8||

—o)0(o—

**|| 5.21.9 ||**


    **yatrodeti tasya ha samāna-sūtra-nipāte nimlocati yatra kvacana syandenābhitapati tasya haiṣa samāna-sūtra-nipāte prasvāpayati tatra gataṁ na paśyanti ye taṁ samanupaśyeran.**

**śrīdharaḥ : **yathoktam udayāstam anādy aniyamaṁ darśayati—yatrodetīty-ādinā | syandena svedodgamena | prasvāpayati niśīthaṁ karoti | ye taṁ samanupaśyeran prasvāpa-samāna-sūtra-sthāḥ ||9||

**krama-sandarbhaḥ : **yatreti | yad vīthy-adho-gata-deśa  ity arthaḥ ||9||

**viśvanāthaḥ : _na vyākhyātam._**

—o)0(o—

**|| 5.21.10 ||**


    **yadā caindryāḥ puryāḥ pracalate pañcadaśa-ghaṭikābhir yāmyāṁ sapāda-koṭi-dvayaṁ yojanānāṁ sārdha-dvādaśa-lakṣāṇi sādhikāni copayāti.**

**śrīdharaḥ, viśvanāthaḥ : **sādhikāni pañcaviṁśati-sahasrādhikāni ||9||

**krama-sandarbhaḥ : _na vyākhyātam._**

—o)0(o—

**|| 5.21.11 ||**


    **evaṁ tato vāruṇīṁ saumyām aindrīṁ ca punas tathānye ca grahāḥ somādayo nakṣatraiḥ saha jyotiś-cakre samabhyudyanti saha vā nimlocanti.**

**śrīdharaḥ : **sahavā sahaiva | yadyapi vastutaḥ sūryasyāpi nakṣatraiḥ sahaivodayāsta-mayau, tathāpi tasya tat-sāhityādarśanāt somādīnām eva tat-sāhityam uktam ||11||

**krama-sandarbhaḥ : _na vyākhyātam._**

**viśvanāthaḥ : **sahavā sahaiva ||11||

—o)0(o—

**|| 5.21.12 ||**


    **evaṁ muhūrtena catus-triṁśal-lakṣa-yojanāny aṣṭa-śatādhikāni sauro rathas trayīmayo’sau catasṛṣu parivartate purīṣu.**

**śrīdharaḥ : **trayī-maya ity-ādy-upāsanārtham ||12||

**krama-sandarbhaḥ : **muhūrtena catustriṁśad iti mānasottaramānaṁ, na tv anyatra | evaṁ pūrvatra | yat tu jyotiḥ-śāstra-rītyā tat-tad-deśe ravy-adaya-krama-vicāreṇa ravi-parikramaṇīyaṁ maṇḍalam idaṁ svalpam eva pratīyate, tat khalu calatā vidūrasya svalpasyāpi vṛkṣādeḥ sama-sūtratā bahula-deśena naiva tyaktuṁ śakyate tathātidūraṁ vyoma-gatenāpi raviṇā svalpa-bhūmi-sama-sūtrateti ravi-calanasya svalpatva-vyavahārān na viruddhaṁ, na ca dṛṣṭi-bhrama-mātram idaṁ chāyāpi dṛśyamāna-tad-gati-māndyam anukaroti iti ||12||

**viśvanāthaḥ : **trayī-maya ity-upāsanārtham ||12||

—o)0(o—

**|| 5.21.13 ||**


    **yasyaikaṁ cakraṁ dvādaśāraṁ ṣaṇ-nemi tri-ṇābhi saṁvatsarātmakaṁ samāmananti tasyākṣo meror mūrdhani kṛto mānasottare kṛtetara-bhāgo yatra protaṁ ravi-ratha-cakraṁ taila-yantra-cakravad bhraman mānasottara-girau paribhramati.**

**śrīdharaḥ : **dvādaśa-māsā arā yasya | ṣaḍ-ṛtavo nemayo yasya | trīṇi cāturmāsyāni nābhayo yasya | kṛta itara-bhāgo yasya | mānasottara-girau lakṣārdhād upari vāyu-baddha-bhūmāv iti draṣṭavyam | cakram vā tāvad ucchritam iti mantavyam | anyathā’yuta-mātrochrāyatvān mānasottarasya meroś catur-aśīty-ucchrāyatva-dakṣasya sāmyānupapatteḥ ||13||

**krama-sandarbhaḥ : **tasyākṣa ityatra ṭīkāyāṁ cakraṁ vā tāvad ucchritam iti pakṣe yugapad gati-dvayī na sambhavati, vaiparītyenākarṣaṇayoḥ paraspara-stambha-bhāvāt aśvānāṁ balavattve’pi vāyu-cakrasyaiva ratham atikramya kiñcin niṣkramaḥ syāt | na tu rathasya prācyāḥ tato rathasya nakṣatrāntara-prāptau sambhavantyām api deśāntara-prāptir na sambhavati | candrādau tu pratyahaṁ deśāntara-prāptiś ca dṛśyate  | kulāla-cakra-pipīlikā-dṛṣṭāntena ca sā labhyeta iti vicārya tato mānasottaropari vāyu-baddha-bhūmitva eva paryavasiteṣu meror upary api taj jñeyaṁ kintu mānasottarasyopari navati-sahasrātmakaṁ meros tu ṣoḍaśa-sahasrātmakam iti ||13||

**viśvanāthaḥ : **yasya rathasya dvādaśa-māsā arā yasya ṣaṭ ṛtavo nemayo yasya, trīṇi cāturmāsyāni nābhayo yasya meror mūrdhani mūrdhādhaḥ-pradeśe ity arthaḥ | taila-yantrīyākṣasya dṛṣṭeḥ | mānasottare lakṣārdhād upari vāyu-baddha-bhūmau iti svāmi-caraṇāḥ | tato mānasottarasyāyuta-mātrocchrāyatvāt ṣaṣṭi-sahasro parivartamānaḥ sa ca kiñcin nyūna-sapta-pañcāśal-lakṣādhika-koṭi-pramāṇaḥ ||13||

—o)0(o—

**|| 5.21.14 ||**


    **tasminn akṣe kṛtamūlo dvitīyo’kṣas turyamānena sammitas taila-yantrākṣavad dhruve kṛtopari-bhāgaḥ.**

**śrīdharaḥ : **tasminn akṣe cakra-prānte kṛta-mūlo nibaddha-pūrva-bhāgaḥ prathamākṣo meru-mānasottarāyataḥ sārdha-sata-lakṣādhika-sārdha-koṭi-pramāṇas tasya turya-mānena sārdha-sapta-triṁśat-sahasrādhikaikona-catvāriṁśal-lakṣa-mānena | dhruve kṛto vāyu-pāśena nibaddha upari-bhāgo yasya ||14||

**krama-sandarbhaḥ : **tasminn akṣe ravir athasyaiva cakra-prānte turyamānena caturthāṁśena sammitaḥ adhika  ity arthaḥ ||14||

**viśvanāthaḥ : **tasminn akṣe cakra-prānta-vartini kṛta-mūlaṁ nibaddha-pūrva-bhāgo dvitīyo’kṣaḥ | tūryamāṇena prathamākṣasya caturthāṁśa-pramāṇena sapta-triṁśat sahasrādhikona-catvāriṁśal-lakṣa-mānena sammita ity akṣo’yaṁ lavaṇa-sāgara-samāna-sūtra-pāte prathamākṣa-pradeśe grathita iti jñeyam | dvitīyākṣasya prathamākṣād alpa-pramāṇatvāt dhruve kṛtaḥ vāyu-pāśena nibaddha upari-bhāgo yasya saḥ ||14||

—o)0(o—

**|| 5.21.15 ||**


    **ratha-nīḍas tu ṣaṭ-triṁśal-lakṣa-yojanāyatas tat-turīya-bhāga-viśālas tāvān ravi-ratha-yugo yatra hayāś chando-nāmānaḥ saptāruṇa-yojitā vahanti devam ādityam.**

**śrīdharaḥ : **nīḍa upaveśa-sthānam | gāyatry-ādi-cchando-nāmānaḥ | aruṇena yojitāḥ santo devaṁ vahanti ||15||

**krama-sandarbhaḥ : **ratha-nīḍo’tra rathāśrayo rathānugata-vāyu-maya-bhūmiḥ, na tu sūryopaveśa-ratha-madhya-pīṭhaṁ rathasyālpa-pramānatvāt | yathaiva vaiṣṇave—yojanānāṁ sahasrāṇi bhāskarasya ratho nava [vi.pu. 2.8.2] iti | evam eva hi daśa-sahasra-yojanātmakaṁ vakṣyamāṇaṁ tan-maṇḍalaṁ ghaṭata iti ||15||

**viśvanāthaḥ : **rathasya nīḍo’ntar-gṛhaṁ ṣaṭ-triṁśal-lakṣa-yojanocchrito nava-lakṣa-yojana-vistāraḥ | cakrāc catvāriṁśat sahasroparitane sthāne nīḍa-madhye sūrya upaviṣṭo jñeyaḥ | gāyatry-ādi chando-nāmānaḥ aruṇena sārathinā yojitāḥ ||15||

—o)0(o—

**|| 5.21.16 ||**


    **purastāt savitur aruṇaḥ paścāc ca niyuktaḥ sautye karmaṇi kilāste.**

**śrīdharaḥ : **purastāt sthito’pi paścāt pratyaṅ mukha āste | yad vā, yat sūryasya purastāt tasya vai paścimatvāt paścād ity uktam | aśva-sthānaṁ ca vāyunoktam—


    saptāśva-rūpaś chandāṁsi vahante vāmato ravim | 


    cakra-pakṣa-nibaddhāni cakre cākṣaḥ samāhitaḥ || iti ||16||

**krama-sandarbhaḥ : **purastāt paścāc ca niyukta iti kāya-vyūhenāpi ghaṭate ||16||

**viśvanāthaḥ : **purastāt sthito’pi paścāt pratyaṅ mukha āste | aśva-sthānaṁ ca vāyunoktam—


    saptāśva-rūpaś chandāṁsi vahante vāmato ravim | 


    cakra-pakṣa-nibaddhāni cakre cākṣaḥ samāhitaḥ || iti ||16||

—o)0(o—

**|| 5.21.17 ||**


    **tathā vālikhilyā ṛṣayo’ṅguṣṭha-parva-mātrāḥ ṣaṣṭi-sahasrāṇi purataḥ sūryaṁ sūkta-vākāya niyuktāḥ saṁstuvanti.**

**śrīdharaḥ, viśvanāthaḥ : **sūkta-vākāya subhāṣitāya ||17||

**krama-sandarbhaḥ : **ṛṣayaś caturdaśa gandharvāś caturdaśety evam ekaikaśaś caturdaśa dvandvaśo militvety arthaḥ | samāsa-vāci-dvandva-śabdavat, tathā sapta gaṇāḥ māsi māsy upāsata ity anvayaḥ ||17||

—o)0(o—

**|| 5.21.18 ||**


    **tathānye ca ṛṣayo gandharvāpsaraso nāgā grāmaṇyo yātudhānā devā ity ekaikaśo gaṇāḥ sapta caturdaśa māsi māsi bhagavantaṁ sūryam ātmānaṁ nānā-nāmānaṁ pṛthaṅ-nānā-nāmānaḥ pṛthak-karmabhir dvandvaśa upāsate.**

**śrīdharaḥ : **ekaikaśaś caturdaśa-dvandvaśaḥ sapta-gaṇāḥ santo māsi māsy upāsata ity anvayaḥ ||18||

**krama-sandarbhaḥ : _na vyākhyātam._**

**viśvanāthaḥ : **māsi māsi ekaikasmin māsi dvābhyām dvābhyām ṛṣy-ādibhyāṁ sapta-gaṇā bhavantaḥ | ekaikaśa ekenaikena ṛṣy-ādinā tu caturdaśa-gaṇāḥ bhavanto māsi māsy upāsata ity anvayaḥ ||18||

—o)0(o—

**|| 5.21.19 ||**


    **lakṣottara-sārdha-nava-koṭi-yojana-parimaṇḍalaṁ bhū-valayasya kṣaṇena sa-gavyūty-uttaraṁ dvi-sahasra-yojanāni sa bhuṅkte.**

**śrīdharaḥ : **gavyūtiḥ krośa-dvayam | sa-gavyūty-uttaraṁ yathā bhavati tathā ||19||

**krama-sandarbhaḥ : **lakṣety-ādi-bhū-valayasyety antakaṁ gadyaṁ, sa sūryaḥ ||19||

**viśvanāthaḥ : **gavyūtiḥ krośa-yugam | sa sūryo gavyūty-uttaraṁ yathā syāt tathā ||19||

—o)0(o—

iti sārārtha-darśinyāṁ harṣiṇyāṁ bhakta-cetasām |

ekaviṁśaḥ pañcamasya saṅgataḥ saṅgataḥ satām ||*||

—o)0(o—


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ pañcama-skandhe 


    jyotiś-cakre sūrya-ratha-varṇanaṁ


    ekaviṁśo’dhyāyaḥ |

|| 5.21 ||

(5.22)

**atha dvāviṁśo’dhyāyaḥ**


## jyotiś-cakra-varṇane

**|| 5.22.1 ||**

**rājovāca—**


    **yad etad bhagavata ādityasya meruṁ dhruvaṁ ca pradakṣiṇena parikrāmato rāśīnām abhimukhaṁ pracalitaṁ cāpradakṣiṇaṁ bhagavatopavarṇitam amuṣya vayaṁ katham anumimīmahīti.**

**śrīdharaḥ : **

dvāviṁśe soma-śukrādeḥ sthāna-māhottarottaram |

tat tad gaty-anusāreṇa iṣṭāniṣṭe tathā nṛṇām ||

rāśīnām abhimukham apradakṣiṇaṁ copavarṇitaṁ savyena calan dakṣiṇena karotīti vadatā | amuṣya vayaṁ katham anumimīmahi etat kathaṁ jñāsyāmo, viruddhatvād ity arthaḥ ||1||

**krama-sandarbhaḥ : **abhimukham atra pradakṣiṇam ity arthaḥ ||1||

**viśvanāthaḥ : **

dvāviṁśe cakra-sūryādyor gati-bheda-vyavasthitiḥ |

grahāṇāṁ sthānam eṣāṁ ceṣṭatvāniṣṭatvam īryate ||

pūrvādhyāye savyena calan dakṣiṇena karotīty atra saṁśayamānaḥ pṛcchati—yad etad iti | pradakṣiṇena parikramata iti pratyahaṁ dṛśyamānatvāt | rāśīnām abhimukham apradakṣiṇaṁ pracalanam amuṣya tvayā varṇitaṁ, etat katham anumimīmahi jñāsyāmaḥ ? viruddhatvād ity arthaḥ ||1||

—o)0(o—

**|| 5.22.2 ||**

**sa hovāca—**


    **yathā kulāla-cakreṇa bhramatā saha bhramatāṁ tad-āśrayāṇāṁ pipīlikādīnāṁ gatir anyaiva pradeśāntareṣv apy upalabhyamānatvād evaṁ nakṣatra-rāśibhir upalakṣitena kāla-cakreṇa dhruvaṁ meruṁ ca pradakṣiṇena paridhāvatā saha paridhāvamānānāṁ tad-āśrayāṇāṁ sūryādīnāṁ grahāṇāṁ gatir anyaiva nakṣatrāntare rāśy-antare copalabhyamānatvāt.**

**śrīdharaḥ : **cakra-vaśāt svataś ca gati-dvayam aviruddham iti parihārārthaḥ ||2||

**krama-sandarbhaḥ : _na vyākhyātam._**

**viśvanāthaḥ : **sa ekaḥ ha spaṣṭam uvāca—saha bhramatāṁ cakra-vaiparītyena calatāṁ cakra-vaśāt svataś ceti gati-dvayam aviruddham iti vākyathārthaḥ ||2||

—o)0(o—

**|| 5.22.3 ||**


    **sa eṣa bhagavān ādi-puruṣa eva sākṣān nārāyaṇo lokānāṁ svastaya ātmānaṁ trayīmayaṁ karma-viśuddhi-nimittaṁ kavibhir api ca vedena vijijñāsyamāno dvādaśadhā vibhajya ṣaṭsu vasantādiṣv ṛtuṣu yathopa-joṣam ṛtu-guṇān vidadhāti.**

**śrīdharaḥ : **tat-tat-kāla-niyamena karmaṇāṁ viśuddheḥ sād-guṇyasya nimitta-bhūtam ātmānaṁ vibhajya | vijijñāsyamāno vitarkyamāṇaḥ | yathopajoṣaṁ yathā-karma-bhogam | ṛtu-guṇān śītoṣṇādīn ||3||

**krama-sandarbhaḥ : **sākṣān nārāyaṇaḥ sūrya-rūpo viṣṇuḥ ||3||

**viśvanāthaḥ : **sa prasiddhaḥ eṣa kāla-rūpī bhagavān karmaṇāṁ viśudder nimittaṁ teṣāṁ tat-tat-kāla-niyatatvād ity arthaḥ | dvādaśadhā vibhajya ṛtu-rūpeṇa ṣoḍhā ca vibhajya yathopajoṣaṁ yathā-karma-bhogaṁ ṛtu-guṇān śītoṣṇādīn ||3||

—o)0(o—

**|| 5.22.4 ||**


    **tam etam iha puruṣās trayyā vidyayā varṇāśramācārānupathā uccāvacaiḥ karmabhir āmnātair yoga-vitānaiś ca śraddhayā yajanto’ñjasā śreyaḥ samadhigacchanti.**

**śrīdharaḥ : **varṇāśramācārānuvartinaḥ puruṣās trayyā āmnātaiḥ karmabhir indrādi-rūpaṁ yoga-vitānaiś ca dhyānādibhir antaryāmi-rūpaṁ pūjayantaḥ ||4||

**krama-sandarbhaḥ : _na vyākhyātam._**

**viśvanāthaḥ : **anupathā anuvartinaḥ trayyā āmnātaiḥ karmabhir enaṁ sūryam eva indrādi-rūpaṁ yoga-vitānaiś cāṣṭāṅgair antaryāmi-rūpaṁ ca yajantaḥ ||4||

—o)0(o—

**|| 5.22.5 ||**


    **atha sa eṣa ātmā lokānāṁ dyāv-āpṛthivyor antareṇa nabho-valayasya kālacakra-gato dvādaśa māsān bhuṅkte rāśi-saṁjñān saṁvatsarāvayavān māsaḥ pakṣa-dvayaṁ divā naktaṁ ceti sapādarkṣa-dvayam upadiśanti yāvatā ṣaṣṭham aṁśaṁ bhuñjīta sa vai ṛtur ity upadiśyate saṁvatsarāvayavaḥ.**

**śrīdharaḥ : **sa eva sva-gatyā māsādi-vyavahāra-kāraṇam ity āha | sa eṣa lokānām ātmā | dyāv-āpṛthivyor antareṇa madhye yan nabho-valayam antarikṣaṁ tasya madhye yat kāla-cakraṁ tad gataḥ rāśibhir meṣādibhiḥ saṁjñā yeṣām | caitrādi-saṁjñās tu cāndra-māsānām | māsam āha—pakṣa-dvayaṁ māsa iti cāndreṇa mānena | sa-pādaṁ mahā-nakṣatra-dvayaṁ saureṇa, divā-naktaṁ cāho-rātram iti paitryeṇa | ṣaṣṭham aṁśaṁ rāśi-dvayam ||5||

**krama-sandarbhaḥ : **pakṣa-dvayaṁ māsa ity upadiśanti | cāndreṇa mānena devā naktaṁ cety upadiśanti paitryeṇa sa-pāda-rkṣa-dvayaṁ ca māsa ity upadiśanti saureṇa ||5||

**viśvanāthaḥ : **sūrya-gatyaiva māsādi-vyavahāra ity āha—atheti | dyāv-āpṛthivyor madhye yan nabho-valayam tasya kāla-cakra-gataḥ tat-sambandhi-jyotiś-cakra-sthitaḥ | māsa eva kaḥ ? tatrāha—pakṣa-dvayaṁ māsa iti cāndreṇa mānena | divā-naktaṁ iti paitryeṇa sa-pāda-nakṣatra-dvayaṁ saureṇa | svagamyasya nabho-maṇḍalasya yāvatā dvādaśam aṁśaṁ bhuṅkte sūryaḥ sa kālo māsaḥ, atrānukto’pi jñeyaḥ | ṣaṣṭham aṁśaṁ māsa-dvayam ||5||

—o)0(o—

**|| 5.22.6 ||**


    **atha ca yāvatārdhena nabho-vīthyāṁ pracarati taṁ kālam ayanam ācakṣate.**

**śrīdharaḥ, krama-sandarbhaḥ : _na vyākhyātam._**

**viśvanāthaḥ : **ardhena ardhaṁ māsa-ṣaṭkaṁ bhuṅkte ity arthaḥ ||6||

—o)0(o—

**|| 5.22.7 ||**


    **atha ca yāvan nabho-maṇḍalaṁ saha dyāv-āpṛthivyor maṇḍalābhyāṁ kārtsnyena sa ha bhuñjīta taṁ kālaṁ saṁvatsaraṁ parivatsaram iḍāvatsaram anuvatsaraṁ vatsaram iti bhānor māndya-śaighrya-sama-gatibhiḥ samāmananti.**

**śrīdharaḥ : **maṇḍalābhyāṁ saha bhuñjīta | sa ha sa hi sūryaḥ | yadā śukla-pratipadi saṅkrāntir bhavati tadā saura-cāndrayor māsayor yuga-pad upakramo bhavati sa saṁvatsaraḥ | tataḥ saura-mānena varṣe ṣaṭ dināni vardhante cāndra-māne ṣaṭ hrasantīti dvādaśa-dina-vyavadhānād ubhayor agra-paścād bhāvo bhavati | evaṁ pañca-varṣāṇi gacchanti tan madhye dvau mala-māsau bhavataḥ | tataḥ punaḥ ṣaṣṭhaḥ saṁvatsaro bhavati tad evam avāntara-bhedena saṁvatsarādi-pañcakaṁ samāmananti ||7||

**krama-sandarbhaḥ : _na vyākhyātam._**

**viśvanāthaḥ : **dyāv-āpṛthivyor iti dyu-maṇḍala-pṛthivī-maṇḍalayor madhya-vartinā nabho-maṇḍalena tulyatvaṁ eva jñāpitam, na tv anyathādhikyaṁ | saṁvatsarādi-nāma-bhedaḥ saura-cāndrādi-kṛtyopayogitvena tṛtīya-skandha eva vivṛtaḥ ||7||

—o)0(o—

**|| 5.22.8 ||**


    **evaṁ candramā arka-gabhastibhya upariṣṭāl lakṣa-yojanata upalabhyamāno’rkasya saṁvatsara-bhuktiṁ pakṣābhyāṁ māsa-bhuktiṁ sapādarkṣābhyāṁ dinenaiva pakṣa-bhuktim agracārī drutatara-gamano bhuṅkte.**

**śrīdharaḥ : **somādīnām api sthānaṁ kāryaṁ cāha—evaṁ candramā iti | arka-gabhastibhyo maṇḍala-rūpebhyaḥ | sa-pādarkṣābhyāṁ sa-pāda-dina-dvayena ||8||

**krama-sandarbhaḥ : **ugra-caraṇa-śītalatvād eva drutatara-gamanaḥ ||8||

**viśvanāthaḥ : **candrādīnām api sthānaṁ kāryaṁ cāha—arka-gabhastayo’rka-maṇḍalaṁ, tataḥ lakṣeti bhū-talād dvi-lakṣa ity arthaḥ | sa-pāda-rkṣābhyāṁ sa-pāda-dina-dvayena, dinenaiveti yady ugra-cārī kadācit syāt, tadā drutatara-gamanaḥ san dinenaiva pakṣa-bhuktiṁ bhuṅkte, anyadā tu sārdha-sapta-ghaṭikottareṇa dinena ||8||

—o)0(o—

**|| 5.22.9 ||**


    **atha cāpūryamāṇābhiś ca kalābhir amarāṇāṁ kṣīyamāṇābhiś ca kalābhiḥ pit–ṇām aho-rātrāṇi pūrva-pakṣāpara-pakṣābhyāṁ vitanvānaḥ sarva-jīva-nivaha-prāṇo jīvaś caikam ekaṁ nakṣatraṁ triṁśatā muhūrtair bhuṅkte.**

**śrīdharaḥ : **sarveṣāṁ jīva-nivahānāṁ prāṇaḥ anna-mayatvād amṛta-mayatvāc ca | ata eva jīvana-hetutvāj jīvaś ca ||9||

**krama-sandarbhaḥ : _na vyākhyātam._**

**viśvanāthaḥ : **āpūryamāṇābhir iti śukla-kṛṣṇa-pakṣābhyām devānāṁ aho-rātrau | śukla-kṛṣṇa-pakṣābhyām pitṝṇām iti deva-pitṛ-pūjārthaṁ deva-pitror aho-rātra-vyavasthety arthaḥ | oṣadhī-śatvenānna-mayatvāt prāṇaḥ | annaṁ hi prāṇināṁ prāṇāḥ iti śruteḥ | ata eva jīvana-hetutvād amṛta-mayatvāc ca jīvaḥ ||9||

—o)0(o—

**|| 5.22.10 ||**


    **ya eṣa ṣoḍaśa-kalaḥ puruṣo bhagavān manomayo’nnamayo’mṛtamayo deva-pitṛ-manuṣya-bhūta-paśu-pakṣi-sarīsṛpa-vīrudhāṁ prāṇāpy āyana-śīlatvāt sarvamaya iti varṇayanti.**

**śrīdharaḥ : **tad evāha—ya eṣa iti ||10||

**krama-sandarbhaḥ : _na vyākhyātam._**

**viśvanāthaḥ : **manaso’dhiṣṭhātṛtvān mano-mayaḥ ||10||

—o)0(o—

**|| 5.22.11 ||**


    **tata upariṣṭād dvi-lakṣa-yojanato nakṣatrāṇi meruṁ dakṣiṇenaiva kālāyana īśvara-yojitāni sahābhijitāṣṭā-viṁśatiḥ.**

**śrīdharaḥ : **dakṣiṇenaiva na tu teṣāṁ pṛthag anyā gatir astīty arthaḥ | kālāyane kāla-cakre | uttarāṣāḍhāśravaṇa-sandhāv abhijin-nakṣatraṁ phala-viśeṣeṇa pṛthak kalpitaṁ tena saha | tathā ca śrutiḥ—abhijin-nāma-nakṣatram upariṣṭād aṣāḍhānām adhastāc chroṇāyāḥ iti ||11||

**krama-sandarbhaḥ : _na vyākhyātam._**

**viśvanāthaḥ : **dvi-lakṣeti bhūtalāt tu pañca-lakṣataḥ |dakṣiṇenaiveti teṣāṁ pṛthag-gaty-abhāvāt | kālāyane kāla-cakre sahābhijiteti, abhijin-nāma-nakṣatram upariṣṭād aṣāḍhānām adhastāc chroṇāyāḥ iti śruteḥ | uttarāṣāḍhā śeṣārdhā caraṇāravindādau liptikā catuṣke ca abhijid iti jyotiṣāc ca | liptikā daṇḍaḥ ||11||

—o)0(o—

**|| 5.22.12 ||**


    **tata upariṣṭād uśanā dvi-lakṣa-yojanata upalabhyate purataḥ paścāt sahaiva vārkasya śaighrya-māndya-sāmyābhir gatibhir arkavac carati lokānāṁ nityadānukūla eva prāyeṇa varṣayaṁś cāreṇānumīyate sa vṛṣṭi-viṣṭambha-grahopaśamanaḥ.**

**śrīdharaḥ : **purataḥ sūryeṇa bhokṣyamāṇe nakṣatre | paścād bhukte | sahaiva bhūjyamāne cāreṇa krama-sthana-kṣatrādy-atikrameṇa | vṛṣṭer viṣṭambhaḥ stambhanaṁ yasmād grahāt tam upaśamayatīti tathā ||12||

**krama-sandarbhaḥ : _na vyākhyātam._**

**viśvanāthaḥ : **dvi-lakṣeti bhūtalāt tu sapta-lakṣataḥ |cāreṇa sañcāreṇa vṛṣṭer viṣṭambhaḥ stambhanaṁ yasmāt tam upaśamayatīti saḥ ||12||

—o)0(o—

**|| 5.22.13 ||**


    **uśanasā budho vyākhyātas tata upariṣṭād dvi-lakṣa-yojanato budhaḥ soma-suta upalabhyamānaḥ prāyeṇa śubha-kṛd yadārkād vyatiricyeta tadātivātābhra-prāyānāvṛṣṭy-ādi-bhayam āśaṁsate.**

**śrīdharaḥ : **budho vyākhyātaḥ purataḥ paścāt sahaiva vā caratīti kiñcid viśeṣaṁ cāha—tata ity-ādinā | āśaṁsate sūcayati ||13||

**krama-sandarbhaḥ : _na vyākhyātam._**

**viśvanāthaḥ : **uśanasābudho vyākhyāta iti purataḥ paścāt sahaiva vā caratīty aṁśena tat-tulyāḥ ||13||

—o)0(o—

**|| 5.22.14 ||**


    **ata ūrdhvam aṅgārako’pi yojana-lakṣa-dvitaya upalabhyamānas tribhis tribhiḥ pakṣair ekaikaśo rāśīn dvādaśānubhuṅkte yadi na vakreṇābhivartate prāyeṇāśubha-graho’gha-śaṁsaḥ.**

**śrīdharaḥ : **agha-śaṁso duḥkha-sūcakaḥ | yadi na vakreṇābhivartate tarhi tribhis tribhiḥ pakṣaiḥ ||14||

**krama-sandarbhaḥ : _na vyākhyātam._**

**viśvanāthaḥ : **dvilakṣeti bhū-talāt tu nava-lakṣa ity arthaḥ | lakṣa-dvitīya iti bhū-talād ekādaśa-lakṣe | yadi na vakroṇeti pūrveṇānvayaḥ | agha-śaṁso duḥkha-sūcakaḥ ||14||

—o)0(o—

**|| 5.22.15 ||**


    **tata upariṣṭād dvi-lakṣa-yojanāntara-gatā bhagavān bṛhaspatir ekaikasmin rāśau parivatsaraṁ parivatsaraṁ carati yadi na vakraḥ syāt prāyeṇānukūlo brāhmaṇa-kulasya.**

**śrīdharaḥ : **yadi na vakraḥ syāt, tarhi parivatsaram ||15||

**krama-sandarbhaḥ : _na vyākhyātam._**

**viśvanāthaḥ : **dvilakṣeti bhū-talāt tu trayodaśa-lakṣe | yadi na vakra iti pūrveṇānvayaḥ ||14||

—o)0(o—

**|| 5.22.16 ||**


    **tata upariṣṭād yojana-lakṣa-dvayāt pratīyamānaḥ śanaiścara ekaikasmin rāśau triṁśan māsān vilambamānaḥ sarvān evānuparyeti tāvadbhir anuvatsaraiḥ prāyeṇa hi sarveṣām aśāntikaraḥ.**

**śrīdharaḥ, krama-sandarbhaḥ : _na vyākhyātam._**

**viśvanāthaḥ : **yojana-lakṣa-dvayād iti bhū-talāt tu pañcadaśa-lakṣe ||16||

—o)0(o—

**|| 5.22.17 ||**


    **tata uttarasmād ṛṣaya ekādaśa-lakṣa-yojanāntara upalabhyante ya eva lokānāṁ śam anubhāvayanto bhagavato viṣṇor yat paramaṁ padaṁ pradakṣiṇaṁ prakramanti.**

**śrīdharaḥ, krama-sandarbhaḥ : _na vyākhyātam._**

**viśvanāthaḥ : **ekādaśa-lakṣa iti bhū-talāt tu ṣaḍviṁśa-lakṣaḥ, paramaṁ padaṁ dhruva-lokam ||17||

—o)0(o—

iti sārārtha-darśinyāṁ harṣiṇyāṁ bhakta-cetasām |

dvāviṁśaḥ pañcame’dhyāyaḥ saṅgataḥ saṅgataḥ satām ||*||

—o)0(o—

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ pañcama-skandhe

jyotiścakra-varṇane 

dvāviṁśo’dhyāyaḥ 

|| 5.22 ||

(5.23)


### trayoviṁśo’dhyāyaḥ


## śiśumāra-saṁsthānam

**|| 5.23.1 ||**

**śrī-śuka uvāca—**


    **atha tasmāt paratas trayodaśa-lakṣa-yojanāntarato yat tad viṣṇoḥ paramaṁ padam abhivadanti yatra ha mahā-bhāgavato dhruva auttānapādir agninendreṇa prajāpatinā kaśyapena dharmeṇa ca samakāla-yugbhiḥ sabahu-mānaṁ dakṣiṇataḥ kriyamāṇa idānīm api kalpa-jīvinām ājīvya upāste tasyehānubhāva upavarṇitaḥ.**

**śrīdharaḥ : **

trayoviṁśe dhruva-sthānaṁ jyotiś cakrāśrayaṁ tataḥ |

śiśumāra-svarūpeṇa hareś ca sthitir ucyate ||*||

yat tat prasiddhaṁ viṣṇoḥ padam | yatra dhruva upāste tiṣṭhatīty anvayaḥ | samakālam eva yujyanta iti tathā tair nakṣatra-rūpaiḥ ||1||

**krama-sandarbhaḥ : **tribhiḥ savanaiḥ pūrvamadhyāparāhṇeṣu kṛṣakakartṛkaparivarttanenety arthaḥ | prakṛtipuruṣasaṁyogānugṛhītaḥ puruṣādhiṣṭhitamāyāvaśīkṛtāḥ |

**viśvanāthaḥ : **

dhruva-lokaṁ trayoviṁśe prāha viṣṇu-padābhidham |

śiśumārākāratayā jyotiś cakraṁ ca darśitam ||*||

trayodaśeti bhūtalād ekonacatvāriṁśal-lakṣe ||1||

—o)0(o—

**|| 5.23.2 ||**


    **sa hi sarveṣāṁ jyotir-gaṇānāṁ graha-nakṣatrādīnām animiṣeṇāvyakta-raṁhasā bhagavatā kālena bhrāmyamāṇānāṁ sthāṇur ivāvaṣṭambha īśvareṇa vihitaḥ śaśvad avabhāsate.**

**śrīdharaḥ, krama-sandarbhaḥ : _na vyākhyātam._**

**viśvanāthaḥ : **sama-kālam eva yujyanta iti tair āgnyādibhir nakṣatra-rūpaiḥ | sthāṇur iveti śleṣeṇa kāla-cakreṇa cālayitum aśakyatvāt sa evaikaḥ sthira ity arthaḥ | pratyuta kāla-cakrasyāvaṣṭambhaḥ | tena sarve kāla-cakrādhīnāḥ dhruvas tu kāla-cakram apy adhīnīkarotīti dhvaniḥ | nanv īdṛśī yogyatā tasya katham abhūt tatrāha—īśvareṇa kartum akartum anyathā kartum api samarthena vihitaḥ sva-bhaktotkarṣa-khyāpanārtham iti bhāvaḥ ||2||

—o)0(o—

**|| 5.23.3 ||**


    **yathā meḍhīstambha ākramaṇa-paśavaḥ saṁyojitās tribhis tribhiḥ savanair yathā-sthānaṁ maṇḍalāni caranty evaṁ bhagaṇā grahādaya etasminn antar-bahir-yogena kāla-cakra āyojitā dhruvam evāvalambya vāyunodīryamāṇā ākalpāntaṁ paricaṅ kramanti nabhasi yathā meghāḥ śyenādayo vāyu-vaśāḥ karma-sārathayaḥ parivartante evaṁ jyotirgaṇāḥ prakṛti-puruṣa-saṁyogānugṛhītāḥ karma-nirmita-gatayo bhuvi na patanti.**

**śrīdharaḥ : **meḍhī-stambhe baddhā dhānyākramaṇa-paśavo balīvardāḥ | karma sārathiḥ sahāyo yeṣām ||3||

**krama-sandarbhaḥ : _na vyākhyātam._**

**viśvanāthaḥ : **dhānyādy-ākramaṇa-paśavo balīvardāḥ khala-madhya-nikhāta-stambho meḍhī, tatra saṁyojitāḥ kṛṣībalenety arthaḥ | tribhiḥ savanair meḍhī-stambha-nikaṭa-madhya-dūra-vartibhir vibhāgaiḥ yathā-sthānaṁ sva-sva-sthāna-sthitim anatikramya caranti, dārṣṭāntike tribhiḥ savanair uttarāyaṇa-vaiṣuva-dakṣiṇāyanaiḥ samayaiḥ | antar adho’dhaḥ sthalaṁ bahir upary-uparitanaṁ sthalaṁ tatra yogena sthityā kāla-cakra eva yojitāḥ | yathā saptarṣīṇām adho’dhaḥ sthityā āyojitāḥ śanaiścarādayaḥ, tathā sūryādīnāṁ upary-upari-sthityā āyojitāḥ somādayaḥ, tatra tatra āyojitāḥ īśvareṇaiva vāyunā tu udīryamāṇāś cālyamāṇāḥ | nanu kthaṁ te’ntarīkṣān na patanti ? tatrāha—nabhasīti | karma-sārathayaḥ karma-sahāyāḥ ||3||

—o)0(o—

**|| 5.23.4 ||**


    **kecanaitaj jyotir-anīkaṁ śiśumāra-saṁsthānena bhagavato vāsudevasya yoga-dhāraṇāyām anuvarṇayanti.**

**śrīdharaḥ : **īśvarādhāratvāt patana-śaṅkaiva nāstīti vaktuṁ matāntaram āha—kecaneti | jyotir-anīkaṁ jyotiś-cakram | yoga-dhāraṇāyāṁ sthitam iti śeṣaḥ ||4||

**krama-sandarbhaḥ : **śiśumāra-saṁsthānenopalakṣitaṁ yoga-dhāraṇāyāṁ virāḍvad upāsanāveśārthe yatheṣṭa-kalpanā-mātra-mayyāṁ tasyām ity arthaḥ | ata eva manasi candra iti vakṣyamāṇena mano’pi kalpayiṣyate spaṣṭam api vakṣyate etad u haiva [bhā.pu. 5.23.8]iti ||4||

**viśvanāthaḥ : **jyotir-anīkaṁ jyotiś-cakram ||4||

—o)0(o—

**|| 5.23.5 ||**


    **yasya pucchāgre’vākśirasaḥ kuṇḍalī-bhūta-dehasya dhruva upakalpitas tasya lāṅgūle prajāpatir agnir indro dharma iti puccha-mūle dhātā vidhātā ca kaṭyāṁ saptarṣayaḥ; tasya dakṣiṇāvarta-kuṇḍalī-bhūta-śarīrasya yāny udagayanāni dakṣiṇa-pārśve tu nakṣatrāṇy upakalpayanti dakṣiṇāyanāni tu savye; yathā śiśumārasya kuṇḍalā-bhoga-sanniveśasya pārśvayor ubhayor apy avayavāḥ samasaṅkhyā bhavanti; pṛṣṭhe tv ajavīthī ākāśa-gaṅgā codarataḥ.**

**śrīdharaḥ : **lāṅgūle agrād adho-bhāge | udagayanāny abhijid-ādīni punarvasv-antāni caturdaśa dakṣiṇa-pārśve | dakṣiṇāyanāni puṣyādīny uttarāṣāḍhāntāni caturdaśa vāma-pārśve ||5||

**krama-sandarbhaḥ : **tatra kuṇḍalī-bhūtatvaṁ pārśvataḥ, na tu pṛṣṭhataḥ kroḍato vā | ata eva dakṣiṇa-pārśva udagayanāni mantavyāni | atra yad vaiparītyaṁ dṛśyate, tat tu maṇḍalatve’pi tiryag-ūrdhvādho bahudhā vakratvaṁ mantavyam | ato nārāyaṇādīnāṁ hṛdayādau sthitatvam iti | aja-vīthī dakṣiṇa-mārgasya prathamo bhāgaḥ | mūla-ṣāḍhottarāṣāḍhā aja-vīthīti śabditā iti tatrokteḥ | agre tu yad eṣāṁ karṇādau sthitir vakṣyate, tatra tatrāpi tat-tad-aṅgasya kroḍa-bhāgo mantavyaḥ | ākāśa-gaṅgāyāś ca kroḍa-saṁsthatvaṁ tatrāgamanāt |_|_5||

**viśvanāthaḥ : **lāṅgule’grād adho-deśe udagayanāny abhijid-ādīni punarvasv-antāni caturdaśa dakṣiṇa-pārśve | dakṣiṇāyanāni puṣyādīny uttarāṣāḍhāntāni caturdaśa vāma-pārśve | aja-vīthī dakṣiṇa-mārgasya prathamo bhāgaḥ ||5||

—o)0(o—

**|| 5.23.6 ||**


    **punarvasu-puṣyau dakṣiṇa-vāmayoḥ śroṇyor ārdrāśleṣe ca dakṣiṇa-vāmayoḥ paścimayoḥ pādayor abhijid-uttarāṣāḍhe dakṣiṇa-vāmayor nāsikayor yathā-saṅkhyaṁ śravaṇa-pūrvāṣāḍhe dakṣiṇa-vāmayor locanayor dhaniṣṭhā mūlaṁ ca dakṣiṇa-vāmayoḥ karṇayor maghādīny aṣṭa nakṣatrāṇi dakṣiṇāyanāni vāma-pārśva-vaṅkriṣu yuñjīta tathaiva mṛga-śīrṣādīny udagayanāni dakṣiṇa-pārśva-vaṅkriṣu prātilomyena prayuñjīta śatabhiṣā-jyeṣṭhe skandhayor dakṣiṇa-vāmayor nyaset.**

**śrīdharaḥ : **tad eva sthāna-viśeṣeṇa vibhajya darśayati—punarvasu-puṣyāv ity-ādinā | punarvasur udag-ayanāntyaṁ nakṣatram | puṣyo dakṣiṇāyanasyādyam | ārdrāśleṣe tayor nirantare abhijid-uttarāṣāḍhe uttara-dakṣiṇāyanayor ādy-anta-nakṣatre | śravaṇa-pūrvāṣāḍhe tayor uttara-pūrve | dhaniṣṭhāmūlaṁ ca tayor apy uttara-pūrve | maghādīni yāny anurādhān tāni dakṣiṇāyanāny aṣṭa tāni vāma-pārśva-vaṅkriṣu vāma-pārśvāsthiṣu | mṛga-śīrṣādīni prātilomyena pūrvābhādra-padāntāni yāny udag-ayana-nakṣatrāṇy aṣṭa tāni dakṣiṇa-pārśva-vaṅkriṣu śata-bhiṣag jyeṣṭhe uttara-dakṣiṇāyanayor ye’vaśiṣṭe te skandhayoḥ ||6||

**krama-sandarbhaḥ : _na vyākhyātam._**

**viśvanāthaḥ : **uktāny eva nakṣatra-sthānāni viśeṣeṇa vibhajya darśayati—punarvasu-puṣyāv ity-ādinā | vāma-pārśvasya vadhriṣu asthiṣu prātilomyena mṛgaśiro rohiṇī kṛttikety evaṁ vyutkrameṇa pūrva-bhādrapadāntāny aṣṭa dakṣiṇa-pārśvāsthiṣu ||6||

—o)0(o—

**|| 5.23.7 ||**


    **uttarā-hanāv agastir adharā-hanau yamo mukheṣu cāṅgārakaḥ śanaiścara upasthe bṛhaspatiḥ kakudi vakṣasy ādityo hṛdaye nārāyaṇo manasi candro nābhyām uśanā stanayor aśvinau budhaḥ prāṇāpānayo rāhur gale ketavaḥ sarvāṅgeṣu romasu sarve tārā-gaṇāḥ.**

**śrīdharaḥ : **yamo nakṣatra-rūpaḥ | tathā nārāyaṇo’śvinau ca | kakudi gala-pṛṣṭha-śṛṅge ||7||

**krama-sandarbhaḥ : **aṅgārakādīnāṁ rāśyantara-calanatve’pi tat-tad-aṅga-sthitatvam aṅgānāṁ calanatva-mananāt ||7||

**viśvanāthaḥ : _na vyākhyātam._**

—o)0(o—

**|| 5.23.8 ||**


    **etad u haiva bhagavato viṣṇoḥ sarva-devatāmayaṁ rūpam aharahaḥ sandhyāyāṁ prayato vāgyato nirīkṣamāṇa upatiṣṭheta namo jyotir-lokāya kālāyanāyānimiṣāṁ pataye mahā-puruṣāyābhidhīmahīti.**

**śrīdharaḥ : **jyotiṣo lokāyāśrayāya | kālāyanāya kāla-cakra-rūpāya | “namobhi dhīmahi” iti mantreṇopatiṣṭheta ||8||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 5.23.9 ||**


    **graharkṣatārāmayam ādhidaivikaṁ**


    **pāpāpahaṁ mantra-kṛtāṁ tri-kālam |**


    **namasyataḥ smarato vā tri-kālaṁ**


    **naśyeta tat-kālajam āśu pāpam ||**

**śrīdharaḥ : **mantra-kṛtāṁ pūrvoktaṁ mantraṁ japatām ||9||

**krama-sandarbhaḥ : _na vyākhyātam._**

**viśvanāthaḥ : **mantra-kṛtāṁ pūrvokta-mantraṁ japatāṁ pāpāpaham | ādhidaivikaṁ parameśvarasya rūpam idaṁ namasyataḥ smarato vā puṁsaḥ pāpaṁ naśyetety anvayaḥ | atra sūrya-maṇḍalād aṣṭatriṁśal-lakṣe dhruvaḥ | dhruvāt koṭi-yojane mahar-lokaḥ, mahar-lokāt koṭi-dvaye jana-lokaḥ, jana-lokāt koṭy-aṣṭake tapo-lokaḥ, tapo-lokāt dvādaśa-koṭiṣu satya-lokaḥ | 

evaṁ sūryāt satya-loka-paryantam aṣṭa-triṁśal-lakṣottara-trayoviṁśati-koṭyaḥ satya-lokāt dviṣaṣṭi-lakṣottarāyāṁ koṭau vaikuṇṭha-sthato’ṇḍa-golaka iti śrī-viṣṇu-purāṇe darśitayā dṛśā sūryāt pañcaviṁśatau koṭiṣu kaṭāhaḥ | evaṁ sūryāl lakṣe bhūtalaṁ, tataḥ sapta saptati-sahasreṣu sapta-pātālāni tatas triṁśat-sahasreṣu śeṣaḥ | evaṁ sūrlāl lakṣa-dvaye garbhodaḥ | sa ca lakṣa-dvaya-nyūna-pañca-viṁśati-koṭi-parimitaḥ | evaṁ militvā ūrdhvādhaḥ-pañcāśat-koṭi-pramāṇam aṇḍa-golakam iti  ||9||

—o)0(o—

iti sārārtha-darśinyāṁ harṣiṇyāṁ bhakta-cetasām |

taryoviṁśaḥ pañcame’dhyāyaḥ saṅgataḥ saṅgataḥ satām ||*||

—o)0(o—

iti śrīmad-bhāgavate mahā-purāṇe brahma-sūtra-bhāṣye 

pāramahaṁsyaṁ saṁhitāyāṁ vaiyāsikyāṁ pañcama-skandhe

śiśumāra-saṁsthānaṁ nāma

trayoviṁśo’dhyāyaḥ |

|| 5.23 ||

(5.24)


### caturviṁśo’dhyāyaḥ


## vivara-talopavarṇanaṁ

**|| 5.24.1 ||**

**śrī-śuka uvāca**—


    **adhastāt savitur yojanāyute svarbhānur nakṣatravac caratīty eke yo’sāv amaratvaṁ grahatvaṁ cālabhata bhagavad-anukampayā svayam asurāpasadaḥ saiṁhikeyo hy atad-arhas tasya tāta janma karmāṇi copariṣṭād vakṣyāmaḥ.**

**śrīdharaḥ : **

evaṁ tribhir dyu-maryādā- pālanaṁ varṇitaṁ tathā |

adho-bhuvana-maryādā- pālanaṁ tribhir ucyate ||

catur-viṁśe raver arvāk svarbhānvādisthitiḥ kramāt |

atalādi-bila-svarga-maryādāḥ sapta varṇitāḥ ||

sūryam ārabhya dhruvāntaṁ sanniveśaṁ nirūpyedānīṁ sūryād adhastān nirūpayati—adhastād iti | svarbhānū rāhuḥ | alabhata lebhe siṁhikāyāḥ putraḥ ||1||

**krama-sandarbhaḥ : **tribhiḥ savanaiḥ pūrva-madhyāparāhṇeṣu kṛṣaka-kartṛka-parivartanena ity arthaḥ | prakṛti-puruṣa-saṁyogānugṛhītaḥ puruṣādhiṣṭhita-māyā-vaśīkṛtāḥ ||1||

**viśvanāthaḥ : **

sūryād adho’dhaḥ śrīr bhānu-siddhādīnāṁ sthitiṁ bhuvaḥ |

atalādīni saptāpi caturviṁśe’vadan muniḥ ||

na tad amaratvaṁ grahatvaṁ cārhatīti saḥ ||1||

—o)0(o—

**|| 5.24.2 ||**


    **yad adas taraṇer maṇḍalaṁ pratapatas tad vistarato yojanāyutam ācakṣate dvādaśa-sahasraṁ somasya trayodaśa-sahasraṁ rāhor yaḥ parvaṇi tad-vyavadhāna-kṛd vairānubandhaḥ sūryā-candramasāv abhidhāvati.**

**śrīdharaḥ : **grahaṇaṁ vaktum āha—yad adaḥ pratapatas taraṇer maṇḍalam | amṛta-pāne madhya-praveśena tayor vyavadhānaṁ karotīti tathā | ata evaitābhyāṁ sūcitatvād vairam anubadhnātīti tathā ||2||

**krama-sandarbhaḥ : **taraṇer maṇḍalaṁ ratha-nīḍābhyantara-sthitaṁ tejaś-cakram ||2||

**viśvanāthaḥ : **grahaṇaṁ vaktum āha—yad ada iti | parvaṇi amāvasyā-paurṇamāsyāḥ tayor bhūtala-stha-jana-cakṣuṣāṁ vyavadhānaṁ kartuṁ, amṛta-pāne madhya-praveśena tayor vyavadhānaṁ pūrvaṁ kṛtavān ity ataḥ tābhyām sūcitatvād vairam anubadhnātīti ||2||

—o)0(o—

**|| 5.24.3 ||**


    **tan niśamyobhayatrāpi bhagavatā rakṣaṇāya prayuktaṁ sudarśanaṁ nāma bhāgavataṁ dayitam astraṁ tat tejasā durviṣahaṁ muhuḥ parivartamānam abhyavasthito muhūrtam udvijamānaś cakita-hṛdaya ārād eva nivartate tad uparāgam iti vadanti lokāḥ.**

**śrīdharaḥ : **bhāgavataṁ cakraṁ parivartamānaṁ paribhramad abhi abhimukhaṁ muhūrtam avasthitaḥ san | ity evam antarā tad avasthānam uparāgaṁ grahaṇaṁ vadanti | tatra ca ṛju-vakra-sthitibhyāṁ sarva-grāsāsarva-grāsau, na tu vastuto grāso’sti dūrāntaratvāt |

**krama-sandarbhaḥ : _na vyākhyātam._**

**viśvanāthaḥ : **ubhayatra sūrye candro’pi, tat-prasiddhaṁ cakraṁ parivartamānaṁ paribhramat dṛṣṭveti śeṣaḥ | abhi abhimukham avasthitaḥ san | tad-avasthānam evoparāgaṁ vadati | tatra ca ṛju-vakra-sthitibhyāṁ sarva-grāsārdha-grasau, na tu vastuto grāso’sti ayuta-yojanāntaratvāt ||3||

—o)0(o—

**|| 5.24.4 ||**


    **tato’dhastāt siddha-cāraṇa-vidyādharāṇāṁ sadanāni tāvan mātra eva.**

**śrīdharaḥ, viśvanāthaḥ : **tāvan-mātre yojanāyute ||4||

**krama-sandarbhaḥ : _na vyākhyātam._**

—o)0(o—

**|| 5.24.5 ||**


    **tato’dhastād yakṣa-rakṣaḥ-piśāca-preta-bhūta-gaṇānāṁ vihārājiram antarikṣaṁ yāvad vāyuḥ pravāti yāvan meghā upalabhyante.**

**śrīdharaḥ : **antarikṣaṁ graha-hīnam | tasyāvadhim āha—yāvad vāyuḥ pravāti tīvro vāti | tasyāpy avadhim āha—yāvan meghāḥ ||5||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 5.24.6 ||**


    **tato’dhastāc chata-yojanāntara iyaṁ pṛthivī yāvad dhaṁsa-bhāsa-śyena-suparṇādayaḥ patattri-pravarā utpatantīti.**

**śrīdharaḥ, viśvanāthaḥ : **pṛthivyā upari bhūr-lokāvadhim āha—yāvad dhaṁsādayaḥ pārthivā vikārāḥ ||6||

**krama-sandarbhaḥ : _na vyākhyātam._**

—o)0(o—

**|| 5.24.7 ||**


    **upavarṇitaṁ bhūmer yathā-sanniveśāvasthānam avaner apy adhastāt sapta bhū-vivarā ekaikaśo yojanāyutāntareṇāyāma-vistāreṇopakḷptā atalaṁ vitalaṁ sutalaṁ talātalaṁ mahātalaṁ rasātalaṁ pātālam iti.**

**śrīdharaḥ : **yojanāyutāntareṇa pratyekam ucchritāḥ | āyāmo yaḥ kaṭāhasya tāvad vistāreṇa ||7||

**krama-sandarbhaḥ : _na vyākhyātam._**

**viśvanāthaḥ : **adhastāt adho’dho’vayaveṣv ity arthaḥ | bhū-vivarā bhuvo vivara-bhūtāny evātalādīnīty arthaḥ | yojanāyutāntareṇa yojanāyutāvadhāv ity arthaḥ | antaram avakāśāvadhi ity amaraḥ | bhūtalād yojanāyutāvadhau atalaṁ tasmād yojanāyutāvadhau vitalam ity evam āyāma-vistāreṇāpi yojanāyutāvadhinā upakḷptā dairghya-viśālatābhyāṁ samā evety arthaḥ | ucchritatvaṁ tu yathā-sambhavaṁ jñeyam ||7||

—o)0(o—

**|| 5.24.8 ||**


    **eteṣu hi bila-svargeṣu svargād apy adhika-kāma-bhogaiśvaryānanda-bhūti-vibhūtibhiḥ susamṛddha-bhavanodyānākrīḍa-vihāreṣu daitya-dānava-kādraveyā nitya-pramuditānurakta-kalatrāpatya-bandhu-suhṛd-anucarā gṛha-pataya īśvarād apy apratihata-kāmā māyā-vinodā nivasanti.**

**śrīdharaḥ : **sāmānyena vivarāṇi varṇayati—eteṣv ity-ādinā | athātala ity ataḥ prāktanena granthena | eteṣu dityādayo nivasantīty anvayaḥ | kathaṁ-bhūteṣu ? adhikaḥ kāma-bhogaś ca aiśvaryānandaś ca vibhūtiś ca saṁpattis taiḥ susamṛddhā bhavanādayo yeṣu | kathaṁ-bhūtāḥ ? nitya-pramuditā anuraktāḥ kalatrādayo yeṣām | na pratihataḥ kāmo yeṣām | māyayā vinodo yeṣām ||8||

**krama-sandarbhaḥ : **īśvarāt samarthād api ||8||

**viśvanāthaḥ : **sāmānyena vivarāṇi varṇayati—eteṣv ity-ādinā | bhūtiḥ prabhāvaḥ | vibhūtiḥ sampattiḥ | īśvarād indrāder api ||8||

—o)0(o—

**|| 5.24.9 ||**


    **yeṣu mahārāja mayena māyāvinā vinirmitāḥ puro nānā-maṇi-pravara-praveka-viracita-vicitra-bhavana-prākāra-gopura-sabhā-caitya-catvarāyatanādibhir nāgāsura-mithuna-pārāvata-śuka-sārikākīrṇa-kṛtrima-bhūmibhir vivareśvara-gṛhottamaiḥ samalaṅkṛtāś cakāsati.**

**śrīdharaḥ : **kiṁ ca, he mahārāja ! yeṣu mayena nirmitāḥ puraś ca cakāsatīty anvayaḥ | kathaṁ-bhūtāḥ ? nānā ye maṇi-pravarās teṣāṁ pravekā mukhyās tair viracitair vicitrair bhavanādibhis tathā vivareśvarāṇāṁ gṛhottamaiś ca samalaṅkṛtāḥ | kīdṛśair ? nāgāś cāsurāś ca mithuna-bhūtāḥ pārāvatādayaś ca tair ākīṛṇāḥ kṛtrimā bhūmayo yeṣu taiḥ | pāṭhāntare nānā-svanatvaṁ mithuna-viśeṣaṇam ||9||

**krama-sandarbhaḥ : _na vyākhyātam._**

**viśvanāthaḥ : **yeṣu paraś cakāsatīty anvayaḥ | kīdṛśyaḥ ? nānā-bhūteṣu maṇi-pravareṣu maṇi-pravareṣv api ye pravekā mukhyāḥ, tair viracitā vicitrā ye bhavanādayas tair gṛhottamaiś cālaṅkṛtāḥ | kīdṛśair gṛhottamaiḥ ? nāgāś cāsurāś ca mithuna-bhūtāḥ pārāvatādayaś ca tair ākīṛṇāḥ kṛtrimā bhūmayo yeṣu, taiḥ | nānā-svana iti pāṭhaḥ sugamaḥ ||9||

—o)0(o—

**|| 5.24.10 ||**


    **udyānāni cātitarāṁ mana-indriyānandibhiḥ kusuma-phala-stabaka-subhaga-kisalayāvanata-rucira-viṭapa-viṭapināṁ latāṅgāliṅgitānāṁ śrībhiḥ samithuna-vividha-vihaṅgama-jalāśayānām amala-jala-pūrṇānāṁ jhaṣakulollaṅghana-kṣubhita-nīra-nīraja-kumuda-kuva-laya-kahlāra-nīlotpala-lohita-śatapatrādi-vaneṣu kṛta-niketanānām eka-vihārākula-madhura-vividha-svanādibhir indriyotsavair amara-loka-śriyam atiśayitāni.**

**śrīdharaḥ : **udyānāni cātitarām amara-loka-śriyam atiśayitāni yeṣu cakāsatīty anvayaḥ | kābhiḥ śrībhiḥ ? keṣām ? kusuma-phala-stavakāś ca subhaga-kisalayāni ca tair avanatā rucirā viṭapā yeṣāṁ teṣāṁ viṭapinām | utānām aṅgair āliṅgatānāṁ śrībiḥ | tathā sa-mithunāś cakravākādi-mithuna-sahitā ye vividhā vihaṅgās tad-yuktānāṁ jalāśayānāṁ ca śrībhiḥ | kīdṛśānām ? amalair jalaiḥ pūrṇānām | punar api kair atiśayitāni ? jhaṣa-kulollaṅghanena kṣubhitaṁ yaj jalāśayānāṁ nīraṁ tasmin yāni nīrajādīni teṣāṁ vaneṣu kṛtaṁ niketanaṁ yais teṣām arthāt pakṣiṇām eko’khaṇḍo yo vihāras tenākulāś ca te madhurāś ca vividhāḥ svanādayas tair ye indriyotsavās taiś ca | yad vā, sa-mithunety-āder uttareṇaiva saṁbandhaḥ | mana indriyānandibhir iti sva-nādīnāṁ viśeṣaṇam | tatra nīra-jaṁ sāmānyena kamalam | lohitaṁ śata-patraṁ tad-viśeṣaḥ ||10||

**krama-sandarbhaḥ : _na vyākhyātam._**

**viśvanāthaḥ : **yāsu udyānāni amara-loka-śriyam atiśayitāni atikrāntāni cakāsatīty anvayaḥ | kābhiḥ ? kusumādibhir avanatā rucirā viṭapā yeṣāṁ teṣāṁ viṭapinām śrībiḥ, mana indriyānandibhir iti puṁstvam ārṣam | tathā sa-mithunā sa-strī-puṁsā vividhā vihaṅgamā yeṣāṁ teṣāṁ jalāśayānāṁ jhaṣakulollaṅghanaiḥ kṣubhiteṣu nīreṣu yāni nīrajādi-vanāni, teṣu kṛta-niketanānāṁ, arthāt pakṣiṇām eko’khaṇḍo yo vihāras tenākulā madhurā vividhāḥ svanādayas tair ye indriyotsavās taiś ca | atra lohitaṁ śata-patraṁ ca nīraja-viśeṣau lauhitya-dala-śatakavat tābhyām ||10||

—o)0(o—

**|| 5.24.11 ||**


    **yatra ha vāva na bhayam aho-rātrādibhiḥ kāla-vibhāgair upalakṣyate.**

**śrīdharaḥ : **aho-rātrādibhir yad bhayaṁ tan nopalakṣyate | sūryādy-abhāvāt ||11||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 5.24.12 ||**


    **yatra hi mahāhi-pravara-śiro-maṇayaḥ sarvaṁ tamaḥ prabādhante.**

_na katamenāpi vyākhyātam._

—o)0(o—

**|| 5.24.13 ||**


    **na vā eteṣu vasatāṁ divyauṣadhi-rasa-rasāyanānna-pāna-snānādibhir ādhayo vyādhayo valī-palita-jarādayaś ca deha-vaivarṇya-daurgandhya-sveda-klama-glānir iti vayo’vasthāś ca bhavanti.**

**śrīdharaḥ : **klamaḥ śramaḥ | glānir anutsāhaḥ ||13||

**krama-sandarbhaḥ : _na vyākhyātam._**

**viśvanāthaḥ : **eteṣu vasatāṁ divyauṣadhi-rasāyanayor aśanād eva hetor anna-pānādibhir apy ādhivyādhayo na bhavanti | tathā hi vividhā vayovasthāś ca na tatra prathamā balī-prabhṛtayaś caramāḥ dvitīyā deha-vaivarṇyādayo’caramāḥ klamaḥ śramaḥ glānir haryakṣayaḥ ||13||

—o)0(o—

**|| 5.24.14 ||**


    **na hi teṣāṁ kalyāṇānāṁ prabhavati kutaścana mṛtyur vinā bhagavat-tejasaś cakrāpadeśāt.**

**śrīdharaḥ : **kalyāṇānāṁ maṅgala-rūpāṇām ||14||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 5.24.15 ||**


    **yasmin praviṣṭe’sura-vadhūnāṁ prāyaḥ puṁsavanāni bhayād eva sravanti patanti ca.**

**śrīdharaḥ : **yasmin bhagavat-tejasi praviṣṭe | puṁ-savanāni garbhāḥ, ā-caturthād bhavet srāvaḥ pātaḥ pañcama-ṣaṣṭhayoḥ iti srāvapātau jñeyau ||15||

**krama-sandarbhaḥ : _na vyākhyātam._**

**viśvanāthaḥ : **puṁsavanāni garbhāḥ, , ā-caturthād bhavet srāvaḥ pātaḥ pañcama-ṣaṣṭhayoḥ iti srāvapātau jñeyau ||15||

—o)0(o—

**|| 5.24.16 ||**


    **athātale maya-putro’suro balo nivasati yena ha vā iha sṛṣṭāḥ ṣaṇ-ṇavatir māyāḥ kāścanādyāpi māyāvino dhārayanti yasya ca jṛmbhamāṇasya mukhatas trayaḥ strī-gaṇā udapadyanta svairiṇyaḥ kāminyaḥ puṁścalya iti yā vai bilāyanaṁ praviṣṭaṁ puruṣaṁ rasena hāṭakākhyena sādhayitvā sva-vilāsāvalokanānurāga-smita-saṁlāpopagūhanādibhiḥ svairaṁ kila ramayanti yasminn upayukte puruṣa īśvaro’haṁ siddho’ham ity ayuta-mahā-gaja-balam ātmānam abhimanyamānaḥ katthate madāndha iva.**

**śrīdharaḥ : **sa-varṇe ratāḥ svairiṇyaḥ kāminyas tv asavarṇe’pi | tatrāpy aticañcalāḥ puṁś-calyaḥ | bilāyanaṁ bilāyatanam | sādhayitvā saṁbhoga-samarthaṁ kṛtvā | sve ye asādhāraṇā vilāsās tat-pūrvako’valokaḥ, tenānurāga-yuktaṁ smitaṁ, tena saṁlāpa upagūhanaṁ ca, tad-ādibhiḥ | yasmin hāṭakākhye rase upayukte sevite ||16||

**krama-sandarbhaḥ : _na vyākhyātam._**

**viśvanāthaḥ : **savarṇe ratāḥ svairiṇyaḥ kāminyas tv asavarṇe’pi, tatrāpy aticañcalāḥ puṁścalyaḥ | bilāyanaṁ sva-vilaya-rūpam āyatanaṁ sādhayitvā sva-saṁbhoga-samarthaṁ kṛtvā | yasmin rase upayukte sevite sati ||16||

—o)0(o—

**|| 5.24.17 ||**


    **tato’dhastād vitale haro bhagavān hāṭakeśvaraḥ sva-pārṣada-bhūta-gaṇāvṛtaḥ prajāpati-sargopabṛṁhaṇāya bhavo bhavānyā saha mithunī-bhūta āste yataḥ pravṛttā sarit-pravarā hāṭakī nāma bhavayor vīryeṇa yatra citrabhānur mātariśvanā samidhyamāna ojasā pibati tan niṣṭhyūtaṁ hāṭakākvhyaṁ suvarṇaṁ bhūṣaṇenāsurendrāvarodheṣu puruṣāḥ saha puruṣībhir dhārayanti.**

**śrīdharaḥ : **bhavayor bhavasya bhavānyāś ca | citra-bhānur agniḥ | tena niṣṭhyūtaṁ phūt kṛtya tyaktam | asurendrāṇām avarodheṣv antaḥ pureṣu | puruṣībiḥ strībhiḥ ||17||

**krama-sandarbhaḥ : _na vyākhyātam._**

**viśvanāthaḥ : **citrabhānur agniḥ pibati saṁśoṣya kaṭhinīkaroti | tena agninā niṣṭhyūtaṁ dāhottīrṇīkṛtam | yad vā, tābhyām bhava-bhavānībhyāṁ phūt-kṛtya tyaktam, bhūṣaṇena ratnālaṅkāreṇa saha atyādarāt ||17||

—o)0(o—

**|| 5.24.18 ||**


    **tato’dhastāt sutale udāra-śravāḥ puṇya-śloko virocanātmajo balir **


    **bhagavatā mahendrasya priyaṁ cikīrṣamāṇena, **


    **aditer labdha-kāyo bhūtvā, **


    **baṭu-vāmana-rūpeṇa parākṣipta-loka-trayo **


    **bhagavad-anukampayaiva punaḥ praveśita **


    **indrādiṣv avidyamānayā susamṛddhayā śriyābhijuṣṭaḥ **


    **sva-dharmeṇārādhayaṁs tam eva bhagavantam ārādhanīyam **


    **apagata-sādhvasa āste’dhunāpi.**

**śrīdharaḥ : sutale balir adhunāpy āsta** ity anvayaḥ | kathaṁ-bhūtaḥ ? **mahendrasya** **priyaṁ** kartum icchatā **bhagavatā** prathamaṁ **parākṣiptam** apahṛtaṁ **loka-trayaṁ** yasya saḥ | **punar bhagavato’nukampayaiva** tatra **praveśitaḥ** san | kīdṛśena ? yo’**diteḥ** sakāśād **bhūtvā** **baṭu**-**vāmana-rūpeṇa** **labdha-kāyaḥ,** tena ||18||

**krama-sandarbhaḥ : _na vyākhyātam._**

**viśvanāthaḥ : śravo** yaśaḥ, ata eva **puṇyāś** cāravaḥ **ślokā** varṇanārthaka-padyāni yasya saḥ | **praveśita** iti sutalam eveti śeṣaḥ ||18||

—o)0(o—

**|| 5.24.19 ||**


    **no evaitat**[^33]** sākṣātkāro bhūmi-dānasya **


    **yat tad bhagavaty aśeṣa-jīva-nikāyānāṁ **


    **jīva-bhūtātma-bhūte paramātmani vāsudeve tīrthatame **


    **pātra upapanne parayā śraddhayā paramādara-samāhita-manasā sampratipāditasya sākṣād apavarga-dvārasya yad bila-nilayaiśvaryam.**

**śrīdharaḥ : **kecit tasya sutala-rājyaṁ bhūmi-dāna-phalaṁ manyante | tan nirākaroti—no evaitad iti | **yad bila-nilaye** vivara-sthāne **aiśvaryam** **etad bhūmi-dānasya sākṣātkāraḥ** phalaṁ na bhavaty eva | kutaḥ ? ity apekṣāyām evaṁ-bhūtasya dānasya sākṣād apavarga-hetutvād ity āha | **yat tat** prasiddhaṁ dānaṁ, tasya | tad evāha—**bhagavaty aśeṣa-jīva-nikāyānāṁ** **jīva-bhūtaś** cāsāv **ātma-bhūtaś** ca sarva-jīva-niyantā cāsāv ātmārāmaś cety arthaḥ | tasmin **saṁpratipāditasya** ||19||

**krama-sandarbhaḥ : no evaitāvad** etāvan-mātram ity arthaḥ ||19||

**viśvanāthaḥ : **kaiścit tasya tādṛśa-bila-svarga-bhoga-prāptir bhūmi-dāna-phalaṁ manyate, tan nirākaroti—no evaitāvad iti | **yad bila-nilayaiśvaryam** etad **bhūmi-dānasya sākṣātkāraḥ** phalaṁ na bhavati, **yad** bhūmi-dānaṁ **tad** atiprasiddham[^34] ity anvayaḥ | 

atra **bhūmi**-padena tribhuvanam evopalakṣitam | atra veda-vijña-brāhmaṇa-mātre eva bhū-pradeśa-dānād akṣayaḥ prasiddha-svarga-bhogo labhyate iti śāstre śravaṇād bhagavati tribhuvana-dāna-janma-phalasya sutalaiśvarya-bhogā eva paryāpter asambhāvitatvād apavargasyaiva phalatvam | kiṁ ca, asyānuṣaṅgikasyāpi sutalaiśvarya-bhogasya sarva-svarga-bhogebhyo'pi parama evotkarṣo dhvanitaḥ | 

bhūmi-dānasya katham-bhūtasya ? **bhagavati** **vāsudeve** pratipāditasya **jīva-bhūto** jīvana-rūpo ya **ātmā** antaryāmī tad-**bhūtena paramātmani**, viṣṭabhyāham idaṁ kṛtsnam ekāṁśena sthito jagat [gītā 10.42] ity ukter antaryāmiṇo'py aṁśitvāt **paramaḥ** sarvotkr̥ṣṭaś cāsāv **ātmā** ceti tasminn upapanne parama-samucite **tīrthatame** parama-pāvane phalaṁ na bhavatīti | atra hetuḥ--

**sākṣād apavarga**- iti | tatra puṣpādi-dānasyāpy apavarga-phaladatvād atrātikaimutyam eveti bhāvaḥ ||19||

—o)0(o—

**|| 5.24.20 ||**


    **yasya ha vāva kṣuta-patana-praskhalanādiṣu **


    **vivaśaḥ sakṛn nāmābhigṛṇan puruṣaḥ **


    **karma-bandhanam añjasā vidhunoti, **


    **yasya haiva pratibādhanaṁ **


    **mumukṣavo’nyathaivopalabhante,**

**śrīdharaḥ : **kiṁ ca, **yasya nāma** kṣud-ādiṣu ca **vivaśo**’pi **sakṛd** api **gṛṇan** **karma-bandhaṁ vidhunoti** | kathaṁ-bhūtaḥ ? **yasya** **pratibādhanaṁ** tv iha **mumukṣavo’nyathaivopalabhante** | yan-nivṛtty-arthaṁ yoga-sāṅkhyādi-kleśān anubhavantīty arthaḥ, taṁ karma-bandhaṁ tyajati ||20||

**krama-sandarbhaḥ : _na vyākhyātam._**

**viśvanāthaḥ : **trailokya-dānasya kā vārtā ? bhaktyā patra-puṣpādy-arpaṇam api dūre vartatāṁ nāmābhāso’pi sukṛtibhir durvāraṁ karma-bandham api anāyāsenaiva dhvaṁsayatīty āha—yasyeti | na ca karma-bandho’pi sugama-pratīkāra ity āha—yasya **karma-bandhanasya pratibādhanaṁ** sarvathā dhvaṁsanaṁ **mumukṣava** eva, na tu bhūmi-dānādi-sukṛta-koṭimanto’pi | **anyathaiva** iti yan nivṛtty-artham aṣṭāṅga-yoga-sāṅkhyādi-kleśān anubhavantīty arthaḥ ||20||

—o)0(o—

**|| 5.24.21 ||**


    **tad bhaktānām ātmavatāṁ sarveṣām ātmany ātmada ātmatayaiva.**[^35]

**śrīdharaḥ : tat** tasmin bhagavati **bhaktānāṁ** [**ātmavatāṁ**] jñānināṁ ca yathāyatham **ātmany ātmade** jñānade ca** ātmatayaiva** samarpitasya bhūmi-dānasya na tat phalam iti pūrveṇaiva sambandhaḥ ||21||

**krama-sandarbhaḥ : **tad bhagavatām [?[^36]] iti | **tat** tu tasya dānaṁ, na cānyasmin phale nimitte | tatra **sarveṣām ātmani** paramātmani | tathāpi jñānināṁ viviktatayā tatrāsphuraṇād ātmatame, **bhaktānāṁ** tv **ātmade**, vaśa-vartitayā sphuratīti sarvatha sarveṣu paramopakāraka-svabhāvatvaṁ darśitam | tatas tenaitādṛśa-tuccha-phala-dānaṁ na sambhavatīty arthaḥ ||21|| 

**viśvanāthaḥ : tat** tasmāt **sarveṣāṁ ātmani** parameśvare pratipāditasya bhūmi-dānasya na tat-phalaṁ iti pūrveṇaivānvayaḥ | kathaṁ-bhūte ? bhagavatāṁ nāradādīnāṁ **bhaktānāṁ** ātmade vaśībhūya [**ātmade**] ātmānaṁ api dattavati **ātmavatāṁ** sanakādīnāṁ jñānināṁ **ātmatame** paramātmānubhava-rūpe iti krameṇa premānanda-brahmānanda-dāyinas tasya tad-viṣayānanda-mātra-phala-dāyitvaṁ kathaṁ ghaṭatām ? ato balirājāya sva-vaśīkāra-maya-premānandaṁ khalu bhūmi-dānasya phalaṁ dadau, yataḥ sva-bhaktasya tasya svayaṁ dvāra-pālo babhūveti bhāvaḥ ||21||

—o)0(o—

**|| 5.24.22 ||**


    **na vai bhagavān nūnam amuṣyānujagrāha **


    **yad uta punar ātmānusmṛti-moṣaṇaṁ **


    **māyāmaya-bhogaiśvaryam evātanuteti.**

**śrīdharaḥ : **kiṁ ca, nedaṁ bhagavad-anukampā-phalam api, kintv ekānta-bhaktasya tasyāntarāya-mātram ity āha—neti | **bhagavān** **amuṣya** amuṁ **naiva anugṛhītavān** | tatra hetuḥ—**yad uteti** | **ātmana** īśvarasya **anusmṛtiṁ muṣṇāti** iti tathā | tad uktam—


    vāsudeve mano yasya japa-homārcanādiṣu | 


    tasyāntarāyo maitreya devendratvādikaṁ phalam || iti ||22||

**krama-sandarbhaḥ : **tatra para-matam anūdya khaṇḍayati—na vai iti | **yan** **māyā-mayaṁ bhogaiśvaryam atanuta iti** naivāmuṁ baliṁ praty **anujagrāha** iti, na, kintu sva-sānnidhya-dānādinaivety arthaḥ | tatra hetuḥ—**ātmānusmṛti-moṣaṇam** iti | yad vā, tatrendrānugraha-vādaṁ khaṇḍayati—na vai iti | **amuṣya** indrasya taṁ pratīty arthaḥ ||21||

**viśvanāthaḥ : **vastutas tu bhogaiśvaryam ekānta-bhaktasyāntarāya eveti na tad-bhagavad-anukampā-phalam ato bhogaiśvaryādānād evendrasyaikāntika-bhakty-abhāvo’numīyata ity āha—neti | **amuṣya** amum indram | tad uktam—


    vāsudeve mano yasya japa-homārcanādiṣu | 


    tasyāntarāyo maitreya devendratvādikaṁ phalam || iti |

ato vastutas tv ekānta-bhaktaṁ balim evānujagrāheti bhāvaḥ ||22||

—o)0(o—

**|| 5.24.23 ||**


    **yat tad bhagavatānadhigatānyopāyena **


    **yācñā-cchalenāpahṛta-sva-śarīrāvaśeṣita-loka-trayo **


    **varuṇa-pāśaiś ca sampratimukto **


    **giri-daryāṁ cāpaviddha iti hovāca.**

**śrīdharaḥ : **tasyaikānta-bhaktiṁ sa-prapañcam āha--yat tad ity-ādikā | **yat tad** atiprasiddham iti vakṣyamāṇa **uvāca ha** ity anvayaḥ | kathambhūtaḥ ? **anadhigato’nya upāyo** yena, tena **bhagavatā** **yācñā-cchalenāpahṛtaṁ** **sva-śarīra**-mātr**āvaśeṣitaṁ** **loka-trayaṁ** yasya | **samyak pratimukto** baddhaḥ | **apaviddhaḥ** prakṣipto’pi san ||23||

**krama-sandarbhaḥ : _na vyākhyātam._**

**viśvanāthaḥ : **tatraitac chrī-bali-vākyam eva anya-nindā-śuddha-bhakta-stavābhyāṁ draḍhayan[^37] pramāṇayati—**yat tad** iti gadya-pañcakena | **yat tad **atiprasiddham iti etad uvāca śrī-baliḥ ||23||

[atrānurūpārthakaṁ 8.21.26 "atha tārkṣa-suto" ity-ādi-padyaṁ draṣṭavyam |] ||23||

—o)0(o—

**|| 5.24.24 ||**


    **nūnaṁ batāyaṁ bhagavān artheṣu na niṣṇāto **


    **yo’sāv indro yasya sacivo mantrāya vṛta ekāntato bṛhaspatis **


    **tam atihāya svayam upendreṇātmānam ayācatātmanaś cāśiṣo **


    **no eva tad-dāsyam **


    **ati-gambhīra-vayasaḥ**[^38]** kālasya manvantara-parivṛttaṁ **


    **kiyal loka-trayam idam.**

**śrīdharaḥ : bateti** khede | **bhagavān** vidvān api **yo’sāv indro** **yasya** **ekāntena** **bṛhaspatiḥ sacivaḥ** sahāyo, yato **mantrārthaṁ vṛtaḥ,** so’pi **puruṣārtheṣu nūnaṁ na niṣṇāto** na nipuṇaḥ | yata **upendreṇa** dvāra-bhūtena tam upendraṁ **vihāya ātmānaṁ** māṁ loka-trayam **ayācata** | taṁ mantra-padaṁ bṛhaspatim atihāyeti vā | tasmin prasanne sa eva varaṇīyo na loka-trayaṁ yatas tad atituccham ity āha—**atigambhīram** anantaṁ **rayo** yasya, tasya **kālasya** yan **manvantaraṁ** tena **parivṛttaṁ** viparyastaṁ **loka-trayam idaṁ kiyat** ? ||24||

**krama-sandarbhaḥ : tam** upendraṁ prati | **atihāya** puruṣārthatvenānabhilaṣya | **svayam upendreṇaiva** dvāra-bhūtena **ātmānaṁ māṁ** parama-kṣudraṁ prati parama-kṣudraṁ **loka-trayam ayācata** ||24|| 

**viśvanāthaḥ : bhagavān** vidvān api **yasya sacivo bṛhaspatiḥ** so’pi **paramārtheṣu na niṣṇāto **yasmād indraṁ pratiyuktaṁ nopādideśeti bhāvaḥ | yata **upendreṇa** dvāra-bhūtena **ātmānaṁ māṁ loka-trayam ayācata** | **taṁ upendram vihāyeti** taṁ eva kathaṁ nāyācata ? yady ayāciṣyata, tadā kiṁ sa dātuṁ nāpārayiṣyat ? sva-prabhuṁ taṁ yācakaṁ katham akarot ? iti bhāvaḥ | tatrāpy **ātmana āśiṣo** viṣaya-sukhānīti parama-mohāndha iva sa iti bhāvaḥ | 

yad vā, taṁ bṛhaspatim apahāyeti bṛhaspatim preṣya tenaiva kathaṁ māṁ nāyācata ? yadi bṛhaspatir mām ayāciṣyata, tadā tasmai brāhmaṇāya trilokīṁ kiṁ nādāsyam ? kathaṁ sveṣṭa-devaṁ taṁ yācakam akarot ? iti bhāvaḥ | kāmitasya vastunas tucchatvam āha—**atigambhīram** ananta-**rayo** yasya, tasya **kālasya** yan **manvantaraṁ**, tena **parivṛttaṁ** paryantaṁ loka-trayam idaṁ kiyat ? ||24||

—o)0(o—

**|| 5.24.25 ||**


    **yasyānudāsyam evāsmat-pitāmahaḥ kila vavre **


    **na tu sva-pitryaṁ yad utākutobhayaṁ padaṁ dīyamānaṁ **


    **bhagavataḥ param iti bhagavatoparate khalu sva-pitari.**

**śrīdharaḥ : **prahlādas tv eka evārthe niṣṇāta ity āha—yasyānudāsyam iti | **sva-pitari uparate** mṛte sati **sva-pitryaṁ** **padaṁ** bhagavatā **dīyamānam** api **bhagavataḥ** khalu **param** anyad **iti** kṛtvā, na tu jagrāhety arthaḥ ||25||

**krama-sandarbhaḥ : anudāsyaṁ** naya māṁ nija-bhṛtya-pārśvam [bhā.pu. 7.9.24] ity anena tad-dāsa-dāsyam |[^39] **sva-pitryaṁ** trailokya-rājyam | **yad utākuto-bhayaṁ padaṁ** mokṣam | tan na tu **vavre** | kathaṁ ? **bhagavataḥ** **param** anyad idam iti kṛtvā | tad-aṁśābhāsas tad-aṁśa-mātrātmakatvāt tayoḥ | kadaivaṁ vyavahṛtam ? ity āśaṅkyāha—**bhagavateti** ||25||

**viśvanāthaḥ : **kiṁ ca, atra jagaty ekaḥ prahlāda eva paramārthe niṣṇāta ity āha—yasyeti | **uparate** mṛte sati ||25||

—o)0(o—

**|| 5.24.26 ||**


    **tasya mahānubhāvasyānupatham amṛjita-kaṣāyaḥ **


    **ko vāsmad-vidhaḥ parihīṇa-bhagavad-anugraha upajigamiṣatīti.**

**śrīdharaḥ : **nanu tvam ativīraḥ kutas tam eva bahu manyase ? tatrāha—**tasya anupatham **anuvartma | **amṛjitā** akṣīṇāḥ **kaṣāyā** rāgādayo yasya | **parihīṇo bhagavad-anugraho** yasya | sa ko vā [**upajigamiṣatīti**] upagantum icchatīti ? ||26||

**krama-sandarbhaḥ : ** **pari** sarvato-bhāvena **hīnas** tyakto nātyādṛto **bhagavad-anugraho** yena saḥ | anugrahaḥ prārthanādi-bandhanāntaḥ ||26||

**viśvanāthaḥ : **nanu tvam api prahlāda-sadṛśa eveti tatra sa-trapaṁ sa-dainyam āha—tasyeti | **anupatham** anurūpaṁ vartma | **tasya** baleḥ ||26||

—o)0(o—

**|| 5.24.27 ||**


    **tasyānucaritam upariṣṭād vistariṣyate **


    **yasya bhagavān svayam akhila-jagad-gurur nārāyaṇo **


    **dvāri gadā-pāṇir avatiṣṭhate nija-janānukampita-hṛdayo **


    **yenāṅguṣṭhena padā daśa-kandharo yojanāyutāyutaṁ **


    **dig-vijaya uccāṭitaḥ.**

**śrīdharaḥ : **atha śukroktiḥ | nanv evaṁbhūtaś ced balis tarhi tasyaiva caritaṁ vistareṇa kathyatāṁ, tatrāha | **tasya** baler **anucaritam** **upariṣṭād** aṣṭame **vistariṣyate** | **yasya dvāry** **avatiṣṭhate** **nija-janeṣv** **anukampitaṁ** kṛtānukampaṁ **hṛdayaṁ** yasya | dvāra-pāla-karma darśayati—**yena** **śrī-nārāyaṇena** baler **dvāri** viśan **daśakandhara** uccāṭitaḥ | kena padā ? tatrāpy **aṅguṣṭhenaiva** ||27||

**vaṁśīdharaḥ** : viśan dig-vijayāvasare | uccāṭitaḥ prakṣiptaḥ | ayutāyuttaṁ koṭiḥ | yat tūttara-kāṇḍe vālmikīye uktaṁ--


    nainaṁ hanmy adhunā pāpaṁ cintayitveti rūpadhṛk |


    antardhānaṁ gato rāma brāhmaṇaḥ priya-kāmyayā ||


    na ca taṁ puruṣaṁ tatra paśyate rajanīcaraḥ |


    harṣān nāaṁ vimuñcan vai niṣkrāmad varuṇālayāt ||


    yenaiva sa praviṣṭaḥ san pathā tenaiva niryayau ||

iti tat-kalpāntarābhiprāyam iti dhyeyam ||27||

**krama-sandarbhaḥ, viśvanāthaḥ : _na vyākhyātam._**

[atrānurūpārthakaṁ 8.23.10 "nityaṁ draṣṭāsi" ity-ādi-padyaṁ draṣṭavyam |]

—o)0(o—

**|| 5.24.28 ||**


    **tato’dhastāt talātale mayo nāma dānavendras tri-purādhipatir bhagavatā purāriṇā tri-lokī-śaṁ cikīrṣuṇā nirdagdha-sva-pura-trayas tat-prasādāl labdha-pado māyāvinām ācāryo mahādevena parirakṣito vigata-sudarśana-bhayo mahīyate.**

**śrīdharaḥ : **yathā hariṇā sva-bhakto baliḥ sutale nihitaḥ sukham āste evaṁ mahādeva-bhakto’pi mayas talātale sukham āsta ity āha—tata iti | labdhaṁ padaṁ sthānaṁ yena | mahīyate pūjyate ||28||

**krama-sandarbhaḥ : **mayas tu māyāvīti maheśa-prasādābhāsena talātale vyavahāra-sukhena tiṣṭhann api, na tu śrī-balivat paramārtha-sukha-sampanna iti darśayitum āha—tato’dhastād iti | vigateti | mahā-devasya mahā-bhāgavatasyānurodhād iti bhāvaḥ ||28||

**viśvanāthaḥ : **mahīyate pūjyate ||28||

—o)0(o—

**|| 5.24.29 ||**


    **tato’dhastān mahātale kādraveyāṇāṁ sarpāṇāṁ naika-śirasāṁ krodha-vaśo nāma gaṇaḥ kuhaka-takṣaka-kāliya-suṣeṇādi-pradhānā mahā-bhogavantaḥ patattri-rājādhipateḥ puruṣa-vāhād anavaratam udvijamānāḥ sva-kalatrāpatya-suhṛt-kuṭumba-saṅgena kvacit pramattā viharanti.**

**śrīdharaḥ : **naika-śirasām aneka-phaṇānāṁ gaṇe’sti | etat prapañcayati—kuhaketi | mahā-bhogavanto mahā-kāyāḥ | puruṣa-vāhāt harer vāhanāt ||29||

**krama-sandarbhaḥ : _na vyākhyātam._**

**viśvanāthaḥ : **naika-śirasām aneka-phaṇānām | etat prapañcayati—kuhaketi | puruṣa-vāhāt harer vāhanāt ||29||

—o)0(o—

**|| 5.24.30 ||**


    **tato’dhastād rasātale daiteyā dānavāḥ paṇayo nāma nivāta-kavacāḥ kāleyā hiraṇya-puravāsina iti vibudha-pratyanīkā utpattyā mahaujaso mahā-sāhasino bhagavataḥ sakala-lokānubhāvasya harer eva tejasā pratihata-balāvalepā bileśayā iva vasanti ye vai saramayendra-dūtyā vāgbhir mantra-varṇābhir indrād bibhyati.**

**śrīdharaḥ : **vibudha-praty-anīkā deva-śatravaḥ sakaleṣv api lokeṣv anubhāvo yasya tasyaiva tejasā sudarśanena pratihato balāvalepo vīrya-mado yeṣām | bileśayāḥ sarpā iva | indra-dūtyā prayuktābhir mantra-rūpābhir vāgbhiḥ | evaṁ hi vaidikam ākhyānam | paṇibhir asurair nigūḍhāṁ gāmanveṣṭuṁ saramāṁ deva-śunīm indreṇa prahitāṁ sandhim icchantaḥ paṇayaḥ prāhuḥ, kim icchantī saramā ity-ādi | sā ca sandhim anicchantīndra-stuti-pūrvakaṁ tān prati paruṣam āha—hatā indreṇa paṇayaḥ śayadhvam ity-ādi | te ca tac chrutvā bibhyatīti ||30||

**krama-sandarbhaḥ : _na vyākhyātam._**

**viśvanāthaḥ : **daiteyādayo’sura-bhedāḥ pratyanīkāāḥ śatravaḥ | indra-dūtyā prayuktābhir mantra-rūpābhir vāgbhiḥ | evaṁ hi vaidikam ākhyānaṁ | paṇibhir asurair nigūḍhaṁ gām anveṣṭuṁ saramāṁ deva-śunīm indreṇa prahitāṁ sandhim icchantaḥ paṇayaḥ prāhuḥ—kim icchantī saramety-ādi | sā ca sandhim anicchantī indra-stuti-pūrvakaṁ tān prati paruṣam āha—hatā indreṇa paṇayaḥ palāyadhvam ity-ādi | te ca tac chrutvā bibhyatīti ||30||

—o)0(o—

**|| 5.24.31 ||**


    **tato’dhastāt pātāle nāga-loka-patayo vāsuki-pramukhāḥ śaṅkha-kulika-mahāśaṅkha-śveta-dhanañjaya-dhṛtarāṣṭra-śaṅkhacūḍa-kambalāśvatara-devadattādayo mahā-bhogino mahāmarṣā nivasanti yeṣām u ha vai pañca-sapta-daśa-śata-sahasra-śīrṣāṇāṁ phaṇāsu viracitā mahā-maṇayo rociṣṇavaḥ pātāla-vivara-timira-nikaraṁ sva-rociṣā vidhamanti.**

**śrīdharaḥ : **mahā-bhogino mahā-phaṇāḥ | mahān amarṣaḥ krodho yeṣām | pañcādi-saṅkhyāni śīrṣāṇi yeṣām | śīrṣṇām iti vaktavye śīrṣāṇām ity ārṣaḥ ||31||

**krama-sandarbhaḥ : **śīrṣasya śīrṣaṁś chandasi [pā. 6.1.60] iti bhagavān pāṇiniḥ ||29||

**viśvanāthaḥ : **mahā-bhogino mahā-phaṇāḥ ||31||

iti sārārtha-darśinyāṁ harṣiṇyāṁ bhakta-cetasām |

pañcamasya caturviṁśaḥ saṅgataḥ saṅgataḥ satām ||*||

—o)0(o—


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ pañcama-skandhe 


    vivara-talopavarṇanaṁ nāma 


    caturviṁśo’dhyāyaḥ |

|| 5.24 ||

(5.25)


### pañcaviṁśo’dhyāyaḥ


## saṅkarṣaṇa-māhātmyaṁ

**|| 5.25.1 ||**

**śrī-śuka uvāca**—

**tasya mūla-deśe triṁśad-yojana-sahasrāntara āste yā vai kalā bhagavatas tāmasī samākhyātānanta iti sātvatīyā draṣṭṛ-dṛśyayoḥ saṅkarṣaṇam aham ity abhimāna-lakṣaṇaṁ yaṁ saṅkarṣaṇam ity ācakṣate ||**

**śrīdharaḥ : **

pañca-viṁśe tato’dhastād āha śeṣasya saṁsthitim |

sañjihīrṣor idaṁ kāle yatra rudra-samudbhavaḥ ||

tasya pātālasya ko’sāv anantaḥ | sātvatīyāḥ sātvata-tantra-niṣṭhāś catur-vyūhopāsane yaṁ saṅkarṣaṇam ity ācakṣate | tathākhyāne hetuḥ, draṣṭṛ-dṛśyayoḥ samyak karṣaṇam ekī-karaṇaṁ yena | tat kutaḥ ? aham ity abhimāno lakṣaṇaṁ cihnam adhiṣṭhā-turyasya | ahaṅkārādhiṣṭhānena draṣṭṛ-dṛśya-saṅkarṣaṇāt saṅkarṣaṇa ity arthaḥ ||10||

**krama-sandarbhaḥ : **tāmasīti tamo-guṇādhiṣṭhātṛ-rudrasyāntaryāmitvāt | mūrtiṁ naḥ puru-kṛpayā babhāra sattvaṁ saṁśuddham[bhā.pu. 5.25.10] ity-ādi-virodhāt ||1||

**viśvanāthaḥ: **

pañcaviṁśe tu pātāla-tale śeṣasya bhūbhṛtaḥ |

jagat-saṁhartū rudrasyāpy aṁśino varṇitā guṇāḥ ||o||

tāmasī tamaḥ-kārya-saṁhāra-pravartayitrī, na tu tamo-mayī, mūrtiṁ naḥ puru-kṛpayā babhāra sattvaṁ saṁśuddham [bhā.pu. 5.25.10] ity-ādi-virodhāt | sātvatīyāḥ sātvata-tantra-niṣṭhāḥ draṣṭṛ-dṛśyayor bhoktṛ-bhogyayoḥ samyak karṣaṇaṁ yataḥ saṅkarṣaṇa iti | tac ca karṣaṇaṁ aham asya bhoktā idaṁ me bhogyam ity abhimāna-lakṣaṇam eva abhimantur ahantā-mamatayoḥ śuddhy-arthaṁ tad-adhiṣṭhātṛtvena yaṁ dhyāyanīti bhāvaḥ ||1||

—o)0(o—

**|| 5.25.2 ||**

**yasyedaṁ kṣiti-maṇḍalaṁ bhagavato’nanta-mūrteḥ sahasra-śirasa ekasminn eva śīrṣaṇi dhriyamāṇaṁ siddhārtha iva lakṣyate |**

**śrīdharaḥ : **anantatvam āha—yasyedam iti | yac-chabdānāṁ sa eṣa bhagavān ananta ity uttareṇānvayaḥ ||2|

**krama-sandarbhaḥ, viśvanāthaḥ: _na vyākhyātam._**

—o)0(o—

**|| 5.25.3 ||**

**yasya ha vā idaṁ kālenopasañjihīrṣato’marṣa-viracita-rucira-bhramad-bhruvor antareṇa saṅkarṣaṇo nāma rudra ekādaśa-vyūhas try-akṣas tri-śikhaṁ śūlam uttambhayann udatiṣṭhat ||**

**śrīdharaḥ : **tāmasatvam āha—yasyedaṁ viśvam upasaṁhartum icchataḥ | amarṣeṇa viracite kuṭilī-kṛte rucirī-kṛte | bhramantyau bhruvau tayor madhye | uttambhayan unnamayan ||3||

**krama-sandarbhaḥ : **amarṣa-kāraṇaṁ tu prāyaḥ sarveṣāṁ yugapad bhagavad-bahirmukhatvaṁ jñeyam ||3||

**viśvanāthaḥ: **upasaṁjihīrṣata iti yadaivedaṁ jagad-ādhikyena saṁhartum aicchat tadaiva māyā-ghnās tad-icchādhīnatvāt tadīyatamaḥ-kārya-roṣātmako rudro bhrū-madhye prādurabhūt | amarṣa-viracita iti rudrasya viśeṣaṇaṁ, sulopa ārṣaḥ | yathā sisṛkṣato dvitīya-puruṣasya nābhi-madhye rajo-guṇātmakaṁ padmaṁ prādurbhavati tadvat ||3||

—o)0(o—

**|| 5.25.4 ||**


    **yasyāṅghri-kamala-yugalāruṇa-viśada-nakha-maṇi-ṣaṇḍa-maṇḍaleṣv ahi-patayaḥ saha sātvatarṣabhair ekānta-bhakti-yogenāvanamantaḥ sva-vadanāni parisphurat-kuṇḍala-prabhā-maṇḍita-gaṇḍa-sthalāny ati-manoharāṇi pramudita-manasaḥ khalu vilokayanti ||**

**śrīdharaḥ : **subhagatvam āha | yasyāṅghri-kamala-yugale’ruṇā viśadā nakhā eva maṇayas teṣāṁ ṣaṇḍaḥ samūhas tasya maṇḍaleṣu | parisphuratāṁ kuṇḍalānāṁ prabhayā maṇḍitāni gaṇḍa-sthalāni yeṣu tāni ||4||

**krama-sandarbhaḥ : _na vyākhyātam._**

**viśvanāthaḥ: **lāvaṇyena manoharatvam āha—yasyeti | makha-manīnāṁ ṣaṇḍaṁ samūhas tasya maṇḍaleṣu darpaṇāyamāṇeṣv ity arthaḥ ||4||

—o)0(o—

**|| 5.25.5 ||**


    **yasyaiva hi nāga-rāja-kumārya āśiṣa āśāsānāś cārv-aṅga-valaya-vilasita-viśada-vipula-dhavala-subhaga-rucira-bhuja-rajata-stambheṣv aguru-candana-kuṅkuma-paṅkānulepenāvalimpamānās tad-abhimarśanonmathita-hṛdaya-makara-dhvajāveśa-rucira-lalita-smitās tad-anurāgamada-mudita-mada-vighūrṇitāruṇa-karuṇāvaloka-nayana-vadanāravindaṁ savrīḍaṁ kila vilokayanti ||**

**śrīdharaḥ : **cāruṇy aṅga-valaye vilasitāś ca te viśadāś ca vipulāś ca dhavalāś ca subhagāś ca rucirāś ca bhujā eva rajata-stambhās teṣv aguru-candana-kuṅkumānāṁ paṅka evānulepas tenāvalimpamānāḥ | teṣām abhimarśanenonmathite hṛdaye makara-dhvajasyāveśena ruciraṁ ca lalitaṁ ca smitaṁ yāsāṁ tāḥ | tasyānurāgeṇa madena ca muditaṁ ca tan madena vighūrṇite pracalite ca ā īṣad-aruṇe karuṇāvaloka-yukte nayane yasmiṁs tad vadanāravindaṁ vilokayanti ||5||

**krama-sandarbhaḥ : _na vyākhyātam._**

**viśvanāthaḥ: **cāruṇy aṅga-valaye vilasitāś ca te viśadāś ca vipulāś ca dhavalāś ca subhagāś ca rucirāś ca bhujā eva rajata-stambhās teṣv aguru-candana-kuṅkumānāṁ paṅka evānulepas tenāvalimpamānāḥ | teṣām abhimarśanenonmathite hṛdaye makara-dhvajasyāveśena ruciraṁ ca lalitaṁ ca smitaṁ yāsāṁ tāḥ | tasyānurāgeṇa madena ca muditaṁ ca tan madena vighūrṇite pracalite ca ā īṣad-aruṇe karuṇāvaloka-yukte nayane yasmiṁs tad vadanāravindaṁ vilokayanti ||5||

—o)0(o—

**|| 5.25.6 ||**


    **sa eva bhagavān ananto’nanta-guṇārṇava ādi-deva upasaṁhṛtāmarṣa-roṣa-vego lokānāṁ svastaya āste ||**

**śrīdharaḥ : **amarṣo’sahanam | roṣaḥ krodhaḥ | upasaṁhṛtas tayor vego yena ||6||

**krama-sandarbhaḥ : _na vyākhyātam._**

**viśvanāthaḥ: **upasaṁhṛteti sthitināṁ-kāle samprati roṣasyānaucityād iti bhāvaḥ | amarṣo’sahiṣṇutā tad-uttho roṣaḥ krodhaḥ ||6||

—o)0(o—

**|| 5.25.7 ||**


    **dhyāyamānaḥ surāsuroraga-siddha-gandharva-vidyādhara-muni-gaṇair anavarata-mada-mudita-vikṛta-vihvala-locanaḥ sulalita-mukharikāmṛtenāpyāyamānaḥ sva-pārṣada-vibudha-yūtha-patīn aparimlāna-rāga-nava-tulasikāmoda-madhv-āsavena mādyan madhukara-vrāta-madhura-gīta-śriyaṁ vaijayantīṁ svāṁ vanamālāṁ nīla-vāsā eka-kuṇḍalo hala-kakudi kṛta-subhaga-sundara-bhujo bhagavān mahendro vāraṇendra iva kāñcanīṁ kakṣām udāra-līlo bibharti ||**

**śrīdharaḥ : **upāsanārtham āha | surādibhir dhyāyamānaś cintyam āhaḥ anavarataṁ madena muditaś cāsau vikṛta-vihvala-locanaś ca | su-lalitena mukharikāmṛtena vacanāmṛtena sva-pārṣadān vibudha-yūtha-pānāṁ patīṁś cāpyāyamāno harṣayan | nīle vāsasī yasya | ekam eva kuṇḍalaṁ yasya | halasya kakudi pṛṣṭhe kṛto nyastaḥ subhagaś ca sundaraś ca bhujo yena | udārā līlā yasya saḥ | na parimlāno rāgaḥ kāntir yasyās tasyāḥ nava-tulasikāyā āmoda-madhv-āsavena surabhi-madhu-rasena mādyatāṁ madhukarāṇāṁ ye vrātās teṣāṁ madhura-gītena śrīr yasyās tāṁ vana-mālām | kakṣāṁ varatrām |

**krama-sandarbhaḥ : _na vyākhyātam._**

**viśvanāthaḥ: **sulalitena mukharikāmṛtena vacanāmṛtena, kakṣāṁ varatrām ||7||

—o)0(o—

**|| 5.25.8 ||**


    **ya eṣa evam anuśruto dhyāyamāno mumukṣūṇām anādi-kāla-karma-vāsanā-grathitam avidyāmayaṁ hṛdaya-granthiṁ sattva-rajas-tamo-mayam antar-hṛdayaṁ gata āśu nirbhinatti tasyānubhāvān bhagavān svāyambhuvo nāradaḥ saha tumburuṇā sabhāyāṁ brahmaṇaḥ saṁślokayām āsa ||**

**śrīdharaḥ : **saṁślokayām āsa varṇayām āsa |

**krama-sandarbhaḥ : _na vyākhyātam._**

**viśvanāthaḥ**: saṁślokayāmāsa puruṣādy-avatāratvena ślokais tuṣṭāva ||8|| 

—o)0(o—

**|| 5.25.9 ||**

**utpatti-sthiti-laya-hetavo’sya kalpāḥ**

**sattvādyāḥ prakṛti-guṇā yad-īkṣayāsan |**

**yad-rūpaṁ dhruvam akṛtaṁ yad ekam ātman**

**nānādhāt katham u ha veda tasya vartma ||**

**śrīdharaḥ : **asya jagata utpatty-ādi-hetavo guṇā yasyekṣayā kalpāḥ sva-sva-kārya-samarthā āsan | yasya tu rūpaṁ dhruvam anantam akṛtam anādi | tatra hetuḥ—yad ekam eva sad ātmann ātmani nānā-kārya-prapañcam adhāt | tasya brahma-rūpasya vartma tattvaṁ janaḥ katham u ha naiva vedety arthaḥ ||9||

**krama-sandarbhaḥ : _na vyākhyātam._**

**viśvanāthaḥ**: kalpāḥ sva-sva-kārya-samarthāḥ yad-īkṣayaiva āsan, yāvat puruṣasya prakṛtāvīkṣaṇaṁ nāsīt, tāvat prakṛti-guṇāḥ sattvādyā mahattattvādīnām utpatty-ādiṣu na samarthā abhīuvann ity arthaḥ |  yasya rūpam ākāraḥ dhruvaṁ nityaṁ yato’kṛtam akṛtrimaṁ cinmayatvād ity arthaḥ |  kiṁ ca, yad ekam eva ātmani sva-deha-roma-kūpa-pradeśeṣu nānā-kārya-prapañcam adhāt dadhāra pupoṣa, tasya vartma tattvaṁ tat-prāpti-mārgaṁ vā ko veda ? ||9||

—o)0(o—

**|| 5.25.10 ||**

**mūrtiṁ naḥ puru-kṛpayā babhāra sattvaṁ**

**saṁśuddhaṁ sad-asad idaṁ vibhāti tatra |**

**yal-līlāṁ mṛga-patir ādade’navadyām**

**ādātuṁ svajana-manāṁsy udāra-vīryaḥ ||**

**śrīdharaḥ : **tarhi katham asau mumukṣubhiḥ sevyate ? tatrāha—mūrtim iti | yatredaṁ sad-asad vibhāti sa no’smākaṁ bhaktānāṁ bahu-kṛpayā saṁśuddhaṁ sattvaṁ mūrtiṁ babhāra | svajanānāṁ manāṁsy ādātuṁ vaśī-kartuṁ kṛtāṁ yasya līlāṁ mṛga-patiḥ siṁha ādade aśikṣat | yataḥ udārāṇi vīryāṇi yasya tasmād anyaṁ mumukṣuḥ kam āśrayed ity uttareṇānvayaḥ | yad vā, kṛpayety atra hetuḥ, yad yasmāt svajanānāṁ manāṁsy ādātuṁ līlām ādade | mṛga-patir ivodāra-vīryaḥ | yad vā, mṛgyanta iti mṛgāḥ kāma-pradāḥ, teṣāṁ patir mukhyaḥ ||10||

**krama-sandarbhaḥ : **mṛgapatiḥ śrī-varāha-devaḥ jahāsa cāho vanagocaro mṛgaḥ[bhā.pu. 3.18.24] iti | tatrāpi mṛga-śabda-prayogād yasya līlāṁ pṛthivī-dhāraṇa-lakṣaṇām ādade svīkṛtavān iti parama-māhātmyaṁ darśitam ||10||

**viśvanāthaḥ**: rāma-kṛṣṇādy-avatāratvena stauti—mūrtiṁ babhāra | nanu kiṁ prakṛtim ? na hi na hi, saṁśuddhaṁ sattvam | ata eva yatra yasyāṁ cinmayyāṁ mūrtau sad asad idaṁ jagad vibhāti, śrī-vrajeśvaryāpi dṛṣṭatvād iti bhāvaḥ | yad yayā mūrtyā mṛgapatiḥ siṁha iva anavadyāṁ līlām ādade—rudann iva hasan mugdha-bāla-siṁhāvalokanaḥ [bhā.pu. 3.2.28] ity uddhavokteḥ | kim-artham ? svajanānāṁ manāṁsi hastina iva ādātum ākṛṣya grahītuṁ ya eva udāra-vīryaḥ giri-vara-dhāraṇādi-parākramavān ||10||

—o)0(o—

**|| 5.25.11 ||**

**yan-nāma śrutam anukīrtayed akasmād**

**ārto vā yadi patitaḥ pralambhanād vā |**

**hanty aṁhaḥ sapadi nṛṇām aśeṣam anyaṁ**

**kaṁ śeṣād bhagavata āśrayen mumukṣuḥ ||**

**śrīdharaḥ : **kiṁ ca āstāṁ tasya kṛpayā vapur dhāraṇaṁ tad bhajanaṁ vā tan nāmaudāryam evāti-citram ity āha | yasya nāma yadi patito mahā-pātaky apy anukīrtayet tarhi sa śuddhyed iti kim u vaktavyam | yato’sāv eva nṛṇām aśeṣam aṁhaḥ sadyo hanti | katham anukīrtayet |  anyataḥ śrutaṁ vā’kasmād vā ārto vā san pralambhanād vā parihāsāt | tasmāc cheṣād anyam |

**krama-sandarbhaḥ : _na vyākhyātam._**

**viśvanāthaḥ**: yan-nāmāpi patita-pāvanam iti kiṁ vaktavyaṁ, yataḥ patitam api pāvanī karotīti vadann eva śeṣa-rūpatvenāpi stauti dvābhyām | yasya nāma saṅkarṣaṇa iti patito mahā-pātaky api yad anukīrtayet, tarhi saṁśuddhyed iti kiṁ vaktavyam, yato’sāv eva sva-darśana-dānādinā nṛṇām aśeṣam aṁhaḥ sadyo hanti | katham anukīrtayet ? anyataḥ śrutaṁ vā akasmād vā ārto vā san | pralambhanāt parihāsād vā kiṁ punaḥ śraddhā-bhaktibhyām ||11||

—o)0(o—

**|| 5.25.12 ||**

**mūrdhany arpitam aṇuvat sahasra-mūrdhno**

**bhū-golaṁ sa-giri-sarit-samudra-sattvam |**

**ānantyād animita-vikramasya bhūmnaḥ**

**ko vīryāṇy adhi gaṇayet sahasra-jihvaḥ ||**

**śrīdharaḥ : **giry-ādi-sahitaṁ bhū-golam | sattvāni prāṇinaḥ | sahasra-jihvo’pi ko gaṇayet |

**krama-sandarbhaḥ : **bhagavad-vigrahasya madhyama-parimāṇāyamaṇatve’pi vibhutvād bhū-maṇḍalasyāṇutvam ||12||

**viśvanāthaḥ**: mūrdhani ekasminn eva bhūgolam aṇuvat tiṣṭhati sattvāni prāṇinaḥ | sahasra-jihvaḥ sann api ko gaṇayet ? ||12||

—o)0(o—

**|| 5.25.13 ||**

**evam-prabhāvo bhagavān ananto**

**duranta-vīryoru-guṇānubhāvaḥ |**

**mūle rasāyāḥ sthita ātma-tantro**

**yo līlayā kṣmāṁ sthitaye bibharti ||**

**śrīdharaḥ : **durantaṁ vīryaṁ balaṁ yasya | uravo guṇā anubhāvaś ca yasya sa ca rasāyā bhūmer mūle sthitas tiṣṭhati | ātma-tantra ātmā-dhāraḥ |

**krama-sandarbhaḥ : _na vyākhyātam._**

**viśvanāthaḥ**: duḥ-śabdo nañ-arthaḥ ||13||

—o)0(o—

**|| 5.25.14 ||**

**etā hy eveha nṛbhir upagantavyā gatayo yathā-karma-vinirmitā yathopadeśam anuvarṇitāḥ kāmān kāmayamānaiḥ ||**

**śrīdharaḥ : **uktasya loka-vibhāgasyopayogaṁ vadann upasaṁharati | etā hy eveha kāmān kāmayamānair nṛbhir upagantavyā ity anvayaḥ |

**krama-sandarbhaḥ : _na vyākhyātam._**

**viśvanāthaḥ**: kāmān kāmayamānair nṛbhiḥ ||14||

—o)0(o—

**|| 5.25.15 ||**

**etāvatīr hi rājan puṁsaḥ pravṛtti-lakṣaṇasya dharmasya vipāka-gataya uccāvacā visadṛśā yathā-praśnaṁ vyācakhye kim anyat kathayāma iti ||**

**śrīdharaḥ : **tasya prapañcaḥ, etāvatyo vipāka-gatayaḥ phala-bhūtā gatayas tā vyācakhye vyākhyātavān asmi |

**krama-sandarbhaḥ, viśvanāthaḥ**: _na vyākhyātam_.

iti sārārtha-darśinyāṁ harṣiṇyāṁ bhakta-cetasām |

pañcame pañcaviṁśo’yaṁ saṅgataḥ saṅgataḥ satām ||*||

—o)0(o—


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ pañcama-skandhe saṅkarṣaṇa-māhātmyaṁ nāma pañcaviṁśo’dhyāyaḥ |

|| 5.25 ||

(5.26)


### ṣaḍviṁśo’dhyāyaḥ


## naraka-varṇanaṁ

**|| 5.26.1 ||**

**śrī-rājovāca—**


    **maharṣa etad vaicitryaṁ lokasya katham iti.**

**śrīdharaḥ : **

ṣaḍ-viṁśe tu tato’dhastān naraka-sthitir ucyate |

pāpino yatra dahyante yama-dūtair yathā-yatham ||

puṁso gataya uccā-vacā visadṛśo iti bhoga-vaicitryam uktam | tad etat kutaḥ ? iti pṛcchati—maharṣa iti ||1||

**krama-sandarbhaḥ : **asamānatve tāvat phala-vaicitryaṁ bhavaty evaṁ samānatve’pi tad ity āha—triguṇatvād iti ||1||

**viśvanāthaḥ : **

bhuvo’dhastāj jalād ūrdhvaṁ naraka-sthānam ucyate |

ṣaḍviṁśe yatra daṇḍyante pāpino yama-kiṅkaraiḥ ||

puṁso gatayaḥ uccāvacā visadṛśā bhoga-vaicitryam uktam | tad etat kutaḥ ? iti pṛcchati—maharṣa iti ||1||

—o)0(o—

**|| 5.26.2||**

**ṛṣir uvāca—**


    **tri-guṇatvāt kartuḥ śraddhayā karma-gatayaḥ pṛthag-vidhāḥ sarvā eva sarvasya tāratamyena bhavanti.**

**śrīdharaḥ : **karmaṇaḥ samānatve’pi śraddhā-vaicitryāt phala-vaicitryam iti pariharati—tri-guṇatvād iti | sāttvikyā śraddhayā kartuḥ sukhitvaṁ, rājasyā sukhitvaṁ duḥkhitvaṁ ca, tāmasyā duḥkhitvaṁ mūḍhatvaṁ ca, tatrāpi tāsāṁ śraddhānāṁ tāratamyāt sukhādi-tāratamyaṁ sarveṣām ity arthaḥ ||2||

**krama-sandarbhaḥ : _na vyākhyātam._**

**viśvanāthaḥ : **śraddhā-vaisādṛśyāt phala-vaicitryam āha—tri-guṇatvād iti | sāttvikyā śraddhayā dharma eva bhavet, tasmāc ca kartuḥ sukham eva, rājasyā dharmādharmau tābhyāṁ sukha-duḥkhe, tāmasyā adharma eva tasmāc duḥkha-mohau | tatrāpi tāsāṁ śraddhānāṁ tāratamyaṁ, sarvasya sarvā iti, na hi kaścit sarvadaiva sāttvika-śraddhāvān eva vā, ataḥ kāla-bhedena sarva-vidhasyaiva jīvasya sarva-vidhā gatayaḥ ||2||

—o)0(o—

**|| 5.26.3 ||**


    **athedānīṁ pratiṣiddha-lakṣaṇasyādharmasya tathaiva kartuḥ śraddhāyā vaisādṛśyāt karma-phalaṁ visadṛśaṁ bhavati, yā hy anādy-avidyayā kṛta-kāmānāṁ tat-pariṇāma-lakṣaṇāḥ sṛtayaḥ sahasraśaḥ pravṛttāḥ, tāsāṁ prācuryeṇānuvarṇayiṣyāmaḥ |**

**śrīdharaḥ : **pratiṣiddhaṁ pratiṣedhaḥ sa eva lakṣaṇaṁ pramāṇaṁ yasyādharmasya kartuḥ śraddhā-vaisādṛśyaṁ tamasas tāratamyāt | tatrāpi kāraṇaṁ darśayann āha | anādy-avidyā-kṛtānāṁ kāmānāṁ yāḥ sṛtayo narakās tāsāṁ tāḥ | athedānīṁ tāḥ prācuryeṇānuvarṇayiṣyāma ity anvayaḥ ||**3**||

**krama-sandarbhaḥ : **pratiṣiddha-lakṣaṇasyādharmasya yaḥ kartā, tasya tathaiva pūrvokta-prakāreṇaiva śraddhā-vaisādṛśyād adharma-lakṣaṇasya karmaṇaḥ phalaṁ visadṛśaṁ bhavati | tatra niṣedhe pratītāvapi satyāṁ pramādena tat-karaṇāt tamaso’lpatvaṁ mohena madhyamatvaṁ nāstikatāyāṁ tu pūrṇatvaṁ jñeyam | athāto hetor yās tat-pariṇāma-lakṣaṇa-sṛtayaḥ sahasraśaḥ pravṛttāḥ santi, tāḥ prācuryeṇa tu varṇayiṣyāmaḥ | keṣām ādi-kāraṇānāṁ sambandhinyas tā ity apekṣāyām āha—anādīti ||**3**||

**viśvanāthaḥ : **tatra śāstra-vihitasya dharmasya phala-bhūtāni bhauma-divya-bila-svarga-sukhāni darśitāny ata evādharmasyāpi phala-bhūtāni naraka-duḥkhāny api vivakṣitavyānīty ata āha—atheti | pratiṣiddhaṁ pratiṣedhas tad eva lakṣaṇaṁ pramāṇaṁ yasya tasya tathaiveti dharmasya kartur yathā tathaivādharmasyāpi kartur ity arthaḥ | śraddhāyā vaisādṛśyād iti śraddhā-vaisādṛśyasyāpi tamas-tāratamyam eva kāraṇam | tathā hi—pramādenādharma-karaṇāt tasmaso’lpatvaṁ, jñānena madhyamatvaṁ, tatrāpi nāstikatvena pūrṇatvaṁ jñeyam | tamas traividhyasyāpi kāraṇaṁ darśayann āha—anādy-avidyā-sambandho jīvasya kadā kathaṁ veti vaktum aśakteḥ anādir yā tama-ādi-traividhya-mayī avidyā tayā kṛtānāṁ jīva-sambandhitvenopapāditānāṁ kāmānāṁ vāsanānāṁ yāḥ sṛtayaḥ, kīdṛśyas teṣāṁ kāmānāṁ pariṇāma-lakṣaṇāḥ, tāsāṁ madhye prācuryeṇa narakān iti śeṣaḥ ||**3**||

—o)0(o—

**|| 5.26.4 ||**

**rājovāca—**


    **narakā nāma bhagavan kiṁ deśa-viśeṣā athavā bahis tri-lokyā āho svid antarāla iti.**

_na katamenāpi vyākhyātam._

—o)0(o—

**|| 5.26.5 ||**

**śrī-ṛṣir uvāca—**


    **antarāla eva tri-jagatyās tu diśi dakṣiṇasyām adhastād bhūmer upariṣṭāc ca jalād yasyām agniṣvāttādayaḥ pitṛ-gaṇā diśi svānāṁ gotrāṇāṁ parameṇa samādhinā satyā evāśiṣa āśāsānā nivasanti.**

**śrīdharaḥ : _na vyākhyātam._**

**krama-sandarbhaḥ : **svānāṁ gotrāṇām iti tat tayābhimānād eva, tata eva yat kiñcic chāntir bhavatīti satyā evāśiṣa ity uktam ||5||

**viśvanāthaḥ : **bhūmeḥ sapta-pātālavatyā adhaḥ, jalād garbhodāt ||5||

—o)0(o—

**|| 5.26.6 ||**


    **yatra ha vāva bhagavān pitṛ-rājo vaivasvataḥ sva-viṣayaṁ prāpiteṣu sva-puruṣair jantuṣu sampareteṣu yathā-karmāvadyaṁ doṣam evānullaṅghita-bhagavac-chāsanaḥ sagaṇo damaṁ dhārayati.**

**śrīdharaḥ : **karma-doṣam anatikramya doṣam eva damaṁ pāpa-phalaṁ daṇḍaṁ karoti na ullaṅghitaṁ bhagavac-chāsanaṁ yena ||6||

**krama-sandarbhaḥ : **doṣam eva dama-rūpeṇa pariṇamayatīty arthaḥ | anullaṅghiteti | bhagavān atra brahmā tathā śāsanaṁ ca bibhīṣikayāpi jīvān bhagavad-antar-mukhīkartum iti jñeyam | yad vā, bhagavac-chāsana-śabdenātra veda evocyate ||6||

**viśvanāthaḥ : **sva-viṣayaṁ sva-deśaṁ , karmāvadyaṁ karma-doṣam anatikramya doṣaṁ doṣa-rūpaṁ damaṁ daṇḍaṁ, tādṛśyā vibhīṣikayāpi jīvān bhagavato’ntarmukhī-kartum iti bhāvaḥ ||6||

—o)0(o—

**|| 5.26.7 ||**


    **tatra haike narakān eka-viṁśatiṁ gaṇayanti atha tāṁs te rājan nāma-rūpa-lakṣaṇato’nukramiṣyāmas tāmisro’ndha-tāmisro rauravo mahā-rauravaḥ kumbhī-pākaḥ kāla-sūtram asipatra-vanaṁ sūkara-mukham andha-kūpaḥ kṛmi-bhojanaḥ sandaṁśas tapta-sūrmir vajra-kaṇṭaka-śālmalī vaitaraṇī pūyodaḥ prāṇa-rodho viśasanaṁ lālābhakṣaḥ sārameyādanam avīcir ayaḥ-pānam iti |**


    **kiṁ ca, kṣāra-kardamo rakṣo-gaṇa-bhojanaḥ śūla-proto dandaśūko’vaṭa-nirodhanaḥ paryāvartanaḥ sūcīmukham ity aṣṭā-viṁśatir narakā vividha-yātanā-bhūmayaḥ.**

**śrīdharaḥ : **matāntareṇāṣṭā-viṁśatim āha—kiṁ ceti ||7||

**krama-sandarbhaḥ : _na vyākhyātam._**

**viśvanāthaḥ : **tāmisrādaya eka-viṁśatir narakāḥ, matāntareṇa pūrve miltānaṣṭāviṁśatim āha—kiṁ ceti ||7||

—o)0(o—

**|| 5.26.8 ||**


    **tatra yas tu para-vittāpatya-kalatrāṇy apaharati sa hi kāla-pāśa-baddho yama-puruṣair ati-bhayānakais tāmisre narake balān nipātyate anaśanānudapāna-daṇḍa-tāḍana-santarjanādibhir yātanābhir yātyamāno jantur yatra kaśmalam āsādita ekadaiva mūrcchām upayāti tāmisra-prāye.**

**śrīdharaḥ : **pāpa-bhedena ca tat tan naraka-yātanā-bhedaṁ prapañcayati—tatra yas tv atyādinā | yātyamānaḥ pīḍyamānaḥ | ekadaiva tadaiva ||8||

**krama-sandarbhaḥ : _na vyākhyātam._**

**viśvanāthaḥ : **yātyamānaḥ pīḍyamānaḥ tāmisra-prāyo’ndhakāra-bahule ||8||

—o)0(o—

**|| 5.26.9 ||**


    **evam evāndha-tāmisre yas tu vañcayitvā puruṣaṁ dārādīn upayuṅkte, yatra śarīrī nipātyamāno yātanā-stho vedanayā naṣṭa-matir naṣṭa-dṛṣṭiś ca bhavati, yathā vanaspatir vṛścyamāna-mūlaḥ, tasmād andha-tāmisraṁ tam upadiśanti.**

**śrīdharaḥ : **puruṣaṁ patiṁ vañcayitvā ||9||

**krama-sandarbhaḥ : **evam iti ||9||

**viśvanāthaḥ : **puruṣaṁ patim ||9||

—o)0(o—

**|| 5.26.10 ||**


    **yas tv iha vā etad aham iti mamedam iti bhūta-droheṇa kevalaṁ sva-kuṭumbam evānudinaṁ prapuṣṇāti, sa tad iha vihāya svayam eva tad-aśubhena raurave nipatati.**

**śrīdharaḥ : **etac charīram aham iti | idaṁ dhanādi mameti matvā, svaṁ ca kuṭumbam eva puṣṇāti | tenāśubhena ||10||

**krama-sandarbhaḥ : **yas tu tasyaivam eva bhavatīty arthaḥ ||10||

**viśvanāthaḥ : **etac charīram aham iti | idaṁ dhanādikaṁ mameti matvā bhūta-droheṇeti bhūta-drohaṁ vinā tu kevalāhaṁ-mamakārābhyāṁ na raurave nipatatīti buddhyate ||10||

—o)0(o—

**|| 5.26.11 ||**


    **ye tv iha yathaivāmunā vihiṁsitā jantavaḥ paratra yama-yātanām upagataṁ, ta eva ruravo bhūtvā, tathā tam eva vihiṁsanti, tasmād rauravam ity āhū rurur iti sarpād atikrūra-sattvasyāpadeśaḥ.**

**śrīdharaḥ : **ruravo bhūtveti | karmāṇy eva tathā pariṇāmaṁ prāpyety arthaḥ | atikrūrasya bhāra-śṛṅgākhyasya sattvasyāpadeśaḥ saṁjñā ||11||

**krama-sandarbhaḥ : **ye tv iti | ta eva tad-dhiṁsā-jāta-karmāṇy evety arthaḥ | ruru-śabdasya svayaṁ śrī-śukena ṭīkā-vidhānāl lokeṣv aprasiddho’yaṁ jantu-viśeṣa iti sūcyate ||11||

**viśvanāthaḥ : **ruravo bhūtveti | karmāṇy eva tathā pariṇāmaṁ prāpyety arthaḥ | atikrūrasya bhāra-śṛṅgākhya-sattvasyāpadeśaḥ saṁjñā iti svāmi-caraṇāḥ | ruru-śabdasya svayaṁ muninaiva ṭīkā-vidhānāl lokeṣv aprasiddha evāyaṁ jantu-viśeṣaḥ iti sandarbhaḥ ||11||

—o)0(o—

**|| 5.26.12 ||**


    **evam eva mahārauravo yatra nipatitaṁ puruṣaṁ kravyādā nāma ruravas taṁ kravyeṇa ghātayanti yaḥ kevalaṁ dehambharaḥ.**

**śrīdharaḥ : **kravyeṇa nimittena māṁsārtham ity arthaḥ ||12||

**krama-sandarbhaḥ : _na vyākhyātam._**

**viśvanāthaḥ : **kravyeṇa nimittena māṁsārtham ity arthaḥ | kevalam iti bhūta-droheṇeti śeṣaḥ ||12||

—o)0(o—

**|| 5.26.13 ||**


    **yas tv iha vā ugraḥ paśūn pakṣiṇo vā prāṇata uparandhayati tam apakaruṇaṁ puruṣādair api vigarhitam amutra yamānucarāḥ kumbhīpāke tapta-taile uparandhayanti.**

**śrīdharaḥ : **prānataḥ sa-jīvān uparandhayati pacati | apakaruṇaṁ niṣkṛpam ||1**3**||

**krama-sandarbhaḥ : _na vyākhyātam._**

**viśvanāthaḥ : **prānata uparandhayati sa-prāṇān pacatīty arthaḥ ||1**3**||

—o)0(o—

**|| 5.26.14 ||**


    **yas tv iha brahma-dhruk sa kālasūtra-saṁjñake narake ayuta-yojana-parimaṇḍale tāmramaye tapta-khale upary-adhastād agny-arkābhyām ati-tapyamāne’bhiniveśitaḥ kṣut-pipāsābhyāṁ ca dahyamānāntar-bahiḥ-śarīra āste śete ceṣṭate’vatiṣṭhati paridhāvati ca yāvanti paśu-romāṇi tāvad varṣa-sahasrāṇi.**

**śrīdharaḥ, viśvanāthaḥ : **khale same deśe ||14||

**krama-sandarbhaḥ : _na vyākhyātam._**

—o)0(o—

**|| 5.26.15 ||**


    **yas tv iha vai nija-veda-pathād anāpady apagataḥ pākhaṇḍaṁ copagatas tam asi-patravanaṁ praveśya kaśayā praharanti tatra hāsāv itas tato dhāvamāna ubhayato dhārais tāla-vanāsi-patraiś chidyamāna-sarvāṅgo hā hato’smīti paramayā vedanayā mūrcchitaḥ pade pade nipatati sva-dharmahā pākhaṇḍānugataṁ phalaṁ bhuṅkte.**

**śrīdharaḥ : **sva-dharma-hā dharma-tyāgī ||15||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 5.26.16 ||**


    **yas tv iha vai rājā rāja-puruṣo vā adaṇḍye daṇḍaṁ praṇayati brāhmaṇe vā śarīra-daṇḍaṁ sa pāpīyān narake’mutra sūkaramukhe nipatati, tatrātibalair viniṣpiṣyamāṇāvayavo yathaivehekṣu-khaṇḍa ārta-svareṇa svanayan, kvacin mūrcchitaḥ kaśmalam upagato yathaivehā-dṛṣṭa-doṣā uparuddhāḥ.**

**śrīdharaḥ : **svanayan rudan kaśmalaṁ moham upagato bhavati | adṛṣṭa-doṣās tenoparuddhāḥ santo yathā kaśmalam upagatās tadvat ||16||

**krama-sandarbhaḥ : _na vyākhyātam._**

**viśvanāthaḥ : **svanayan rudan | adṛṣṭa-doṣā nirdoṣā | uparuddhā daṇḍitāḥ ||16||

—o)0(o—

**|| 5.26.17 ||**


    **yas tv iha vai bhūtānām īśvaropakalpita-vṛttīnām avivikta-para-vyathānāṁ svayaṁ puruṣopakalpita-vṛttir vivikta-para-vyatho vyathām ācarati sa paratrāndhakūpe tad-abhidroheṇa nipatati tatra hāsau tair jantubhiḥ paśu-mṛga-pakṣi-sarīsṛpair maśaka-yūkā-matkuṇa-makṣikādibhir ye ke cābhidrugdhās taiḥ sarvato’bhidruhyamāṇas tamasi vihata-nidrā-nirvṛtir alabdhāvasthānaḥ parikrāmati yathā kuśarīre jīvaḥ.**

**śrīdharaḥ : **īśvareṇopakalpitā manuṣya-rakta-pānādi-lakṣaṇā vṛttir yeṣāṁ matkuṇādīnām | na viviktā vijñātā para-vyathā yair avivekibhis teṣām | puruṣeṇa brāhmaṇādi-bhāvena vidhi-niṣedha-pūrvakam upakalpitā vṛttir yasya | viviktā para-vyathā yena vivekinā | abhidrugdhā hiṁsitāḥ | vihatā nidrā-rūpā nirvṛtir yasya | na labdham avasthānaṁ yena | sa tamasi parikrāmati ||17||

**krama-sandarbhaḥ : **kuśarīre tiryag-ādi-lakṣaṇe ||17||

**viśvanāthaḥ : **īśvareṇa kalpitā manuṣya-rakta-pānādi-lakṣaṇā vṛttir yeṣāṁ mat-kuṇādīnām, na viviktā vijñātā pareṣāṁ vyathā yais teṣām | puruṣopakalpita-vṛttir īśvareṇaiva vihitā niṣiddha-jīvikaḥ, manuṣyatvād vijñātāny avyathaḥ ||17||

—o)0(o—

**|| 5.26.18 ||**


    **yas tv iha vā asaṁvibhajyāśnāti yat kiñcanopanatam anirmita-pañca-yajño vāyasa-saṁstutaḥ sa paratra kṛmibhojane narakādhame nipatati tatra śata-sahasra-yojane kṛmi-kuṇḍe kṛmi-bhūtaḥ svayaṁ kṛmibhir eva bhakṣyamāṇaḥ kṛmi-bhojano yāvat tad aprattāprahūtādo’nirveśam ātmānaṁ yātayate.**

**śrīdharaḥ : **yat kiñcana bhakṣyādikam upanataṁ prāptaṁ, tad asaṁvibhajya | na nirmitāḥ pañca-yajñā yena | ata eva vāyasaiḥ saṁstutaḥ samatvena varṇitaḥ | kṛmi-bhojanaḥ kṛmīn eva bhuñjānaḥ, yāvat tat yāvanti yojanāni, tat kṛmi-kuṇḍaṁ, tāvanti varṣāṇi yāvad vā tat pātakam ity arthaḥ | aprattam asaṁvibhaktam aprahutaṁ cāttīti tathā saḥ | anirveśam akṛta-prāyaścittam ||18||

**krama-sandarbhaḥ : _na vyākhyātam._**

**viśvanāthaḥ : **yat kiñcana bhakṣya-bhojyādikam upanataṁ prāptaṁ, tad asaṁvibhajya | vāyasaiḥ saṁstutaḥ samatayā varṇitaḥ | vāyasa-tulyair vā stutaḥ | kṛmi-bhojanaḥ kṛmīn eva bhuñjānaḥ | apramattam asaṁvibhaktam aprahutaṁ cāttīti tathā saḥ | tat pāpaṁ yāvat tāvad ity arthaḥ | anirveśam akṛta-prāyaścittam ||18||

—o)0(o—

**|| 5.26.19 ||**


    **yas tv iha vai steyena balād vā hiraṇya-ratnādīni brāhmaṇasya vāpaharaty anyasya vānāpadi puruṣas tam amutra rājan yama-puruṣā ayasmayair agni-piṇḍaiḥ sandaṁśais tvaci niṣkuṣanti.**

**śrīdharaḥ, viśvanāthaḥ : **niṣkuṣanti chindanti ||19||

**krama-sandarbhaḥ : _na vyākhyātam._**

—o)0(o—

**|| 5.26.20 ||**


    **yas tv iha vā agamyāṁ striyam agamyaṁ vā puruṣaṁ yoṣid abhigacchati tāv amutra kaśayā tāḍayantas tigmayā sūrmyā lohamayyā puruṣam āliṅgayanti striyaṁ ca puruṣa-rūpayā sūrmyā.**

**śrīdharaḥ, viśvanāthaḥ : **tigmayā taptayā | sūrmyā pratimayā ||20||

**krama-sandarbhaḥ : _na vyākhyātam._**

—o)0(o—

**|| 5.26.21 ||**


    **yas tv iha vai sarvābhigamas tam amutra niraye vartamānaṁ vajrakaṇṭaka-śālmalīm āropya niṣkarṣanti.**

**śrīdharaḥ : **sarvābhigamaḥ paśv-ādy-upagantā ||21||

**krama-sandarbhaḥ : _na vyākhyātam._**

**viśvanāthaḥ : **sarvābhigamaḥ paśv-ādīn apy abhigacchati ||21||

—o)0(o—

**|| 5.26.22 ||**


    **ye tv iha vai rājanyā rāja-puruṣā vā apākhaṇḍā dharma-setūn bhindanti te samparetya vaitaraṇyāṁ nipatanti bhinna-maryādās tasyāṁ niraya-parikhā-bhūtāyāṁ nadyāṁ yādo-gaṇair itas tato bhakṣyamāṇā ātmanā na viyujyamānāś cāsubhir uhyamānāḥ svāghena karma-pākam anusmaranto viṇ-mūtra-pūya-śoṇita-keśa-nakhāsthi-medo-māṁsa-vasā-vāhinyām upatapyante.**

**śrīdharaḥ : **apākhaṇḍāḥ sat-kulīnāḥ santaḥ | dvitīyānta-pāṭhe setu-viśeṣaṇam | nadīṁ viśinaṣṭi—viṇ-mūtreti ||22||

**krama-sandarbhaḥ : _na vyākhyātam._**

**viśvanāthaḥ : **ātmanā dehena ||22||

—o)0(o—

**|| 5.26.23 ||**


    **ye tv iha vai vṛṣalī-patayo naṣṭa-śaucācāra-niyamās tyakta-lajjāḥ paśu-caryāṁ caranti te cāpi pretya pūya-viṇ-mūtra-śleṣma-malā-pūrṇārṇave nipatanti tad evātibībhatsitam aśnanti.**

**śrīdharaḥ : **paśu-caryāṁ svecchā-cāram ||23||

**krama-sandarbhaḥ : _na vyākhyātam._**

**viśvanāthaḥ : **viṇ-mūtreti nadī-viśeṣaṇam ||23||

—o)0(o—

**|| 5.26.24 ||**


    **ye tv iha vai śva-gardabha-patayo brāhmaṇādayo mṛgayā vihārā atīrthe ca mṛgān nighnanti tān api samparetān lakṣya-bhūtān yama-puruṣā iṣubhir vidhyanti.**

**śrīdharaḥ : **a-tīrthe vihitād anyatra | vidhyantīti prāṇa-nirodho darśitaḥ ||24||

**krama-sandarbhaḥ : _na vyākhyātam._**

**viśvanāthaḥ : **a-tīrthe vihitād anyatra ||24||

—o)0(o—

**|| 5.26.25 ||**


    **ye tv iha vai dāmbhikā dambha-yajñeṣu paśūn viśasanti tān amuṣmin loke vaiśase narake patitān niraya-patayo yātayitvā viśasanti.**

**śrīdharaḥ : **niraya-patayo yama-puruṣāḥ ||25||

**krama-sandarbhaḥ : _na vyākhyātam._**

**viśvanāthaḥ : **viśasanti ghnanti ||25||

—o)0(o—

**|| 5.26.26 ||**


    **yas tv iha vai savarṇāṁ bhāryāṁ dvijo retaḥ pāyayati kāma-mohitas taṁ pāpa-kṛtam amutra retaḥ-kulyāyāṁ pātayitvā retaḥ sampāyayanti.**

**śrīdharaḥ : **lālā-bhakṣam āha—yas tv iti | retaḥ-pānaṁ kārayanti ||26||

**krama-sandarbhaḥ : _na vyākhyātam._**

**viśvanāthaḥ : **retaḥ pārayati vaśīkaraṇa-kāmanā-viśeṣārthaṁ retaḥ-pānaṁ kārayanti ||26||

—o)0(o—

**|| 5.26.27 ||**


    **ye tv iha vai dasyavo’gnidā garadā grāmān sārthān vā vilumpanti rājāno rāja-bhaṭā vā tāṁś cāpi hi paretya yamadūtā vajra-daṁṣṭrāḥ śvānaḥ sapta-śatāni viṁśatiś ca sarabhasaṁ khādanti.**

**śrīdharaḥ : **yama-dūtā ye śvānaḥ | sa-rabhasaṁ sa-saṁbhramam ||27||

**krama-sandarbhaḥ, viśvanāthaḥ : _na vyākhyātam_**

—o)0(o—

**|| 5.26.28 ||**


    **yas tv iha vā anṛtaṁ vadati sākṣye dravya-vinimaye dāne vā kathañcit sa vai pretya narake’vīcimaty adhaḥ-śirā niravakāśe yojana-śatocchrāyād giri-mūrdhnaḥ sampātyate yatra jalam iva sthalam aśma-pṛṣṭham avabhāsate tad avīcimat tilaśo viśīryamāṇa-śarīro na mriyamāṇaḥ punar āropito nipatati.**

**śrīdharaḥ : **dravya-vinimaye kraya-vikrayādau | niravakāśe nirālambe | avīci-śabdārtham āha—yatreti | vīcis taraṅgas tad-rahitatvād avīciḥ ||28||

**krama-sandarbhaḥ : _na vyākhyātam._**

**viśvanāthaḥ : **niravakāśe nirālambe | avīci-śabdārtham āha—yatreti | avīcimat taraṅga-hīnam ||28||

—o)0(o—

**|| 5.26.29 ||**


    **yas tv iha vai vipro rājanyo vaiśyo vā soma-pīthas tat-kalatraṁ vā surāṁ vrata-stho’pi vā pibati pramādatas teṣāṁ nirayaṁ nītānām urasi padākramyāsye vahninā dravamāṇaṁ kārṣṇāyasaṁ niṣiñcanti.**

**śrīdharaḥ : **yo vipras tat kalatraṁ vā surāṁ pibaty anyo’pi vā vrata-sthaḥ san rājanyo vaiśyo vā soma-pīthaḥ kṛta-soma-pāna ity anvayaḥ | tayoḥ soma-sthāne phala-camasa-vidhānāt soma-pāna-niṣedhāc ca | tathā ca śrutiḥ—


    nyag-rodhas tribhir āhṛtya tāḥ saṁpiṣya dadhany upamṛjya tamasmai bhakṣaṁ saṁprayacchen na somam iti ||29||

**krama-sandarbhaḥ : _na vyākhyātam._**

**viśvanāthaḥ : **soma-pīthaḥ kṛta-soma-pānaḥ, vahninā dravat kārṣṇāyasaṁ loham ||29||

—o)0(o—

**|| 5.26.30 ||**


    **atha ca yas tv iha vā ātma-sambhāvanena svayam adhamo janma-tapo-vidyācāra-varṇāśramavato varīyaso na bahu manyeta sa mṛtaka eva mṛtvā kṣārakardame niraye’vāk-śirā nipātito durantā yātanā hy aśnute.**

**śrīdharaḥ : **sa pūrvam api mṛtaka eva san mṛtvā ||30||

**krama-sandarbhaḥ : _na vyākhyātam._**

**viśvanāthaḥ : **ātma-sambhāvanena mithyāhaṅkāreṇa ||30||

—o)0(o—

**|| 5.26.31 ||**


    **ye tv iha vai puruṣāḥ puruṣa-medhena yajante yāś ca striyo nṛ-paśūn khādanti tāṁś ca te paśava iva nihatā yama-sadane yātayanto rakṣo-gaṇāḥ saunikā iva svadhitināvadāyāsṛk pibanti nṛtyanti ca gāyanti ca hṛṣyamāṇā yatheha puruṣādāḥ.**

**śrīdharaḥ : **puruṣasya medhena hiṁsayā bhairavādīn yajante | yāś ca striyo nara-māṁsaṁ bhakṣayanti | kāma-rūpā rakṣo-gaṇā bhūtvā yatheha te puruṣādāḥ santaḥ pūrvam anṛtyanta tadvat ||31||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 5.26.32 ||**


    **ye tv iha vā anāgaso’raṇye grāme vā vaiśrambhakair upasṛtān upaviśrambhayya jijīviṣūn śūla-sūtrādiṣūpaprotān krīḍanakatayā yātayanti te’pi ca pretya yama-yātanāsu śūlādiṣu protātmānaḥ kṣut-tṛḍbhyāṁ cābhihatāḥ kaṅka-vaṭādibhiś cetas tatas tigma-tuṇḍair āhanyamānā ātma-śamalaṁ smaranti.**

**śrīdharaḥ : **vaiśrambhakair viśvāsopāyaiḥ | upaviśrambhayya viśvāsya ||32||

**krama-sandarbhaḥ : _na vyākhyātam._**

**viśvanāthaḥ : **vaiśrambhakair viśvāsopāyaiḥ ||32||

—o)0(o—

**|| 5.26.33 ||**


    **ye tv iha vai bhūtāny udvejayanti narā ulbaṇa-svabhāvā yathā dandaśūkās te’pi pretya narake dandaśūkākhye nipatanti yatra nṛpa dandaśūkāḥ pañca-mukhāḥ sapta-mukhā upasṛtya grasanti yathā bileśayān.**

śrīdharaḥ, viśvanāthaḥ : bileśayān mūṣikān ||33||

**krama-sandarbhaḥ : _na vyākhyātam._**

—o)0(o—

**|| 5.26.34 ||**


    **ye tv iha vā andhāvaṭa-kusūla-guhādiṣu bhūtāni nirundhanti tathāmutra teṣv evopaveśya sagareṇa vahninā dhūmena nirundhanti.**

**śrīdharaḥ : **sagareṇa saviṣeṇa ||34||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 5.26.35 ||**


    **yas tv iha vā atithīn abhyāgatān vā gṛha-patir asakṛd upagata-manyur didhakṣur iva pāpena cakṣuṣā nirīkṣate tasya cāpi niraye pāpa-dṛṣṭer akṣiṇī vajra-tuṇḍā gṛdhrāḥ kaṅka-kāka-vaṭādayaḥ prasahyoru-balād utpāṭayanti.**

**śrīdharaḥ : **atithayo’jñāta-pūrvā abhyāgatā jñāta-pūrvās tān | pāpena vakrī-kṛtena ||35||

**krama-sandarbhaḥ : _na vyākhyātam._**

**viśvanāthaḥ : **atithayo’jñāta-pūrvā abhyāgatā jñāta-pūrvāḥ ||35||

—o)0(o—

**|| 5.26.36 ||**


    **yas tv iha vā āḍhyābhimatir ahaṅkṛtis tiryak-prekṣaṇaḥ sarvato’bhiviśaṅkī artha-vyaya-nāśa-cintayā pariśuṣyamāṇa-hṛdaya-vadano nirvṛtim anavagato graha ivārtham abhirakṣati sa cāpi pretya tad-utpādanotkarṣaṇa-saṁrakṣaṇa-śamala-grahaḥ sūcīmukhe narake nipatati yatra ha vitta-grahaṁ pāpa-puruṣaṁ dharmarāja-puruṣā vāyakā iva sarvato’ṅgeṣu sūtraiḥ parivayanti.**

**śrīdharaḥ : **āḍhyābhimatir dhana-garvitaḥ | ahaṅkṛtiḥ śreṣṭho’ham iti mānī | tiryak prekṣaṇaṁ yasya | sarvato gurv-āder api dhanaṁ corayiṣyantīti viśaṅkamānaḥ | pariśuṣyamāṇaṁ hṛdayaṁ vadanaṁ ca yasya | anavagato’prāptaḥ | tasyārthasyotpādanādibhiḥ śamalaṁ gṛhṇātīti tathā | parivayanti sūtra-protaṁ kurvanti ||36||

**krama-sandarbhaḥ : _na vyākhyātam._**

**viśvanāthaḥ : **āḍhyābhimatir dhana-garvitaḥ | ahaṅkṛtir ahaṅkārī | sarvato gurv-ādibhyo’pi dhanaṁ me grahīṣyantīty abhiśaṅkī | parivayanti sūtra-protaṁ kurvanti ||36||

—o)0(o—

**|| 5.26.37 ||**


    **evaṁ-vidhā narakā yamālaye santi śataśaḥ sahasraśas teṣu sarveṣu ca sarva evādharma-vartino ye kecid ihoditā anuditāś cāvani-pate paryāyeṇa viśanti tathaiva dharmānuvartina itaratra iha tu punar-bhave ta ubhaya-śeṣābhyāṁ niviśanti.**

**śrīdharaḥ : **itaratra svargādau | iha martya-loke punar bhave punar janma-nimittam | ubhayor dharmādharmayoḥ śeṣābhyām ||37||

**krama-sandarbhaḥ : _na vyākhyātam._**

**viśvanāthaḥ : **itaratra svarge | iha bhārata-bhūmau punar api dharmādharmayor bhava utpattir yatas tasmin ubhayayoḥ dharmādharmayoḥ śeṣābhyām ||37||

—o)0(o—

**|| 5.26.38 ||**


    **nivṛtti-lakṣaṇa-mārga ādāv eva vyākhyātaḥ | etāvān evāṇḍa-kośo yaś caturdaśadhā purāṇeṣu vikalpita upagīyate yat tad bhagavato nārāyaṇasya sākṣān mahā-puruṣasya sthaviṣṭhaṁ rūpam ātmamāyā-guṇamayam anuvarṇitam ādṛtaḥ paṭhati śṛṇoti śrāvayati sa upageyaṁ bhagavataḥ paramātmano’grāhyam api śraddhā-bhakti-viśuddha-buddhir veda.**

**śrīdharaḥ : **ādāv eva dvitīya-skandhe vaiśvānaraṁ yāti[bhā.pu. 2.2.24] ity-ādinā | upageyam aupaniṣadaṁ rūpam | śraddha-bhaktibhyāṁ viśuddha buddhir yasya ||38||

**krama-sandarbhaḥ : _na vyākhyātam._**

**viśvanāthaḥ : **ādāv eva dvitīya-tṛtīyādiṣu vaiśvānaraṁ yāti[bhā.pu. 2.2.24] ity-ādibhiḥ | upageyam aupaniṣadaṁ rūpaṁ grahītum aśakyam ||38||

—o)0(o—

**|| 5.26.39 ||**


    **śrutvā sthūlaṁ tathā sūkṣmaṁ rūpaṁ bhagavato yatiḥ |**


    **sthūle nirjitam ātmānaṁ śanaiḥ sūkṣmaṁ dhiyā nayed iti ||**

**śrīdharaḥ : **yathā yathāvac chrutvā ||39||

**krama-sandarbhaḥ : **yathā sthūlaṁ śrutvā tathā sūkṣmaṁ ca śrutvā, sthūle rūpe ātmānaṁ nirjitaṁ kṛtvā śanaiḥ krameṇa sūkṣmaṁ prati dhiyā vyavasāyātmikayā buddhyā nayed ity anvayaḥ | pāṭhāntaraṁ tu sugamam | sūkṣmam atra bhakti-mātra-gamyaṁ rūpaṁ—


        yavan na jāyeta parāvare’smin 


        viśveśvare draṣṭari bhakti-yogaḥ [bhā.pu. 2.2.14] iti dvitīyokteḥ ||39||

**viśvanāthaḥ : **yathā yathāvat sthūle rūpe nimajjitaṁ vaśīkṛtam ātmānaṁ manaḥ ||39||

—o)0(o—

**|| 5.26.40 ||**


    **bhū-dvīpa-varṣa-sarid-adri-nabhaḥ-samudra- **


    **pātāla-diṅ-naraka-bhāgaṇa-loka-saṁsthā |**


    **gītā mayā tava nṛpādbhutam īśvarasya**


    **sthūlaṁ vapuḥ sakala-jīva-nikāya-dhāma ||**

**śrīdharaḥ : **kathaṁ-bhūtā saṁsthā ? sakalānāṁ jīva-nikāyānāṁ dhāma āśraya-bhūtaṁ vapuḥ ||40||

**krama-sandarbhaḥ, viśvanāthaḥ : _na vyākhyātam._**

iti sārārtha-darśinyāṁ harṣiṇyāṁ bhakta-cetasām |

ṣaḍviṁśaḥ pañcame skandhe saṅgataḥ saṅgataḥ satām ||*||

sahiṣṇutā-divya-sudhā-pravāhān

sādhūn samākarṇya jijīviṣāmi |

sva-dhārṣṭya-durvāra-bhujaṅga-daṣṭa-

syāho gatir me katham anyathā syāt ||

pañcama-skandha-ṭīkā śrī-rādhā-kṛṣṇa-saras-taṭe |

kṛṣṇa-ṣaṣṭhyām apurīyaṁ phālguna-bhauma-vāsare ||

—o)0(o—


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ pañcama-skandhe 


    naraka-varṇanaṁ nāma ṣaḍviṁśo’dhyāyaḥ |

|| 5.26 ||

iti pañcama-skandhaḥ samāptaḥ


<!-- Footnotes themselves at the bottom. -->
## Notes

[^1]:
    gṛhe ity upalakṣaṇaṁ dārāpatyādīnāṁ iti siddhāṁ.

[^2]:
    1.6.29 sārārtha-darśinī draṣṭavyā

[^3]:
    dvā suparṇā sayujā sakhāyā samānaṁ vṛkṣaṁ pariṣasvajāte |
    tayor anyaḥ pippalaṁ svādv atty anaśnann anyo’bhicākaśīti ||

[^4]:
    ayaṁ gadyaḥ kvacid dvi vibhaktaḥ. 

[^5]:
    caitanya-gauḍīya-maṭha-saṁskaraṇe atra viśvanāthasya adhyāya-samāpti-cihnaḥ “iti sārārtha-darśinyām” ity-ādi-śloko na prāpyate.

[^6]:
    tathāpi iti ga-gha-pustakayoḥ.

[^7]:
    keṣucit saṁskāreṣu kevalo’yam eva pāṭhaḥ: brahma-saukhyasya nirviśeṣa-saviśeṣatā-bhedena dvaividhya-pratipādakaṁ mahatāṁ dvaividhyam āha—sama-cittāḥ abheda-darśinaḥ | teṣāṁ sādhanāny āha—praśāntā ity-ādinā | uttareṣām api sādhanāny āha—janeṣv ity-ādinā | yāvān artho mat-sauhṛda-maya-bhaktiḥ, tāvān tad-anurūpa eva na tv adhika-nyūnaḥ, artho dhanaṁ yeṣāṁ te |_| _iti.

[^8]:
    tatra yādṛśaḥ sat-paricaryā-rūpaḥ sat-prasaṅgas tādṛśam eva para-tattva-sāmmukhyaṁ, tat-sarva-śreṣṭha-phalatvena  para-tattva-sākṣātkārātmaka-vimukti-lakṣaṇa-tad-vaśīkāratve ca paryavasīyate | asyāḥ [mahat-paricaryāyāḥ] śravaṇādi-saśraddha-sādhana-bhakti-yājnataḥ pūrvatvam āha—mahad ity ardhena || iti purī-dāsa-saṁskāre pāda-ṭīkā.

[^9]:
    tad-dhāraṇe ca iti purī-dāsa-nirvācita-pāṭhaḥ.

[^10]:
    nivṛttyā iti ṅa-pustake.

[^11]:
    tathānyeṣām apavargāṇām api tayā tiraskṛtau mukta-kaṇṭhā eva śabdā udāhāryāḥ | sā ca tiraskṛtiḥ kvacit tat-svarūpeṇa kriyate | kvacit tat-parikara-dvārā ca | tatra tat-svarūpeṇa tiraskṛtim āha gadyena—yasyām iti | ity adhika-pāṭhaḥ purī-dāsena na dhṛtaḥ. 

[^12]:
    yasya bhaktir bhagavati harau niḥśreyaseśvare
    vikrīḍato’mṛtāmbhodhau kiṁ kṣudraiḥ khātakodakaiḥ

[^13]:
    tam evābhimāna-mamatābhyāṁ prīter atiśayaṁ darśayati—iti prīti-sandarbhoktāvataraṇikā.

[^14]:
    śrī-bhagavad-viṣayaka-rati-pradatvam uktam | evaṁ nirjita-ṣaḍ-vargaiḥ kriyate bhaktir īśvare [bhā.pu. 7.7.33] ity-ādinā | iti bhakti-sandarbhe nimna-pradatta-vyākhyātaḥ pūrvaṁ likhitam.

[^15]:
    satyaṁ diśaty arthitam arthito nṛṇāṁ
    naivārthado yat punar arthitā yataḥ
    svayaṁ vidhatte bhajatām anicchatām
    icchāpidhānaṁ nija-pāda-pallavam

[^16]:
    ujjihāse iti pāṭhāntaram.

[^17]:
    yayā saṁmohito jīva ātmānaṁ triguṇātmakaṁ |
    paro’pi manute’narthaṁ tat-kṛtaṁ cābhipadyate || [bhā.pu. 1.7.5] iti |

[^18]:
    bhayaṁ dvitīyābhiniveśataḥ syād
    īśād apetasya viparyayo’smṛtiḥ |
    tan-māyayāto budha ābhajet taṁ
    bhaktyaikayeśaṁ guru-devatātmā ||

[^19]:
    sarva-kṣetrasya iti vividha-pāṇḍulipibhyaḥ purīdāsair dhṛtaḥ paramātma-sandarbha-pāṭhaḥ.

[^20]:
    bhagavato māyayā iti kha-pāṭhaḥ.

[^21]:
    nirdiṣṭatvāt (ṅa)

[^22]:
    tenāgataṁ iti paramātma-sandarbhe nirvivādita-pāṭhaḥ.

[^23]:
    niṣadanaṁ sthānam.

[^24]:
    paśyati

[^25]:
    pṛthag-nirdeśāt

[^26]:
    duḥkha not in all versions.

[^27]:
    mukhyaṁ not in all versions.

[^28]:
    ākṛti-rūpam iti kutracid dṛśyate.

[^29]:
    kṛtavān.

[^30]:
    parama-svarūpam

[^31]:
    sthitāḥ

[^32]:
    vikoṇa

[^33]:
     evaitāvat iti JG and VCT.

[^34]:
     iti prasiddham

[^35]:
     See next note. Both KS and VCT appear to be reading _ātmatame_ or _ātmatama eva_.

[^36]:
     All editions have _bhagavatām_, which I would think is a scribal error for _bhaktānām_. (J) But VCT also seems to be reading bhagavatām from the verse. So this is an unnoted alternative reading.

[^37]:
     “anya-nindā-śuddha-bhakta-stavābhyāṁ draḍhayan” ity aṁśaḥ sarveṣu saṁskaraṇeṣu nāsti.

[^38]:
     rayasaḥ (SS, VCT)

[^39]:
    etad vākyaṁ kasmiṁścit saṁskaraṇe nāsti.

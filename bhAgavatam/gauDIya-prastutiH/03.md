+++
title = "03"
+++
oṁ śrī-śrī-rādhā-kṛṣṇābhyāṁ namaḥ

**śrīmad-bhāgavata-mahā-purāṇam \|**

**tṛtīya-skandhaḥ**

<details><summary>English</summary>

(First published Oct. 24, 2007)

1.04 (Nov. 7, 2009)

Version 1.05 (Sept. 27, 2011)

This version contains the full Madhva commentary (_Bhāgavata-tātparya-nirṇaya_) with footnotes by Bannanje Govindacharya, _Bhāgavata-bhāvārtha-dīpikā_ by Śrīdhara Svāmī (entered by Gauranga for the BBT), _Caitanya-mata-mañjuṣa _by Śrīnātha Cakravartī, Sanātana Gosvāmī’s comments on verses quoted from this canto in the _Hari-bhakti-vilāsa, Krama-sandarbha _by Jīva Gosvāmī, first entered by Gauranga for the BBT supplemented by additional notes from the _Ṣaṭ-sandarbhas _and corrected against the Puridas edition, and Viśvanātha Cakravartī’s _Sārārtha-darśinī. _Where not otherwise attributed, all text entered and edited by Jagadananda Das.

</details>




oṁ śrī-śrī-rādhā-kṛṣṇābhyāṁ namaḥ

**śrīmad-bhāgavata-mahā-purāṇam \|**

\(3\)

**atha bhāgavata-tṛtīya-skandha-prārambhaḥ \|\|**

(3.1)

### atha prathamo'dhyāyaḥ

## dhṛtarāṣṭraṁ parityajya gatasya vidurasyoddhavena saha samāgamaḥ \|

**\|\| 3.1.1 \|\|**

**śrī-śuka uvāca---**

**evam etat purā pṛṣṭo maitreyo bhagavān kila \|**

**kṣattrā vanaṁ praviṣṭena tyaktvā sva-gṛham ṛddhimat \|\|**

**madhvācāryaḥ (bhāgavata-tātparyam) :**

yuddha-kāle tu viduras tīrtha-yātrāṁ gato'pi san \|

prāya āste gajapure pāṇḍavānāṁ vyapekṣayā \|\| iti skānde \|\|1\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** śrī-gaṇeśāya namaḥ \|
śrī-gopāla-kṛṣṇāya namaḥ \|

tṛtīye tu trayastriṁśad-adhyāyaiḥ sarga-varṇanam \|

īśekṣayā guṇa-kṣobhāt sargo brahmāṇād asambhavaḥ \|\|

tatra tu prathame'dhyāye bandhūn hitvā gatāyuṣaḥ \|

nirgatasyoddhavenādau samvādaḥ kṣattur ucyate \|\|

bhagavad brahma-saṁproktaṁ saṅkṣepta varṇitaṁ purā \|

prāha bhāgavataṁ śeṣa-proktaṁ vistarataḥ punaḥ \|\|

dvedhā hi śrīmad-bhāgavata-sampradāya-pravṛttiḥ \| ekataḥ saṅkṣepataḥ
śrī-nārāyaṇa-brahma-nāradādi-dvāreṇa, anyatas tu vistarataḥ
śeṣa-sanat-kumāra-sāṅkhyāyanādi-dvāreṇa \| tatra dvitīye
śrī-nārāyaṇa-brahma-saṁvādena saṅkṣepato'ham evāsam ity-ādi catuḥ-ślokyā
śrī-bhāgavataṁ nirūpitam \| tad eva brahma-nārada-saṁvādena
daśa-lakṣaṇatayā kiñcid vistareṇoktam \| tad eva śeṣoktam ativistarato
vaktuṁ tṛtīyādy-ārambhaḥ \|

tatra tṛtīye prathamaṁ kṣattur maitreya-saṅgamaś caturbhir adhyāyaiḥ,
tato'ṣṭabhiḥ sa-visargaḥ sarga-prapañcaḥ \| tato visarga-prastāvena
saptabhir varāhāvatāraḥ \| tata ekena visarga-samāhāraḥ \|
tat-prasaṅgena caturbhiḥ kapilāvatāraḥ\| tato navabhiḥ kapilākhyānam
\|iti trayastriṁśatādhyāyais tṛtīya-skandha-pravṛttiḥ \| tatra
dvitīya-skandhānte---

> parimāṇaṁ ca kālasya kalpa-lakṣaṇa-vigraham \|
>
> yathā purastād vyākhyāsye pādmaṁ kalpam atho śṛṇu \|\|\[bhā.pu.
> 2.10.47\]

iti pratijñātam arthaṁ vistareṇa nirūpayitum itihāsaṁ prastauti bhagavān
śukaḥ, evam iti dvābhyām \| ṛddhimat sarva-sampadbhiḥ sampūrṇam
\|\|1\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** śrī-śrī-kṛṣṇa-caitanya-candrāya
namaḥ \|[^1]

tṛtīya-krama-sandarbhe sandarbhāṇāṁ samāhṛtiḥ \|

kriyate yan-nideśena sa me'nanya-gater gatiḥ \|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**

praṇamya śrī-guruṁ bhūyaḥ śrīkṛṣṇaṁ karuṇārṇavam \|

lokanāthaṁ jagac-cakṣuḥ śrī-śukaṁ taṁ upāśraye \|\|

gopa-rāmā-jana-prāṇa-preyase'tiprabhuṣṇave \|

tadīya-priya-dāsyāya māṁ madīyam ahaṁ dade \|\|

tryadhika-triṁśad-adhyāyyā tṛtīye sarga ucyate \|

tattvaiḥ samaṣṭi-sṛṣṭir yaḥ pradhānāt puruṣekṣitāt \|\|

pradarśya bhagavad-brahma-nāradādyaiḥ pravartitam \|

[saraṇbhāvaṁ]{.mark} śeṣa-kumārādyaiś ca darśyate \|\|

viduroddhava-saṁvādaś caturbhiḥ punar aṣṭabhiḥ \|

sa-visargaḥ sarga-vidhiḥ saptabhiḥ kroḍa-kīrtanam \|\|

tato visarga-saṅkṣepa ekena kapilodayaḥ \|

caturbhir navabhiś ceti tṛtīya-skandha-saṅgrahaḥ \|\|

tatra tu pratham'dṛśayatie kṣattā hitvāgrajaṁ gataḥ \|

tīrthaṁ tatra śrutāniṣṭo'pṛcchan militaṁ uddhavam \|\|

pūrva-skandhe'ṣṭame'dhyāye rājñāṁ kṛteṣu bahuṣu praśneṣu
dvi-tra-praśnānāṁ uttaraṁ dattvā mahā-munir manasi
parāmamarśa---yathānena rājñāṁ sampraty ahaṁ pṛṣṭas tathaiva pūrvaṁ
vidureṇāpi maitreyaḥ pṛṣṭa iti \| tataś ca tat-prastāvenaivotthāpitena
rājñaḥ sarva-praśnottaraṁ dāsyāmīti niścityāha---evam iti \| ṛddhimat
sarva-sampadbhiḥ pūrṇam \|\|1\|\|

**\...**

**\|\| 3.1.2 \|\|**

**yad vā ayaṁ mantra-kṛd vo bhagavān akhileśvaraḥ \|**

**pauravendra-gṛhaṁ hitvā praviveśātmasāt kṛtam \|\|**

**śrīdhara-svāmī (bhāvārtha-dīpikā) :** kiṁ cātiślāghyaṁ tyāgānarham ity
āha---yad vai prasiddhaṁ gṛhaṁ vaḥ pāṇḍavānāṁ mantra-kṛd dautya-kartā
sann ayaṁ śrī-kṛṣṇaḥ \| buddhi-sannidhānād ayam iti nirdeśaḥ \|
pauravendro duryodhanas tasya gṛhaṁ hitvānāhūta eva praviveśa \| tatra
hetuḥ---ātma-sāt-kṛtam ātmīyatvena gṛhītam \|\|2\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : "**yad vā ayam" ity atra
"yad-āśrayam" iti citsukhaḥ \|\|2\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kiṁ ca, tasya tad-gṛhaṁ
taj-jigamiṣitebhyas tīrthebhyaḥ sarvebhyo'py atiśreṣṭhaṁ tyāgānarham \|
tad api bhrātṛ-dattena santāpenaiva tatyājety āha---yad iti \| vai
niścitam \| yad gṛhaṁ vaḥ pāṇḍavānāṁ mantra-kṛt dūtya-kartā san ayaṁ
.śrīkṛtaḥ buddhi-sannidhānād ayam iti nirdeśaḥ \| pauravendras tadā
duryodhano'nāhūta eva praviveśa \| tatra hetuḥ---ātma-sāt-kṛtam
ātmīyatvena svīkṛtam \|\|2\|\|

**\...**

**\|\| 3.1.3 \|\|**

**rājovāca---**

**kutra kṣattur bhagavatā maitreyeṇāsa saṅgamaḥ \|**

**kadā vā sahasaṁvāda etad varṇaya naḥ prabho \|\|**

**śrīdhara-svāmī (bhāvārtha-dīpikā) :** kutra saṅgama āsa babhūva
\|\|3\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tatra śaunakavad rājāpi
tat-kathāyā utkaṇṭhayā tāṁ viśeṣataḥ pṛcchati---kutreti \| kutra kadā
saṅgama āsa āsīt, saṁvādo vā \| tatra kutreti kasmin sthāne viṣaye veti
gamyam \| etad iti tad etat trayam ity arthaḥ \|\|3\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** āsa babhūva \|\|3\|\|

\...

**\|\| 3.1.4 \|\|**

**na hy alpārthodayas tasya vidurasyāmalātmanaḥ \|**

**tasmin varīyasi praśnaḥ sādhu-vādopabṛṁhitaḥ \|\|**

**śrīdhara-svāmī (bhāvārtha-dīpikā) :** varīyasi śreṣṭhe \|
alpasyārthasyodayo yasmāt tathābhūto na bhavati \| sādhu-vādena satām
anumodanenopabṛṁhitaḥ saṁvardhitaḥ \| yadvā, sādhor maitreyasya
vādenottareṇa ślāghita ity arthaḥ \|\|4\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** varīyasi śreṣṭhe \|
alpasyārthasyodayo yasmāt tathābhūto na bhavati \| sādhu-vādena bhavatām
anumodanenopabṛṁhitaḥ saṁvardhitaḥ \| yadvā, sādhor maitreyasya
vādenottareṇa ślāghita ity arthaḥ \|\|4\|\|

\...

**\|\| 3.1.5 \|\|**

**sūta uvāca---**

**sa evam ṛṣi-varyo'yaṁ pṛṣṭo rājñā parīkṣitā \|**

**pratyāha taṁ subahu-vit prītātmā śrūyatām iti \|\|**

*na katamenāpi vyākhyātam.*

\...

**\|\| 3.1.6 \|\|**

**śrī-śuka uvāca---**

**yadā tu rājā sva-sutān asādhūn**

**puṣṇan na dharmeṇa vinaṣṭa-dṛṣṭiḥ \|**

**bhrātur yaviṣṭhasya sutān vibandhūn**

**praveśya lākṣā-bhavane dadāha \|\|**

**madhvācāryaḥ (bhāgavata-tātparyam) :** yadā yadāha tadā keśābhimarśaḥ
prāpta iti yadā-śabdo hetv-arthaḥ \| yadā tadā iti hetv-arthe kālārthe
ca bhaṇyate ity abhidhāne \|\|6\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** tyāgānarhasyāpi gṛhasya tyāge
hetutvena kauravāparādhān āha---yadety ekādaśabhiḥ \| eteṣāṁ ca tadā sa
kṣattā ayād ity ekādaśe kriyā-sambandhaḥ \| yaviṣṭhasya kaniṣṭhasya
pāṇḍoḥ \| vibandhūn pitṛ-hīnān \|\|6\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yadety ādīnāṁ tadā sa
kṣattā ayād ity ekādaśasthayā kriyayā sambandhaḥ \| vinaṣṭe dṛṣṭī netre
dṛṣṭir jñāṁnaṁ ca yasya \| yaviṣṭhasya kaniṣṭhasya pāṇḍoḥ \| vibandhūn
pitṛ-hīnān \|\|6\|\|

\...

**\|\| 3.1.7 \|\|**

**yadā sabhāyāṁ kuru-deva-devyāḥ**

**keśābhimarśaṁ suta-karma garhyam \|**

**na vārayāmāsa nṛpaḥ snuṣāyāḥ**

**svāsrair harantyāḥ kuca-kuṅkumāni \|\|**

**śrīdhara-svāmī (bhāvārtha-dīpikā) :** kuru-devasya yudhiṣṭhirasya
devyā draupadyā ātmanaḥ snuṣāyāḥ svīyair asrair aśrubhiḥ
sva-kuca-kuṅkumāni ripu-strīṇāṁ vā tad-bhartṛ-vadhena harantyāḥ
\|\|7\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kuru-deva-devyā
draupadyāḥ kuca-kuṅkumāni svasya ripu-strīṇāṁ vā tad-bhartṛ-vadhena
harantyā iti caturthātiśayoktir utprekṣā ca vyañjitā \|\|7\|\|

\...

**\|\| 3.1.8 \|\|**

**dyūte tv adharmeṇa jitasya sādhoḥ**

**satyāvalambasya vanaṁ gatasya \|**

**na yācato'dāt samayena dāyaṁ**

**tamo-juṣāṇo yad ajāta-śatroḥ \|\|**

**śrīdhara-svāmī (bhāvārtha-dīpikā) :** satyāvalambasya satyāśrayasya
vanāt pratyāgatasya samayena pūrva-kṛtena dāyam aṁśaṁ yācamānasya yad
yadā nādān na dadau \| tamo mohaṁ juṣāṇaḥ \[putraṁ sevamānaḥ, avivekaṁ
vā\][^2] \|\|8\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam*.

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** vanāt pratyāgatasya
samayena pūrva-kṛtena dāyaṁ bhāgaṁ yācamānasya yad yadā \|\|8\|\|

\...

**\|\| 3.1.9 \|\|**

**yadā ca pārtha-prahitaḥ sabhāyāṁ**

**jagad-gurur yāni jagāda kṛṣṇaḥ \|**

**na tāni puṁsām amṛtāyanāni**

**rājoru mene kṣata-puṇya-leśaḥ \|\|**

**śrīdhara-svāmī (bhāvārtha-dīpikā) :** yāni vacanāni puṁsāṁ bhīṣmādīnām
amṛtāyanāny amṛta-srāvīṇi rājā dhṛtarāṣṭro duryodhano vā uru bahu na
mene \| kṣato naṣṭaḥ puṇya-leśo yasya saḥ \| na
sukha-kīrti-dharmādi-hetuḥ, kintu rājya-prāpti-mātra-hetuḥ puṇya-leśa
evāsīt \| tasyāpi naṣṭatvād anādṛtavān ity arthaḥ \|\|9\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** yadeti \| "amṛtāyanāni" ity atra
"amṛtāvahāni" iti \| "kṣata" ity atra "hṛta" iti citsukhaḥ \|\|9\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** puṁsāṁ tad-bhāvkaraṇ
bhīṣmādīnām, rājā dhṛtarāṣṭro duryodhano vā uru bahu na mene \| tatra
hetuḥ---kṣateti \| na sukha-kīrti-dharmādi-karaḥ, kintu rājya-prāpako
yaḥ puṇya-leśa evāsīt, tasyāpi naṣṭatvād ity arthaḥ \|\|9\|\|

\...

**\|\| 3.1.10 \|\|**

**yadopahūto bhavanaṁ praviṣṭo**

**mantrāya pṛṣṭaḥ kila pūrvajena \|**

**athāha tan mantra-dṛśāṁ varīyān**

**yan mantriṇo vaidurikaṁ vadanti \|\|**

**śrīdhara-svāmī (bhāvārtha-dīpikā) :** idānīṁ vidurasyaiva kṛtaṁ
parābhavaṁ darśayati---yadā ity-ādi-ṣaḍbhiḥ \| yadā **pūrvajena**
dhṛtarāṣṭreṇa **mantrāya** ca **upahūto**'ntar-gṛhaṁ **praviṣṭo**
mantraṁ **pṛṣṭaḥ** sann, athānantaraṁ tad āha \| kiṁ mantriṇo'dyāpi yad
**vaidurikaṁ** vidura-vākyam iti prasiddhaṁ **vadanti** \|\|10\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** idānīṁ vidurasyaiva
parābhavaṁ tat-kṛtaṁ darśayatiṣaḍbhiḥ \| athānantaraṁ vidūras tad
āha---kiṁ mantriṇo'dyāpi yad vaidurikaṁ vidura-vākyam iti prasiddhaṁ
vadanti \|\|10\|\|

\...

**\|\| 3.1.11 \|\|**

**ajāta-śatroḥ pratiyaccha dāyaṁ**

**titikṣato durviṣahaṁ tavāgaḥ \|**

**sahānujo yatra vṛkodarāhiḥ**

**śvasan ruṣā yat tvam alaṁ bibheṣi \|\|**

**śrīdhara-svāmī (bhāvārtha-dīpikā) :** tad evāha---ajāta-śatror iti
tribhiḥ \| tava āgo'parādhaṁ sahamānasya dāyaṁ pratiyaccha dehi \|
yatrāparādhe'nujaiḥ saha vartamāno vṛkodara-rūpo'hiḥ krodhena śvasan
vartate \| **yad** yasmāt tvam alam atyarthaṁ bibheṣi \|\|11\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tad evāha---ajāteti yat
yatra āgasi vṛkodara-rūpo'hiḥ krodhena śvasan vartate \| **yad** yasmāt
tvam alam atyarthaṁ bibheṣi \|\|11\|\|

\...

**\|\| 3.1.12 \|\|**

**pārthāṁs tu devo bhagavān mukundo**

**gṛhītavān sa-kṣiti-deva-devaḥ \|**

**āste sva-puryāṁ yadu-deva-devo**

**vinirjitāśeṣa-nṛ-deva-devaḥ \|\|**

**śrīdhara-svāmī (bhāvārtha-dīpikā) :** nanu mama tādṛśāḥ putrā bahavaḥ
santīti garvaṁ mā kṛthā ity āha---pārthāṁs tu mukunda ātmīyatvena
gṛhītavān \| sa ca devas tatrāpi bhagavān na tu prākṛtaḥ \| kiṁ ca, saha
kṣiti-devair viprair devaiś cendrādibhir vartamānaḥ \| yato'sau tatraiva
viprā devāś cety arthaḥ \| sa ca sva-puryām eva sukham āste, na tv
anyatra gataḥ \| kiṁ ca, yadu-devānāṁ devaḥ pūjyaḥ \| yato'sau tatraiva
sarve rājānaḥ \| ataḥ pārthānāṁ dāyaṁ dehīti \|\|12\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** samprati tv anyad apy
adbhutaṁ teṣāṁ mahā-balādhikyaṁ śṛṇv ity āha pārthāṁs tv iti \|
ātmīyatvena gṛhītavān \| sa ca devaḥ, tatrāpi bhagavān kṣiti-devair
viprair devaiś ca sahitaḥ \| tat-pakṣa eva viprā devāś ceti bhāvaḥ \|
tatrāpi sva-pūryām evāste, na tv anyatra gataḥ \| yadu-devā yadu-pravarā
devā baliṣṭhā yasmāt saḥ \| yatrāsau tatraiva yadu-pravīrā ity arthaḥ \|
kiṁ ca, tasyaiva balaṁ śṛṇv ity āha vinirjitā aśeṣā nṛ-devāḥ
kaṁsa-jarāsandhādayo devāś ca bālyam ārabhyaiva
brahmendra-varuṇa-rudrādayo yena saḥ \| ataḥ pārthānāṁ dāyaṁ dehi yady
ātmano bhadram icchasīti bhāvaḥ \|\|12\|\|

\...

**\|\| 3.1.13 \|\|**

**sa eṣa doṣaḥ puruṣa-dviḍ āste**

**gṛhān praviṣṭo yam apatya-matyā \|**

**puṣṇāsi kṛṣṇād vimukho gata-śrīs**

**tyajāśv aśaivaṁ kula-kauśalāya \|\|**

**śrīdhara-svāmī (bhāvārtha-dīpikā) :** duryodhanas tan na manyata iti
ced ata āha---**sa eṣa** mūrto **doṣa** eva **gṛhān praviṣṭa** **āste**
\| doṣatve hetuḥ\--**puruṣa-dviṭ** śrī-kṛṣṇa-dveṣṭā \| ko'sau ? **yaṁ**
tvam **apatya-matyā puṣṇāsi** na tv apatyam asau \| na pataty asmād iti
hy apatyaṁ prāhuḥ \| **gatā śrīr** yasmāt sa tvam ity ākrośati \| ata
enam **aśaivam** amaṅgalam **āśu** **tyaja** \| kathaṁ putras tyājyaḥ ?
tatrāha---**kulasya kauśalāya,** tyajed ekaṁ kulasyārthe[^3]
\[hitopadeśa 1.143\] iti hi nyāyaḥ \|\|13\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** mat-putro duryodhano'tra
vipratipatsyate iti cet, tatrāha---sa eṣa iti \|
tvat-koṭi-janma-kṛta-duṣkṛta-phala-bhūta ity arthaḥ \| **doṣo** mūrta
eva yataḥ puruṣaṁ parameśvaraṁ dveṣṭi, tatrāpi tava **gṛhān** bāhyān
abhyantarān mano-buddhy-ādi-rūpān api **praviṣṭa** eva **āste**, tatrāpi
tvaṁ taṁ **puṣṇāsi**, tatrāpy **apatya-matyā** na hy asāv apatyaṁ na
pataty asmād ity apatyam iti nirukteḥ \| ata eva na tvam anumīyase
**kṛṣṇād vimukhaḥ gata-śrīr** iti lakṣmīs tava gṛhebhyo niḥsṛtya gateti
jānīhi \|

nanu tarhi ko'tra pratīkāraḥ ? tatrāha---**āśu** śīghram **aśaivyam**
amaṅgalam enaṁ **tyaja** \| mayā pitrā putrasya tyāge mat-kule kalaṅkaḥ
syāt ? tatrāha---**kulasyaiva** kauśalāya **kuśalāya** tyajed ekaṁ
kulasyārthe iti nyāyāt \| anyathā kulam eva sarvaṁ te naṅkṣyatīti bhāvaḥ
\|\|13\|\|

\...

**\|\| 3.1.14 \|\|**

**ity ūcivāṁs tatra suyodhanena**

**pravṛddha-kopa-sphuritādhareṇa \|**

**asat-kṛtaḥ sat-spṛhaṇīya-śīlaḥ**

**kṣattā sa-karṇānuja-saubalena \|\|**

**śrīdhara-svāmī (bhāvārtha-dīpikā) : ity ūcivān** evaṁ uktavān \| asau
**kṣattā** viduraḥ **satāṁ spṛhaṇīyaṁ śīlaṁ** yasya sa
karṇa-duḥśāsana-śakuni-sahitena **duryodhanena** **asat-kṛtas**
tiras-kṛtaḥ \|\|14\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **ity ūcivān** evaṁ
uktavān \| **viduraḥ suyodhanena asatkṛtaḥ** tiraskṛtaḥ
**karṇa-duḥśāsana-śakuni-sahitena** \|\|14\|\|

\...

**\|\| 3.1.15 \|\|**

**ka enam atropajuhāva jihmaṁ**

**dāsyāḥ sutaṁ yad-balinaiva puṣṭaḥ \|**

**tasmin pratīpaḥ parakṛtya āste**

**nirvāsyatām āśu purāc chvasānaḥ**[^4] **\|\|**

**śrīdhara-svāmī (bhāvārtha-dīpikā) :** tiraskāram āha---**ka** iti \|
**dāsī-suto** hy atrāhvānānarhaḥ \| **jihmaś** ca kuṭilaḥ \| jihmatām
aha---**yasya balinā** annena **puṣṭas** **tasminn** eva **pratīpaḥ**
pratikūlaḥ pareṣāṁ kārye vartate \| ataḥ **purān** **nirvāsyatām** \|
**śvasānaḥ** śvasan jīva-mātra-śeṣa ity arthaḥ \| pāṭhāntare śmaśāna-vad
amaṅgalaḥ \|\|15\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tiraskāram evāha---ka
enam atra mahārāja-sadasi ajuhāveti āhvānānarham iti bhāvaḥ \| tatra
hetuḥ---dāsyāḥ sutam iti janmanaiva duṣṭam \| jihmaṁ kuṭilam iti \|
karmaṇāpi kauṭilyam āha---yad balinā yad dattenānnena puṣṭas tasminn eva
sva-svāmini pratīpaḥ pratikūlaḥ pareṣāṁ śatrūṇāṁ kṛtye kārye vartate \|
ato'yam atra sthitaḥ sarvam evāsmat-kulaṁ nāśayituṁ yatiṣyata iti bhāvaḥ
\| nirvāsyatām ayam ito niṣkālyatāṁ yaḥ ko'tra madīyo vartate teneti
bhāvaḥ \| tatrāpy āśu mā vilambena tatrāpi śvasānaḥ śvāsa-mātrāvaśiṣṭa
iti sa-bahu-vetra-prahāram iti bhāvaḥ \| śmaśāna iti pāṭhe śmaśānavad
amaṅgalo'yaṁ kenāsmad-gṛha-madhye ānīto yo mām evāmaṅgalaṁ vakti \| ata
āśu niṣkāśyatām anyathā rāja-puram idaṁ śmaśānam eva kariṣyatīti bhāvaḥ
\|\|15\|\|

\...

**\|\| 3.1.16 \|\|**

**svayaṁ dhanur dvāri nidhāya māyāṁ**

**bhrātuḥ puro marmasu tāḍito'pi \|**

**sa ittham atyulbaṇa-karṇa-bāṇair**

**gata-vyatho'yād uru mānayānaḥ \|\|**

**śrīdhara-svāmī (bhāvārtha-dīpikā) : atyulbaṇaiḥ** **karṇayor bāṇavat**
praviśadbhiḥ paruṣa-vākyair **marmasu tāḍito'pi** **gata-vyathaḥ** \|
tatra hetuḥ---**māyāṁ uru** bahu **mānayann** "aho māyāyā māhātmyam" iti
tām eva tatra hetuṁ manyamānas tan-niḥsāraṇāt pūrvaṁ **svayam** eva
**ayān** nirjagāma \| kiṁ kṛtvā ? "ete nūnaṁ mariṣyanti, kiṁ dhanuṣā ?"
iti tasya **dvāri dhanur nidhāya** \| yad vā, "bhīmādibhiḥ
saṅgatyāsmābhir yotsyatīti mā śaṅkīḥ" iti dhanur-nidhānam \|\|16\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** "svayam" ity atra "smayan"[^5] iti
citsukhaḥ \|\|16\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **sa ittham**
**atyulbaṇa-karṇa-bāṇaiḥ** atyulbaṇaiḥ paruṣa-vākyair karṇayor bāṇair
iva praviśya **marma**-sthāneṣu **tāḍitaḥ** \| tatrāpi **bhrātuḥ
puraḥ,** "are kim evaṁ brūṣe ?" ity apy anuktavataḥ \| kiṁ ca, tāḍito'pi
gata-vyathaḥ \| "dhanyo'si are duryodhana, dhanyo'si tvayā mama sarvā
api vyathā nirvāpitā yad ito niḥsāryamāṇasya dūre kvacana tīrthādiṣu
nirviṇṇatayā sthāsyatas tvaj-janake mamatāṁ tyaktavato mama kā vyathā ?"
iti manasy anulapyeti bhāvaḥ \| **ayāt** nirjagāma **svayam** iti
duṣṭair niḥsāraṇāt svayam eva niḥsaraṇaṁ bhadram iti bhāvaḥ \|
**dhanur-dvāri nidhāya** iti "samprati sarvaṁ sva-gṛhādikam api
tyaktavato vivikte kvacid upaviśya kṛṣṇaṁ bhajiṣyato mama kim anena
duścihnena dhanuṣā ?" iti bhāvaḥ \| yad vā, "bhīmādibhiḥ saṅgatyāsmābhiḥ
saha yotsyata iti pāpo'yaṁ mā śaṅketa" iti dhanur-nidhānam \| **māyāṁ
uru mānayānaḥ** mānayann iti māyayaivāndhīkṛtaḥ puraḥ santam api kṛṣṇaṁ
na paśyati \| yad vā, aho māyā-māhātmyaṁ bhagavataḥ kṛṣṇasya yad evaṁ
prakāreṇa māṁ sva-bhaktam ito niṣkāśya bhīmādibhir niḥsaṁśayam ete
ghātayiṣyanta iti \|\|16\|\|

\...

**\|\| 3.1.17 \|\|**

**sa nirgataḥ kaurava-puṇya-labdho**

**gajāhvayāt tīrtha-padaḥ padāni \|**

**anvākramat puṇya-cikīrṣayorvyām**

**adhiṣṭhito yāni sahasra-mūrtiḥ \|\|**

**śrīdhara-svāmī (bhāvārtha-dīpikā) :** tato nirgatasya
tīrthāṭana-prakāram āha---sa ity aṣṭabhiḥ \| sa gajāhvayān nirgataḥ saṁs
tīrthaṁ pādau yasya tasya hareḥ padāni kṣetrāṇi
puṇya-cikīrṣayā'nvākramat pratyapadyata \| kauravāṇāṁ puṇyena labdha iti
teṣāṁ bhāgyam eva tena rūpeṇa gatam iti sūcitam \| urvyāṁ sahasra-mūrtir
brahma-rudrādy-aneka-mūrtiḥ saṁs tīrtha-pādyāni yāny adhiṣṭhāya sthitaḥ
tāni tāni jagāmety arthaḥ \|\|17\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** anvākramat anukrameṇa prāpa \|
puṇya-cikīrṣayā tad-duḥsaṅga-prāyaścittecchayā \| ataḥ sa-doṣaṁ-manyaḥ
sahasā śrī-kṛṣṇam api draṣṭuṁ na jagāmeti bhāvaḥ \|\|17\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kuros tad-vaṁśyānāṁ ca
puṇyena labdha iti teṣāṁ bhāgyam eva tena rūpeṇa gatam iti sūcitam \|
tīrthaṁ pādau yasya tasya harer iti tac-caraṇa-buddhyaiva tādṛśānāṁ
tīrtha-didṛkṣeti sūcitam \| padāni kṣetrāṇi sahasra-mūrtir
matsya-kūrmādy-aneka-mūrtiḥ san yāni yāny adhiṣṭhāya sthitaḥ \|\|17\|\|

\...

**\|\| 3.1.18 \|\|**

**pureṣu puṇyopavanādri-kuñjeṣv**

**apaṅka-toyeṣu sarit-saraḥsu \|**

**ananta-liṅgaiḥ samalaṅkṛteṣu**

**cacāra tīrthāyataneṣv ananyaḥ \|\|**

**śrīdhara-svāmī (bhāvārtha-dīpikā) :** puṇyāni yāny upavanādīni teṣu
kuñjaṁ latādi-gūḍha-sthānam \| apaṅkāni toyāni yeṣāṁ teṣu sarit-saraḥsu
ca tīrtheṣv āyataneṣu kṣetreṣu ca \| kīdṛśeṣu ? anantasya liṅgair
mūrtibhiḥ samyag alaṅkṛteṣu \| ananya ekākī \|\|18\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** pureṣu prasiddheṣu na vidyate
paṅkaṁ pāpaṁ yebhyas teṣu pāpa-hantṛṣu toyeṣu ananyaḥ sarvatra
śrī-kṛṣṇaika-dṛṣṭiḥ \|\|18\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ananya ekākī \|\|18\|\|

\...

**\|\| 3.1.19 \|\|**

**gāṁ paryaṭan medhya-vivikta-vṛttiḥ**

**sadāpluto'dhaḥ śayano'vadhūtaḥ \|**

**alakṣitaḥ svair avadhūta-veṣo**

**vratāni cere hari-toṣaṇāni \|\|**

**śrīdhara-svāmī (bhāvārtha-dīpikā) :** kiṁ ca, gāṁ paryaṭan vratāni
cere ācarat \| medhyā pavitrā viviktāsaṅkīrṇā vṛttir jīvikā yasya \|
sadāplutaḥ prati-tīrthaṁ snātaḥ \| adhaḥ śayanaṁ yasya \|
avadhūto'saṁskṛta-dehaḥ, avadhūta-veṣo valkalādi-dhārī \| ata eva svair
alakṣitaḥ \|\|19\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** viviktatvaṁ paravṛttibhir
amiśratvam \|\|19\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** gāṁ pṛthivīṁ medhyā
pavitrā viviktā vṛttāntareṇāmiśritā vṛtti-jīvikā yasya saḥ \| sadāplutaḥ
prati-tīrthaṁ snāta itisnānena pāvitryaṁ lakṣyate \| snānānantaraṁ
kadācid aspṛśya-sparśe punar api snātīti sadā
bhagavan-mantrādi-smaraṇārthaṁ pavitra eva tiṣṭhatīty arthaḥ \|
avadhūto'saṁskṛta-dehaḥ, avadhūta-veṣo valkalādi-dhārī, ata eva svair
alakṣitaḥ \|\|19\|\|

\...

**\|\| 3.1.20 \|\|**

**itthaṁ vrajan bhāratam eva varṣaṁ**

**kālena yāvad gatavān prabhāsam \|**

**tāvac chaśāsa kṣitim eka cakrām**

**ekātapatrām ajitena pārthaḥ \|\|**

**śrīdhara-svāmī (bhāvārtha-dīpikā) :** ekasyaiva cakraṁ sainyaṁ yasyām
\| ekam eva rāja-cihnaṁ śvetātapatraṁ yasyāṁ tām \| ajitena śrī-kṛṣṇena
sahāyena \|\|20\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** bhāratam eva varṣam iti
tan-madhya-varti kumārikā-khaṇḍam eva jñeyaṁ
viṣṇu-purāṇānusāreṇānyatrāgamyatvāt \|\|20\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ekasyaiva cakraṁ sainyaṁ
yasyām \| ekam eva rāja-cihnaṁ śvetātapatraṁ yasyāṁ tām \| ajitena
śrī-kṛṣṇena sahāyena hetunā pārtho yudhiṣṭhiraḥ \|\|20\|\|

\...

**\|\| 3.1.21 \|\|**

**tatrātha śuśrāva suhṛd-vinaṣṭiṁ**

**vanaṁ yathā veṇuja-vahni-saṁśrayam \|**

**saṁspardhayā dagdham athānuśocan**

**sarasvatīṁ pratyag iyāya tūṣṇīm \|\|**

**śrīdhara-svāmī (bhāvārtha-dīpikā) :** tatra prabhāse
paraspara-spardhayā nimitta-bhūtayā suhṛdāṁ kauravāṇāṁ vinaṣṭiṁ vināśam
aśṛṇot \| paraspara-nāśe dṛṣṭāntaḥ---veṇujaṁ vahniṁ saṁśrayate yad
vanaṁ, tad yathā dagdhaṁ bhavati, tathā \| pratyagudgamābhimukham
\|\|21\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** suhṛd-vinaṣṭim iti \| yādavānāṁ
vinaṣṭim ity eva jñeyam \| nātivilambād evoddhavena milanāt \|\|21\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tatra prabhāse suhṛdāṁ
kauravāṇāṁ vinaṣṭiṁ vināśam, duryodhanādiṣu sauhārdābhāvād anativilambe
evoddhava-milanāc ca suhṛdāṁ yādavānām iti kecid vyācakṣate \| vanaṁ
yathā dagdhaṁ bhavatīty anvayaḥ \| pratyak pratīcīṁ paścima-vāhinīm ity
arthaḥ \|\|21\|\|

\...

**\|\| 3.1.22 \|\|**

**tasyāṁ tritasyośanaso manoś ca**

**pṛthor athāgner asitasya vāyoḥ \|**

**tīrthaṁ sudāsasya gavāṁ guhasya**

**yac chrāddha-devasya sa āsiṣeve \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** tritādīnām ekādaśa-tīrthāni tat-tan-nāmnā
prasiddhāny āsevitavān \|\|22\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

\...

**\|\| 3.1.23 \|\|**

**anyāni ceha dvija-deva-devaiḥ**

**kṛtāni nānāyatanāni viṣṇoḥ \|**

**pratyaṅga**[^6]**-mukhyāṅkita-mandirāṇi**

**yad-darśanāt kṛṣṇam anusmaranti \|\|**

**madhvācāryaḥ (bhāgavata-tātparyam) : pratyaṅka-mukhyo** viṣṇuḥ, brahmā
pratyaṅkavān viṣṇuḥ samyag-lakṣaṇavattamaḥ iti tantra-mālāyām \|\|23\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) : dvija-devair** ṛṣibhir devaiś ca
kṛtāni \| aṅgam aṅgaṁ prati vartante iti pratyaṅgāny āyudhāni teṣu
mukhyaṁ cakraṁ tenāṅkitāni mūrdhanya-hema-kumbheṣu cihnitāni mandirāṇi,
yeṣu tāni nānā-vidhāni viṣṇor āyatanāni kṣetrāṇi tīrthāni cāsiṣeve \|
yeṣāṁ cakrāṅkita-mandira-vatāṁ darśanāc chrī-kṛṣṇa-smaraṇaṁ bhavati
\|\|23\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** dvija-devair ṛṣibhir
devaiś aṅgam aṅgaṁ prati vartante iti pratyaṅgāny āyudhāni \| teṣu
mukhyaṁ cakraṁ tenāṅkitāni mandirāṇi, yeṣu tāni \|\|23\|\|

\...

**\|\| 3.1.24 \|\|**

**tatas tv ativrajya surāṣṭram ṛddhaṁ**

**sauvīra-matsyān kuru-jāṅgalāṁś ca \|**

**kālena tāvad yamunāṁ upetya**

**tatroddhavaṁ bhāgavataṁ dadarśa \|\|**

**śrīdhara-svāmī (bhāvārtha-dīpikā) : ativrajya** atikramya \| yāvad
uddhavaḥ prāptaḥ, **tāvat** svayam api **yamunāṁ upetya** \|\|24\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **tāvad** iti
vākyālaṅkāre sambhrame vā \|\|24\|\|

\...

**\|\| 3.1.25 \|\|**

**sa vāsudevānucaraṁ praśāntaṁ**

**bṛhaspateḥ prāk-tanayaṁ**[^7] **pratītam \|**

**āliṅgya gāḍhaṁ praṇayena bhadraṁ**

**svānām apṛcchad bhagavat-prajānām \|\|**

**śrīdhara-svāmī (bhāvārtha-dīpikā) : sa** viduraḥ \| **prāk-tanayaṁ**
pūrva-śiṣyaṁ nīti-śāstre \| pāṭhāntare **prāpto nayo** nīti-śāstraṁ yena
tam \| **pratītaṁ** prakhyātam \| **svānāṁ** jñātīnāṁ **bhadram
apṛcchat** \| praśne hetuḥ---**bhagavataḥ prajānāṁ** poṣyāṇām \|\|25\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** suhṛd-vinaṣṭeḥ śrutatve'pi
**svānāṁ bhadram apṛcchad** iti \| śokāveśa-svabhāvo'yam \| **sveṣāṁ**
paramātmīyānām \|\|25\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **prāk-tanayaṁ**
pūrva-śiṣyaṁ nīti-śāstre \| prāpta-nayam iti vā pāṭhaḥ \| **pratītaṁ**
khyātam, tatra vidura-kartṛkāliṅgane'pi uddhavasya namaskārābhāvaḥ
prema-mūrcchayaiva jñeyaḥ \|\|25\|\|

\...

**\|\| 3.1.26 \|\|**

**kaccit purāṇau puruṣau sva-nābhya-**

**pādmānuvṛttyeha kilāvatīrṇau \|**

**āsāta urvyāḥ kuśalaṁ vidhāya**

**kṛta-kṣaṇau kuśalaṁ śūra-gehe \|\|**

**madhvācāryaḥ (bhāgavata-tātparyam) :**

padmo brahmā samuddiṣṭaḥ padmā śrīr api cocyate iti brāhme \|

> lokānāṁ sukha-kartṛtvam apekṣya kuśalaṁ vibhoḥ \|
>
> pṛcchyate satatānandāt kathaṁ tasyaiva pṛcchyate \|\| iti pādme
> \|\|26\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** prathamaṁ tāvad rāma-kṛṣṇayoḥ
kuśalaṁ pṛcchati \| **kaccid** iti praśne \| sva-nābhau bhavaḥ
**sva-nābhyaḥ pādmo** brahmā, tasya **anuvṛttyā** prārthanayeha
**avatīrṇau** **kuśalam āsāte** vartate \| **kṛta-kṣaṇau** dattāvasarau
sarveṣāṁ kṛtotsavāv iti vā \| tayor nitya-kuśalatve'py
ukta-viśeṣaṇa-viśiṣṭau **śūrasenasya gṛhe** kaccid āsāte ? iti praśnaḥ
\|\|26\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sva-nābhyeti \| svīyasya
garbhoda-śāyino nābhau bhavaḥ **sva-nābhyaḥ** nija-śāsanārhaṇam itivat
vyakhyātam \| **kuśalaṁ** lokānāṁ maṅgalaṁ yasmāt tad yathā syāt
\|\|26\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**
bhagavat-prakaṭa-sthityaiva tat-prajānāṁ bhadram iti
bhagavat-sukha-sthitiṁ pṛcchati---kaccid iti \| praśne sva-nābhau bhavaḥ
**svanābhyaḥ** **pādmo** brahmā **kṛta-kṣaṇau** kṛtotsavau, tayor
nitya-kuśalinor api kuśala-praśnaḥ premṇaiva jñeyaḥ \|\|26\|\|

\...

**\|\| 3.1.27 \|\|**

**kaccit kurūṇāṁ paramaḥ suhṛn no**

**bhāmaḥ sa āste sukham aṅga śauriḥ \|**

**yo vai svasṝṇāṁ pitṛvad dadāti**

**varān vadānyo vara-tarpaṇena \|\|**

**madhvācāryaḥ (bhāgavata-tātparyam) : vara-tarpaṇena** bhartṛ-tarpaṇena
\|\|27\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** yadūnāṁ kuśalaṁ pṛcchati
navabhiḥ \| **bhāmaḥ** pūjyaḥ \| **śaurir** vasudevaḥ \| yad vā, bhāmo
bhaginī-bhartā \| kuntī vasudevasya bhaginī \| ato devakī pāṇḍor
bhaginīti loka-vyavahāraḥ \| **varān** arthān \| **vadānyo**'tyudāraḥ \|
**varāṇāṁ** tat-patīnāṁ **tarpaṇena** santarpaṇena saha \|\|27\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : bhāmo** bhaginī-bhartā, pauravī
rohiṇyoḥ patitvāt \| **svasṝṇām** iti kuntī-sneha-tātparyād uktam
\|\|27\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **bhāmo** bhaginī-bhartā
\| vasudeva-bhāryāyāḥ pauravyā vidurādīnāṁ bhaginītvāt **śaurir**
vasudevaḥ \| **svasṝṇām** iti kuntyāḥ snehātiśayo dhvanyate \| anyāsu
svasṛṣu tathābhāvādṛṣṭeḥ \| **varān** abhīpsitān arthān **varāṇāṁ**
tat-patīnāṁ **tarpaṇena** santoṣaṇena saha \|\|27\|\|

\...

**\|\| 3.1.28 \|\|**

**kaccid varūthādhipatir yadūnāṁ**

**pradyumna āste sukham aṅga vīraḥ \|**

**yaṁ rukmiṇī bhagavato'bhilebhe**

**ārādhya viprān smaram ādi-sarge \|\|**

**madhvācāryaḥ (bhāgavata-tātparyam) :** ādhir mano varūthaṁ ca ātmā
svam iti cocyate ity abhidhāne \|\|28\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** varūthādhipatiḥ senānīḥ \|
ādi-sarge pūrva-janmani smaraṁ kāmaṁ santam abhilebhe putraṁ labdhavatī
\|\|28\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** smaraṁ śrī-bhagavad-vyūha-rūpam \|
śrī-kṛṣṇa-sandarbhe[^8] tathā nirṇīya vyākhyātatvāt \|\|28\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** atra praśne
tenātivaiklavyāt kramo nānusṛtaḥ \| varūthādhipatiḥ senānīḥ \| ādi-sarge
pūrva-janmani smaraṁ kandarpam iti kandarpasya devatvāt pradyumnasya
naratvāt tathā-bhūtatve utkarṣa-dyotanā \| vastutaḥ siddhānte tu
kandarpas tad-vibhūti-viśeṣa eva \| evam agre'pi tad-aṁśa-vibhūtayo'pi
sarvatra tal-līlā-kathāsu tādātmyenaivocyante \| yathā devakī-vasudevāv
api pṛśni-sutapasāv uktau svayaṁ bhagavataiva---tvam eva
pūrva-sarge'bhūḥ pṛśniḥ svāyambhuve sati \[bhā.pu. 10.3.32\] ity-ādinā
sarvatra nara-līlatā-puṣṭyā camatkāra eva kāraṇaṁ jñeyam, yathātraiva
"ārādhya viprān" iti, jāmbavatī vratāḍhya \[bhā.pu. 3.1.30\] iti rukmiṇī
jāmbavaty-ādīnāṁ bhagavat-svarūpa-śaktīnām api tat-tad-arthe
tat-tat-sādhanam api \|\|28\|\|

\...

**\|\| 3.1.29 \|\|**

**kaccit sukhaṁ sātvata-vṛṣṇi-bhoja-**

**dāśārhakāṇām adhipaḥ sa āste \|**

**yam abhyaṣiñcac chatapatra-netro**

**nṛpāsanāśāṁ parihṛtya dūrāt \|\|**

**śrīdhara-svāmī (bhāvārtha-dīpikā) :** sātvatādīnām adhipa ugrasenaḥ \|
śatapatra-netraḥ śrī-kṛṣṇaḥ \| nṛpāsanāśāṁ rājyābhilāṣaṁ parihṛtya
prāṇa-bhayena dūrāt sthitam ity arthaḥ \|\|29\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** nṛpāsanāśāṁ tad-diśam api
parihṛtyety asya \| śatapatra-netra eva vā kartā \|\|29\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** adhipa ugrasenaḥ \| yaṁ
ugrasenaṁ nṛpāsanāśāṁ rājyābhilāṣaṁ parihṛtya prāṇa-bhayena dūrāt
sthitam ity arthaḥ \| śatapatra-netraḥ śrī-kṛṣṇaḥ \|\|29\|\|

\...

**\|\| 3.1.30 \|\|**

**kaccid dhareḥ saumya sutaḥ sadṛkṣa**

**āste'graṇī rathināṁ sādhu sāmbaḥ \|**

**asūta yaṁ jāmbavatī vratāḍhyā**

**devaṁ guhaṁ yo'mbikayā dhṛto'gre \|\|**

**śrīdhara-svāmī (bhāvārtha-dīpikā) :** he sāumya \| hareḥ sutas tena
sadṛkṣaḥ sadṛśaḥ sādhu sukham āste \| guhaṁ svāmi-kārtikeyam \| agre
pūrva-janmani yo bhavānyā garbhe dhṛtas tam \|\|30\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sāmbasya guhatvaṁ pradyumnavad eva
\|\|30\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sadṛkṣaḥ sadṛśaḥ \| guhaṁ
kārtikeyam \| aṁśāṁśinor aikyāt rudrasya bhagavad-aṁśatvāt tat-putrasya
kārttikeyasyāpi bhagavat-putrāṁśatvaṁ yuktyā jñeyam \| yad vā,
parāvareśo mahad-aṁśa-yukta ity-ādi vakṣyamāṇa-yuktyā avatāra-kāle
śrī-kṛṣṇe nārāyaṇa-praveśe sati nārāyaṇa eva vasudeva-gṛhe'vatīrṇa iti
pratītir iva sāmbe guha-praveśāt pradyumne kāma-praveśāt uddhavādiṣv api
vasv-ādeḥ praveśāt tathā tathoktir nānupapannā \|\|30\|\|

\...

**\|\| 3.1.31 \|\|**

**kṣemaṁ sa kaccid yuyudhāna āste**

**yaḥ phālgunāl labdha-dhanū-rahasyaḥ \|**

**lebhe'ñjasādhokṣaja-sevayaiva**

**gatiṁ tadīyāṁ yatibhir durāpām \|\|**

**śrīdhara-svāmī (bhāvārtha-dīpikā) :** yuyudhānaḥ sātyakiḥ \| kṣemaṁ
kuśalam āste \| phālgunād arjunāl labdhaṁ dhanuṣo rahasyaṁ yena \|
tadīyām adhokṣaja-sambandhinīm \|\|31\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tadīyāṁ gatiṁ paramāntaraṅgām
\|\|31\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yuyudhānaḥ sātyakiḥ \|
phālgunād arjunāt \|\|31\|\|

\...

**\|\| 3.1.32 \|\|**

**kaccid budhaḥ svasty anamīva āste**

**śvaphalka-putro bhagavat-prapannaḥ \|**

**yaḥ kṛṣṇa-pādāṅkita-mārga-pāṁsuṣv**

**aceṣṭata prema-vibhinna-dhairyaḥ \|\|**

**śrīdhara-svāmī (bhāvārtha-dīpikā) : śvaphalka-putro**'krūraḥ \|
**budho** vidvān \| ato **bhagavantaṁ prapanno**'nusṛtaḥ \| ata eva
**anamīvo** niṣpāpaḥ, bhaktau liṅgam \| **yo'ceṣṭata** vyaluṭhat \|
**premṇā vibhinnaṁ** vidīrṇaṁ **dhairyaṁ** yasya saḥ \| **svasti**
kṣemam **āste** \|\|32\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** akrūrasya sarvadā
parama-bhaktimattve'pi yaḥ kṛṣṇeti kāla-deśādi-vaiśiṣṭyena camatkāritvād
yuktam \|\|32\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **anamīvo** niṣpāpaḥ
**śvaphalka-putro**'krūro'**ceṣṭata** nanda-grāma-praveśe vyaluṭhat
\|\|32\|\|

\...

**\|\| 3.1.33 \|\|**

**kaccic chivaṁ devaka-bhoja-putryā**

**viṣṇu-prajāyā iva deva-mātuḥ \|**

**yā vai sva-garbheṇa dadhāra devaṁ**

**trayī yathā yajña-vitānam artham \|\|**

**śrīdhara-svāmī (bhāvārtha-dīpikā) :** devaka-nāmā yo bhojas tasya
putryā devakyāḥ \| viṣṇuḥ prajā putro yasyās tasyāḥ deva-mātur aditer
iva \| kaccic chivam \| yajña-vitāna-rūpam arthaṁ trayī yathā
prakāśakatayā bibharti tathā dadhāra \|\|33\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** deva-mātur iveti dṛṣṭāntatvaṁ
tad-itarābhāvena \|\|33\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** devaka-nāmā yo bhojas
tasya putryā devakyāḥ \| viṣṇuḥ prajā apatyaṁ yasyās tasyāḥ deva-mātur
aditer iva \|\|33\|\|

\...

**\|\| 3.1.34 \|\|**

**apisvid āste bhagavān sukhaṁ vo**

**yaḥ sātvatāṁ kāma-dugho'niruddhaḥ \|**

**yam āmananti sma hi śabda-yoniṁ**

**mano-mayaṁ sattva-turīya-tattvam \|\|**

**śrīdhara-svāmī (bhāvārtha-dīpikā) :** sātvatānāṁ upāsakānāṁ kāmān
dogdhi pūrayatīti kāma-dughaḥ \| bhagavattve hetuḥ---yaṁ śabdasya
śāstrasya yoniṁ kāraṇam āmananti vedāḥ \| kutaḥ ? mano-mayaṁ manasaḥ
pravartakam \| tat kutaḥ ? sattvasyāntaḥ-karaṇasya catur-vidhasya
turīyaṁ tattvaṁ caturtham adhidaivam \| cittāhaṅkāra-buddhi-manasām
antaḥ-karaṇa-bhedānāṁ krameṇa vāsudeva-saṅkarṣaṇa-pradyumnāniruddhā hy
adhiṣṭhātāraḥ \| manasaś ca śabda-yonitvaṁ prasiddham---manaḥ
pūrva-rūpam \| vāg uttara-rūpam iti \| tathā anyo'ntara ātmā
mano-mayaḥiti prastutya tasya yajur eva śiraḥ \| ṛg dakṣiṇaḥ pakṣaḥ \|
sāmottaraḥ pakṣaḥ\[tai.u. 2.1\] ity-ādi-śruteḥ \| tathā ca śikṣāyāṁ---

> ātmā buddhyā sametyārthān mano yuṅktevi vakṣayā \|
>
> manaḥ kāyāgnim āhanti sa prerayati mārutam \|
>
> mārutas tūrasi caran mandraṁ janayati svaram \|\| ity-ādi \|\|34\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** evam aniruddhasyāpi
sākṣāc-caturvyūhatve liṅgam āha---api svid iti \| śabda-yoniṁ
niśvāsa-vyañjita-veda-vṛndam \| evaṁ vā are asya mahato bhūtasya
niśvasitam etad yad ṛg-vedaḥ \[bṛ.ā.u. 2.4.10\] ity-ādi-śruteḥ \|
mano-mayaṁ citte vāsudevavan manasy upāsyam \| sattvaṁ
śuddha-sattvātmakaḥ śrī-vāsudevādi-rūpo bhagavān tatra turīyaṁ rūpam \|
ato bāṇa-yuddhādau bandhanānukaraṇādikam ātmecchā-mayī līlaiva,
śrī-rāmacandrādivat \| asya pādma-bṛhat-sahasra-nāmni māhātmya-nāmāni
caitāni---

> aniruddho bṛhad-brahma prādyumnir[^9] viśva-mohanaḥ \|
>
> catur-ātmā catur-varṇaś catur-yuga-vidhāyakaḥ \|\|
>
> catur-bhedaika-viśvātmā sarvotkṛṣṭāṁśa-koṭi-sūḥ \|
>
> āśrayātmā\... \|\| iti \|

ataḥ śrī-kṛṣṇa-vyūhatvena mahāniruddhatvād asyaivāvirbhāva-viśeṣaḥ
pralayārṇavādi-dhāmā puruṣa iti jñeyam \| ata evābhedena jagṛhe pauruṣaṁ
rūpaṁ bhagavān \[bhā.pu. 1.3.1\] ity-ādy-uktaṁ mūla-saṅkarṣaṇādy-aṁśair
eva hītara-saṅkarṣaṇādy-avasthā-trayaṁ puruṣaṁ prakāśayatīti \|
tathaivābhedena viṣṇu-dharmottare'pīdaṁ uktam \| tatra
śrī-vajra-praśnaḥ---

> kas tv asau bāla-rūpeṇa kalpānteṣu punaḥ punaḥ \|
>
> dṛṣṭo yo na tvayā jñātas tatra kautūhalaṁ mama \|\|

śrī-mārkaṇḍeyottaraṁ ca---

> bhūyo bhūyas tv asau dṛṣṭo mayā devo jagat-patiḥ \|
>
> kalpa-kṣayeṇa vijñātaḥ sa māyā-mohitena vai \|\|
>
> kalpa-kṣaye vyatīte tu taṁ devaṁ prapitāmahāt \|

aniruddhaṁ vijānāmi pitaraṁ te jagat-patim \|\| iti \| \[1.79.1-3\]

bhīṣma-parvaṇi duryodhanaṁ prati bhīṣma-śikṣāyāṁ
śrī-kṛṣṇasyāvatārārambhe gandha-mādanam āgatasya brahmaṇas
tad-āvirbhāvaṁ manasi paśyatas tu bālasya tad idaṁ vacanam---

> sṛṣṭvā saṅkarṣaṇaṁ devaṁ svayam ātmānam ātmanā \|
>
> kṛṣṇa tvam ātmanāsrākṣīḥ pradyumnaṁ cātma-sambhavam \|\|
>
> pradyumnāc cāniruddhaṁ tvaṁ yaṁ vidur viṣṇum avyayam \|
>
> aniruddho'sṛjan māṁ vai brahmāṇaṁ loka-dhāriṇam \|\|
>
> vāsudeva-mayaḥ so'haṁ tvayaivāsmi vinirmitaḥ \|\| \[ma.bhā.
> 6.61.65-67\]

ata eva ca pūrvam api ca jagṛhe pauruṣaṁ rūpaṁ \[bhā.pu. 1.3.1\] ity
atra śrī-kṛṣṇasya aniruddhāvatārāntaḥ-pātitvaṁ *na vyākhyātam*. ata eva
viśeṣaḥ kṛṣṇa-sandarbhe'sti \|\|34\|\| \[śrī-kṛṣṇa-sandarbha 89\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sātvatānāṁ
yādava-viśeṣāṇāṁ bhāvkaraṇ vā \| śabda-yoniṁ
niśvāsa-vyañjita-veda-vṛndaṁ---evaṁ vā are asya mahato bhūtasya
niśvasitam etad yad ṛg-vedaḥ \[bṛ.ā.u. 2.4.10\] ity-ādi-śruteḥ \| mano
mayate iti mano-mayaṁ manasaḥ pravartakam \| tathā sattvasya
śuddha-sattva-rūpasya catur-vyūhasya turīyaṁ caturthaṁ tattvaṁ tad apy
asya bāṇa-yuddhādau bandhanādikam acintyātmecchā-mayī līlaiva,
śrī-rāmacandrādivat \| atrāsya caturvyūhatve pramāṇaṁ viṣṇu-dharmottare
vajra-praśne mārkaṇḍeyottaraṁ, yathā---

> bhūyo bhūyas tv asau dṛṣṭo mayā devo jagat-patiḥ \|
>
> kalpa-kṣayeṇa vijñātaḥ sa māyā-mohitena vai \|\|
>
> kalpa-kṣaye vyatīte tu taṁ devaṁ prapitāmahāt \|

aniruddhaṁ vijānāmi pitaraṁ te jagat-patim \|\| \[1.79.1-3\] iti \|

bhīṣma-parvaṇi duryodhanaṁ prati bhīṣma-śikṣāyāṁ
śrī-kṛṣṇasyāvatārārambhe gandha-mādanam āgatasya brahmaṇas
tad-āvirbhāvaṁ manasi paśyataḥ stuvānasya tad idaṁ brahma-vacanam---

> sṛṣṭvā saṅkarṣaṇaṁ devaṁ svayam ātmānam ātmanā \|
>
> kṛṣṇa tvam ātmanāsrākṣīḥ pradyumnaṁ cātma-sambhavam \|\|
>
> pradyumnāc cāniruddhaṁ tvaṁ yaṁ vidur viṣṇum avyayam \|
>
> aniruddho'sṛjan māṁ vai brahmāṇaṁ loka-dhāriṇam \|\|
>
> vāsudeva-mayaḥ so'haṁ tvayaivāsmi vinirmitaḥ \|\| \[ma.bhā.
> 6.61.65-67\] iti \|\|34\|\|

\...

**\|\| 3.1.35 \|\|**

**apisvid anye ca nijātma-daivam**

**ananya-vṛttyā samanuvratā ye \|**

**hṛdīka-satyātmaja-cārudeṣṇa-**

**gadādayaḥ svasti caranti saumya \|\|**

**śrīdhara-svāmī (bhāvārtha-dīpikā) :** api svit kiṁ svit \| anye ca
svasti caranti \| nijasya dehādi-vyatiriktasyātmano daivaṁ śrī-kṛṣṇam
ananya-vṛttyaikānta-bhakti-bhavena ye samyag anuvratāḥ anusṛtāḥ \|
hṛdīkaś ca satyabhāmāyā ātmajaś ca cārudeṣṇaś ca gadaś cādir yeṣāṁ te'pi
\|\|35\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** nijasya ātmīyasya ātmanaś ca
daivaṁ śrī-kṛṣṇam \|\|35\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nijasyātmano daivaṁ
mūrtaṁ bhāgyam iva śrī-kṛṣṇaṁ samyag anuvratāḥ anusṛtāḥ \|\|35\|\|

\...

**\|\| 3.1.36 \|\|**

**api sva-dorbhyāṁ vijayācyutābhyāṁ**

**dharmeṇa dharmaḥ paripāti setum \|**

**duryodhano'tapyata yat-sabhāyāṁ**

**sāmrājya-lakṣmyā vijayānuvṛttyā \|\|**

**śrīdhara-svāmī (bhāvārtha-dīpikā) :** idānīṁ kurūn pṛcchati ṣaḍbhiḥ \|
api kim \| sva-dorbhyāṁ sva-bāhuvad vartamānābhyāṁ vijayācyutābhyām
arjuna-kṛṣṇābhyāṁ dharma-mārgeṇa dharmo yudhiṣṭhiraḥ setuṁ
dharma-maryādāṁ paripāti \| yasya sabhāyāṁ vijayānuvṛttyā
jaya-paramparayā, arjunasya sevayeti vā \| evaṁ-bhūtaṁ yasyaiśvaryam ity
arthaḥ \|\|36\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** api svadorbhyām ity-ādikaṁ
śrī-bhagavad-antardhānena teṣāṁ prākaṭyāsambhavāt \|\|36\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** idānīṁ kurūn pṛcchati
ṣaḍbhiḥ \| api kim \| dos-tulyābhyām arjuna-kṛṣṇābhyāṁ dharmo
yudhiṣṭhiraḥ setuṁ dharma-maryādāṁ samrājyaṁ sampattyā kīdṛśyā vijayasya
sarvotkarṣasya anuvṛttir yasyāṁ tayā \|\|36\|\|

\...

**\|\| 3.1.37 \|\|**

**kiṁ vā kṛtāgheṣv agham atyamarṣī**

**bhīmo'hivad dīrghatamaṁ vyamuñcat \|**

**yasyāṅghri-pātaṁ raṇa-bhūr na sehe**

**mārgaṁ gadāyāś carato vicitram \|\|**

**madhvācāryaḥ (bhāgavata-tātparyam) :** aghaṁ vyamuñcat punar
aparādha-buddhiṁ hitvā āste \|\|37\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** kṛtāgheṣu kṛtāparādheṣu kuruṣu
sva-kartṛkam aghaṁ dīrghatamaṁ bahu-kālānucintitam ahivad atyamarṣī
bhīmaḥ kiṁ vyamuñcan no vā ? gadāyā vicitraṁ vividhaṁ mārgaṁ carataḥ
\|\|37\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** aghaṁ krodhajaṁ vyasanam \| aṁho
duḥkha-vyasaneṣv agham ity amaraḥ yasyāṅghrīty anumānenaivoktam
\|\|37\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kṛtāgheṣu kuruṣu
sva-kartṛkam aghaṁ viṣam iva vadha-hetuṁ bahu-kālānucintitaṁ kiṁ
vyamuñcan no vā ? \|\|37\|\|

\...

**\|\| 3.1.38 \|\|**

**kaccid yaśodhā ratha-yūthapānāṁ**

**gāṇḍīva-dhanvoparatārir āste \|**

**alakṣito yac-chara-kūṭa-gūḍho**

**māyā-kirāto giriśas tutoṣa \|\|**

**śrīdhara-svāmī (bhāvārtha-dīpikā) :** ratha-yūthapānāṁ madhye
yaśo-dhāḥ kīrti-dhārī \| yad vā, svīyānāṁ teṣāṁ kīrti-pradaḥ uparatā
arayo yasmāt \| yasya śara-kūṭena bāṇa-samūhena gūḍha ācchannaḥ
\|\|38\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ratha-yūthapānāṁ madhye
yaśo-dhāḥ kīrti-dhārī uparatir vinaṣṭa-śatruḥ sann āste yac
chara-samūhena gūḍha ācchannaḥ \|\|38\|\|

\...

**\|\| 3.1.39 \|\|**

**yamāv utasvit tanayau pṛthāyāḥ**

**pārthair vṛtau pakṣmabhir akṣiṇīva \|**

**remāta uddāya mṛdhe sva-rikthaṁ**

**parāt suparṇāv iva vajri-vaktrāt \|\|**

**śrīdhara-svāmī (bhāvārtha-dīpikā) :** uta svit kiṁ svit \| yamau
nakula-sahadevau \| remāte krīḍāte ity arthaḥ \| mādryāḥ sutāv api
pṛthāyās tanayau pṛthāyāḥ putrair vṛtau suparṇāv iva remāte \| kiṁ kṛtvā
? parāt duryodhanāt sva-rikthaṁ svīyaṁ rājyaṁ uddāya ācchidya \|
vajri-vaktrād indrasya mukhāt sva-riktham amṛtaṁ garuḍa iveti \| yad vā,
suparṇāv **iva** iti \| yadi dvau garuḍāv amṛtam ānayetāṁ tarhi tadvat
\| akṣiṇī**va** iti maṇīvādi-gaṇatvāt sandhiḥ \|\|39\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** uddāya ityasya kartāraḥ pārthāḥ
eva vā \| tathā hi yau pārthair vṛttau pālyamānau santau
svacchanda-vihāritvena suparṇāv iva remāte \| kiṁ kṛtvā ? vṛttau parāt
sva-rikthaṁ **udd**āya \| kasmād iva ? vajriṇo vrajra-hastasya mukhād
ivety abhūtopamā \| "uddāya" ity atra "uddhṛtya" iti
puṇyāraṇya-pāṭhāntaram \|\|39\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yamau nakula-sahadevau
mādryāḥ sutāv api pṛthāyā evapakṣmabhī rakṣite akṣiṇī iva pārthair vṛtau
\| akṣiṇīveti maṇīvādiḥ \| parāt śatror duryodhanāt sakāśāt mṛdhe yuddhe
sva-rikthaṁ rājyaṁ **uddāya**ācchidya remāte \| kasmāt ? kim ācchidya ?
kāv iva ? vajri-vaktrād indrasya mukhāt riktham amṛtam ācchidya dvau
suparṇāv iva \| uddāyety asya kartāra eva pārtho eva vā \| tathā
hi---pārthair vṛtau pālyamānau remāte \| kiṁ kṛtvā ? vṛtau parāt
sva-riktham ādāya kasmād iva vajriṇo vajra-hastasya mukhād iva \|
suparṇāv ivety abhūtopameyam \|\|39\|\|

\...

**\|\| 3.1.40 \|\|**

**aho pṛthāpi dhriyate'rbhakārthe**

**rājarṣi-varyeṇa vināpi tena \|**

**yas tv eka-vīro'dhiratho vijigye**

**dhanur dvitīyaḥ kakubhaś catasraḥ \|\|**

**śrīdhara-svāmī (bhāvārtha-dīpikā) :** pṛthāyāḥ kiṁ nu kuśalaṁ
pṛccheyam, yatas tasyāḥ pāṇḍunā vinā prāṇa-dhāraṇam evāścaryam ity
āha---aho iti \| dhriyate jīvati \| na cātyāścaryam \| yato'rbhakārthe
dhriyate na bhogārtham \| tathāpi tvāścaryam evety āha---tena
tathā-bhūtena vinā \| tad evāha---yas tv iti \| dhanur eva dvitīyaṁ
sahāyo yasya \|\|40\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sarvān eva tān yugapat pṛcchan
kuntīm api śocati---aho iti \| teṣām api parama-sad-guṇānām arbhakāṇām
arthe ity arthaḥ \| tataś ca teṣām eva kuśalena, tasyāś ca kuśalaṁ syād
iti tad eva vadeti bhāvaḥ \|\|40\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** aho āścaryam atra
kuśala-praśne mayā pṛthāpi dhriyate iti tasyā api kuśalaṁ brūhīti bhāvaḥ
\| nanu kim evaṁ brūṣe ? tatrāha---rājarṣi-varyeṇa pāṇḍunā sva-patinā
vināpi arbhakārthe yudhiṣṭhirādi-bālaka-pālanārtham eva sthitā yadi
yudhiṣṭhirādayo'rbhakā nābhaviṣyaṁs tadā sā amariṣyad eveti bhāvaḥ \|
yaḥ pāṇḍur eko niḥsahāya eva vīro dhanur eva dvitīyaṁ yasya saḥ
\|\|40\|\|

\...

**\|\| 3.1.41 \|\|**

**saumyānuśoce tam adhaḥ-patantaṁ**

**bhrātre paretāya vidudruhe yaḥ \|**

**niryāpito yena suhṛt sva-puryā**

**ahaṁ sva-putrān samanuvratena \|\|**

**śrīdhara-svāmī (bhāvārtha-dīpikā) :** pṛthā arbhakārthe jīvatīti
yuktam evety āha---he saumya, taṁ dhṛtarāṣṭraṁ jivan tam anuśocāmi \|
tat kiṁ ? adhaḥ-patantam \| tatra hetuḥ, paretāya mṛtāya bhrātre pāṇḍave
tat-putra-droheṇa yo vidudruhe drohaṁ kṛtavān \| kiṁ ca, jīvato'pi
bhrātur mamāpakṛtavān ity āha---yena suhṛd bhrātāhaṁ sva-puryāḥ sakāśān
niryāpito vivāsitaḥ \|\|41\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tad evam ajīvantaṁ pāṇḍuṁ na
śocāmi sad-gaty-arhatvāt, dhṛtarāṣṭraṁ tu jīvantam api tad-vaiparītyāc
chocāmy evety āha---somyeti \|\|41\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** dhṛtarāṣṭrasyāndhasya tu
kuśalaṁ naiva pṛcchāmi, kintu tam adhaḥ-patantam anuśoce---he saumya
uddhava ! yaḥ paretāya mṛtāyāpi bhrātre tat-putra-droheṇa vidudruhe
drohaṁ kṛtavān mahyam aparasmai bhrātre jīvate'pi vidudruhe ity
āha---niryāpita iti suhṛt tasya hita-kāry api \|\|41\|\|

\...

**\|\| 3.1.42 \|\|**

**so'haṁ harer martya-viḍambanena**

**dṛśo nṛṇāṁ cālayato vidhātuḥ \|**

**nānyopalakṣyaḥ padavīṁ prasādāc**

**carāmi paśyan gata-vismayo'tra \|\|**

**śrīdhara-svāmī (bhāvārtha-dīpikā) :** aho svalu vismayo jānato'pi
tasyaivaṁ duśceṣṭitaṁ, yatas tvaṁ sādhur api duḥkhaṁ prāpito'sīty ata
āha---so'haṁ hareḥ prasādāt tasya padavīṁ māhātmyaṁ paśyan
gata-vismayo'tra bhūtale nānyopalakṣyo gūḍhaḥ san sukhaṁ vicarāmi \|
kathaṁ-bhūtasya ? martya-viḍambanenaiśvaryāc chādakena mānuṣyānukaraṇena
nṛṇāṁ dṛśaś citta-vṛttīś cālayato bhrāmayataḥ \|\|42\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ahaṁ tu tat-saṅgy api
bhagavat-prasādānna tādṛśājñānavān \| atas tat-saṅgaṁ tyaktvā
tad-vārtā-śravaṇe'pi nirviṇṇaḥ san lokeṣv ātmānaṁ gopayaṁś carāmīty āha
so'ham iti \| gata-vismayaḥ gata-sandehaḥ \| atha vidurasya śrī-kṛṣṇe
parama-parāyaṇasyāpi vyavahāra-mātra-dṛṣṭyā śrī-kṛṣṇa-parityāgena
yāvaj-jīvaṁ dūra-gamanam idaṁ śrī-kṛṣṇenaiva kāritam iti lakṣyate tac ca
dhṛtarāṣṭrādi-vyavahārāveśa-parityājanāya svaika-mātra-veśāya ca
paścāt-tāpaṁ sampādayitum iti \| ataḥ pūrvaṁ yo vidurābhiprāyo
vyākhyātaḥ so'pi tad-icchayaiva jāta iti jñeyam \|\|42\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kiṁ ca, mayi tasya droho
na mamāpakārako'bhūt, pratyuta paramopakāraka evābhūd ity āha---so'ham
iti \| martyānāṁ dhṛtarāṣṭrādīnāṁ sva-prasādālambhanād viḍambanena
vañcanena nṛṇāṁ tat-sadṛśānām anyeṣām api prākṛtānāṁ dṛśor buddhi-vṛttīś
cālayato bhramayato hareḥ prasādāt tat-padavīṁ, tasya
caraṇa-vinyāsa-vartma caraṇau ca paśyan, bhakta-vatsalasya bhagavataḥ
kiyad etad āścaryaṁ ? iti gata-vismayaḥ kvāpy etad-rahasyānudghāṭanād
anenopalakṣyaḥ san atra tīrtheṣv eva carāmi \| atra
duryodhana-niḥsāritasya kheda-samudre nimajjito vidurasya pratyakṣībhūya
bhagavatā tasminn eva kāle evaṁ uktaṁ---bho mat-parama-bhakta vidura !
mad-viraham anusmṛtya kim ity evaṁ khidyase ? yatra yatra tvaṁ yiyāsasi,
tatra tatraiva tīrthe tad-agre calantaṁ tvayā saha kṛta-saṁvādam eva māṁ
paśyann eva yāsyasīti bhagavad-varo'numīyate, ata eva
duryodhana-vadhānantaram api yudhiṣṭhira-rājya-prāptāv api
bhagavad-darśanānanda-nirvṛtenaiva vidureṇa nāyātam, anyathā avaśyam
āyāsyataiva \| kiṁ ca, mauṣala-līlānte'ntardadhatā bhagavatā
vidura-netrād apy antarhitam \| ata eva tad-avadhi
uddhava-darśana-paryantaṁ vidurasya vaikalyam \|\|42\|\|

\...

**\|\| 3.1.43 \|\|**

**nūnaṁ nṛpāṇāṁ tri-madotpathānāṁ**

**mahīṁ muhuś cālayatāṁ camūbhiḥ \|**

**vadhāt prapannārti-jihīrṣayeśo\'py**

**upaikṣatāghaṁ bhagavān kurūṇām \|\|**

**śrīdhara-svāmī (bhāvārtha-dīpikā) :** nanu hareḥ kim evaṁ līlayā, yena
sva-bhaktānāṁ vana-vāsādi-kleśā bhavanti, svasya ca dautye
bandhanodyamādi-parābhavaḥ, tad varaṁ teṣām aparādhānantaram eva hananaṁ
nāparādhopekṣety ata āha---nūnaṁ niścitaṁ tribhir madair utpathānāṁ
udvṛttānāṁ vadhād dhetoḥ prapannānām ārti-jihīrṣayeśo'gha-samaya eva
hantuṁ samartho'pi kurūṇām aghaṁ upaikṣata \| tadānīm eva teṣāṁ vadhe
sarva-duṣṭa-rāja-vadho na syād ity āśayenety arthaḥ \|

> vidyā-mado dhana-madas tathaivābhijano madaḥ \|
>
> ete madā madāndhānāṁ ta eva hi satāṁ damāḥ \|\| iti trayo madāḥ
> \|\|43\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu bhagavataḥ kim evaṁ
līlāyā yena sva-bhaktānāṁ vana-vāsādi-kleśo bhavanti \| svasya ca dautye
bandhanodyamādi-parābhavaḥ tad-uttaraṁ teṣām aparādhānantaram eva
hananaṁ nāparādhopekṣety ata āha---nūnam iti \| tribhir madair
utpathānām asad-vṛttānāṁ vadhād eva prapannānām ārti-jihīrṣayā īśaḥ
agha-samaye hantuṁ samartho'pi kurūṇām aghaṁ upaikṣata \| tadānīm eva
teṣāṁ vadhe sarva-duṣṭa-rājanya-vadho na syād ity āśayenety arthaḥ \|

> vidyā-mado dhana-madas tathaivābhijano madaḥ \|
>
> ete madā madāndhānāṁ ta eva hi satāṁ damāḥ \|\| iti trayo madāḥ
> \|\|43\|\|

\...

**\|\| 3.1.44 \|\|**

**ajasya janmotpatha-nāśanāya**

**karmāṇy akartur grahaṇāya puṁsām \|**

**nanv anyathā ko'rhati deha-yogaṁ**

**paro guṇānāmuta karma-tantram \|\|**

**madhvācāryaḥ (bhāgavata-tātparyam) :** na deha-yogo hi janir viṣṇor
vyaktir janiḥ smṛtā ity āgneye \| hariḥ kartāpy akarteti phalābhāvena
bhaṇyate iti \|\|44\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** sarva-durvṛtta-vadhādy-artham
eva bhagavato janma-karmāṇi nānyatheti kaimutya-nyāyenāha---ajasyāpi
janma, akartur api karmāṇi**,** puṁsāṁ grahaṇāya karmasu pravṛttaye \|
anyathā na ced eva, tarhi bhagavato janmādi-kathā tāvad āstām \| ko
vānyo'pi guṇānāṁ paro guṇātīto deha-yogaṁ karma-vistāraṁ vā'rhatīti
\|\|44\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ajasya janmety āvirbhāva-mātraṁ
tad ity arthaḥ \| akartuḥ karmāṇīti svaira-līlā ity arthaḥ \| puṁsāṁ
sarveṣāṁ grahaṇāya svasmin manasa ākarṣaṇāya \| yathoktaṁ
pañcame---yal-līlāṁ mṛga-patir ādade'navadyām ādātuṁ sva-jana-manāṁsy
udāra-vīrya\[bhā.pu. 5.25.10\] iti \| ato deha-yogam iti pitṛtvena
svīya-kriyamāṇānāṁ deheṣv āvirbhāva-mātram ity arthaḥ \| guṇānāṁ paraḥ
kaḥ pārṣadādir api \|\|44\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu
cid-ghanānanda-rūpasya bhagavataḥ kim evaṁ
prākṛta-loka-bhadrābhadra-madhya-vartitvena ? satyam \| sva-bhakteṣu
vātsalyam anyatra sarvatrāpi hitaiṣitvam iti dvāv eva tatra hetuḥ ity
āha---ajasya jīvavan māyādhīnatayā janmādi-vikāra-rahitasyāpi janma
yoga-māyayā bhakta-premādhīnatayā janmādi-vilāsavattvam**utpath**ānāṁ
san-mārga-cchidyam asurāṇāṁ nāśanāya sva-kartṛka-nāśanena teṣāṁ
mokṣa-dānāya, akartuḥ nāsya karmaṇi janmādāv ity-ukta-diśā
sattvādi-guṇa-nibandhana-kartṛtva-rahitasyāpi karmāṇi cid-ānanda-mayāni
govardhanoddharaṇādīni \| puṁsāṁ sva-bhaktānāṁ sarvatra
svarga-mokṣādi-sukheṣv api viraktānāṁ grahaṇāya āsvādanīyatvena
svīkārāya \|

yad vā, puṁsāṁ mukta-mumukṣu-sāṁsārikāṇāṁ jīvānāṁ grahaṇāya svasminn
ākarṣaṇāya nivṛtta-tarṣair upagīyamānād\[bhā.pu. 10.1.4\] ity-ādeḥ \| na
tv anyathā jīvānāṁ sva-karmādhīnam eva yathā janma karma na tathā ity
arthaḥ \| karmādhīna-janma-karmavattve dehenāpi tasya sambandhaḥ
karmādhīna eva syāt \| sa ca deha-yogo guṇātīta-bhakti-siddha-jīvasyāpi
nāsti kiṁ punaḥ sākṣāt parameśvarasya tasyety āha---guṇānāṁ paraḥ
guṇebhyaḥ pṛthag-bhūtaḥ sann api kaḥ khalu jīvo'pi karma-tantraṁ
karmādhīnaṁ deha-yogam arhati, api tu na ko'pi \| atra karma-tantraṁ
deha-yogaṁ nārhatīty ukte akarma-tantraṁ deha-yogam arhatīty artho
labhyate \| tasya parameśvarasya tu māyayā sahayogāsambhavāt tad-dehasya
cid-ānanda-ghanatvaṁ svata evāyātam \|\|44\|\|

\...

**\|\| 3.1.45 \|\|**

**tasya prapannākhila-lokapānām**

**avasthitānām anuśāsane sve \|**

**arthāya jātasya yaduṣv ajasya**

**vārtāṁ sakhe kīrtaya tīrtha-kīrteḥ \|\|**

**śrīdhara-svāmī (bhāvārtha-dīpikā) :** tasmād
evaṁ-bhūtācintya-māyā-vinodasya kathāṁ kathayety āha---tasya prapannā
ye'svila-loka-pālās teṣām anyeṣāṁ ca svīye'nuśāsane sthitānām arthāya
yaduṣu jātasya \| tīrthaṁ saṁsāra-tāriṇī kīrtir yasyeti \|\|45\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** hanta hanta sā durvārtā mayā
prabhāse śrutaiva tadāpy uttaram adadāne'pi tvayi pratyavayavaṁ yat
spṛṣṭaṁ tat khalu vilapitam eva \| tasmāj janmādi-līlām eva
tad-vismaraṇāya śrotum icchāmīty āha---tasyeti \|\|45\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** atas tasya
cid-ghanānanda-rūpāṇi janma-karmāṇy eva kathayety āśayenāha---tasya
prapannā ye'khila-loka-pālās teṣām anyeṣāṁ ca svīye anuśāsane sthitānām
arthāya prayojanāya \| tīrthaṁ parama-pāvanī saṁsāra-tāriṇī ca kīrtir
yasya tasya \| sarveṣu tīrtheṣu prāyaḥ kṛta-majjana evāsmi \| samprati
tvaṁ teṣāṁ sāphalyaṁ upādāya kṛṣṇasya kīrti-tīrthāmṛte māṁ nimajjayeti
bhāvaḥ \|\|45\|\|

iti sārārtha-darśinyāṁ harṣiṇyāṁ bhakta-cetasām \|

tṛtīye prathamo'dhyāyaḥ saṅgataḥ saṅgataḥ satām \|\|\*\|\|

\...

iti śrīmad-bhāgavate mahā-purāṇe brahma-sūtra-bhāṣye

pāramahaṁsyaṁ saṁhitāyāṁ vaiyāsikyāṁ

tṛtīya-skandhe viduroddhava-saṁvāde

prathamo'dhyāyaḥ \|

\|\|3.1\|\|

**\...**

(3.2)

### atha dvitīyo'dhyāyaḥ

## prabhu-viraha-viṣaṇṇenoddhavena saṁkṣepataḥ śrī-kṛṣṇa-bāla-līlā-varṇanam \|

**\|\| 3.2.1 \|\|**

**śrī-śuka uvāca---**

**iti bhāgavataḥ pṛṣṭaḥ kṣattrā vārtāṁ priyāśrayām \|**

**prativaktuṁ na cotseha autkaṇṭhyāt smāriteśvaraḥ \|\|**

**śrīdhara-svāmī (bhāvārtha-dīpikā) :**

dvitīye kṛṣṇa-viśleṣād anuśocan nathoddhanaḥ \|

kṣattre bāla-caritrāṇi kṛṣṇasyāvarṇayacchvasan \|\|

tad evaṁ priyavārtāṁ pṛṣṭasyoddhavasya śrī-kṛṣṇa-virahautkaṇṭhyāveśena
prativacanāsāmarthyam āha ṣaḍbhiḥ---itīti \| smārita īśvaro yasya
\|\|1\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** smāriteti smaraṇa-viśeṣaṁ gamayati
\|\|1\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**

dvitīye prema-vaiklavya-rodana-snapitānanaḥ \|

vraja-līlāṁ samāsena rāsāntāṁ uddhavo'vadat \|\|

śrī-kṛṣṇa-viśleṣa-vivṛddha-prema-mūrcchitasyoddhavasya
prativacanāsāmarthyaṁ vadan kām api daśāṁ darśayati---vidūrasyoccaiḥ
praśnebhyo mūrcchā-bhaṅgena smārita īśvaro yasya saḥ \|\|1\|\|

\...

**\|\| 3.2.2 \|\|**

**yaḥ pañca-hāyano mātrā prātar-āśāya yācitaḥ \|**

**tan naicchad racayan yasya saparyāṁ bāla-līlayā \|\|**

**śrīdhara-svāmī (bhāvārtha-dīpikā) :** etad eva kaimutya-nyāyena
prapañcayati---ya iti dvābhyām \| yaḥ pañca-varṣo'pi bāla-līlayeti
kṛṣṇaṁ kañcit parikalpya kalpitair eva sādhanaiḥ paricaryāṁ kurvan
prātar-bhojanārthaṁ mātrā prarthito'pi tad bhojanaṁ naicchat \|\|2\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ya iti yugmakam \|\|2\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tasya prāktanīṁ bhaktiṁ
darśayati---bāla-līlayeti pañcālikābhiḥ khelann eva kām api pañcālikāṁ
kṛṣṇaṁ parikalpya kalpitair evopacāraiḥ paricaryāṁ kurvan mātrā
prātar-bhojanārthaṁ prārthito'pi sampraty api me bhagavat-paricaryā na
nirvyūḍheti tad-bhojanaṁ naicchat \|\|2\|\|

\...

**\|\| 3.2.3 \|\|**

**sa kathaṁ sevayā tasya kālena jarasaṁ gataḥ \|**

**pṛṣṭo vārtāṁ pratibrūyād bhartuḥ pādāv anusmaran \|\|**

**śrīdhara-svāmī (bhāvārtha-dīpikā) :** jarasaṁ vṛddhatvaṁ gataḥ prāptaḥ
\|\|3\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** yasya pañcālikā-rūpasya jarasaṁ
jarāṁ kṛta-cira-sevitvam ity arthaḥ \| pravayaso'py āsan
yuvāno'tibalaujasa ity anena virodhāt \|\|3\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tasya sevayā hetunā
sevā-prabhāveṇety arthaḥ \| kāle samaye'pi jarasaṁ vṛddhatvaṁ na gataḥ
\| yad vā, kāle yā sevā yasmin kāle yā samucitā sevā tayā \| kāleneti
tṛtīyāntatayā vyākhyānaṁ tv asaṅgataṁ, tatra pravayaso'py āsan
yuvāno'tibalaujasa ity anena virodhāt \|\|3\|\|

\...

**\|\| 3.2.4 \|\|**

**sa muhūrtam abhūt tūṣṇīṁ kṛṣṇāṅghri-sudhayā bhṛśam \|**

**tīvreṇa bhakti-yogena nimagnaḥ sādhu nirvṛtaḥ \|\|**

**śrīdhara-svāmī (bhāvārtha-dīpikā) :** śrī-**kṛṣṇāṅghri-sudhayā**
**sādhu nirvṛtaḥ** \| tasyām eva **tīvreṇa** vivaśatvāpādakena
**bhakti-yogena** bhṛśaṁ **nimagnaś** ca \|\|4\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tarhi kathaṁ pratyuktavān ?
ucyate---śrī-bhagavataiva sva-nitya-līlāyā manasi darśanena sāntvanād
ity āha---**sa** iti tribhiḥ \|\|4\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** pādayor anusmaraṇaṁ
vivṛṇoti---sa iti \| vidura-praśnair uddhavasya mūrcchā-bhaṅge sati,
\"hanta hanta tena prabhuṇāhaṁ virahito'smi\" ti śrī-kṛṣṇāṅghryāḥ
smaraṇena sākṣāt-kāre sati prāptā yā saundarya-**sudhā**, tayā
āsvādyamānayā **muhūrtaṁ** ghaṭikā-dvaya-paryantaṁ **tūṣṇīṁ**
sthito'**bhūt**, tataś ca **tīvreṇa** kṛṣṇa-viśleṣa-vivṛddhena
**bhakti-yogena** premṇā āsvādana-bhūmnā tasyām eva sudhāyāṁ
**nimagnaḥ** vismṛta-kṛṣṇa-viśleṣa-duḥkhaḥ san sādhu yathā syāt, tathā
**nirvṛto**'bhūt \|\|4\|\|

\...

**\|\| 3.2.5 \|\|**

**pulakodbhinna-sarvāṅgo muñcan mīlad-dṛśā śucaḥ \|**

**pūrṇārtho lakṣitas tena sneha-prasara-samplutaḥ \|\|**

**śrīdhara-svāmī (bhāvārtha-dīpikā) : pulakair udbhinnāny** ujjṛmbhitāni
**sarvāṇy aṅgāni** yasya **\| mīlantyā dṛśā śuco'**śrūṇi **muñcan** \|
**tena** vidureṇa **pūrṇārthaḥ** kṛtārtho **lakṣitaḥ** \| yato bhagavati
yaḥ **snehaḥ,** tasya **prasaraḥ** pūraḥ, tasmin **saṁpluto** nimagnaḥ
\|\|5\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nirvṛtyānubhāvaṁ
darśayati---**pulakair udbhinnāni** aṅkuritāni **sarvāṇy aṅgāni** iti
udbhidas taru-gulmādyā iti stambhaś ca vyañjitaḥ \| **mīlantyā dṛśā
śucaḥ** aśrūṇi **muñcan,** **tena** vidureṇa **pūrṇārthaḥ** kṛtārtho
**lakṣitaḥ** anubhāvair anumitena premṇety arthaḥ \| yataḥ premṇa eva
bhagavati **snehaś** citta-dravas tasya **prasaraḥ** puras tasmin
**samplutaḥ** nimagnaḥ \| prathamaṁ premṇi nimagnaḥ, tatas
tad-dvitīya-kakṣāyāṁ snehe nimagna ity arthaḥ \|\|5\|\|

\...

**\|\| 3.2.6 \|\|**

**śanakair bhagaval-lokān nṛ-lokaṁ punar āgataḥ \|**

**vimṛjya netre viduraṁ prītyāhoddhava utsmayan \|\|**

**śrīdhara-svāmī (bhāvārtha-dīpikā) :** bhagavān eva lokaḥ, tasmāt \|
**nṛ-lokaṁ** dehānusandhānam \| **utsmayan**
yadu-kula-saṁhārādi-bhagavac-cāturya-smaraṇena vismayaṁ prāpnuvan
\|\|6\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : bhagaval-lokāt**
nitya-līlā-maya-dvārakākhyāt \| **nṛ-lokaṁ** bahir-dṛśyamānaṁ
vidurādi-mayaṁ manuṣya-lokam āgataḥ anusandadhānaḥ \| **utsmayan**
tad-anubhavenoccair ānandita ity arthāh \|\|6\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tataś ca
**bhagaval-lokāt** sva-premodrekeṇa prāpitān
nitya-līlā-maya-dvārakākhyāt **nṛ-lokaṁ** vidura-premṇā ākṛṣyamāṇaḥ sann
**āgataḥ** \| **punar** iti dvitīya-mūrcchā-bhaṅge satīty arthaḥ \|
**utsmayan** bhū-bhāra-haraṇādi-cāturya-smaraṇena vismayaṁ prāpnuvan \|
yad vā, bho **uddhava** ! viduraṁ pratyuttareṇa samādhāya punar
atrāgaccheti bhagavad-āśvāsanenotkṛṣṭaṁ smitaṁ kurvan \|\|6\|\|

\...

**\|\| 3.2.7 \|\|**

**uddhava uvāca---**

**kṛṣṇa-dyumaṇi nimloce gīrṇeṣv ajagareṇa ha \|**

**kiṁ nu naḥ kuśalaṁ brūyāṁ gata-śrīṣu gṛheṣv aham \|\|**

**śrīdhara-svāmī (bhāvārtha-dīpikā) :** śrī-kṛṣṇa-viraheṇa santapyamānaḥ
pratyāha---śrī-kṛṣṇa eva dyu-maṇiḥ sūryas tasya nimloce'stamaye
satya-jagareṇa kāla-mahā-sarpeṇa gīrṇeṣu nigiliteṣu tvat-pṛṣṭānāṁ
bandhūnāṁ kiṁ nu kuśalaṁ brūyām \|\|7\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** śoka-vyākulaṁ viduram
āśvāsayituṁ prathamam eva siddhāntaṁ bruvan sva-bahir-vṛttyā
tad-viraha-santāpaṁ lokānāṁ duravasthānaṁ cāvedayati \| kṛṣṇa eva
dyumaṇiḥ sūryas tasya nimloce astamaye sati ajagareṇa
mahā-sarpa-rūpa-śokāndhakāreṇa gīrṇeṣu nirgiliteṣu gṛheṣu no'smākaṁ
tvat-pṛṣṭānāṁ bandhūnāṁ kiṁ kuśalaṁ brūyāṁ ? atra jyotiścakre
sthitasyaiva dyumaṇer aśvaratha-sārathyādi-parikara-viśiṣṭasya yasmin
varṣe astamayo dṛśyate tad anyeṣu varṣeṣu
tadaivodaya-pūrvāhna-madhyāhnādayo dṛśyante yathā, tathaiva
gokula-mathurā-dvārakā-sthasya sa-parikarasya
tat-tal-līlāmṛta-majjita-jagaj-janasyaiva kṛṣṇasya yasmin
brahmāṇḍe'ntardhānaṁ dṛśyate, tadaivānyeṣu brahmāṇḍeṣu
janmotsava-rāsotsava-kaṁsa-vadha-rukmiṇy-ādi-pariṇayotsavādyā līlā
dṛśyante \| jyotiścakre sūryasyodaya-pūrvāhnādyāḥ pratīyamānatvād
avāstavāḥ \| kṛṣṇasya tu janmādyās tatra tatra nityatvād vāstavā eveti
viśeṣaḥ \| sarvāsāṁ līlānāṁ nityatvaṁ prathama-skandhe darśitam \|
daśame ca punaḥ sa-pramāṇakaṁ darśayiṣyate ca \| yathā
sūryāstamaya-sambandhini varṣe andhakāreṇa grasyamāne kamalāni mlāyanti
cakravākā vilapanti, caura-dasyu-rākṣasa-pretādyā hṛṣyanti, tathaiva
śrī-kṛṣṇāntardhāna-sambandhini brahmāṇḍe duḥkhājagara-graste sādhavo
mlāyanti, kṛṣṇānurāgiṇo vilapanti, dharma-setavo bhidyante, adhārmikā
bhagavad-bahirmukhā hṛṣyantīty uddhavena gīrṇeṣv ity-ādinā sūcitam
\|\|7\|\|

\...

**\|\| 3.2.8 \|\|**

**durbhago bata loko'yaṁ yadavo nitarām api \|**

**ye saṁvasanto na vidur hariṁ mīnā ivoḍupam \|\|**

**śrīdhara-svāmī (bhāvārtha-dīpikā) :** anuśocann āha---durbhago
bhāgya-hīnaḥ \| ye saha saṁvasanto'pi "śrī-harir ayam" iti na viduḥ \|
yathā kṣīra-samudre jātam uḍupaṁ candraṁ tadā tatratyā mīnāḥ kevalaṁ
kamanīyaḥ kaścij jala-cara ity evaṁ viduḥ, na tv amṛta-maya iti tadvat
\| yad vā, jale pratibimbitaṁ candraṁ yatheti \|\|8\|\|

**------------------------------------------------------------------------------------------------------------------------**

**jīva-gosvāmī (kṛṣṇa-sandarbhaḥ, 128)** : ata evāntarhite bhagavati
śrīmad-uddhavasya **vidur** iti vartamāna-pratyaya-nirdeśa-vākyena
tadānīm antarhitasyāpi tad-vargasya iva śrī-bhagavataiva saha saṁvāso
vyajyate, yathā---durbhaga iti \| **ayaṁ** mama hṛdaye sphuran
dvārakā-vāsī **lokaḥ** \| **ye saṁvasantaḥ** saha vasanto'pi **na
vidur** na jānanti \| ahaṁ tu saṁvāsa-bhāgya-hīno na jānāmīti nāścaryam
iti bhāvaḥ \| atra tadānīṁ yadi saṁvāso nābhaviṣyat tadā "nāvediṣur" ity
evāvakṣyad iti jñeyam \|\|8\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** durbhaga iti \| **ayaṁ** mama
hṛdaye sphuran dvārakā-vāsī **lokaḥ** \| **durbhago** bhāgya-hīnaḥ \|
**ye saṁvasantaḥ** saha vasanto'pi **na vidur** na jānanti, ahaṁ tu
saṁvāsa-bhāgya-hīno na jānāmīti nāścaryam iti bhāvaḥ \| atra tadānīṁ
yadi saṁvāso nābhaviṣyat, tadā "nāvediṣur" ity evāvakṣyad iti jñeyam \|
kiṁ ca, hariḥ sarva-manoharatvena jñāta api, taṁ nāviduḥ, svayaṁ
bhagavattvena na jānanti \| tatra dṛṣṭāntaḥ---**mīnā ivoḍupam** iti \|
sva-kalā-vardhanārthaṁ prabhāse samudra-magnaṁ taṁ mīnā yathā kevalaṁ
madhurojjvalatvenaiva viduḥ, na tu devottamatvena, tadvad ity arthaḥ
\|\|8\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** evaṁ tad-vinā-bhūtānām
uttama-lokānāṁ duravasthāṁ darśayitvā tad-virahodrekeṇākasmāt sphuritaṁ
tadīya-mahaiśvarya-jñānaṁ svasmin nālakṣya tad-vinā-bhūtānāṁ
tal-līlā-parikarāṇāṁ tādṛśa-mahaiśvarya-sphūrtim ālakṣya
prema-vibhramasya kenāpi vaicitryeṇaiva tān nindati---durbhaga iti \|
ayaṁ mama hṛdaye sphuran dvārakā-vāsī lokaḥ \| durbhago bhāgya-hīnaḥ \|
tatrāpi **yadavas** tad-atisamīpa-sambandhino **nitarāṁ durbhagāḥ** \|
**ye saṁvasantaḥ** saha vasanto'pi hariṁ sva-mādhuryeṇa tat-tan-mano
harantaṁ **na vidur** na jānanti \| ahaṁ tu saṁvāsa-bhāgya-hīnatvāt
jñātvāpy atidurbhaga iti bhāvaḥ \| yathā kṣīra-samudre jātam **uḍupaṁ**
tatrasthaṁ candraṁ tatratyā **mīnāḥ** kevalam atikamanīya āsmākīnaḥ
kaścij jalacara ity eva viduḥ, na tu devatā-rūpaḥ sudhāṁśu-niśāpatir
iti, tadvat yadavaḥ kṛṣṇasya mādhuryam eva jānanti, na tv aiśvaryam iti
duḥkhena tān durbhagān eva bravīmīti bhāvaḥ \|

vastutas tu durjñeyo bhago māhātmyaṁ yasya saḥ,
aiśvarya-jñāna-niṣṭhebhyo'pi mādhurya-jñāna-niṣṭhānām utkarṣasya daśame
vyākhyāsyamānatvāt \| atra na vidur iti vartamāna-nirdeśena
dvārakā-vāsināṁ yadūnāṁ ca bhagavan-nitya-saṅgitva-jñāpanāya---bho
vidura ! tvat-pṛṣṭa-kuśalā yādavādayaḥ samprati śrī-bhagavatā sahaiva
sukhenaiva khelanti \| kevalaṁ praṣṭā tvaṁ pṛṣṭaś cāham ity āvām evāvāṁ
śocāva iti bhāvaḥ \| atra yadi tadānīṁ kṛṣṇena saha teṣāṁ saṁvāso
nābhaviṣyat, tadā "nāvediṣur ye vasanta" ity evāvakṣyad iti jñeyam
\|\|8\|\|

\...

**\|\| 3.2.9 \|\|**

**iṅgita-jñāḥ puru-prauḍhā ekārāmāś ca sātvatāḥ \|**

**sātvatām ṛṣabhaṁ sarve bhūtāvāsam amaṁsata \|\|**

**śrīdhara-svāmī (bhāvārtha-dīpikā) :** bhāgya-hīnatvād eva na viduḥ, na
tu jñāna-sāmagry-abhāvād ity āha---iṅgitaṁ citta-sthaṁ jānantīti \|
tathā puru atiśayena prauḍhā nipuṇāḥ \| ekasminn eva sthāne āramantīti
tathā \| evaṁ-bhūtā api bhūtānām āvāsam īśvaraṁ santaṁ sātvatām ṛṣabhaṁ
sātvata-śreṣṭham amanyanta \|\|9\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** nanv adhunāpi na jānantīti kathaṁ
jānāsi ? ity āśaṅkya tatra hetuṁ prācīna-nijānubhavam āha---iṅgitajñā
iti \| sātvatāṁ sveṣām eva ṛṣabhaṁ nitya-kula-patitve vartamānaṁ svayaṁ
bhagavantam api **bh**ūtāvāsaṁ tad-aṁśa-rūpaṁ bhūtāntaryāmiṇam eva
**amaṁsata** iti, eko deva ity ādau sarva-bhūtādhivāsa\[śve.u.
6.11\][^10]ity antaryāmīti śruteḥ \| uktaṁ ca vṛṣṇīnāṁ
para-devateti\[bhā.pu. 10.43.17\] iti \|\|9\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu
śuddha-premaika-mādhurya-bhujo gokula-vāsina iva dvārakā-vāsino na khalv
aiśvarya-jñāna-śūnyā bhavanti \| tat kathaṁ na vidur iti bravīṣi ?
tatrāha---iṅgitajñā iti tadīya-citta-stham api vastu jānanti, kiṁ punaḥ
śarīra-sthaṁ saundarya-lāvaṇyādikam \| tatra hetuḥ---puru**-**prauḍhā
atisūkṣma-buddhayaḥ \| tad apy aiśvarya-jñānābhāvam āha---ekasminn
evāsana-śayanādau āramante \| sātvatāṁ sveṣām eva ṛṣabhaṁ
nitya-kula-patitvena vartamānaṁ kṛṣṇaṁ bhūtāvāsaṁ sarva-bhūteṣv
āvasantam antaryāmiṇam eva **amaṁsata,**eko deva ity-ādau
sarva-bhūtādhivāsa\[śve.u. 6.11\] ity antaryāmi-śruteḥ \| na tu svayaṁ
bhagavattvena sākṣān-nārāyaṇasyāpy aṁśinam ity atas "te hariṁ na vidur"
ity aham evocam \| iha jagati samucitaṁ jānanto'jānantaś ca na nindyante
\| nindyante tu tan-madhya-vartino'rdham ardhaṁ jānantu iti bhāvaḥ
\|\|9\|\|

\...

**\|\| 3.2.10 \|\|**

**devasya māyayā spṛṣṭā ye cānyad asad-āśritāḥ \|**

**bhrāmyate dhīr na tad-vākyair ātmany uptātmano harau \|\|**

**śrīdhara-svāmī (bhāvārtha-dīpikā) :** ye yādavā devasya māyayā spṛṣṭā
vyāptā yādavo'yam asmad-bandhur iti vadanti, ye ca śiśupālādayo'sad
evānyad vairam āśritā nindanti, teṣāṁ vākyair ātmani harāv uptātmano
nikṣipta-cittasya mādṛśasya buddhir na bhrāmyate mohaṁ na prāpyate \|
anye tu mūḍhā evety arthaḥ \|\|10\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** devasyeti \| ye ca yādavebhyo'nyo
virāḍ aviduṣāṁ \[bhā.pu. 10.43.17\] ity-ādy-ukta-prakāreṇa
parama-vidvāṁṣas te tv anyad asat paramotkṛṣṭa-bhautika-deho'sāv iti
manyanta[^11] ity arthaḥ \|\|10\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** evaṁ ca
martya-loka-vartinaḥ sādhavas tad-viraha-duḥkhinaḥ, ye ca yādavādyās
tan-nitya-saṅginaḥ saṁyoga-sukhinaḥ, te dvaya eva bhaktimattvāt dhanyā
eva \| anye tv abhaktā nārakina evety āha---devasya māyayā ye spṛṣṭā
vidvan-māninas tatrāpi ye ca anyat-piṣṭa-siddhāntād aparam
atiduṣṭa-matam āsuram āśritās teṣāṁ vākyaiḥ kṛṣṇaḥ śarīraṁ parityajya
vaikuṇṭhaṁ gata iti tathā kṛṣṇo
dhṛtarāṣṭra-jarāsandhādi-mahā-mahārāja-droha-dharma-janitvena
brahma-śāpena sakula evaṁ nāśaṁ prāpta iti nindābhāṣitair harau ātmani
paramātmani uptātmano nikṣipta-cittasya bhakta-janasya dhīr na
bhrāmyati, kintu tan-mādhurya eva nimajjati, yeṣāṁ bhrāmyati tair apy
alaṁ nārakibhir iti bhāvaḥ \|\|10\|\|

\...

**\|\| 3.2.11 \|\|**

**pradarśyātapta-tapasām avitṛpta-dṛśāṁ nṛṇām \|**

**ādāyāntar adhād yas tu sva-bimbaṁ loka-locanam \|\|**

**śrīdhara-svāmī (bhāvārtha-dīpikā) :** ko'sau hariḥ ? ity apekṣāyām
āha---pradarśyeti \| na taptaṁ tapo yair ato'vitṛptā dṛśo yeṣāṁ teṣāṁ
sva-bimbaṁ śrī mūrtim etāvantaṁ kālaṁ darśayitvā yo'ntarhitavān lokasya
locanam ādāyācchidya, tādṛśasyānyasya vilokanīyasyābhāvāt \|\|11\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** yathā tathāpi sarvākarṣaṇam eva
tad-rūpam ity āha pradarśyeti \| cakṣuṣaś cakṣur \[kena.u. 1.2\] iti
śruty-ukta-diśā \| loka-locana-rūpaṁ sva-bimbaṁ sva-mūrtim ādāya gṛhītvā
\| tathoktaṁ mausale parvaṇi---

> kṛtvā bhārāvataraṇaṁ pṛthivyāḥ pṛthu-locanaḥ \|
>
> mocayitvā tanuṁ kṛṣṇaḥ prāptaḥ sva-sthānam uttamam \|\|[^12]\[ma.
> 16.9.29\] iti \|

atra "mocayitvā" bhārāvataraṇāt tyājayitvā, na tu muktvety arthaḥ
\|\|11\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tasmād bhaktānāṁ matam
eva vāstavaṁ bhavet \| tad eva kiṁ ? ity apekṣāyām āha---pradarśyeti \|
avitṛpta-dṛśāṁ nṛṇām ity anādare ṣaṣṭhī \| yas tu sva-bimbaṁ svīyaṁ
śrī-vigrahaṁ nṝn pradarśya tan-mādhuryam āsvādayitum ārabdhavata eva tān
avitṛpta-dṛśo'nādṛtya sva-bimbaṁ punar ādāya tad-dṛgbhya ācchidya nītvā
antaradhāt śīghraṁ tirobabhūva \| atra
yat-padasyottara-vākyārtha-gatatvena na tat-padāpekṣā \| "sādhu
candramasi puṣkaraiḥ kṛtaṁ mīlitaṁ yad abhirāmatādhika" itivat \|
tirodhānākaraṇe atilobhinas te punar api nirbharam āsvādayiṣyantīti
buddhyaivety utprekṣā dhvanitā \|

nanu tarhi dattāpahārī so'bhūt, tatrāha---lokānāṁ locanāni sthitāni
yatreti locanāny apahartum eva nṛbhyaḥ sva-bimbaṁ dattaṁ, na tu tat
tasya paramārtha-dānaṁ, kintu caurasyeveti punar apy utprekṣā \| tataś
ca kṛṣṇena pṛthivyām avatīrya sarva-cakṣur haraṇāl lokā andhīkṛtā eva,
na tu pālitā iti vyāja-stutiḥ \|

nanu sva-bimba-mādhuryasyānantyāt cirāyāpi pāyane tasya kā hānir
abhaviṣyat ? tatra tasya kṛpā-sindhoḥ ko doṣaḥ ? kintu lokānām eva
bhāgyābhāva ity āha---atapta-tapasām iti loka-rītyaivoktiḥ \| vastutas
tu atapta-tapasāṁ kintu prāpta-tat-kṛpā-bharāṇām ity arthaḥ \| na hy
etādṛśam anurāgitvāpādanam eva mukhya-prayojanaṁ ca dhvanitaṁ, asminn
abhyudite jātu na tṛpitr darśanādiṣv ity ujjvala-nīlamaṇy-ukter \[u.nī.
14.79\] atṛpta-netratvaṁ sneha-lakṣaṇaṁ tṛṣṇādhikyād anurāga-lakṣaṇaṁ vā
jñeyam \| tathā sva-bimbam ādāyaiva antaradhāt \|

nanu parityajya iti śarīra-parityāga-vādinaḥ parāhatāḥ \| tathā yan
martya-līlaupayikaṁ \[bhā.pu. 3.2.12\] iti, yad dharma-sūnor \[bhā.pu.
3.2.13\] ity uttara-ślokeṣu sva-bimbasyaiva viśeṣaṇa-dānān mānuṣaṁ
bimbaṁ parihāya divyaṁ sva-bimbam ādāyāgād iti viruddhaṁ vyācakṣāṇapi
parāhatāḥ \| tathā pradarśyeti antaradhād iti, na tu paśyati smeti
pradarśane antardhāne ca tasyecchaiva kāraṇam iti
karmādhīnatva-vivādino'pi parāhatāḥ \| tasmād devasya māyayā spṛṣṭā
\[bhā.pu. 3.2.10\] iti pūrva-ślokoktānām asatāṁ mataṁ dūṣayituṁ
pravṛttasyoddhavasyaiveyaṁ vāṇī pramāṇīkartavyā, na tv etat-pratikūlānāṁ
vākyānāṁ koṭīr apīty etad-vākyaṁ kṛṣṇas tu bhagavān svayaṁ \[bhā.pu.
1.3.28\] iti vākyavad eva mantavyam iti śāstrasyāsya sva-raso rasanīyaḥ
\|\|11\|\|

\...

**\|\| 3.2.12 \|\|**

**yan martya-līlaupayikaṁ sva-yoga-**

**māyā-balaṁ darśayatā gṛhītam \|**

**vismāpanaṁ svasya ca saubhagarddheḥ**

**paraṁ padaṁ bhūṣaṇa-bhūṣaṇāṅgam \|\|**

**śrīdhara-svāmī (bhāvārtha-dīpikā) :** tad eva bimbaṁ varṇayati tribhiḥ
\| **yan martya-līlāsv aupayikaṁ** yogyam \| **svasyāpi
vismaya-janakam** \| yataḥ **saubhaga-rddheḥ** saubhāgyātiśayasya
**paraṁ padaṁ** parā kāṣṭhā \| **bhūṣaṇānāṁ bhūṣaṇāny aṅgāni** yasmin
\|\|12\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** atra harāv uptātmanāṁ niścayam
āha---yan martyeti \| **sva-yogamāyā-balaṁ** sva-cic-chakter vīryam \|
etādṛśa-saubhāgyasyāpi prakāśikeyaṁ bhavatīty evaṁ-vidhaṁ **darśayatā**
āviṣkṛtam \| sakala-sva-vaibhava-vidvad-gaṇa-vismāpanāya iti bhāvaḥ \|
na kevalam etāvat tasyaiva rūpāntare tādṛśatvānanubhavāt \| tatrāpi
pratikṣaṇam apy apūrva-prakāśāt **svasyāpi vismāpanam** \| yataḥ
**saubhaga-rddheḥ** **paraṁ padaṁ** parā pratiṣṭhā \|

nanu tasya bhūṣaṇaṁ tv asti saubhaga-hetuḥ ? ity āha---bhūṣaṇeti \|
kīdṛśaṁ ? **martya-līlaupāyikaṁ** narākṛtīty arthaḥ \| tasmāt sutarāṁ
yuktaṁ uktaṁ śrī-mahā-kāla-purādhipenāpi---dvijātmajā me yuvayor
didṛkṣuṇā mayopanītāḥ \[bhā.pu. 10.89.58\] ity-ādi \| śrī-hari-vaṁśe
śrī-kṛṣṇa-vacanena ca---mad-darśanārthaṁ te bālā hṛtās tena mahātmanā
\[ha.vaṁ. 2.114.8\] iti \|\|12\|\| \[prīti-sandarbhaḥ, 80\][^13]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanv antardhāya
sva-bimbaṁ vaikuṇṭham eva kiṁ nītavāṁs tatrāha yad bimbaṁ martya-līlāsu
aupayikamupayuktaṁ kathaṁ vaikuṇṭhaṁ yātv iti bhāvaḥ \| tena dvārakāyām
eva sampraty api yathā-pūrvam eva tad vartata eva tad-icchābhāvād
atratyā lokās tan na paśyantīti mātraṁ viśeṣa iti bhāvaḥ \| na ca
martya-līlaupayikatvena tasyāpakarṣo mantavyaḥ, pratyuta
vaikuṇṭha-līlā-svarūpebhyo'pi paramotkarṣa evety āha sva-yoga-māyā
svarūpa-bhūtā cic-chaktis tasyā balaṁ sampūrṇam eva sāmarthyaṁ darśayatā
darśayitum iti na ca kim apy aiśvaryaṁ mādhuryaṁ vā nihnutya sthāpitam,
api tu sva-sarvasvam evātra bimbe nikṣiptam \| nāpi vaikuṇṭhe'py evaṁ
balaṁ darśitam iti bhāvaḥ \| gṛhītam iti sthiti-sarga-nirodheṣu gṛhītā
māyayā vibhor ity atra māyayā guṇā gṛhītā itivad abhede'pi bhedoktiḥ \|
buddhir hi bhagavatī abhede'pi bhedaṁ janayatīti nyāyāt \| gṛhītam
āviṣkṛtam iti sandarbhaḥ \|

yad vā, yad bimbaṁ darśayatā darśayituṁ sva-yoga-māyā-balaṁ gṛhītaṁ
rāja-mahiṣī-vivāhādiṣu tathā prasiddher balam eva dyotayati svasya ca
vaikuṇṭha-sthasya śrī-nārāyaṇa-svarūpasyāpi vismāpanam \| aho rūpam aho
sādguṇyam iti camatkāra-prāpakam anyāvatāra-rūpa-guṇādi-darśināṁ
vaikuṇṭhīya-pārṣadādīnāṁ kā vārteti bhāvaḥ \| ata eva saubhaga-rddheḥ
saubhāgya-sampatteḥ paraṁ padaṁ parāvadhi-sthānam \| ato
vaikuṇṭha-nāthasyāpi tad-darśanecchodbhavati dvijātmajā me yuvayor
didṛkṣuṇā \[bhā.pu. 10.89.58\] ity ādeḥ \| bhūṣaṇānām api bhūṣaṇāny
aṅgāni yasyeti parama-saundaryaṁ uktam \|\|12\|\|

\...

**\|\| 3.2.13 \|\|**

**yad dharma-sūnor bata rājasūye**

**nirīkṣya dṛk-svastyayanaṁ tri-lokaḥ \|**

**kārtsnyena cādyeha gataṁ vidhātur**

**arvāk-sṛtau kauśalam ity amanyata \|\|**

**madhvaḥ**: trilokasyājñānaṁ vrata \|

> ānanda-rūpaṁ dṛṣṭvāpi loka-mauktikam eva tu \|
>
> manyate viṣṇu-rūpaṁ ca aho bhrāntir bahu-sthitā \|\| iti skānde
> \|\|13\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** dṛśāṁ svasty ayanaṁ
paramānanda-karam \| tribhuvana-stho lokaḥ prāṇi-mātram \| adyedānīm iha
bimbe \| arvāk-sṛtāv arvācīna-saṁsāra-nirmāṇe manuṣya-nirmāṇe vā yat
kauśalaṁ naipuṇaṁ tat kārtsnyena gataṁ upakṣīṇaṁ nātaḥ paraṁ tasya
kauśalam astīty evaṁ mene \| tan mūrter vidhātuḥ sṛjyatvābhāve'pi
loka-dṛṣṭir iyaṁ uktā \|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** deva-māyāspṛṣṭān āha---yad
dharmeti \|\|13\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tasya
saubhaga-rddhimattvaṁ tvayāpi sākṣātkṛtam iti smārayati yad-dharmeti \|
trilokaḥ tribhuvana-stho loko brahmendrādir api iti amanyata \| kiṁ ?
adya iha jagati vidhātur arvāk-sṛtau arvācīna-vicitra-saṁsāra-nirmāṇe
yat kauśalaṁ tat sarvaṁ gataṁ upakṣīṇam etad aṅga-kāntau dṛṣṭāyāṁ
vidhātṛ-sṛṣṭānāṁ nīlotpala-dalitāñjanendranīla-maṇi-nīradānāṁ jugupsā,
etan-mukhe dṛṣṭe candra-padmayor api dhik-kāra ity evam \|\|13\|\|

\...

**\|\| 3.2.14 \|\|**

**yasyānurāga-pluta-hāsa-rāsa-**

**līlāvaloka-pratilabdha-mānāḥ \|**

**vraja-striyo dṛgbhir anupravṛtta-**

**dhiyo'vatasthuḥ kila kṛtya-śeṣāḥ \|\|**

**śrīdhara-svāmī (bhāvārtha-dīpikā) :** anurāgeṇa pluto vyāpto hāso rāso
vinodaś ca līlāvalokaś ca taiḥ sva-kṛta-hāsādy-anantaraṁ pratilabdho
māno yābhis tāḥ \| dṛgbhiḥ saha anupravṛttā gacchantaṁ tam evānugatā
dhiyo yāsāṁ tāḥ \| kṛtye śeṣo yāsāṁ tāḥ asamāpita-kṛtyā eva tasthuḥ
\|\|14\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** atha prema-vilāsayoḥ paramotkarṣam
āha---yasyeti *\|* eṣu vākyeṣu yac-chabdānāṁ pūrva-vākyasyānte paṭhitvān
na pūrvānvayāpekṣā \|\|14\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kiṁ caivam anuraktebhyas
triloka-sthebhyo brahma-rudrādibhyo'pi vraja-strīṇām anurāgādhikyam,
yatas tais tathā sammānitena kṛṣṇenāpi tā eva yathā sammānitā na tu
tathā te'pīty āha anurāgeṇa plutair vyāptair hāsaiḥ \| rāso rasa-samūho
yatra tathā-bhūto yo līlāyā avalokas tena sva-kṛtena
tan-māna-dānānantaraṁ pratilabdho māna ādaro yābhis tās tadaiva dṛgbhiḥ
saha anupravṛttyā gacchantaṁ tam evānugatā dhiyo'pi yāsāṁ tāḥ \|
avatasthus tat-kṣaṇa eva jāḍyodayāt kim api ceṣṭituṁ na prababhūvur ity
arthaḥ \| tataś ca kṛtyeṣu mārjana-lepana-dadhi-mathana-pariveṣaṇādiṣu
śeṣo yāsāṁ tāḥ \| tat-tat-kṛtya-madhya evākasmika-tad-darśana-prāpter
asamāpita-kṛtyā eva babhūvur ity arthaḥ \| tena tasya
sva-paryanta-sarva-jagatsu vismāpanatā vraja-strīṣu punar-mohanatā ca
premādhikyenaivābhūd iti bhāvaḥ \| tad evaṁ tad-bimbasya
martya-līlaupayikatva-prapañcanena
martya-loka-stha-gokula-mathurā-dvārakāsv eva nitya-sthitatvaṁ
dyumaṇi-dṛṣṭāntena darśanādarśana-mātra-viśeṣataṁ ca dhvanitvam
\|\|14\|\|

\...

**\|\| 3.2.15 \|\|**

**sva-śānta-rūpeṣv itaraiḥ sva-rūpair**

**abhyardyamāneṣv anukampitātmā \|**

**parāvareśo mahad-aṁśa-yukto**

**hy ajo'pi jāto bhagavān yathāgniḥ \|\|**

**śrīdhara-svāmī (bhāvārtha-dīpikā) :** evaṁ-bhūta-bimba-darśane kāraṇam
āha---svīyāny eva śāntāny aśāntāni ca rūpāṇi \| tatra śānta-rūpeṣu
itaraiḥ pīḍyamāneṣv anukampitaḥ kṛtānukampa ātmā yasya \| ajo'pi jāta
āvirbhūtaḥ \| mahā-bhūta-rūpeṇa nitya-siddha evāgnir yathā kāṣṭheṣv
āvirbhavati, tadvat \| ajasya janmani hetuḥ---mahān mahat-tattvam aṁśaḥ
kārya-leśo yasyāvyaktasya tan mahad-aṁśaṁ, tad-yukta iti \|\|15\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** anukampām āha---sva-śānteti \|
itarair aśāntaiḥ svarūpaiḥ tat-svabhāvaja-rūpair ity arthāh \| tac ca
janmani tat-tad-aṁśān ādāyaivety āha mahad-aṁśa-yuktaḥ mahataḥ
svasyaivāṁśair yuktaḥ mahāntaṁ vibhum ātmānaṁ \[ka.u. 2.1.4\]
ity-ādi-śruteḥ \| mahadvac ca \[ve.sū. 1.4.8\] eti nyāya-prasiddheś ca
\| mahānto ye puruṣādayo'ṁśās tair yukta iti vā loka-nāthaṁ mahad-bhūtam
itivad ātma-vyabhicāraḥ \| mahadbhir vaṁśaiś ca yukta iti vā \|\|15\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu vaikuṇṭhān nārāyaṇa
evāgatya vasudeva-gṛhe avatatāreti kvacit purāṇa-puruṣaḥ sita-kṛṣṇa-keśa
eveti, kvacit kṣīroda-nātha iti, kvacin nara-nārāyaṇāv iti, kvacid
upendra iti tvan-mukhāt tu dvārakādi-dhāma-stho martya-līlaupāyikaḥ
sarvotkṛṣṭa iti śrūyate \| atra ko niścayaḥ ? ity ata āha---sva-śānteti
svīyā ye śānta-rūpā bhaktās teṣu itaraiḥ svarūpair ghorair mūḍhaiś ca
pīḍyamāneṣu satsu anukampito jātānukampa ātmā mano yasya saḥ \| prakṛteḥ
pare ye nārāyaṇādi-svarūpāḥ, avare brahmādayaś ca teṣām īśaḥ svayaṁ
bhagavān śrī-kṛṣṇaḥ mahad-aṁśa-yuktaḥ mahān mahat-sraṣṭā puruṣaḥ,
mahāntaṁ vibhum ātmānaṁ \[ka.u. 2.1.4\] ity-ādi-śruteḥ \| aṁśā
matsya-kūrma-nṛhari-naranārāyaṇa-vāmanādayas tair yuktaḥ san, ajo'pi
ātyantika-kāraṇatvād ajanyo'pi prākṛta-janma-rahito'pi vā jāta
āvirbhūtaḥ \| mahā-bhūta-rūpeṇa nitya-siddha evāgnir yathā maṇi-śilāsu
gharṣaṇa-vaśād āvirbhavati, tadvat \| tena
mathurādi-svīya-nitya-dhāmastha eva bhagavān
mathurā-stha-vasudevograsenādiṣu sva-bhakteṣu labdhātikaṣṭeṣu
kṛpā-śakti-gharṣaṇa-vaśenāvirbhūto dṛśyo babhūvety agni-dṛṣṭāntaḥ \|
tathā mathurodaya-śaile devakyāṁ prācyāṁ diśi uditaḥ san duṣṭa-tamāṁsi
saṁhṛtya śiṣṭa-kamalāny anurāgi-cakravākāṁś ca tair abhyarditāni
santoṣya dharma-maryādāḥ pravartya prabhāsāsta-śaile astaṁ gataḥ iti
dyumaṇi-dṛṣṭāntaś ca parasparānukūlaḥ sva-dhāma-sthaṁ santam
evāvirbhūtaḥ, taṁ spaṣṭam evābhidadhāti, na tu kutaścid vaikuṇṭha-nātho
vaikuṇṭhāt kṣīroda-nātha kṣīrodāt nara-nārāyaṇāv upendrādayaś ca
sva-sva-dhāmata āgatyāvatatāreti yathā-sthānaṁ prasiddhir api
mahad-aṁśa-yukta iti viśeṣaṇād āvirbhāva-samaye tair
vaikuṇṭha-nāthādibhir āgatya parāvareśe kṛṣṇe saṁmilanāt su-saṅgatair
eveti sarvaṁ muni-vākyaṁ ca pramāṇam \|\|15\|\|

\...

**\|\| 3.2.16 \|\|**

**māṁ khedayaty etad ajasya janma-**

**viḍambanaṁ yad vasudeva-gehe \|**

**vraje ca vāso'ri-bhayād iva svayaṁ**

**purād vyavātsīd yad-ananta-vīryaḥ \|\|**

**śrīdhara-svāmī (bhāvārtha-dīpikā) :** nanu kuto'sau parāvarāṇām īśaḥ
pāratantrya-pratīteḥ ? tatrāha dvābhyām \| mām apy etad durvitarkyaṁ
durghaṭaṁ ca khedayati, tad evāha---vasudeva-gehe bandhanāgāre yaj
janmano viḍambanam anukaraṇam, na tu nṛsiṁhavad akasmād āvirbhāvaḥ \|
kaṁsa-bhayād iva nilīya vraje vāsaś ca \| kālayavanādi-ripu-bhayād iva
purān mathurāyā vyavātsīd apalāyata \|\|16\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** aho tādṛśa-mahimno'pi tasya
parama-sauśīlyena svajana-sukha-dātrī lokaval-līleyam īkṣyatāṁ yata
evāsmākaṁ tad-viyoga-khedo'tiśete ity āha mām iti dvayena \|\|16\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** evaṁ sarva eva siddhāntas
tubhyaṁ yathātma-bodham āviṣkṛtaḥ kintu yan-mādṛśair api durjñeyaṁ
vidvadbhyaḥ pṛṣṭvāpy aprāpta-tattvaṁ tatra kheda eva mama pūrvam āsīd
ity āha---ajasyeti \| ekasyaivājatvaṁ janmavattvaṁ ca kathaṁ sambhaved
iti \| kiṁ cātra janmavattvasyānkaraṇa-mātratvenāvāstavattve khedo na
syād ity ubhayor eva vāstavatvam uddhavasya vivakṣitaṁ jñeyam \| tathā
vasudeva-gehe kaṁsa-kārāgāre yaj janma etan māṁ khedayati pūrvam
akhedayat, vartamāna-sāmīpye vartamānavad veti laṭ \| yato viḍambanam
apakarṣa eva tasya janma-līlā hi mātā-pitror bandhūnām anyeṣāṁ ca
bhaktānāṁ paramotsava-mayī bhavitum arhati parama-svatantreṇa tena tathā
kathaṁ na kṛteti, tathā vraje ca vāsas tasya svābhāvikaḥ
parama-sukhamaya eva, tatra ari-bhayasya kāraṇatvaṁ kathaṁ khyāpitaṁ ?
iva-kāreṇa yadyapi kaṁsād vraje sthito na bibheti, tad api tathā purān
mathurāto vyavātsīt \| aparimita-balo'pi kālayavanādi-ripu-bhayāt
apalāyata, na hy asya karhicid rājan pumān veda vidhitsitam iti
śrī-bhīṣmeṇāpy uktam, kintu rahasi mat-pṛṣṭena śrī-bhagavataiva
prabodhitasya mama sampraty eva khedo'pagata iti bhāvaḥ \|\|16\|\|

\...

**\|\| 3.2.17 \|\|**

**dunoti cetaḥ smarato mamaitad**

**yad āha pādāv abhivandya pitroḥ \|**

**tātāmba kaṁsād uru-śaṅkitānāṁ**

**prasīdataṁ no'kṛta-niṣkṛtīnām \|\|**

**śrīdhara-svāmī (bhāvārtha-dīpikā) :** etac ca hareś caritaṁ smarato
mama cetaḥ karma-bhūtaṁ dunoti vyathayati \| tad eva darśayati, yadāheti
\| he tāta, he amba, yuvāṁ prasīdataṁ prasādaṁ kurutam \| na kṛtā
niṣkṛtiḥ śuśrūṣaṇaṁ yais teṣām \| no'smākam iti bahu-vacanaṁ tu
rāmādy-abhiprāyam \|\|17\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** evam evaitac caritaṁ
smarato mama cetaḥ karma-bhūtaṁ dunoti smety arthaḥ \| yad āheti
mātā-pitarau svāparādhaṁ kṣamāpayati sma---he tāta, he amba, yuvāṁ
no'smān prasīdataṁ dvitīyārthe ṣaṣṭhyaḥ \| atra kaṁsād uru-śaṅkitānām
ity asya vākyasya satyatve īśvaratva-vyābhicāraḥ mithyātve īśvara-vāk
kathaṁ mithyeti pūrvavat khedaḥ \| ati-sarveśvarasyāpy evaṁ loka-rītyā
vinayo'timādhurya-poṣakaḥ kathaṁ mayā vismartavya iti mac-cetasi
tat-tac-caritaṁ śalyām ivābhūd ity uddhava-vilāpaḥ \|\|17\|\|

\...

**\|\| 3.2.18 \|\|**

**ko vā amuṣyāṅghri-saroja-reṇuṁ**

**vismartum īśīta pumān vijighran \|**

**yo visphurad-bhrū-viṭapena bhūmer**

**bhāraṁ kṛtāntena tiraścakāra \|\|**

**śrīdhara-svāmī (bhāvārtha-dīpikā) :** nanu tarhy anīśvara eva kiṁ na
syāt, tava tu śraddhā-mātram etat tatrāha tribhiḥ---ko vā
aṅghri-sarojayor yo reṇus tam api vijighran sevamānaḥ pumān vismartum
īśīta śaknuyāt \| visphuran bhrū-viṭapo bhrū-latā sa eva kṛtāntas tena
\|\|18\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tataś ca mādhuryaṁ tasya
parama-prabhāvatve'pi sarveṣām apy ākarṣakam ity āha---ko veti \|
mādhurye kaimutyam aṅghrīti \| tad-reṇum apīty arthaḥ \| kīdṛśasyāpi
tatrāha---ya iti \| viṭapaḥ pallave śiṅge vistāre stamba-śākhayor iti
viśva-prakāśaḥ \|\|18\|\|

------------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu tarhy anīśvara eva
kiṁ na syāt ? tava tu śraddhā-mātram eva tatrāha tribhiḥ \| visphuran
bhrū-viṭapo bhrū-pallavaḥ sa eva kṛtāntas tena \| viṭapaḥ pallave śiṅge
vistāre stamba-śākhayor iti viśvaḥ \|\|18\|\|

\...

**\|\| 3.2.19 \|\|**

**dṛṣṭā bhavadbhir nanu rājasūye**

**caidyasya kṛṣṇaṁ dviṣato'pi siddhiḥ \|**

**yāṁ yoginaḥ saṁspṛhayanti samyag**

**yogena kas tad-virahaṁ saheta \|\|**

**śrīdhara-svāmī (bhāvārtha-dīpikā) :** na ca tasyeśvaratvaṁ sādhanīyam,
bhavadbhir api dṛṣṭatvād ity āha---dṛṣṭeti \| yāṁ siddhiṁ samyag yogena
prāptum icchanti \|\|19\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** kṛpāyā atyamaryādatvam
āha---dṛṣṭeti \|\|19\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tasya
parameśvaratvānubhāvaḥ kair vā na sākṣāt kṛta ity āha---dṛṣṭā iti \|
dviṣata iti kṛpāyā apy apāratvaṁ yāṁ yasyai \|\|19\|\|

\...

**\|\| 3.2.20 \|\|**

**tathaiva cānye nara-loka-vīrā**

**ya āhave kṛṣṇa-mukhāravindam \|**

**netraiḥ pibanto nayanābhirāmaṁ**

**pārthāstra-pūtaḥ padam āpur asya \|\|**

**śrīdhara-svāmī (bhāvārtha-dīpikā) :** āhave yuddhe pārthasyāstraiḥ
pūtāḥ niṣpāpāḥ santaḥ \|\|20\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tathaiveti pārthāstra-pūtatvam
atra tan-mukhāravinda-darśana-yāthārthya-hetuḥ \| tad etat tu sthāpitaṁ
yathā rahad bhruvor bhāram ity ādau \|\|20\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** dveṣavatsu mokṣa-dāyinīṁ
kṛpām uktvā tad anyeṣu taṭastheṣv api prema-pradāyinīṁ kṛpām
āha---tathaiveti netraiḥ pibanta iti ta eva dhanyā vayam adhanyāḥ
tan-mādhurya-pāna-tat-pada-prāptibhyāṁ vañcitā iti vilāpa-dhvaniḥ
\|\|20\|\|

\...

**\|\| 3.2.21 \|\|**

**svayaṁ tv asāmyātiśayas tryadhīśaḥ**

**svārājya-lakṣmy-āpta-samasta-kāmaḥ \|**

**baliṁ haradbhiś cira-loka-pālaiḥ**

**kirīṭa-koṭy-eḍita-pāda-pīṭhaḥ \|\|**

**śrīdhara-svāmī (bhāvārtha-dīpikā) :** tad evaṁ param aiśvarye saty api
yad ugrasenānuvartitvaṁ tat punar asmān atyantaṁ vyathayatīty
āha---svayaṁ tu ya evaṁ-bhūtas \"tasya tat kaiṅkaryaṁ no'smān
viglāpayati\" ity uttareṇānvayaḥ \| na sāmyātiśayau yasya, yam
apekṣyānyasya sāmyamatiśayaś ca nāstīty arthaḥ \| tatra
hetavaḥ---try-adhīśas trayāṇāṁ puruṣāṇāṁ lokānāṁ guṇānāṁ vā īśaḥ \|
svārājya-lakṣmyā paramānanda-svarūpa-saṁpattyaiva prāpta-samasta-bhogaḥ
\| baliṁ karam arhaṇaṁ vā haradbhiḥ samarpayadbhiś cira-kālīnair
loka-pālaiḥ kirīṭāgreṇeḍitaṁ stutaṁ pāda-pīṭhaṁ yasya \| praṇa-matāṁ
kirīṭa-saṅghaṭṭana-dhvanir eva stutitvenotprekṣyate \|\|21\|\|

**------------------------------------------------------------------------------------------------------------------------**

**jīva-gosvāmī (kṛṣṇa-sandarbhaḥ, 76) :** **na sāmyātiśayau** yasya, yam
apekṣyānyasya sāmyam atiśayaś ca nāstīty arthaḥ \| tatra hetavaḥ---
**try-adhīśas** triṣu saṅkarṣaṇa-pradyumnāniruddheṣv apy adhīśaḥ,
sarvāṁśitvāt \| ata eva **svārājya-lakṣmyā**
sarvādhika-paramānanda-svarūpa-sampattyaiva **prāpta-samasta-bhogaḥ** \|
**baliṁ** tad-icchānusaraṇa-rūpam arhaṇaṁ **haradbhiḥ** samarpayadbhiś
**cirair loka-pālair** bhagavad-dṛṣṭy-apekṣayā brahmādayas tāvad
acira-loka-pālāḥ anityatvāt \| tataś ca cira-kālīnair loka-pālair
ananta-brahmāṇḍāntaryāmi-puruṣaiḥ **kirīṭa-koṭi**-dvārā **īḍitaṁ**
stutaṁ **pāda-pīṭhaṁ** yasya saḥ \| atyanta-tiraskṛta-vācya-dhvaninā
parama-śreṣṭha ity arthaḥ \| samasta-pāda-pāṭhe'pi sa evārthaḥ \|
śrī-kṛṣṇa iti kṛṣṇas tu bhagavān svayam itivat svayaṁ bhagavattām eva
vyanakti \|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** punar alaukika-līlāyāṁ
parama-vinaya-guṇatvam āha---svayaṁ tv ity-ādi yugmakena \| **adhīśaḥ**
trayāṇāṁ mahat-sraṣṭṝṇāṁ brahmāṇḍa-sthita-sarva-bhūta-sthānām īśaḥ \|
viṣṇos tu trīṇi rūpāṇi ity-ādi \| **cira-loka-pālaiḥ**
aprākṛta-loka-pālaiḥ \| manu-rūpaiś ca daśabhir dik-pālaiḥ parito vṛtam
iti brahma-saṁhitātaḥ \|*\|*21\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kiṁ ca, brahmādiṣv
ādi-puruṣādiṣv api tasya prabhutvaṁ vā kva ugrasene kaiṅkaryaṁ vā kveti
bhakta-vaśyatva-mādhuryaṁ mayā kathaṁ vismartuṁ śakyam iti vilapati
dvābhyām \| na vidyate sāmyaṁ, kiṁ utātiśayo yasya saḥ \| yam
apekṣyānyasya sāmyam eva nāsti, kiṁ utātiśaya ity arthaḥ \| tatra
hetavaḥ---trayāṇāṁ mahat-sraṣṭr-ādi-puruṣāṇāṁ tisṛṇāṁ
cic-chakti-jīva-śakti-māyā-śaktīnāṁ ceśaḥ \| svair aṁśair bhaktaiḥ
śaktibhir līlābhir aiśvaryair mādhuryaiś ca rājata iti tasya bhāvaḥ
**svārājyaṁ**, tad eva **lakṣmīḥ**, tayā hetunā **āptāḥ samastāḥ kāmā**
yaṁ saḥ \| **cira**-kālīnair **loka-pālair** ananta-koṭi-brahmāṇḍeṣu
sṛjadbhir brahmabhiḥ pālayadbhir viṣṇubhiḥ saṁharadbhiḥ rudrair
dhārayadbhiḥ śeṣaiḥ \| **kirīṭāgreṇa īḍitaṁ** stutaṁ **pāda-pīṭhaṁ**
yasya saḥ \| praṇamatāṁ kirīṭa-saṅghaṭṭa-dhvanir eva
stutitvenotprekṣyate \|\|21\|\|

\...

**\|\| 3.2.22 \|\|**

**tat tasya kaiṅkaryam alaṁ bhṛtān no**

**viglāpayaty aṅga yad ugrasenam \|**

**tiṣṭhan niṣaṇṇaṁ parameṣṭhi-dhiṣṇye**

**nyabodhayad deva nidhārayeti \|\|**

**śrīdhara-svāmī (bhāvārtha-dīpikā) :** aṅga vidura ! bhṛtān bhṛtyān \|
ugrasene yat kiṅkaratvaṁ tad evāha---parameṣṭhi-dhiṣṇye rājāsane
niṣaṇṇam āsīnaṁ svayaṁ tiṣṭhan he deva, nidhārayāvadhārayeti nyabodhayad
vijñāpitavān \|\|22\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** aṅga he vidura ! bhṛtān
bhṛtyān \| ugrasene yat kiṅkaratvaṁ tad evāha---parameṣṭhi-dhiṣṇye
mahārāja-siṁhāsane niṣaṇṇam āsīnaṁ svayaṁ tat-tale tiṣṭhan kasyāpi
sahāyaṁ kurvan---he deva mahārājādhirāja ! asya tvadīya-maṇḍaleśvarasya
kṛtyaṁ nirdhārayeti nyabodhayad avadhāpayāmāsa \|\|22\|\|

\...

**\|\| 3.2.23 \|\|**

**aho bakī yaṁ stana-kāla-kūṭaṁ**

**jighāṁsayāpāyayad apy asādhvī \|**

**lebhe gatiṁ dhātry-ucitāṁ tato'nyaṁ**

**kaṁ vā dayāluṁ śaraṇaṁ vrajema \|\|**

**śrīdhara-svāmī (bhāvārtha-dīpikā) :** evam anuvṛttiḥ kṛpayaiveti
sūcayann apakāriṣv api tasya kṛpālutāṁ darśayann āha---aho āścaryaṁ
kṛpālutāyāḥ \| hantum icchayāpi stanayoḥ saṁbhṛtaṁ kāla-kūṭaṁ viṣaṁ yam
apāyayat \| bakī pūtanā asādhvī duṣṭāpi dhātryā yaśodāyā ucitāṁ gatiṁ
lebhe \| bhakta-veṣa-mātreṇa yaḥ sad-gatiṁ dattavān ity arthaḥ \|
tato'nyaṁ kaṁ vā bhajema \|\|23\|\|

**------------------------------------------------------------------------------------------------------------------------**

**sanātana-gosvāmī** **:** \[ha.bha.vi. 11.679\] idānīṁ parama-duṣṭeṣv
api parama-kṛpāṁ darśayan tasyaivaikasya śaraṇyatāṁ nirdhārayan
nija-bandhu-vargeṇa saha svayam api taṁ śaraṇaṁ gacchann upasaṁharati \|
aho iti āścarye \| hantum icchayāpi stanayoḥ sambhūtaṁ kālakūṭaṁ
mahā-durviṣaṁ yam apāyayat, bakī pūtanā asādhvī duṣṭāpi dhātryā yaśodāyā
śrī-yaśodā-dhātrītvena prasiddhāyāḥ śrī-mukharāyā vā devakī-dhātryā vā
kasyāścit ucitāṁ gatiṁ tasmād eva lebhe \| bhakta-veṣa-mātreṇa yaḥ
sad-gatiṁ dadāv ity arthaḥ \|

yad vā, maraṇa-samaye tasyā ārta-nādam ākarṇya gātrāsphālanādi-duḥkham
avalokya ca kevalaṁ para-duḥkhāsahiṣṇutayā yas tādṛśīṁ gatim adād ity
arthaḥ \| tatra ca dhātrī-gati-dāne stanya-dāna-kapaṭenāpi
mātṛ-bhāvānukaraṇaṁ ca kāraṇaṁ ūhyam \| tac ca tāṁ tīkṣṇa-cittām
ativāma-ceṣṭitām iti ślokoktyā mātṛ-val lālanādi-parama-ramya-ceṣṭayā
vyañjitam evāsti \| vyākhyātaṁ ca śrī-svāmi-pādaiḥ \| aham asya jananī,
iyaṁ veti mohite satyāv iti \| tasmāt śrī-kṛṣṇād apy anyaṁ kaṁ dayāluṁ
śaraṇaṁ vrajema ? sambhāvanāyāṁ saptamī \| vā-śabdaḥ kaṭākṣe \| ato'nyaṁ
ko'pi dayālur nāsti, atas tam eva vayaṁ dīnāḥ śaraṇaṁ gacchāma ity
arthaḥ \|

yadyapi śaraṇāpatti-likhanaṁ kādācitka-kṛtya-likhanānantaram
evopapadyate, sakṛd eva prapanno yaḥ ity-ādi-vacanataḥ
sakṛt-pravṛttyaiva śaraṇāgatatva-siddheḥ, tathāpi śaraṇāgatatvasya
nitya-bhagavat-sthānaśrayaṇādi-lakṣaṇatvena nityam
ānukūlya-saṅkalpādi-lakṣaṇatvena ca nitya-kṛtyāntar eva paryavasānād
atraiva likhitam iti dik \|\|23\|\|

**------------------------------------------------------------------------------------------------------------------------**

**jīva-gosvāmī (bhakti-sandarbhaḥ, 337-338) :** tasya
sarvāvatārāvatāriṣv aprakaṭitaṁ parama-śubha-svabhāvatvaṁ ca
smṛtvāha---aho bakīyam iti \| **dhātryā** yā **ucitā gatiḥ,** tām eva \|
anena tatrāpi gokula-līlātmakasya śrī-kṛṣṇasya bhajana-māhātmyātiśayo
darśitaḥ, tathā pūtanā loka-bālaghnī \[bhā.pu. 10.6.35\] ity-ādau ca
jṣeyam \| tathā śrī-kṛṣṇa-sandarbhe ca, yena yenāvatāreṇa \[bhā.pu.
10.7.1\] ity-ādikaṁ vivṛtam asti \|\|23\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** aho bakīty ādau punar
laukika-līlāyāṁ kṛpāyā atyamaryādatvam anyatrāvatārādāv adarśanāt \|
tatra dhātrīṇāṁ kiṁ u gavo nu mātara \[bhā.pu. 10.6.38\] ity anusāreṇa
tasmai stanyāmṛta-dāyinīnāṁ kāsāñcit tāṁ gatim \|\|23\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** avatārārambhata eva
parāpakāriṣv api kṛpā-mādhuryaṁ smaraṇ vilapati---aho āścaryam \| bakī
pūtaneti mātṛ-bhāvasya kṛtrimatve'pi tatrāpi jighāṁsayāpi kāla-kūṭam api
yam apāyayat \| tataḥ sakāśāt dhātry-ucitāṁ---ambikā ca kilimbā ca
dhātrike stanya-dātṛke iti dve kṛṣṇasya dhātryau tad-ucitāṁ goloke gatiṁ
lebhe \| bhakta-veśa-mātreṇāpi bhaktocitāṁ ratiṁ prāpnotīty atra
bhagavatā dviṣaty api pūtanā dṛṣṭāntīkṛtā \| evaṁ dviṣatām api muktir
bhaktiś ca syād iti kṛṣṇāvatārasyāsādhāraṇo dharma uktaḥ \|\|23\|\|

\...

**\|\| 3.2.24 \|\|**

**manye'surān bhāgavatāṁs tryadhīśe**

**saṁrambha-mārgābhiniviṣṭa-cittān \|**

**ye saṁyuge'cakṣata tārkṣya-putram**

**aṁse sunābhāyudham āpatantam \|\|**

**madhvācāryaḥ (bhāgavata-tātparyam) :**

asurā api ye viṣṇuṁ śaṅkha-cakra-gadādharam \|

> bhakti-pūrvam avekṣante jñeyā bhāgavatā iti \|\|
>
> vidviṣanti tu ye viṣṇum ṛṣi-putrā api sphuṭam \|
>
> asurās te'pi vijñeyā gacchanti ca sadā tamaḥ \|\|
>
> jīva-dvaya-samāyogād dhiraṇyaka-mukhāḥ pare \|
>
> bhakti-dveṣa-yutāś ca syur gatis teṣāṁ yathā nijam \|\|
>
> kaṁsa-pūtanikādyāś ca bāndhavādi-yutā yataḥ \|
>
> jīva-dvaya-samāyogād gati-dvaya-jigīṣavaḥ \|\|
>
> sarvathā bhaktito muktir dvaiṣāttama udīritam \|
>
> niyamas tv anayor nityāṁ mohāyānya-vaco bhavet \|\| iti brāhme
> \|\|24\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** nanu bhāgavatān eva bhagavān
anugṛhṇātīti prasiddham, satyam, asurān apy akaṁ bhāgavatān eva manye,
yato bhāgavatā iva te'pi bhagavad-dhyānābhiniveśena bhagavantam
aparokṣaṁ paśyantīty āha---saṁrambhaḥ krodhāveśas tena
mārgeṇābhiniviṣṭaṁ cittaṁ yeṣāṁ tān \| ata eva ye saṅgrāme tārkṣyaḥ
kaśyapas tasya putraṁ garuḍam aṁse skandhe sunābhāyudhaś cakrāyudho'rir
yasya tam acakṣatāpaśyan \| tasmāt teṣv apy anugraho yukta evety arthaḥ
\| vakṣyati ca---tasmāt kenāpy upāyena manaḥ kṛṣṇe niveśayet \[bhā.pu.
7.1.30\] iti \|\|24\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** manye iti yadyapi teṣu vastuto
bhagavatattvaṁ nāsti tathāpy utaprekṣata evety arthaḥ \| tataś ca
nija-bahirmukhatvenaivāntima-samaye tad-darśanaṁ na prāpsyāmīti
sva-nindārthaṁ uktam \|\|24\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** manya iti vilāpa eva, na
tu siddhāntaḥ \| asurān bhāgavatān manya iti antima-samaye
bhagavat-sākṣāt-kāra-bhagavat-pada-prāptibhyāṁ liṅgābhyāṁ tenāsmad-ādīn
bahirmukhān manye, antima-samaye tad-darśanābhāva-tat-prāpty-abhāvābhyām
iti dhvanitam \| saṁrambhaḥ krodhāveśaḥ tārkṣaḥ kaśyapas tat-putraṁ
garuḍam acakṣata apaśyan \| kīdṛśaḥ ? aṁse skandhe sunābhāyudhaś
cakrāyudho yasya tam āpatantaṁ sammukham āyāntam \|\|24\|\|

\...

**\|\| 3.2.25 \|\|**

**vasudevasya devakyāṁ jāto bhojendra-bandhane \|**

**cikīrṣur bhagavān asyāḥ śam ajenābhiyācitaḥ \|\|**

**śrīdhara-svāmī (bhāvārtha-dīpikā) :** idānīṁ tasyāntardhāna-prakāraṁ
vaktum ādita ārabhya tac caritaṁ saṅkṣepataḥ kathayati \| vasudevasya
bhāryāyāṁ jātaḥ \| bhojendraḥ kaṁsas tasya bandhanāgāre \| asyāḥ
pṛthivyāḥ śaṁ sukhaṁ svayaṁ cikīṛṣuḥ ajena brahmaṇā ca yācitaḥ san
\|\|25\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**
vidura-praśna-samādhānārthaṁ mauṣala-līlā avaśyaṁ vaktavyeti tāṁ
duḥkha-mayīṁ līlāṁ sukha-mayyā līlayā sahitīkṛtyaiva vivakṣur
āha---vasudevasyeti \| bhojendrasya bandhanāgāre \| asyāḥ pṛthivyāḥ śaṁ
sukham ajena brahmaṇā \|\|25\|\|

\...

**\|\| 3.2.26 \|\|**

**tato nanda-vrajam itaḥ pitrā kaṁsād vibibhyatā \|**

**ekādaśa samās tatra gūḍhārciḥ sa-balo'vasat \|\|**

**śrīdhara-svāmī (bhāvārtha-dīpikā) :** pitrā hetu-bhūtena nanda-vrajam
ito gataḥ \| samāḥ saṁvatsarān gūḍhārcir gupta-tejāḥ \|\|26\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ekādaśeti \| tāvataiva
pūrṇa-kaiśoratvāt tathoktaṁ---kālenālpena rājarṣe \[bhā.pu. 10.8.26\]
ity-ādi \| kva cātisukumārāṅgau kiśorau nāpta-yauvanāv
ity-ādi-bālya-paugaṇḍa-kaiśorāḥ putrābhyām abhavan kvacid ity-ādibhyaḥ
\|

gūḍhārcir iti yathā gūḍhārciḥ kutrāpy agniḥ prāptaṁ prāptam indhanaṁ
dahati \| tathā gopa-līlāyā gūḍha-prabhāva eva san prāptaṁ prāptam
asura-vṛndaṁ dahann ity arthaḥ \| ekādaśa-paryantaṁ gūḍhārciḥ, tataḥ
paraṁ pañcadaśa-paryantaṁ prakaṭārcir iti sādhyāhāraṁ vyākhyānaṁ tv
aghaṭamānaṁ ca ekādaśābhyantare tat-tat-prabhāvasya madhye madhye
prasūtatvāt \| tāvataiva pūrṇa-kaiśoratvāt tathoktam \|*\|*26\|\|
\[kṛṣṇa-sandarbha 174\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** pitrā hetunā ito gataḥ \|
ekādaśa-samāḥ saṁvatsarān vyāpyāvasat \| tāvataiva kālena
bālya-paugaṇḍa-kaiśora-līlā-sampūrteḥ gūḍhārciḥ prākṛtaiḥ kaṁsādibhir
alakṣita-tattvaḥ \| mādhuryodrekeṇa gūḍhaiśvarya iti vā \|\|26\|\|

\...

**\|\| 3.2.27 \|\|**

**parīto vatsapair vatsāṁś cārayan vyaharad vibhuḥ \|**

**yamunopavane kūjad- dvija-saṅkulitāṅghripe \|\|**

**śrīdhara-svāmī (bhāvārtha-dīpikā) :** vyaharad akrīḍat \| kūjadbhir
dvijaiḥ pakṣibhiḥ saṅkulitā vyāptā aṅghri-pā yasmin \|\|27\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kūjadbhir dvijaiḥ
saṅkulitā vyāptā aṅghri-pā yatra tasmin \|\|27\|\|

\...

**\|\| 3.2.28 \|\|**

**kaumārīṁ darśayaṁś ceṣṭāṁ prekṣaṇīyāṁ vrajaukasām \|**

**rudann iva hasan mugdha- bāla-siṁhāvalokanaḥ \|\|**

**śrīdhara-svāmī (bhāvārtha-dīpikā) :** rudann ivetīva-śabdasya
yathā-yogaṁ sarvatrāpy anvayaḥ \| mugdho bālaś ca yaḥ siṁhas tadvad
avalokanaṁ yasya saḥ \|\|28\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** kaumārīm iti \| atyanta-bālyatvad
vatsa-cāraṇasya prāktanīyaṁ līlā śokāveśena vyatyasya paṭhitāya
evambhūtaḥ sa parīta ity-ādi yojyaṁ tatra rudann iva hasann iva
bālya-svabhāvo darśitaḥ \|\|28\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** rudann iveti \| bālānāṁ
rodanaṁ cāstram iti yathā bālā vināpi rodana-cihnaṁ rodanaṁ darśayanti
tathaiva mātṝṇām agre adeya-lobhya-vastu-prārthanā-haṭhādau rudann iva
bhavati tadaiva tat-prāptau hasan \| kiṁ ca, bhīṣaṇa-daityādy-āgame
mugdho'pi bālo'pi siṁho yathā ghora-sattvāya bibheti, kintu
sva-parākramam eva dṛṣṭyā dyotayati tathā-bhūtasya siṁhasyaivāvalokanaṁ
yasya saḥ \| parama-vatsalān pitrādīn vyākulayati \|\|28\|\|

\...

**\|\| 3.2.29 \|\|**

**sa eva go-dhanaṁ lakṣmyā niketaṁ sita-go-vṛṣam \|**

**cārayann anugān gopān raṇad-veṇur arīramat \|\|**

**śrīdhara-svāmī (bhāvārtha-dīpikā) :** sa evādhikaṁ vayaḥ prāptaḥ san
godhanaṁ cārayan \| kathāṁ bhūtaṁ godhanaṁ ? lakṣmyāḥ śobhādi-saṁpado
niketanam \| sitā govṛṣā yasmin nānā-varṇe go-saṅghe \| raṇan śabdaṁ
kurvan veṇur yasya \| arīramad ramayām āsa \|\|29\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sa eva kiñcid adhikaṁ
vayā bhavan vatsa-cāraṇaṁ samāpya lakṣmyāḥ
śukla-nīla-harita-pīta-dhūmala-varṇa-śobhāyā niketaṁ go-dhanaṁ cārayan
\| sitā go-vṛṣā yatra tat gopān ramayām āsa \|\|29\|\|

\...

**\|\| 3.2.30 \|\|**

**prayuktān bhoja-rājena māyinaḥ kāma-rūpiṇaḥ \|**

**līlayā vyanudat tāṁs tān bālaḥ krīḍanakān iva \|\|**

**śrīdhara-svāmī (bhāvārtha-dīpikā) :** vyanudaj jaghāna \| krīḍanakāṁs
tṛṇādi-nirmitān siṁhādīn yathā \|\|30\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** vyanudaj jaghāna \|
krīḍanakān patrādi-nirmitān siṁhādīn iva \|\|30\|\|

\...

**\|\| 3.2.31 \|\|**

**vipannān viṣa-pānena nigṛhya bhujagādhipam \|**

**utthāpyāpāyayad gāvas tat toyaṁ prakṛti-sthitam \|\|**

**śrīdhara-svāmī (bhāvārtha-dīpikā) :** vipannān mṛtān gopān gāva iti
gāś cotthāpya tad eva toyam \| prakṛti-sthitaṁ nirviṣam \|\|31\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** viṣodaka-pānena
mūrcchitān gopālān gāś cotthāpya prakṛti-sthitaṁ nirviṣam \|\|31\|\|

\...

**\|\| 3.2.32 \|\|**

**ayājayad go-savena gopa-rājaṁ dvijottamaiḥ \|**

**vittasya coru-bhārasya cikīrṣan sad-vyayaṁ vibhuḥ \|\|**

**śrīdhara-svāmī (bhāvārtha-dīpikā) :** indra-pūjā-bhaṅgena kṛtā gavāṁ
pūjaiva go-savas tena \| gopa-rājaṁ nandam \| vittasya ceti cakārād
indrasya māna-bhaṅgaṁ kurvan uru-bhārasyāti-samṛddhasya \|\|32\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**
go-sevenendra-makha-bhaṅgataḥ pravartitena gavāṁ pūjanena \| ca-kārād
indrasya ca māna-bhaṅgaṁ uru-bhārasya atisamṛddhasya \|\|32\|\|

\...

**\|\| 3.2.33 \|\|**

**varṣatīndre vrajaḥ kopād bhagnamāne'tivihvalaḥ \|**

**gotra-līlātapatreṇa trāto bhadrānugṛhṇatā \|\|**

**śrīdhara-svāmī (bhāvārtha-dīpikā) :** kopād varṣati \| gotraḥ parvata
eva līlātapatraṁ tena \| he bhadra \|\|33\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kopād varṣati sati \|
gotraḥ parvata eva līlātapatraṁ tena \| he bhadra \|\|33\|\|

\...

**\|\| 3.2.34 \|\|**

**śarac-chaśi-karair mṛṣṭaṁ mānayan rajanī-mukham \|**

**gāyan kala-padaṁ reme strīṇāṁ maṇḍala-maṇḍanaḥ \|\|**

**śrīdhara-svāmī (bhāvārtha-dīpikā) :** mṛṣṭaṁ ujjvalam \| strīṇāṁ
maṇḍalaṁ maṇḍayatīti tathā \|\|34\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** rajanī-mukhaṁ pradoṣaṁ
pakṣe śarac-chaśino nāyakasya kara-tala-gharṣaṇair mṛṣṭaṁ
prasvedādy-apasāraṇenojjvalī-kṛtaṁ rajanyā nāyikāyāḥ svādhīna-bhartṛkāyā
mukhaṁ mānayan ābhinandayann aham apy evam eva karomīti strīṇāṁ maṇḍalaṁ
rāsa-sambhoga-līlānantaraṁ maṇḍayati saḥ \|\|34\|\|

iti sārārtha-darśinyāṁ harṣiṇyāṁ bhakta-cetasām \|

tṛtīye dvitīyo'dhyāyaḥ saṅgataḥ saṅgataḥ satām \|\|

\...

iti śrīmad-bhāgavate mahā-purāṇe brahma-sūtra-bhāṣye

pāramahaṁsyāṁ saṁhitāyāṁ vaiyāsikyāṁ

tṛtīya-skandhe vidūroddhava-saṁvāde

dvitīyo'dhyāyaḥ

\|\| 3.2 \|\|

...

(3.3)

### atha tṛtīyo'dhyāyaḥ

## mathurāyāṁ dvārakāyā ca sampannānāṁ śrī-kṛṣṇa-līlānāṁ varṇanam, yadūnāṁ prabhāsa-kṣetra-gamanaṁ ca \|

**\|\| 3.3.1 \|\|**

**uddhava uvāca---**

**tataḥ sa āgatya puraṁ sva-pitroś**

**cikīrṣayā śaṁ baladeva-saṁyutaḥ \|**

**nipātya tuṅgād ripu-yūtha-nāthaṁ**

**hataṁ vyakarṣad vyasum ojasorvyām \|\|**

**śrīdhara-svāmī (bhāvārtha-dīpikā) :**

tṛtīye mathurām etya vrajāt kaṁsa-vadhādikam \|

yat krtaṁ dvārakāyāṁ ca kṛṣṇena tad avarṇayat \|\|

śam ity avyayam \| pitroḥ sukhasya cikīrṣayety arthaḥ \| tuṅgād
rāja-mañcāt \| ripu-yūthānāṁ nāthaṁ kaṁsam \| vyasor api vikarṣaṇaṁ
pitroḥ sukhārtham \|\|1\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** uddhava uvāceti \|
rāsa-līlā-varṇanārambhe prema-vaivaśyād adhyāya-samāptiḥ \| paścāt
katham api bahir anusandhāne satīti jñeyam \| tata iti priyādi
priya-jana-pīḍakatvād devādīnāṁ prīti-viṣayakatvāc ca vikarṣaṇam
\|\|1\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**

tṛtīye mathurā-dvāravatyoḥ kaṁsa-vadhādikāḥ \|

līlāḥ kurūṇāṁ nidhanam api saṅkṣipya varṇitam \|\|

śam ity avyayaṁ sukha-vācakaṁ pitroḥ sukhasya cikīrṣayety arthaḥ \|
tuṅgān mañcāt \| hataṁ prāptāghātaṁ tato vyasuṁ prāpta-mṛtyum api
vyakarṣad iti tan-maraṇa-sambhāvayatāṁ bibhyatāṁ pitrādīnāṁ
mūrcchitatva-bhāna-nirāsārtham \|\|1\|\|

\...

**\|\| 3.3.2 \|\|**

**sāndīpaneḥ sakṛt proktaṁ brahmādhītya sa-vistaram \|**

**tasmai prādād varaṁ putraṁ mṛtaṁ pañcajanodarāt \|\|**

**śrīdhara-svāmī (bhāvārtha-dīpikā) : brahma** vedam \| **sa-vistaraṁ**
ṣaḍ-aṅgādi-sahitam \| **pañca-janodara**-vidāraṇa-dvārā **putram**
ānīyety arthaḥ \|\|2\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : pañcajanodaraṁ** prāpya mṛtaṁ
yama-lokād ānīya prādād iti boddhavyam \|\|2\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **brahma** vedaṁ
**sa-vistaraṁ** ṣaḍ-aṅgādi-sahitam \| **pañca-janodaraṁ** vidāryeti
lyab-lopena pañcamī, yama-lokād ānīyeti śeṣaḥ \|\|2\|\|

\...

**\|\| 3.3.3 \|\|**

**samāhutā bhīṣmaka-kanyayā ye**

**śriyaḥ savarṇena bubhūṣayaiṣām \|**

**gāndharva-vṛttyā miṣatāṁ sva-bhāgaṁ**

**jahre padaṁ mūrdhni dadhat suparṇaḥ \|\|**

**madhvācāryaḥ (bhāgavata-tātparyam) :** bhīṣmaka-kanyāyā arthe
sva-varṇa-mātratayāhūtāḥ \|

> eṣāṁ śriyo jihīrṣayāhvāna-buddhir bhagavatā kṛtā \|
>
> suparṇaḥ suparānandāt kākutstho vāci saṁsthiteḥ \|\| iti pādme
> \|\|3\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** bhīṣmaka-kanyayā rukmiṇyā ye
rājānaḥ samāhūtāḥ \| hrasvatvam ārṣam \| "samāhṛtā" iti pāṭhe ākṛṣṭā ity
arthaḥ \| kena sādhanena ? śriyo lakṣmyāḥ sa-varṇena samānena rūpeṇa \|
yadyapi tayā kevalaṁ śrī-kṛṣṇa evāhūto na sarve, tathāpi tasyā lāvaṇyaṁ
teṣām āgamane hetur iti tayaivāhūtā ity ucyate \| eṣāṁ miṣatāṁ paśyatāṁ
mūrdhni padaṁ dadhat \| tayā saha gāndharva-vṛttyā
paraspara-samaya-rūpayā bubhūṣayā bhavitum icchayā jahāra \|
kathaṁ-bhūtāṁ ? sva-bhāgaṁ lakṣmyaṁ śatvāt \| tayā svātmano'rpitatvāc ca
\| suparṇaḥ supatanaḥ \| yad vā, suparṇa iva sva-bhāgaṁ sudhām ity
arthaḥ \| yad vā, śriyo rukmiṇyāḥ samānaṁ varṇa-dvayaṁ vācakaṁ yasya sa
śriyaḥ sa-varṇo rukmī, tena samāhūtāḥ śiśupālādayaḥ \| kim-arthaṁ ?
bhīṣmaka-kanyayā saha teṣāṁ bubhūṣayā bhūtir bhavatv ity etad artham \|
tatra śiśupālasyāhvānaṁ varatvena bubhūṣayā, jarāsandhādīnāṁ tad
vivāhotsavena \| śeṣaṁ pūrvavat \|\|3\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** bhīṣmaka-kanyāyā yā bubhūṣā tayeti
vyadhikaraṇa eva tṛtīyā-dvayaṁ svabhāgaṁ śrī-rukmiṇī-rūpaṁ jahāra
\|\|3\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** bhīṣmaka-kanyayeti
ṣaṣṭhy-arthe tṛtīyā \| bhīṣmaka-kanyāyā rukmiṇyāḥ śriyaḥ sākṣāl-lakṣmyāḥ
samānau varṇau dvau rukmīti akṣara-dvayaṁ vācakaṁ yasya tena rukmiṇā ye
rājānaḥ samāhṛtā hrasvatvam ārṣam \| "samāhṛtā" iti pāṭhe samānītā ity
arthaḥ \| eṣāṁ rājñāṁ mūrdhni padaṁ dadhat suparṇo garuḍaḥ sudhām iva
sva-bhāgaṁ rukmiṇīṁ jahre \| eṣāṁ kīdṛśānāṁ gāndharve vivāhe yā vṛttis
tayā śiśupālasya varatvena anyeṣāṁ vara-yātratvena yad varaṇaṁ tenety
arthaḥ \| bubhūṣayā ahaṁ vara iti vayaṁ vara-yātrā iti bhavitum icchayā
miṣatāṁ kadācit kṛṣṇa āgatya kanyām apahared ity ata itas tataḥ
sa-cakitaṁ paśyatām \|\|3\|\|

\...

**\|\| 3.3.4 \|\|**

**kakudmino'viddha-naso damitvā**

**svayaṁvare nāgnajitīm uvāha \|**

**tad-bhagnamānān api gṛdhyato'jñān**

**jaghne'kṣataḥ śastra-bhṛtaḥ sva-śastraiḥ \|\|**

**śrīdhara-svāmī (bhāvārtha-dīpikā) :** kakudmato vṛṣabhān
aviddha-nāsikān \| viddha-nāsikān kṛtveti vā \| tair vṛṣabhais tad
damanena ca bhagno māno yeṣāṁ tathāpi tān gṛdhyataḥ kāmayamānān, ata
evājñān śastra-bhṛto rājñas tac chastrair akṣata eva jaghāna \|\|4\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sveṣām arjunādīnāṁ śastrair jaghne
\| teṣu sva-prabhāvāveśāt svayam eva jaghānety arthāh \| gāṇḍīvī
kālayāmāseti śrī-daśama-saṁvādāyetthaṁ vyākhyāyate \|\|4\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kakudmino vṛṣabhān
aviddha-nāsikān eva damitvā tair vṛṣaiḥ parābhūtatvena bhagno māno yeṣāṁ
tān \| tad api gṛdhyataḥ kanyām abhikāṅkṣataḥ, ata eva ajñān rājñaḥ
sva-śastrair jaghne, teṣāṁ śastrair bhṛtaḥ pūrṇa ācchanno'py akṣataḥ
\|\|4\|\|

\...

**\|\| 3.3.5 \|\|**

**priyaṁ prabhur grāmya iva priyāyā**

**vidhitsur ārcchad dyutaruṁ yad-arthe \|**

**vajry ādravat taṁ sa-gaṇo ruṣāndhaḥ**

**krīḍā-mṛgo nūnam ayaṁ vadhūnām \|\|**

**śrīdhara-svāmī (bhāvārtha-dīpikā) :** yadādityāḥ kuṇḍale dātuṁ svargaṁ
gataḥ, tadā prabhuḥ svatantro'pi grāmyaḥ strī-paratantra iva priyāyāḥ
satyabhāmāyāḥ priyaṁ vidhātum icchur dyutaruṁ pārijātam ānītavān \|
yad-arthe yan-nimittaṁ taṁ kṛṣṇaṁ vajrī strī-prerito yoddhum anvadhāvat
\| sva-kārya-sādhakena tena yuddhodyamas tasyāyukta evety
āha---krīḍā-mṛga iti \| ayaṁ vajrī \|\|5\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** grāmyaḥ kāmīvad dṛśyamāno'pi
vastutaḥ priyāyāḥ premavatyāḥ priyaṁ premṇepsitaṁ yat tad vidhitsur
yad-arthe dyutarum ārcchat vajrī tv ātmānusāreṇa tam anyathā
matvaivādravat anyathā mananam evāha ayaṁ kṛṣṇo vadhūnāṁ
saundarya-mātra-lobhena svīkṛtānāṁ kāminīnāṁ nūnaṁ krīḍā-mṛgaḥ kāma-vaśa
iti \|\|5\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** grāmyaḥ kāmīva
dṛśyamāno'pi vastutas tu priyāyāḥ premavatyāḥ priyaṁ prema-vaśatvena
prītiṁ vidhitsuḥ dyutaruṁ pārijātam ārcchat āhṛtavān yad-arthe vajrī
vajra-sahita eva tam ādravat ā īṣat yoddhum āgatavān \| tatra
hetuḥ---andha iti \| tatrāpi hetuḥ---vadhūnāṁ śacy-ādīnāṁ krīḍā-mṛga iti
\| yathā ātmavan manyate jagad iti nyāyena vadhūnāṁ satyabhāmādīnām ayaṁ
krīḍā-mṛga iti nindann evādravad ity arthaḥ \|\|5\|\|

\...

**\|\| 3.3.6 \|\|**

**sutaṁ mṛdhe khaṁ vapuṣā grasantaṁ**

**dṛṣṭvā sunābhonmathitaṁ dharitryā \|**

**āmantritas tat-tanayāya śeṣaṁ**

**dattvā tad-antaḥ-puram āviveśa \|\|**

**śrīdhara-svāmī (bhāvārtha-dīpikā) :** sunābhena cakreṇonmathitaḥ sutaṁ
bhaumaṁ dṛṣṭvā tasya mātrā dharitryā bhūmyā āmantritaḥ prārthitaḥ saṁs
tasya tanayāya bhagadattāya dṛta-śeṣaṁ rājyaṁ dattvā \|\|6\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sutaṁ narakāsuraṁ
sunābhenonmathitaṁ hataṁ dṛṣṭvā dharitryāḥ tan-mātrā āmantritaḥ
niveditaḥ tat-tanayāya bhaga-dattāya \| atra śuddha-mātā-pitṛkasyāpi
tasya bāṇāsura-saṅgād eva kubuddhir iti asādhu-saṅga-mahima-prastāve
purāṇāntara-kathā jñeyā \|\|6\|\|

\...

**\|\| 3.3.7 \|\|**

**tatrāhṛtās tā nara-deva-kanyāḥ**

**kujena dṛṣṭvā harim ārta-bandhum \|**

**utthāya sadyo jagṛhuḥ praharṣa-**

**vrīḍānurāga-prahitāvalokaiḥ \|\|**

**śrīdhara-svāmī (bhāvārtha-dīpikā) :** tatrāntaḥ-pure kujena bhaumena
yā āhṛtās tāḥ, praharṣaś ca vrīḍā cānurāgaś ca taiḥ prahitāḥ preritā
ye'valokās tair jagṛhuḥ svīkṛtavatyaḥ \|\|7\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tatrāntaḥ-pure kujena
narakāsureṇa \| praharṣaś ca vrīḍā cānurāgaś ca taiḥ prahitāḥ preritā
ye'valokās tair jagṛhuḥ, mamāyam eva vara iti pratyekaṁ svīcakruḥ
\|\|7\|\|

\...

**\|\| 3.3.8 \|\|**

**āsāṁ muhūrta ekasmin nānāgāreṣu yoṣitām \|**

**sa-vidhaṁ jagṛhe pāṇīn anurūpaḥ sva-māyayā \|\|**

**śrīdhara-svāmī (bhāvārtha-dīpikā) :** āsāṁ yoṣitāṁ pāṇīṁs
tat-tad-anurūpaḥ san savidhaṁ vivāhocita-prakāra-sahitaṁ yathā bhavati
\|\|8\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sva-māyayā acintya-cic-chaktyā
sa-vidhim iti puṇyāraṇyaḥ \|\|8\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sa-vidhaṁ
vivāhocita-prakāra-sahitaṁ sva-māyayā yoga-māyayā suṣṭhu amāyayeti
\|\|8\|\|

\...

**\|\| 3.3.9 \|\|**

**tāsv apatyāny ajanayad ātma-tulyāni sarvataḥ \|**

**ekaikasyāṁ daśa daśa prakṛter vibubhūṣayā \|\|**

**madhvācāryaḥ (bhāgavata-tātparyam) :** uttamaiḥ sarvataḥ sāmyaṁ kiñcit
sāmyam udīryate ity āgneye \|\|9\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** sarvataḥ sarvair guṇaiḥ
sva-tulyāni \| prakṛter māyāyā vividhaṁ bhavanaṁ vistāras tad-icchayā \|
yad vā, prakṛter hitor vividhaṁ bhavitum icchayā \|\|9\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** prakṛte svarūpasyaiva
vaibhavecchayā, prakṛtiś ca svarūpaṁ ca svabhāvaśca ity amaraḥ \|
vyākhyātaṁ ca ṭīkā-kṛdbhiḥ pañcame prakṛtiṁ bhajasva \[bhā.pu. 5.1.19\]
ity atra prakṛtiṁ svarūpam iti \|\|9\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** prakṛteḥ sva-svabhāvasya
vibubhūṣayā vibhavecchayā ātma-tulyānīty ukteḥ \| prakṛtiṁ ca svarūpaṁ
ca svabhāvaś ca ity amaraḥ \|\|9\|\|

\...

**\|\| 3.3.10 \|\|**

**kāla-māgadha-śālvādīn anīkai rundhataḥ puram \|**

**ajīghanat svayaṁ divyaṁ sva-puṁsāṁ teja ādiśat \|\|**

**śrīdhara-svāmī (bhāvārtha-dīpikā) :** kālaḥ kālayavanaḥ \| rundhata
āvṛṇvataḥ \| mucukunda-bhīmādibhir nimitta-mātraiḥ svayam evājīghanad
ghātitavān \| tena ca sva-puṁsāṁ tejaḥ prabhāvaṁ kīrtiṁ vā dattavān
\|\|10\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** svayam iti sākṣād eva kutracit tu
tatra tatrāveśenety arthaḥ \|\|10\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kālaḥ kālayavanaḥ \|
anīkaiḥ sainyaiḥ rundhata āvṛṇvataḥ \| mucukunda-bhīmādibhir
nimitta-mātraiḥ svayam evājīghanad ghātitavān \| tena ca teṣāṁ
sva-puṁsāṁ tejaḥ prabhāvaṁ kīrtiṁ vā dattavān \|\|10\|\|

\...

**\|\| 3.3.11 \|\|**

**śambaraṁ dvividaṁ bāṇaṁ muraṁ balvalam eva ca \|**

**anyāṁś ca dantavakrādīn avadhīt kāṁś ca ghātayat \|\|**

**śrīdhara-svāmī (bhāvārtha-dīpikā) :** śambara-dvivida-balvalān anyān
api kāṁścit pradyumna-rāmādibhir ghātayad aghātayat \| "ghātayan" iti vā
pāṭhaḥ \| dantavaktrādīn svayam avadhīt \|\|11\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** śambaram iti yugmakam \|
śambarādīn aghātayat bāṇādīn avadhīd iti yathā-yathaṁ yojyam \|\|11\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** atha tad-anantaraṁ kāṁś
ca nṛpān ghātayad ity aḍāgam ābhāva ārṣaḥ \| "ghātayan" iti pāṭhe
babhūveti śeṣaḥ \|\|11\|\|

\...

**\|\| 3.3.12 \|\|**

**atha te bhrātṛ-putrāṇāṁ pakṣayoḥ patitān nṛpān \|**

**cacāla bhūḥ kurukṣetraṁ yeṣām āpatatāṁ balaiḥ \|\|**

**śrīdhara-svāmī (bhāvārtha-dīpikā) :** nṛpān ghātayad ity anuṣaṅgaḥ \|
kathaṁ-bhūtān ? kurukṣetram āpatatāṁ gacchatāṁ yeṣāṁ balaiḥ sainyair
bhūḥ sarvāpi cacāla cakampe \|\|12\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** patitān iti svayaṁ
pṛthvī-bhāra-bhūtatvena kāṁścit tat-pakṣa-gāmitvena ca kāṁścid
rakṣaṇīyebhyaś cyutān ity arthaḥ \|\|12\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kāṁś ca kīdṛśān te tava
bhrātṛ-putrāṇāṁ yudhiṣṭhirādīnāṁ duryodhanādīnāṁ ca pakṣayoḥ patitān
prāptān kurukṣetram āpatatām āgacchatāṁ yeṣāṁ balaiḥ sainyaiḥ bhūḥ
sarvāpi cacāla cakampe \|\|12\|\|

\...

**\|\| 3.3.13 \|\|**

**sa karṇa-duḥśāsana-saubalānāṁ**

**kumantra-pākena hata-śriyāyuṣam \|**

**suyodhanaṁ sānucaraṁ śayānaṁ**

**bhagnoruṁ urvyāṁ na nananda paśyan \|\|**

**śrīdhara-svāmī (bhāvārtha-dīpikā) :** sa kṛṣṇaḥ \| hatā śrīr āyuś ca
yasya \| bhagnāv ūrū yasya tam urvyāṁ śayānaṁ paśyann api na nananda
santoṣaṁ na prāpa \|\|13\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sa kṛṣṇaḥ paśyann api na
nananda \|\|13\|\|

\...

**\|\| 3.3.14 \|\|**

**kiyān bhuvo'yaṁ kṣapitoru-bhāro**

**yad droṇa-bhīṣmārjuna-bhīma-mūlaiḥ \|**

**aṣṭādaśākṣauhiṇiko mad-aṁśair**

**āste balaṁ durviṣahaṁ yadūnām \|\|**

**śrīdhara-svāmī (bhāvārtha-dīpikā) :** anabhinandana-prakāram
evāha---kiyān iti \| droṇadibhir mūlaiḥ kāraṇa-bhūtaiḥ \| yad iti yaḥ
aṣṭādaśākṣauhiṇī-yuktaḥ \| hrasvatvamārṣam \| kṣapito ya harur bhāro
bhuvaḥ ayaṁ kiyān \| aty-alpa ity arthaḥ \| yasmān mad-aṁśaiḥ
pradyumnādibhir hetu-bhūtair durviṣahaṁ balam āste \|\|14\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** āste balam ity asyāyaṁ bhāvaḥ \|
bhū-bhāras tāvad vyakti-bāhulyena na syāt, parvata-samudrādīnāṁ tatra
prācuryāt \| kintv adhārmika-prācuryeṇaiva tatra bhāraḥ syāt \|
tatrāstāṁ tāvat pradyumnādi-mad-aṁśānāṁ yadu-mātrāṇāṁ
parama-dhārmikatvam evoktam \| brahmaṇyānāṁ vadānyānāṁ vadānyānāṁ nityaṁ
vṛddhopasevinām \| vipra-śāpaḥ katham abhūd vṛṣṇīnāṁ kṛṣṇa-cetasām ity
ādau \| śayyāsanāṭanālāpa-krīḍā-snānāśanādiṣu \| na viduḥ santam ātmānaṁ
vṛṣṇayaḥ kṛṣṇa-cetasa ity ādau tasmaḍ yad atra durviṣahatvena bhāratvam
ucyate tat khalu tāṁs tyaktvā kevalasya mamāntardhāne teṣāṁ mad-viyogena
pīḍārtānāṁ parārdha-saṅkhyānāṁ saṅgāt pṛthivīyaṁ pīḍitā syād itīty eva
gamyate \|\|14\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tatra hetuḥ---kiyān iti
\| yato droṇādibhirmūlaiḥ kāraṇa-bhūtair aṣṭādaśākṣauhiṇī-bharaḥ bhuvo
bhāraḥ urur yathā syāt tathā kṣapitaḥ ayaṁ kiyān atyalpa ity arthaḥ \|
sandhir ārṣaḥ \| samāsa-vyākhyāyāṁ vidheyāṁśā-vimarśaḥ soḍhavyaḥ \|
yasmān mad-aṁśaiḥ pradyumnādibhir hetu-bhūtair durviṣahaṁ balam āste \|

nanu bhū-bhāras tāvad vyakti-bāhulyena na syāt parvata-samudrādīnāṁ,
tatra prācuryāt kintv dhārmika-prācuryeṇaiva te cādhārmikā bhagavatā
saṁhṛtā eva, na ca yadu-kulasyādhārmikatvaṁ vācyaṁ
bhagavat-parikara-rūpatvāt \| brahmaṇyānāṁ vadānyānāṁ nityaṁ
vṛddhopasevinām \| vipra-śāpaḥ katham abhūd vṛṣṇīnāṁ kṛṣṇa-cetasām \|
śayyāsanāṭanālāpa-krīḍā-snānāśanādiṣu \| na viduḥ santam ātmānaṁ
vṛṣṇayaḥ kṛṣṇa-cetasa ity-ādy-uktibhyaś ca \| atrocyate---bhāro hi
dvividho bhavati---duḥkha-rūpaḥ sukha-rūpaś ca \| prathamo duḥsahaḥ,
dvitīyas tu susaha eva, yathā yuvatyā sva-ramaṇasya bhāraḥ \| yathā ca
vatsalayā mātrā sva-potasya kroḍe kṛtasya bhāraḥ \| yathā ca vaṇijā
śirasi dhṛtasya sva-dhanasya bhāraḥ \| kiṁ cālpa-balena janena svasmād
atibahulaḥ sukha-rūpo'pi bhāro voḍhuṁ na śakyate \| yathā
parama-dhārmikasya mahā-bhāgavatasya tapo-balādhikyam āviṣkurvato
dhruvasyāpi bhāraḥ pṛthivyāḥ \| yad uktaṁ---

> yadaika-pādena sa pārthivārbhakas
>
> tasthau tad-aṅguṣṭha-nipīḍitā mahī \|
>
> nanāma tatrārdham ibhendra-dhiṣṭhitā
>
> tarīva savyetarataḥ pade pade \|\| \[bhā.pu. 4.8.79\] iti \|

yadā ca bhagavatāpi sva-balam āviṣkriyate tadā tasya
paramānanda-rūpasyāpi bhāro na voḍhuṁ śakyate \| yathā bhīṣma-stutau
dhṛta-ratha-caraṇo'bhyayāc caladgur \[bhā.pu. 1.9.37\] iti \|
nṛsiṁhāvirbhāve ca---protsarpata kṣmā ca padābhipīḍitā \[bhā.pu.
7.8.34\] iti \| ato'tra yadyapi yadu-kulasya bhāraḥ pṛthivā bhāratvena
nābhimanyate yathā sukumāryāpi striyā
bahu-svarṇa-ratnatvādy-ābharaṇa-bhāras tad api premavatā tat-kāntena
tad-aṅgebhyaḥ kaścana kaścanotsevādāv āgantuka evābharaṇa-bhāro
niṣkāśyate sthāpyate ca sarvadopayogī tathaiva aṁśāvataraṇa-samaye
nitya-parikara-rūpeṣu yādavādiṣu ye devādayo'ṁśāḥ paraviṣṭās ta eva
dvārakāto niṣkramayya prabhāse upasaṁhṛtāḥ \|\|14\|\|

\...

**\|\| 3.3.15 \|\|**

**mitho yadaiṣāṁ bhavitā vivādo**

**madhv-āmadātāmra-vilocanānām \|**

**naiṣāṁ vadhopāya iyān ato\'nyo**

**mayy udyate\'ntardadhate svayaṁ sma \|\|**

**śrīdhara-svāmī (bhāvārtha-dīpikā) :** na cātrānya upāyaḥ prabhavati,
kintu madhunā ya āmadaḥ sarvato madas tenātāmra-vilocanānām eṣāṁ vivādo
yadā bhaviṣyati, tadā iyān evaiṣāṁ vadhopāyaḥ ato'nyo nāsti \|
ekātmāno'pi mayy udyate sati svayam eva vivādenāntardadhīrann ity arthaḥ
\|\|15\|\|

**------------------------------------------------------------------------------------------------------------------------**

**jīva-gosvāmī (kṛṣṇa-sandarbhaḥ 127) :** atas teṣāṁ śrī-bhagavadvad
antardhānam eva, na tv anyad astīti śrī-bhagavad-abhiprāya-kathanenāpy
āha---mitha iti \| **eṣāṁ** yadūnāṁ **yadā mitho vivādas** tadāpy eṣāṁ
pṛthivī-parityājane **vadha-rūpa upāyo na** vidyate, kim utānyena vivāde
sa na syād iti \| tarhi teṣāṁ mamābhilaṣite pṛthivī-parityājane katama
upāyo bhavet ? tatra punaḥ parāmṛśati---ato vadhād **anya** eva **iyān**
etāvān eva upāyo vartate \| ko'sau ? **mayi udyate** mamecchayā ete
**svayam antardadhata** iti yaḥ \| **smeti** niścaye \| yad vā,
vadhasyopāyo na vidyata ity evaṁ vyākhyāya ato vadhopāyād anya iyān
vadhopāya-tulya upāyo vidyate iti vyākhyeyam \| anyat samānam \|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tatrānyeṣām iva naiṣāṁ
saṁhāraḥ sambhavati, kintu prakārāntareṇaiveti svagatam āha---mitha iti
\| **madhunā** ya **ā** samyak **madaḥ**, tena **ātāmra-netrāṇāṁ
vivādaḥ**, tadāpy **eṣāṁ vadha-rūpa upāyo na** bhavati, kintu ato vadhāt
**anya eva iyān** vadha-sadṛśo, na tu vadha ity arthaḥ \| tena lokā
vastutas tv avadham eva paraspara-vadhaṁ drakṣyantīty arthaḥ \| vāstavaṁ
vastutas tu spaṣṭam āha---**mayi udyate** imān upasaṁjihīrṣyau sati
**svayam** eva ime **antardadhate** antardhāsyante \| **smeti** niścaye
\|\|15\|\| \[bhāgavatasya 11.30.12-ṭīkāpi draṣṭavyā\]

\...

**\|\| 3.3.16 \|\|**

**evaṁ sañcintya bhagavān sva-rājye sthāpya dharmajam \|**

**nandayām āsa suhṛdaḥ sādhūnāṁ vartma darśayan \|\|**

**śrīdhara-svāmī (bhāvārtha-dīpikā) :** evaṁ śloka-dvayenoktaṁ krameṇa
sañcintya sva-rājye sthāpayitvā \|\|16\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** pūrvaṁ dhṛtaḥ sthāpitaḥ punar
dhṛto rakṣitaḥ \|\|16\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sthāpya sthāpayitvā
\|\|16\|\|

\...

**\|\| 3.3.17 \|\|**

**uttarāyāṁ dhṛtaḥ pūror vaṁśaḥ sādhv-abhimanyunā \|**

**sa vai drauṇy-astra-sampluṣṭaḥ punar bhagavatā dhṛtaḥ \|\|**

**śrīdhara-svāmī (bhāvārtha-dīpikā) :** dhṛto rakṣitaḥ \|\|17\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** dhṛta āhitaḥ \| dhṛto
rakṣitaḥ \|\|17\|\|

\...

**\|\| 3.3.18 \|\|**

**ayājayad dharma-sutam aśvamedhais tribhir vibhuḥ \|**

**so\'pi kṣmām anujai rakṣan reme kṛṣṇam anuvrataḥ \|\|**

**śrīdhara-svāmī (bhāvārtha-dīpikā) :** anujaiḥ saha \|\|18\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** reme virarāja \|\|18\|\|

\...

**\|\| 3.3.19 \|\|**

**bhagavān api viśvātmā loka-veda-pathānugaḥ \|**

**kāmān siṣeve dvārvatyām asaktaḥ sāṅkhyam āsthitaḥ \|\|**

**madhvācāryaḥ (bhāgavata-tātparyam) :** kevalaṁ bhagavaj-jñānaṁ
sāṅkhyam ity abhidhīyate ity adhyātme \|\|19\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) : sāṅkhyaṁ** prakṛti-puruṣa-vivekam
\|\|19\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : bhagavān** **api** iti
kṛta-kṛtyatāyāṁ jātāyāṁ vairāgya-līlā prakāśitety arthāh \|\|19\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** pañcama-ṣaṣṭhe aiśvarye
dyotayati---**bhagavān api** viśvasyāntaryāmīva **asaktaḥ** \|
**loka-veda** iti loka-vedayor aniṣiddhān eva **kāmān** sukha-rūpān
indrādibhir upāyanatvena preṣitān **siṣeve** bubhuje \| atra **asakta**
iti vairāgyaṁ **sāṅkhyam** iti jñeyam \|\|19\|\|

\...

**\|\| 3.3.20-21 \|\|**

**snigdha-smitāvalokena vācā pīyūṣa-kalpayā \|**

**caritreṇānavadyena śrī-niketena cātmanā \|\|**

**imaṁ lokam amuṁ caiva ramayan sutarāṁ yadūn \|**

**reme kṣaṇadayā datta-kṣaṇa-strī-kṣaṇa-sauhṛdaḥ \|\|**

**śrīdhara-svāmī (bhāvārtha-dīpikā) : snigdho** yaḥ
**smita**-sahito'**valokas** tena \| **pīyūṣa-kalpayā** sudhā-tulyayā \|
pāṭhāntare sudhā-pravāha-rūpayā \| **ātmanā** dehena \|\|20\|\|
**kṣaṇadayā** rātryā, **dattaḥ** **kṣaṇo**'vasara utsavo vā, yāsāṁ
**strīṇāṁ** tāsu **kṣaṇaṁ sauhṛdaṁ** yasya saḥ \|\|21\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tatra kramam āha tribhiḥ \|
**snigdha**- iti yugmakam \|\|20\|\| rajanyā dattāvasara-**strīṇāṁ
kṣaṇam** utsava-rūpaṁ sauhṛdaṁ yasya \|\|21\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** māyā-śakti-vilāsa eva
tasyānāsaktiś cic-chakti-vilāse tv āsaktir evety āha---**snigdha**- iti
\| krameṇa **avaloka**-**vacana**-līlā-rūpaiś caturbhir mādhuryaiḥ
**imaṁ lokaṁ** martya-loka-sthaṁ sva-bhaktam **amuṁ** deva-loka-sthaṁ
teṣv api madhye **yadūn** nitarāṁ yaduṣv api madhye **strīṣu reme** ity
āsakty-ādhikyaṁ **kṣaṇadayā** rajanyā **dattaḥ** **kṣaṇo**'vasaro yāsāṁ
tathā-bhūtāsu **strīṣu kṣaṇena** ratyotsavena **sauhṛdaṁ** yasya saḥ \|
paṭṭa-mahiṣīṇāṁ svarūpa-bhūtatvāc cic-chaktitvam \|
skānda-prabhāsa-khaṇḍe śiva-gaurī-saṁvāde gopy-ādi-māhātmye dṛṣṭam \|

> ṣoḍaśaiva sahasrāṇi gopyas tatra samāgatāḥ \|
>
> lakṣam ekaṁ tathā ṣaṣṭhir ete kṛṣṇa-sutāḥ priye \|\| ity upakramya,
>
> haṁsa eva mataḥ kṛṣṇaḥ paramātmā janārdanaḥ \|
>
> tasyaitāḥ śaktayo devi ṣoḍaśaiva prakīrtitāḥ \|\|
>
> candra-rūpī mataḥ kṛṣṇaḥ kalā-rūpās tu tāḥ smṛtāḥ \|\| iti \|

atra viśeṣo daśame prapañcayiṣyate \|\|20-21\|\|

\...

**\|\| 3.3.22 \|\|**

**tasyaivaṁ ramamāṇasya saṁvatsara-gaṇān bahūn \|**

**gṛhamedheṣu yogeṣu virāgaḥ samajāyata \|\|**

**madhvācāryaḥ (bhāgavata-tātparyam) :**

sarvadāpi viraktaḥ san bhāsayīta virāgivat \|

> kādācitkaḥ kutas tasya loka-śikṣārtham iṣyate \|\| iti pādme \|

tenāpi **virāgaḥ** pradarśitam \|\|22\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) : gṛha-medheṣu** gṛha-dharmeṣu \|
**yogeṣu** kāma-bhogopāyeṣu \| **virāga** audāsīnyaṁ jātam ity arthaḥ
\|\|22\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : gṛha-medheṣu**
gārhasthyocita-dharmānuṣṭhāneṣu **vairāgyam** audāsīnyam \|\|22\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **gṛha-medheṣu yogeṣu**
rajo-guṇa-maya-karma-mārgeṣu
tad-upalakṣita-karmi-janopanīta-bhogya-vastuṣu ca **virāga** audāsīnyaṁ
**samyag ajāyata** iti sarva-kālam eva sa āsīd eva, tadānīṁ tv
atispaṣṭī-babhūvety arthaḥ \| guṇeṣv asaṅgo **vairāgyam** iti
vairāgyasya lakṣaṇād guṇātīteṣu śuddha-sattva-mayeṣu
rukmiṇy-ādi-vilāseṣu vairāgyaṁ na vyākhyeyam \|\|22\|\|

\...

**\|\| 3.3.23 \|\|**

**daivādhīneṣu kāmeṣu daivādhīnaḥ svayaṁ pumān \|**

**ko viśrambheta yogena yogeśvaram anuvrataḥ \|\|**

**madhvācāryaḥ (bhāgavata-tātparyam) :** ataḥ **ko**'nyo **viśrambhaṁ**
kuryāt \|\|23\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** yadā svādhīneṣv api bhagavato
virāgaḥ, tadā **daivādhīneṣu ko visrambheta** viśvāsaṁ prītiṁ vā kuryāt
? **yogena** ced **yogeśvaraṁ** śrī-kṛṣṇam **anuvrataḥ** \|\|23\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sā ca vairāgya-līlaitad bodhayitum
ity āha---**daiva-** iti \|\|23\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sā ca vairāgya-līlā etad
bodhayitum ity āha---yadā svādhīneṣv api bhagavato virāgaḥ, tadā
**daivādhīneṣu ko viśrambheta** viśvāsaṁ prītiṁ kurvīta ? **yogena** cet
**yogeśvaraṁ** bhagavantam **anuvrataḥ** syāt \|\|23\|\|

\...

**\|\| 3.3.24 \|\|**

**puryāṁ kadācit krīḍadbhir yadu-bhoja-kumārakaiḥ \|**

**kopitā munayaḥ śepur bhagavan-mata-kovidāḥ \|\|**

**śrīdhara-svāmī (bhāvārtha-dīpikā) : śepuḥ** śāpaṁ daduḥ \| **bhagavato
mate**'bhiprāye **kovidāḥ** abhijñāḥ \|\|24\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : bhagavan-mataṁ** tu
vipra-śāpa-vyājena mitho yadaiṣām \[3.3.15\] ity-ādinā pūrvam uktam \|
devaḥ śrī-kṛṣṇaḥ \|\|24\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **bhagavato mate**
abhiprāye **kovidā** iti munīnāṁ doṣaḥ parihṛtaḥ \| bhagavato'pi
tādṛśābhiprāya-kāraṇam ekādaśānte vyākhyāsyate \|\|24\|\|

\...

**\|\| 3.3.25 \|\|**

**tataḥ katipayair māsair vṛṣṇi-bhojāndhakādayaḥ \|**

**yayuḥ prabhāsaṁ saṁhṛṣṭā rathair deva-vimohitāḥ \|\|**

**madhvācāryaḥ (bhāgavata-tātparyam) :**

eṣyac ca niścitaṁ yat tad atītatvena bhaṇyate \|

> cakravat-parivṛtter vā duṣṭānāṁ mohanāya vā \|\| iti skānde \|\|25\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **deva-mohitā** eva
**vṛṣṇy**-ādayo **yayur** nitya-bhūtās tu dvārakāyām eva
prāpañcika-lokālakṣyatayā tasthuḥ \| devāś ca te mohitāś ceti vā
\|\|25\|\|

\...

**\|\| 3.3.26 \|\|**

**tatra snātvā pitṝn devān ṛṣīṁś caiva tad-ambhasā \|**

**tarpayitvātha viprebhyo gāvo bahu-guṇā daduḥ \|\|**

**śrīdhara-svāmī (bhāvārtha-dīpikā) :** vayaḥ-śīlādi-bahu-guṇopetā yā
gāvas tāḥ \|\|26\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : tatra** iti yugmakam \|\|26\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **gāvo** gāḥ
**bahu-guṇāḥ** payah-śīlādi-matīḥ \|\|26\|\|

\...

**\|\| 3.3.27 \|\|**

**hiraṇyaṁ rajataṁ śayyāṁ vāsāṁsy ajina-kambalān \|**

**yānaṁ rathān ibhān kanyā dharāṁ vṛtti-karīm api \|\|**

**śrīdhara-svāmī (bhāvārtha-dīpikā) : kanyāś** ca \| **vṛtti-karīṁ**
jīvikā-paryāptām \|\|27\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** go-viprārthāsava iti
parama-dhārmikatvam eva dṛḍhī-kṛtaṁ, tena bhagavad-icchayaiva
tādṛśa-buddhitvam āgantukam iti vyañjitam \| tataś ca tatra tatra daṇḍaś
ca loka-bhīṣaṇārtham eva, na tu vāstavam iti ca darśitam \|\|27\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **vṛtta-karīṁ**
jīvikā-paryāptām \|\|27\|\|

\...

**\|\| 3.3.28 \|\|**

**annaṁ coru-rasaṁ tebhyo dattvā bhagavad-arpaṇam \|**

**go-viprārthāsavaḥ śūrāḥ praṇemur bhuvi mūrdhabhiḥ \|\|**

**śrīdhara-svāmī (bhāvārtha-dīpikā) : bhagavad-arpaṇaṁ** yathā bhavati
\| **go-viprārthā** **asavo** yeṣām \|\|28\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **bhagavate'rpaṇaṁ**
yatra tat yathā syāt, tathā **go-viprārthā asavo** yeṣāṁ te iti teṣāṁ
dhārmikatvaṁ dṛḍhīkṛtya bhagavad-icchādhīna-saṁhāratvaṁ vyañjitam \|
bhagavad-icchā ca brāhmaṇā na kopanīyā iti loka-pravartanā
nitya-bhūtebhyo yādavebhyo devādy-aṁśa-vibhājanā teṣāṁ tan-miṣeṇa
sva-sva-pada-prāpaṇā svīya-ṣaṣṭhaiśvarya-dyotanā \|
sva-bhakti-bhakta-dhāma-līlā-parikarādi-māhātmya-gopanena
bahir-mukha-loka-pratāraṇā sva-bhakta-janānurāga-vistāraṇādyā iti
\|\|28\|\|

iti sārārtha-darśinyāṁ harṣiṇyāṁ bhakta-cetasām \|

tṛtīyo'yaṁ tṛtīye'tra saṅgataḥ saṅgataḥ satām \|\|\*\|\|

\...

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ tṛtīya-skandhe
>
> viduroddhava-saṁvāde
>
> tṛtīyo'dhyāyaḥ \|

\|\|3\|\|

...

(3.4)

### caturtho'dhyāyaḥ

## yadu-vaṁśa-saṁhāra-kathanam, sva-padārohaṇāt prāg-uddhavāyopadiṣṭasya jñānasyopalabdhaye vidurasya maitreya-sannidhau gamanam \|

**\|\| 3.4.1 \|\|**

**uddhava uvāca---**

**atha te tad-anujñātā bhuktvā pītvā ca vāruṇīm \|**

**tayā vibhraṁśita-jñānā duruktair marma paspṛśuḥ \|\|**

**śrīdhara-svāmī (bhāvārtha-dīpikā) :**

caturthe bandhu-nidhanaṁ śrutvātma-jñāna-labdhaye \|

uddhavasyopadeśena kṣatā maitreyam āgamat \|\|

**tair** brāhmaṇair **anujñātāḥ** \| **vāruṇīṁ** paiṣṭhīṁ madirām
\|\|1\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tayopalakṣaṇa-bhūtayā bhagavataiva
vibhraṁśitaṁ jñānaṁ yeṣāṁ te \|\|1\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**

aprākaṭyaṁ hareḥ śrutvā sva-kulasyoddhavāc chvasan \|

caturthe svopadeśārthaṁ maitreyaṁ viduro'nvagāt \|\|

tair brāhmaṇais tena kṛṣṇena vā anujñātā marma parasparam iti śeṣaḥ
\|\|1\|\|

\...

**\|\| 3.4.2 \|\|**

**teṣāṁ maireya-doṣeṇa viṣamīkṛta-cetasām \|**

**nimlocati ravāv āsīd veṇūnām iva mardanam \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** vāruṇy eva maitreyaṁ tasya doṣeṇa nimlocati astaṁ
gacchati sati \| mardanaṁ kadanam \|\|2\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

\...

**\|\| 3.4.3 \|\|**

**bhagavān svātma-māyāyā gatiṁ tām avalokya saḥ \|**

**sarasvatīm upaspṛśya vṛkṣa-mūlam upāviśat \|\|**

**madhvācāryaḥ (bhāgavata-tātparyam) :** ātmamāyāyāḥ ātma-sāmarthyasya
gatiṁ pūrvam evāvalokya \|

> jñātvā katipayair varṣaiḥ purvam eva janārdanaḥ \|
>
> mauṣalaṁ jñāna-sampattyā uddhavaṁ badarīṁ naya \|\|
>
> sa jñānaṁ tatra vistīrya punar dvāravatīṁ yayau \|
>
> pūrvam evopadiṣṭo'pi hariṇā jñānam uddhavaḥ \|\|
>
> svargārohaṇa-kāle tu punaḥ papraccha keśavam \|
>
> punaḥ śrutvā badaryāṁ tu varṣa-trayam uvāsa ha \|\|
>
> jñānaṁ saṁsthāpya paścāc ca svecchayā svargataḥ prabhuḥ \|\| iti
> gāruḍe \|\|3-4\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** upasṛtya sarasvatyām ācamya
\|\|3\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** svātma-māyayetīndrajālavad eva
mauṣala-līlā vyañjitā \|\|3\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu vātsalya-pārāvāro
bhagavān kṛta-cara-putra-pautrādi-parama-pālanaḥ pradyumnādi-vadhaṁ
kathaṁ sākṣāt dṛṣṭavān ity āha---bhagavān iti \| māyāyā gatiṁ ceṣṭāṁ
pradyumnādyā yādavāḥ paraspara-vadhena sadya eva nāśaṁ prāpur iti
sarva-loka-pratyāyana-rūpāṁ svātmeti---nahi madīyā māyā tam api sā
mohayed ity arthaḥ \| māyāyāḥ svāśrayā-vyāmohana-svabhāvatvāt \| tataś
ca bhagavatā tv evaṁ vilokitaṁ nitya-bhūtā līlā-parikarāḥ pradyumnādayo
yādavā dvārakāyām eva sthitās tat-tat-praviṣṭa-carā devās tu
tat-tad-aṅgebhyaḥ pṛthak kṛtās tat-tad-rūpeṇa prabhā-samānītā bhuktvā
pītvā sva-labdhānijñāḥ sukhena divaṁ yayur iti \| ata eva pūrva-padye
tad-anujñātā iti divaṁ gantum ity eva tattvam \| atra
rāma-pradyumnāniruddhānāṁ bhagavad-vyūhatvāt ete hi yādavāḥ sarve
mad-gaṇā eva bhāmini sarvadā mat-priyā devi mat-tulya-guṇa-śālina iti
yathā saumitri-bharato yathā saṅkarṣaṇādayaḥ, tathā tenaiva jāyante
nija-lokād yadṛcchayā ity-ādi pādmokteḥ \| devānāṁ ca hitārthāya vayaṁ
prāptā manuṣyatām iti harivaṁśe akrūrokteś ca \| yādavānāṁ
nitya-līlā-parikaratvāt teṣu śāstrādiṣu praviṣṭānāṁ guhādīnāṁ devānām
apy adhikāra-madhya eva nāśānarhāt mauṣala-līleyaṁ māyiky eva \| māyiky
api sarva-māyika-sṛṣṭy-abhāve'pi śrī-kṛṣṇa-līlāntarvartitvād
acintya-yoga-māyānumoditā nityaiva jñeyā \|\|3\|\|

\...

**\|\| 3.4.4 \|\|**

**ahaṁ cokto bhagavatā prapannārti-hareṇa ha \|**

**badarīṁ tvaṁ prayāhīti sva-kulaṁ sañjihīrṣuṇā \|\|**

**śrīdhara-svāmī (bhāvārtha-dīpikā) :** ahaṁ coktaḥ pūrvam eva
dvārakāyām \|\|4\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** badarīṁ tvaṁ prayāhīti \| atra
kāraṇam asmāl lokād uparate \[bhā.pu. 3.4.30\] ity-ādi vakṣyati
\|\|4\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ahaṁ coktaḥ pūrvam eva
dvārakāyām, ahaṁ ceti prakāśa-bhedena sva-saṅge ahaṁ rakṣita idam uktaś
ceti sarasvatyā ca-kāraṁ prayojita uddhavaḥ \| tatra hetuḥ---prathame
pakṣe prapannasya mama ārtiṁ sva-viraha-pīḍāṁ haratīti tena, dvitīye
asmāl lokād uparata iti vakṣyamāṇa-yuktyā prapannānāṁ
badary-āśrama-vāsināṁ svāṁśa-nara-nārāyaṇādīnām ārtiṁ sva-caritaṁ
bhakti-jñāna-vairāgyādi-śravaṇotkaṇṭhā-rūpāṁ haratīti tena \|\|4\|\|

\...

**\|\| 3.4.5 \|\|**

**tathāpi tad-abhipretaṁ jānann aham arindama \|**

**pṛṣṭhato'nvagamaṁ bhartuḥ pāda-viśleṣaṇākṣamaḥ \|\|**

**śrīdhara-svāmī (bhāvārtha-dīpikā) : tad abhipretaṁ** kula-saṁhārādikam
\|\|5\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam**.***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **tad-abhipretaṁ** yāhīti
bruvann api prabhur māṁ prāyo na tyakṣyatīti vā kula-saṁhārādikaṁ vā
\|\|5\|\|

\...

**\|\| 3.4.6 \|\|**

**adrākṣam ekam āsīnaṁ vicinvan dayitaṁ patim \|**

**śrī-niketaṁ sarasvatyāṁ kṛta-ketam aketanam \|\|**

**śrīdhara-svāmī (bhāvārtha-dīpikā) : kṛta-ketaṁ** kṛtāvāsam \|
**aketanam** anāśrayam \|\|6\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : adrākṣam** iti trikam \|\|6-8\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **ketanam** āśrayo na
vidyate yasya tam \| prākṛtāprākṛta-vastūnāṁ vastutas tad-āśritatvād iti
bhāvaḥ \|\|6\|\|

\...

**\|\| 3.4.7 \|\|**

**śyāmāvadātaṁ virajaṁ praśāntāruṇa-locanam \|**

**dorbhiś caturbhir viditaṁ pīta-kauśāmbareṇa ca \|\|**

**śrīdhara-svāmī (bhāvārtha-dīpikā) :** virajaṁ virajasaṁ
śuddha-sattva-mayam \| viditaṁ lakṣitam \| kauśaṁ kauśeyam \|\|7\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam**.***

\...

**\|\| 3.4.8 \|\|**

**vāma urāv adhiśritya dakṣiṇāṅghri-saroruham \|**

**apāśritārbhakāśvattham akṛśaṁ tyakta-pippalam \|\|**

**śrīdhara-svāmī (bhāvārtha-dīpikā) :** adhiśrityopari sthāpayitvā \|
apāśritaḥ pṛṣṭhato'vaṣṭabdho'rbhako bālaḥ komalo'śvattho yena tam \|
tyaktaṁ pippalaṁ viṣaya-sukhaṁ yena tam \| tathāpy akṛśam ānanda-pūrṇam
\|\|8\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam**.***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** adhiśrityopari
sthāpayitvā \| apāśritaḥ pṛṣṭhato'vaṣṭabdho'śvatth-pāto yena tam \| na
śvas tiṣṭhatīty aśvatthaḥ bhūr-ādipaṁ ca pāda-vibhūtir asthirā māyikā sā
pṛṣṭhī-kṛtety ataḥ paraṁ prapañcikā lokā māṁ na paśyantv ity āśayena
arbhaka-padena sarva-brahmāṇḍeṣu madhye asya brahmāṇḍāsyātikṣudratvaṁ
vyañjitam \| tyaktaṁ pippalaṁ samāptīkṛtaitad-brahmāṇḍa-vilāsaṁ
pippala-śabdena śrutyā viṣaya-sukhokteḥ \|\|8\|\|

\...

**\|\| 3.4.9 \|\|**

**tasmin mahā-bhāgavato dvaipāyana-suhṛt-sakhā \|**

**lokān anucaran siddha āsasāda yadṛcchayā \|\|**

**śrīdhara-svāmī (bhāvārtha-dīpikā) :** dvaipāyanaḥ suhṛt sakhā ca yasya
sa sva-guru-putratvāt, parāśara-śiṣyo maitreya ity arthaḥ \|\|9\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** yadṛcchayā---kenāpi bhāgyodayena
\| dvaipāyana-suhṛt-sakheti ṭa-ja-bhāva ārṣaḥ \|\|9\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** dvaipāyano vyāsaḥ
sva-guru-putratvāt suhṛt sakhā ca yasya saḥ \| maitreyaḥ parāśarasya
śiṣya ity arthaḥ \| yadṛcchayā akasmād eva \|\|9\|\|

\...

**\|\| 3.4.10 \|\|**

**tasyānuraktasya muner mukundaḥ**

**pramoda-bhāvānata-kandharasya \|**

**āśṛṇvato mām anurāga-hāsa-**

**samīkṣayā viśramayann uvāca \|\|**

**śrīdhara-svāmī (bhāvārtha-dīpikā) :** pramodena bhāvena cānatā
kandharā yasya \| paṭhāntare pramodasya bhāreṇa \| anurāgeṇa saha hāso
yasyāṁ tayā samīkṣayā viśramayan vigata-śramaṁ kurvan \|\|10\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tasya tathābhūtasyāśṛṇvato'pi mām
evovāceti \| tato'pi svasyānugrāhyatvaṁ vyañjitam \| tathā ca vakṣyate
svayaṁ bhagavatā asmāl lokād uparate \[bhā.pu. 3.4.30\] ity-ādi dvābhyām
\| ata eva ṣaṣṭhī \| ata eva tasyāśṛṇvata iti tad-vacane kiñcid
gopana-mudrā ca darśitā \|\|10\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tasyānuraktety
ādi-viśeṣaṇa-viśiṣṭasyāpi mām evovāceti tasmād api svasya
premāspadatvādhikyaṁ vyañjitam, ata eva śaṣṭhī \| anurāgasya hāsaḥ
prakāśo yasyāṁ tayā samīkṣayā anurāga-hāsābhyāṁ yuktayā vā viśramayan
māṁ vigata-viraha-śramaṁ kurvan \|\|10\|\|

\...

**\|\| 3.4.11 \|\|**

**śrī-bhagavān uvāca---**

**vedāham antar manasīpsitaṁ te**

**dadāmi yat tad duravāpam anyaiḥ \|**

**satre purā viśva-sṛjāṁ vasūnāṁ**

**mat-siddhi-kāmena vaso tvayeṣṭaḥ \|\|**

**śrīdhara-svāmī (bhāvārtha-dīpikā) :** he uddhava, te manasīpsitam aham
antaḥ-sthito veda vedmi \| dāne hetuḥ---viśva-sṛjāṁ vasūnāṁ ca militānāṁ
satre \| he vaso ! iti purā pūrva-janmani tvaṁ vasur abhūḥ, tadā
mat-prāpti-kāmena tvayāham iṣṭaḥ \| atas tat-sādhanaṁ dadāmi dāsyāmi \|
anyair mat-parāṅmukhair duṣprāpam \|\|11\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ata eva nitya-pārṣadatve'py
ekāṁśena vasutvam udbhāvyādiṣṭam \|\|11\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** veda vedmi \| yad anyair
durāpaṁ tad dadāmi \| dāne hetuḥ---viśva-sṛjāṁ vasūnāṁ ca militānāṁ
satre \|he vaso iti pūrva-janmani tvaṁ vasur abhūḥ, tadā
mat-prāpti-kāmena tvayāham iṣṭaḥ iti nitya-līlā-parikare uddhave vasoḥ
praveśāt, nitya-siddhasyāpy uddhavasya sādhana-siddhatvam eva maitreyam
uddhavaṁ ca jñāpayāmāsa \| nitya-līlāyā rahasyatva-rakṣaṇārthaṁ, kecit
tu līlā-parikara uddhavo dvārakāyām eva sthitaḥ vasu-rūpa uddhavo'yam
ity āhuḥ \|\|11\|\|

\...

**\|\| 3.4.12 \|\|**

**sa eṣa sādho caramo bhavānām**

**āsāditas te mad-anugraho yat \|**

**yan māṁ nṛ-lokān raha utsṛjantaṁ**

**diṣṭyā dadṛśvān viśadānuvṛttyā \|\|**

**śrīdhara-svāmī (bhāvārtha-dīpikā) :** tasya bhāgyam abhinandati \| sa
eṣa bhavo janma te bhavānāṁ madhye caramaḥ \| yady asmin mad-anugraha
āsādito labdhaḥ \| yat punar māṁ raha ekānte viśadānuvṛttyā
ekānta-bhaktyā dadṛśvān dṛṣṭavān asi etad diṣṭyā bhadraṁ jātam ity
arthaḥ \| nṛ-lokān nṛ-śabdena jīvās teṣāṁ lokān utsṛjantaṁ vaikuṇṭhaṁ
gacchantam ity arthaḥ \|\|12\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** bhavānāṁ vasv-ādi-rūpeṇāpi
loka-saṅgrahārthaṁ bahūnām avatārāṇāṁ caramaḥ parama-kāṣṭhām āpannas
tad-aṁśi-rūpa ity arthaḥ \| viśadānuvṛttyā śuddha-bhāvatayānugamanena
yad dṛṣṭavāṁs tad diṣṭyā bhadram eva kṛtam \|\|12\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tam āśvāsayati---sa iti
\| bhavānāṁ janmanāṁ madhye eṣa bhavaś caramaḥ śeṣaḥ \| yad yasminn
āsāditaḥ prāptaḥ \| yat punar māṁ raha ekānte viśadānuvṛttyā
ekānta-bhaktyā dadṛśvān dṛṣṭavān asi etad-diṣṭyā bhadraṁ jātam ity
arthaḥ \| nṛ-lokān nṛ-śabdena jīvās teṣāṁ lokān utsṛjya taṁ vaikuṇṭhaṁ
gacchantam ity arthaḥ \|\|12\|\|

\...

**\|\| 3.4.13 \|\|**

**purā mayā proktam ajāya nābhye**

**padme niṣaṇṇāya mamādi-sarge \|**

**jñānaṁ paraṁ man-mahimāvabhāsaṁ**

**yat sūrayo bhāgavataṁ vadanti \|\|**

**śrīdhara-svāmī (bhāvārtha-dīpikā) :** dadāmīti yad uktaṁ, tad eva
nirdiśati \| **purā** pūrvasmin pādme kalpe \| **ādi-sarge**
sargopakrame \| **mama mahimā** līlā **avabhāsyate** yena tat \|\|13\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** purā mayeti \| **purā** brāhme
kalpe, dvitīya-skandhe brahma-kalpa-kathanāt \| **jñānaṁ** **paraṁ**
catuḥ-ślokī-rūpam \| **man-mahimāvabhāsam** iti tasya
nirviśeṣa-pratipādakatvaṁ nāṅgīkṛtam \|\|13\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** dadāmīti yat pratiśrutaṁ
tan nirdiśati---pureti \| **ādi-sarge** brāhma-kalpe \| **mama mahimā**
līlā **avabhāsyate** yena tad iti svāmi-caraṇāḥ, mahimā māhātmyam ity
anye \| bhāgavataṁ catuḥ-ślokī-rūpam \|\|13\|\|

\...

**\|\| 3.4.14 \|\|**

**ity ādṛtoktaḥ paramasya puṁsaḥ**

**pratikṣaṇānugraha-bhājano'ham \|**

**snehottha-romā skhalitākṣaras taṁ**

**muñcañ chucaḥ prāñjalir ābabhāṣe \|\|**

**śrīdhara-svāmī (bhāvārtha-dīpikā) :** ity evam ādṛtaś cāsāv uktaś
cāham \| pratīkṣaṇaṁ kṛpāvaloka evānugrahas tasya bhājanaḥ pātra-bhūtaḥ
\| pāṭhāntare pratikṣaṇam anugrahasya pātram iti \| śuco'śrūṇi muñcann
āvabhāṣe uktavān asi \|\|14\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ata evāha---itīty ādi \|
\[śrīmad-uddhava-vacanam itīty ādi loka-bhāvanāv ity antam \|\]
\|\|14\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ity aham ādṛta uktaś ca
\| pratīkṣaṇaṁ mantraṇādiṣu uddhavaṁ vinā etat ko'pi na jānāti, sa
āgacchatu, tata idaṁ bhaviṣyatīty-ādi-pratīkṣā \| hrasva-madhya-pāṭhe
pratikṣaṇaṁ kṣaṇe kṣaṇe yo'nugrahas tasya pātraṁ śucaḥ aśrūṇi \|\|14\|\|

\...

**\|\| 3.4.15 \|\|**

**ko nv īśa te pāda-saroja-bhājāṁ**

**sudurlabho'rtheṣu caturṣv apīha \|**

**tathāpi nāhaṁ pravṛṇomi bhūman**

**bhavat-padāmbhoja-niṣevaṇotsukaḥ \|\|**

**śrīdhara-svāmī (bhāvārtha-dīpikā) :** na hi
svājñāna-nivṛtti-mātra-kāmo'haṁ, kintu tvan-niṣevaṇotsukas tvayi
cāghaṭamānācaraṇaṁ dṛṣṭvā me moho bhavati, atas tvaṁ tattva-jñānaṁ
dehīti prārthayitum āha---ko nv iti \| **caturṣu** dharmādiṣu
**tathāpi**, he **bhūman** ! **bhavat-padāmbhoja-niṣevaṇotsuko'ham, tān
na pravṛṇomi** \|\|15\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tadaiva nivedayati---ko nv iti
\|\|15\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu bhagavan prabho !
kiṅkaraṁ māṁ saṁsārān mocayituṁ sārūpyādikaṁ vā grāhayituṁ sva-jñānaṁ
vyājihīrṣasi ced alaṁ tenety āha---ko nv iti \| **caturṣu** dharmādiṣu
madhye **pāda-sarojaṁ bhajatāṁ ko nu durlabha** iti sa-kāmānām api
vināpi jñānaṁ pāda-bhajanenaiva mokṣādi-phala-siddhiḥ syād iti bhāvaḥ \|
**ahaṁ** tu **tathāpi** svata eva prāptān api tān arthān **na**
**vṛṇomi** \| tatra hetuḥ---bhavad iti \| ato jñānena mama kiṁ kāryam ?
iti bhāvaḥ \|\|15\|\|

\...

**\|\| 3.4.16 \|\|**

**karmāṇy anīhasya bhavo'bhavasya te**

**durgāśrayo'thāri-bhayāt palāyanam \|**

**kālātmano yat pramadāyutāśramaḥ**

**svātman-rateḥ khidyati dhīr vidām iha \|\|**

**śrīdhara-svāmī (bhāvārtha-dīpikā) :** aghaṭamānācaraṇaṁ darśayati \|
**karmāṇy anīhasya** niḥspṛhasya niṣkriyasya vā \| **abhavasya**
ajanmanaḥ **bhavo** janma \| **kālātmanas** tava **ari-bhayād**
durgāśrayaḥ **palāyanaṁ** ca \| **svātmani ratir** yasya tasya bahvībhiḥ
strībhir gṛhasthāśrama iti yad ihāsmin viṣaye **viduṣām** api **dhīḥ**
saṁśayena **khidyati** \|\|16\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** nanv evaṁ cet tarhi kathaṁ kim api
jñātum iṣṭaṁ vartate ? yad eva mayā vyañjitaṁ vedāham antar-manasīpsitaṁ
te \[bhā.pu. 3.4.11\] ity anena ? satyam \| kintu nātmārtham---yasyāṁ
līlāyāṁ pṛcchā, tasyās tava bhakta-kṛpā-vaibhavamayatvena jñātatvāt \|
tathāpi maitreya-sākṣikeṇa tad-vacanenānyāṁs tathā suṣṭhu pratyāpayitum
eva mama tathepsati vijñāpayann āha---karmāṇīti tribhiḥ \| vidām
etādṛśānāṁ sarva-jñānām api \|\|16\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** asmākaṁ dāsānāṁ punas
tad-rūpa-guṇa-līlā eva darśana-smaraṇādyaiḥ paramānanda-hetus tāsām api
jñānenātīvāgrahaḥ \| yat kiṁcij jñānasya sattvāt sāmastyena
jñānāsambhavāc ca \| kintu tatra līlāḥ kāścana kāścana yuktyā
viruddhyante, tatraiva me jijñāsitaṁ vartata ity āha dvābhyām \|
anīhasya niṣkriyasya karmāṇi govardhanoddharaṇādīni, na tu
viśva-sṛṣṭy-ādīni \| teṣāṁ hi māyā-guṇa-kṛtānāṁ tvayy āropitatvena,
svarūpatas tāvakatvābhāvāt niṣkalaṁ niṣkriyaṁ śāntaṁ niravadyaṁ
nirañjanam iti śruty-uktena niṣkriyatvena na virodhaḥ \|
govardhanoddharaṇādīnāṁ karmaṇāṁ tu tvayā svarūpeṇaiva kṛtatvāt, teṣāṁ
niṣkriyatvena virodha eveti mama saṁśayaḥ \| yad vā, narākṛteḥ
para-brahmaṇas tava narākṛtitve aprākṛtānanta-karmavattvam \| brahmatve
prākṛtāprākṛta-karma-rāhityaṁ, tatraiva brahma-padasya rūḍheḥ \| na ca
nirviśeṣa-svarūpam eva brahma sa-viśeṣa-svarūpo bhagavān iti
svarūpa-bhedād vyavastheyam iti vācyam \| svarūpa-dvayābhāvād iti
ṣaṣṭhokteḥ saṁśaya eva yatas tathā \| abhavasyājanmano janma \|
kālātmanas tava jarāsandhādy-ari-bhayāt palāyanaṁ samudra-durgāśrayaś ca
\| svātmany eva ratir yasya tasyāpi pramadānām ayutena sahāśramo
gṛhāśramaḥ gṛhāśrama-prayukta-deva-pitrādi-yoge svātmārāmasya tava ratiḥ
\| rukmiṇy-ādi-pramadābhiḥ ramaṇe tu tavātmārāmatā nāpagacchet tāsām
ātma-bhūtatvād ity ahaṁ jānāmy eva \| ata eva mayā āśrama-śabdaḥ
prayuktaḥ \| iha asmin virodhe vidāṁ viduṣām api dhīḥ samādhānādarśanāt
khidyati \|

na ca niṣkriyatvājaḍatva-kālātmatvātmārāmatvādīnām eva satyatvaṁ
sa-kriyatva-janmavattva-bhītatva-gṛhāśramavattvānām anukaraṇa-mātratvam
iti vācyam \| tathātve viduṣāṁ dhīr atra khidyatīti noktaṁ syāt,
sa-kriyatvādīnānukaraṇāny eva na tu vāstavānīti jñāne kutaḥ khedaḥ ?
tathaivākriyatvādibhiḥ prākṛta-kriyādaya eva niṣidhyante na tv
aprākṛta-kriyādaya iti jñāne kutaḥ khedaḥ \| tathaiva
brahmatva-bhagavattvābhyām evākriyatva-sakriyatvādīny
anukaraṇa-mātrāṇīti bruvāṇā akriyatvam aprākṛta-kriyatvam abhavatvam
aprākṛta-janmavattvam iti ca bruvāṇā brahmatva-bhagavattvābhyām
evākriyatva-sakriyatvādi-vyavastheti bruvāṇā akhidyad-buddhaya
evāvidvāṁsa iti dhvaniḥ \| yad uktaṁ svayaṁ bhagavatā---na me viduḥ
sura-gaṇāḥ prabhavaṁ na maharṣayaḥ \[gītā 10.2\] iti sura-gaṇā brahmādyā
api maharṣayo vyāsādyā api me prakṛṣṭaṁ bhavaṁ janma na vidur iti
tatrārthaḥ \| bhīṣmeṇāpy uktam---

> na hy asya karhicid rājan pumān veda vidhitsitam \|
>
> yad vijijñāsayā yuktā muhyanti kavayo'pi hi \|\| \[bhā.pu. 1.9.16\]
> iti \|\|16 \|\|

\...

**\|\| 3.4.17 \|\|**

**mantreṣu māṁ vā upahūya yat tvam**

**akuṇṭhitākhaṇḍa-sadātma-bodhaḥ \|**

**pṛccheḥ prabho mugdha ivāpramattas**

**tan no mano mohayatīva deva \|\|**

**śrīdhara-svāmī (bhāvārtha-dīpikā) :** kiṁ ca, **mantreṣu** ca
prastuteṣu ca satsy **mām āhūya vai** aho **pṛccher** apṛcchaḥ \|
**akuṇṭhitaḥ** kālādinā **akhaṇḍaḥ** santataḥ **sadātmā**
saṁśayādi-rahito **bodho** vidyā-śaktir yasya \| **mugdhavad** ajñavat
\| **apramatto**'vahitaḥ san \|\|17\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : mohayatītveti vastutaḥ svasya
mohābhāvāt \|\|17\|\|**

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **mantreṣu**
jarāsandha-vadha-rājasūyādy-artha-gamana-vicārādiṣu prastuteṣu māṁ vai
niścitam upahūya yat pṛccher uddhava tvam "atra kiṁ kartavyaṁ, tad
brūhi" ity apṛcchaḥ \| akuṇṭhitaḥ kalādinā akhaṇḍaḥ paripūrṇaḥ sadā
sārvadika eva ātmano bodhaḥ saṁvic-chaktir yasya saḥ \| mugdha iva
yathānyo mugdho janaḥ pṛcchati tathety arthaḥ \| kiṁ ca, apramattaḥ
kāryāntara-vyāvṛttyāpi rahitatvād iti bhāvaḥ \| tat tava yugapad eva
maugdhyaṁ sārvajñyaṁ ca mohayatīva mohayaty eva \| atra mugdha iva tvaṁ
na tu mugdha iti tathā mohayatīva na tu mohayatīti vyākhyāyāṁ
saṅgaty-abhāvāt iti saṅgateṣu vākyeṣu madhye'syotthāpanaṁ vyarthaṁ syād
ity atas tathā na vyākhyeyam \|\|17\|\|

\...

**\|\| 3.4.18 \|\|**

**jñānaṁ paraṁ svātma-rahaḥ-prakāśaṁ**

**provāca kasmai bhagavān samagram \|**

**api kṣamaṁ no grahaṇāya bhartar**

**vadāñjasā yad vṛjinaṁ tarema \|\|**

**śrīdhara-svāmī (bhāvārtha-dīpikā) :** svātmanas tava raho rahasyaṁ
tattvaṁ tasya prakāśakam \| kasmai brahmaṇe \| sarvanāmatvam ārṣam \|
no'smākaṁ grahaṇāyāpi kṣamaṁ yadi yogyaṁ, tarhi vada \| bhartaḥ svāmin,
yad yato vṛjinaṁ samṣāra-duḥkham añjasānāyāsena tariṣyāmaḥ \|\|18\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tasmāj jñānaṁ param iti \| vṛjinaṁ
vidām api tathā tvayi sandehena jātaṁ nija-duḥkham \|
bhavat-padāmbhoja-niṣevanotsukānām asmākam anya-duḥkhāspṛṣṭatvād iti
bhāvaḥ \| \[svātma-rahaḥ-prakāśām ity atra yathā-padam agre 25-padyaṁ,
12.8.49tama-padyaṁ ca draṣṭavyam \| \] \|\|18\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ata
etad-ādi-saṁśayāpanodanam eva jñānam icchāmīty āha---jñānam iti
svātmanas tava rahaḥ sarvāgamyaṁ rahasyaṁ yan mama jijñāsyaṁ tasya
prakāśo yatra taj-jñānaṁ, na tu tvayā dātuṁ pratiśrutaṁ
tan-mahimāvabhāsam ity arthaḥ \| kasmai bhavān provāca ced vada \| yad
vā, kasmai bhagavān provāca api tu na kasmā apīty arthaḥ \| tad api yady
evaṁ mām anukampase tadā he bhartar vada \| tac ca no grahaṇāya kṣamam
asmākaṁ śuddha-dāsyavatāṁ grahītuṁ yadi yogyaṁ syāt, kiṁ vā, yogyatve'pi
yadi śakyaṁ syāt tadā vada, na cen mā vadeti bhāvaḥ \| yato jñānād
vṛjinam ukta-lakṣaṇaṁ maj-jijñāsyaṁ sampraty upasthitaṁ
yadu-kula-saṁhāra-tvad-dehāntardhānādikaṁ ca duḥkha-sindhum \|\|18\|\|

\...

**\|\| 3.4.19 \|\|**

**ity āvedita-hārdāya mahyaṁ sa bhagavān paraḥ \|**

**ādideśāravindākṣa ātmanaḥ paramāṁ sthitim \|\|**

**śrīdhara-svāmī (bhāvārtha-dīpikā) :** āvedito hārdo
hṛdi-sthito'bhiprāyo yena tasmai \|\|19\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** paramāṁ sthitiṁ catuḥślokī-proktām
\| tādṛśa-rūpatve'pi rahasyākhya-prema-vaśatāmaya-līlā-mayīm \|\|19\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** mahyaṁ na tu
maitreyāyāpīty arthaḥ \| ātmanaḥ svasya sthitiṁ vyavasthitiṁ līlāyā
maryādāṁ ca dvārakādi-dhāmasu nitya-nivāsaṁ ca, kintu yā sthitiḥ
śukadevena na nirvṛtā nāpy uddhavena vidurāyānyasmai kasmaicid apīty
ataḥ siddhānta-viśeṣālābhāt niṣkriyatva-sakriyatvādīnām
acintya-śakti-siddhatvam evāhur eke \| yathoktaṁ bhāgavatāmṛte karmāṇy
anīhasya \[bhā.pu. 3.4.16\] iti padyam adhikṛtya,

> tat tan na vāstavaṁ cet syād vidyāṁ buddhi-bhramas tadā \|
>
> na syād evety acintyaiva śakti-līlāsu kāraṇam \|\| \[la.bhā. 1.5.119\]
> iti \|\|19\|\|

\...

**\|\| 3.4.20 \|\|**

**sa evam ārādhita-pāda-tīrthād**

**adhīta-tattvātma-vibodha-mārgaḥ \|**

**praṇamya pādau parivṛtya devam**

**ihāgato'haṁ virahāturātmā \|\|**

**śrīdhara-svāmī (bhāvārtha-dīpikā) :** ārādhita-pādo bhagavān sa eva
tīrthaṁ gurus tasmād adhīto'dhigatas tattvātma-vibodhasya
paramārthātma-jñānasya mārgo yena so'ham \| devaṁ parivṛtya
pradakṣiṇī-kṛtya \|\|20\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** adhīto jñātas tattvena
yāthārthyenātmābhīṣṭa-vijñānasya mārgaś catuḥ-ślokī-rūpo yena saḥ \|
tasya ca bhagavat-prema-vaśatva-pratipādakatvād virahātur ātmeva sann
ihāgato'ham ity anena ca tasya rukṣa-jñāna-tātparyatvaṁ svata eva
khaṇḍitam \|\|20\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sa uddhavo'ham
ārādhita-pādo bhagavān sa eva tīrthaḥ gurus tasmād adhīta-tattva-rūpasya
ātma-vibodhasya jñāna-mārgo yena saḥ \| parivṛtya parikramya tataḥ paraṁ
bhagavatā kiṁ kṛtaṁ tan mayā na dṛṣṭam iti bhāvaḥ \|\|20\|\|

\...

**\|\| 3.4.21 \|\|**

**so'haṁ tad-darśanāhlāda- viyogārti-yutaḥ prabho \|**

**gamiṣye dayitaṁ tasya badary-āśrama-maṇḍalam \|\|**

**śrīdhara-svāmī (bhāvārtha-dīpikā) :** tasta darśanenāhlādo
viyogenārtiś ca tābhyāṁ yuto badary-āśrama-sthānaṁ gamiṣyāmi \|\|21\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** virahāturātmā cet tarhi kathaṁ
calituṁ gadituṁ vā śaknoṣi ? tatrāha---so'ham iti \| darśanāhlādaḥ
śanakair bhagaval-lokāt ity anusāreṇa \| viyogārti-yutas tu, nṛlokaṁ
punar āgataḥ ity anusāreṇa \| tato viyoge'pi madhye madhye
sva-sākṣātkārāsamarthaḥ san \| tasya dayitaṁ māṁ prasthāpayituṁ
vāñchitaṁ badary-āśramam api gamiṣyāmīty arthaḥ \|\|21\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu tvaṁ
tad-viraha-vyathayāpi kathaṁ jīvasīti ? tatrāha---kṣaṇe kṣaṇe
tad-darśanenāhlādas tad-viyogenārtiś ca tābhyāṁ yutaḥ \| badaryāśramam
iti tatraiva gantuṁ bhagavad-ādeśāt \|\|21\|\|

\...

**\|\| 3.4.22 \|\|**

**yatra nārāyaṇo devo naraś ca bhagavān ṛṣiḥ \|**

**mṛdu tīvraṁ tapo dīrghaṁ tepāte loka-bhāvanau \|\|**

**śrīdhara-svāmī (bhāvārtha-dīpikā) :** mṛdu paropadrava-śūnyam \|
tīvraṁ duścaram \| dīrgham ākalpāntam \| tepāte tapaś carata ity arthaḥ
\| loka-bhāvanau lokānugraha-kārakau \|\|22\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tatraiva tad-aṁśaḥ
sākṣān-nārāyaṇa āsta ity āha---yetreti \| mṛdu sarva-loka-sukhadaṁ
tīvraṁ sarva-lokair duścaraṁ dīrghaṁ bahu-kāla-vyāpi, lokānāṁ bhāvanau
utpādakau pālakau vā \|\|22\|\|

\...

**\|\| 3.4.23 \|\|**

**śrī-śuka uvāca---**

**ity uddhavād upākarṇya suhṛdāṁ duḥsahaṁ vadham \|**

**jñānenāśamayat kṣattā śokam utpatitaṁ budhaḥ \|\|**

**śrīdhara-svāmī (bhāvārtha-dīpikā) :** jñānena vivekena \|\|23\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** suhṛdāṁ vadhaṁ duḥsaham
api uddhavāt sakāśāt ity evaṁ prakārakam upākarṇety anvayaḥ \| jñānena
kṛṣṇa-dyumaṇi nimloce ity ādy uddhavokti-tātparya-paryālocana-janitena
\|\|23\|\|

\...

**\|\| 3.4.24 \|\|**

**sa taṁ mahā-bhāgavataṁ vrajantaṁ kauravarṣabhaḥ \|**

**viśrambhād abhyadhattedaṁ mukhyaṁ kṛṣṇa-parigrahe \|\|**

**śrīdhara-svāmī (bhāvārtha-dīpikā) :** viśrambhād viśvāsāt \|\|24\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** visrambhāt praṇayāt \| visrambhaḥ
praṇaye'pi ca ity amaraḥ \|\|24\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** viśrambhād viśvāsāt
svato'tikaniṣṭhham api kṛṣṇa-parigrahe kṛṣṇaṁ parigrahītuṁ vaśīkartuṁ
mukhyaṁ svato'tiśreṣṭham \| ataḥ kaniṣṭhā api bhakty-udrekavanto
jyeṣṭhair api guruḥ kartavya ity atra \| vidura-vākyam eva pramāṇam iti
bodhitam \|\|24\|\|

\...

**\|\| 3.4.25 \|\|**

**vidura uvāca---**

**jñānaṁ paraṁ svātma-rahaḥ-prakāśaṁ**

**yad āha yogeśvara īśvaras te \|**

**vaktuṁ bhavān no'rhati yad dhi viṣṇor**

**bhṛtyāḥ sva-bhṛtyārtha-kṛtaś caranti \|\|**

**śrīdhara-svāmī (bhāvārtha-dīpikā) : yad** yasmād viṣṇor bhṛtyāḥ
sva-bhṛtya-prayojana-sādhakāḥ santaś caranti \| na hi kṛtārthānām anyat
kṛtyam astīty arthaḥ \|\|25\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** yad eva jñānam \| so'sādhāraṇo yo
bhṛtyārthaḥ \| bhavat-padāmbhoja-niṣevaṇosukaḥ \[bhā.pu. 3.4.15\] ity
uktānusāreṇa sevā-rūpas tat-kāriṇo viṣṇor bhṛtyāś caranty anutiṣṭhantīti
tasya jñānasya bhaktimayatvaṁ vyaktam \| ata evāsmin vākye
pūrvokta-śrīmad-uddhava-vākye ca rahaḥ-śabdaś
catuḥ-ślokī-paṭhita-rahasya-śabdena samānārthatayā nirdiṣṭaḥ \| ataḥ
śrī-bhagavad-vākye, man-mahimāvabhāsaṁ \[bhā.pu. 3.4.13\] iti
mahima-śabdasyāpi tat-paryantatāyām eva tātparyam \| atas tathābhūto'pi
prema-vaśa evāhaṁ tathā tathā nara-līlādāv āviṣṭo bhavāmīti
śrī-bhagavatā siddhāntitam api, parama-sthiti-śabdasyāpy atraiva
tātparyāt \|\|25\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** no'smabhyam ity asmador
dvayoś cety ekatve'pi dvitve'pi bahutvam \| **yad** yasmād viṣṇor bhṛtyā
vaiṣṇavāḥ sva-bhṛtyānām arthaṁ bhakty-upadeśa-rūpaṁ kurvāṇāḥ kṛpayā
ajña-lokānāṁ guravo bhavanta eva bhramanti \| atas tat-sevakābhimānine
mahyaṁ bhagavaj-jñānam upadiśety arthaḥ \|\|25\|\|

\...

**\|\| 3.4.26 \|\|**

**uddhava uvāca---**

**nanu te tattva-saṁrādhya ṛṣiḥ kauṣāravo'ntike \|**

**sākṣād bhagavatādiṣṭo martya-lokaṁ jihāsatā \|\|**

**śrīdhara-svāmī (bhāvārtha-dīpikā) :** tattvāya saṁrādhya iti \| ayaṁ
bhāvaḥ---bhagavataiva smaraṇa-mātreṇa tavāpi tattvam upadiṣṭa-prāyam \|
atha kevalam asambhāvanādi-nivṛttaye jñānī kaścid ārādhyaḥ \| sa ca
tavārādhyo maitreyo na tv aham \| mamāntika eva tvad-upadeśe
tasyādiṣṭatvād iti \|\|26\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** idam abhyarhaṇīyaṁ katham
ahaṁ śiṣyīkuryām iti svagataṁ bruvan, aye-mahābhāga, yad bhagavan-mukhād
avagataṁ tasya tadīya-yādavādīnāṁ ca deha-tyāgaṁ vinaiva
sva-sva-dhāma-sthitatvaṁ tat tan mayoktam eva \| kintu, tadīya
janma-karmādy-aśeṣa-viśeṣa-tattvāni jijñāsase cet, tarhi ṛṣir maitreya
eva guruḥ kartavya ity āha---nanv iti \| nanu niścitam eva \| tasya
bhāvas tattvaṁ tena sva-bhṛtyārtha-kṛtatvena gurutveneti yāvat,
saṁrādhya ārādhya maitreya eva, na tv ahaṁ, yatas tvad-upadeśārthaṁ,
mamāntike bhagavatā sākṣāt sa ādiṣṭa eva \|\|26\|\|

\...

**\|\| 3.4.27 \|\|**

**śrī-śuka uvāca---**

**iti saha vidureṇa viśva-mūrter**

**guṇa-kathayā sudhayā plāvitorutāpaḥ \|**

**kṣaṇam iva puline yamasvasus tāṁ**

**samuṣita aupagavir niśāṁ tato'gāt \|\|**

**śrīdhara-svāmī (bhāvārtha-dīpikā) :** *na vyākhyātam.*

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** viśva-mūrteḥ sarvataḥ sākṣād iva
sphurato'ta eva virahe'pi guṇa-kathayety ādi \|\|27\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tāṁ niśāṁ kṣaṇam iva
samuṣitaḥ aupagaviḥ aupagavasyāpatyam uddhavaḥ tataḥ prātar agāt
\|\|27\|\|

\...

**\|\| 3.4.28 \|\|**

**rājovāca---**

**nidhanam upagateṣu vṛṣṇi-bhojeṣv**

**adhiratha-yūthapa-yūthapeṣu mukhyaḥ \|**

**sa tu katham avaśiṣṭa uddhavo yad**

**dharir api tatyaja ākṛtiṁ tryadhīśaḥ \|\|**

**madhvācāryaḥ (bhāgavata-tātparyam) :** ākṛtiṁ pṛthivīm \| śarīram
ākṛtir dehaḥ kuḥ pṛthivī mahī tathā ity abhidhānam \|\|28\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** brahma-śāpenanidhanaṁ prāpteṣu
yady asmāt trayāṇāṁ brahmādīnām īśo harir apy ākṛtiṁmanuṣyākāraṁ
tyaktavān \|\|28\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** nidhanaṁ nitarāṁ dhana-svarūpaṁ
śrī-kṛṣṇa-nitya-līlā-dhāma \| upa samīpato vyavadhānaṁ vinaiva gateṣu \|
sa tu katham avaśiṣṭaḥ \| eka eva prapañce sthitaḥ \| yat yasmāt
trayāṇāṁ brahmādīnāṁ mahat-sraṣṭr-ādīnāṁ vādhīśo harir ākṛtiṁ vīrāḍ
ākāraṁ tyaktavān \| martya-lokaṁ jihāsatā \[bhā.pu. 3.4.26\] iti, asmāl
lokād uparate \[bhā.pu. 3.4.28\] iti pūrvāparānurodhāt \|\|28\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nidhanaṁ nāśaṁ **yad**
yasmāt tryadhīśo harir api, ā samyak-prakāreṇa kṛtiṁ ceṣṭāṁ līlāṁ
tatyāja samāptīcakāreti prakaṭo'rthaḥ \| vastutas tu nitarāṁ dhanaṁ
sarvasvaṁ kṛṣṇaṁ prapañcāgocarī-bhūtam api upagateṣu nikaṭa-prāpteṣu
vṛṣṇy-ādiṣu, sa tu uddhavaḥ katham avaśiṣṭaḥ, tadīya-viraha-santāpam
upalabdhum ekāṁśenāpi prakaṭatayā sthity-anaucityād iti bhāvaḥ \| na ca
sa vṛṣṇy-ādiṣv aprasiddho mantavyaḥ, yataḥ adhirathety ādi \|

nanu badarīṁ tvaṁ prayāhīti bhagavad-ājñāṁ katham anyathā kuryāt ?
tatrāha---yasya hariḥ sarva-duḥkha-hartāpi prabhuḥ ākṛtim iṅgitam api
tatyāja---ākāras tv iṅga iṅgitam ity amaraḥ \| vraja-devīṣu tad yāta mā
ciraṁ goṣṭhaṁ śuśrūṣadhvaṁ patīn satīr \[bhā.pu. 10.29.22\] itivad
ājñā-dāna-samaye yadi kim apīṅgitam akariṣyat tadā mahā-subuddhir asāv
uddhavo badarikāśramaṁ nāgamiṣyat tat-samīpa evāsthāsyad ity arthaḥ
\|\|28\|\|

\...

**\|\| 3.4.29 \|\|**

**śrī-śuka uvāca---**

**brahma-śāpāpadeśena kālenāmogha-vāñchitaḥ \|**

**saṁhṛtya sva-kulaṁ sphītaṁ tyakṣyan deham acintayat \|\|**

**madhvācāryaḥ (bhāgavata-tātparyam) :**

pṛthivī-loka-santyāgo deha-tyāgo hareḥ smṛtaḥ \|

> nityānanda-svarūpatvād anyan naivāpalabhyate \|\|
>
> darśayej jana-mohāya sadṛśīṁ mṛtakākṛtim \|
>
> maṭavad bhagavān viṣṇuḥ para-jñānākṛtiḥ svayam \|\| iti skānde \|
>
> rājan parasya tanubhṛj jananāpyayehā
>
> māyā viḍambanam avaihi yathā naṭasya \|\| iti ca \|\|29\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** brahma-śāpaḥ apadeśo miṣaṁ yasya
tena kālena sva-śakti-rūpeṇa \| amoghaṁ vāñchitaṁ yasya \| na hy atra
śāpaḥ prabhuḥ, kintu bhagavad-icchaivety arthaḥ \|\|29\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** evaṁ tyakṣyan deham iti ca jñeyam
\| dehaṁ virāḍ-ākāram \| pūrvokta-hetutvāt \| etac ca
śrī-kṛṣṇa-sandarbhasya trinavatitama-vākya-praghaṭṭa-dṛṣṭyā vicāryam \|
tathā hi---tad evaṁ yadyapi bhagavataḥ śrī-kṛṣṇasya svayaṁ-bhagavattve
suṣḥtu nirdhārite nityam eva tad-rūpatvenāvasthitir api svayam eva
siddhā \| tathāpi manda-dhiyāṁ bhrānti-hānārtham idaṁ vivriyate \| tatra
tāvad ārādhanā-vākyenaiva sā sidhyati \| ārādhyasyābhāve
ārādhanānodanāyā vipralipsā-janyatvāpatteḥ \| tac ca paramāpte śāstre na
sambhavati \| sambhave ca puruṣārthābhāvāt śāstrānarthakyam \|

āropaś ca paricchinna-guṇa-rūpa eva vastuni, kalpyate nānanta-guṇa-rūpe
\| śrī-svāmi-caraṇair apīdam eva puṣṭam ekādaśānte
dhāraṇā-dhyāna-maṅgalaṁ \[bhā.pu. 11.31.6\] ity atra,dhāraṇāyā dhyānasya
ca maṅgalaṁ śobhanaṁ, viṣayam itarathā tayor nirviṣayatvaṁ syāt \|
dṛśyate cādyāpi tad-upāsakānāṁ sākṣātkāras tat-phalas-prāptiś ceti
bhāvaḥ ity eṣā \| śrūyate caivaṁ pañcame navasu varṣeṣu
tat-tad-avatāropāsanādi \| yathoktaṁ---navasv api varṣeṣu bhagavān
nārāyaṇo mahā-puruṣaḥ puruṣāṇāṁ
tad-anugrahāyātma-tattva-vyūhenātmanādyāpi sannidhīyate \[bhā.pu.
5.17.14\] iti \|

sannidhānaṁ cedaṁ sākṣād-rūpeṇa śrī-pradyumnādau gati-vilāsāder
varṇitatvāt \| tatra cātmanā svayam evety uktam \| tathā nityatva eva
śālagrāma-śilādiṣu narasiṁhatvādi-bhedaś ca saṁgacchate \|
tat-tad-avatāra-sānnidhyād eva hi tat-tad-bhedaḥ \| tathā śrī-kṛṣṇam
adhikṛtyāpi gītaṁ śrī-kṛṣṇa-sahasra-nāma-prārambhe
śrī-viṣṇu-dharmottare---

> tasya hṛṣṭāśayaḥ stutyā viṣṇur gopāṅganāvṛtaḥ \|
>
> tāpiñcha-śyāmalaṁ rūpaṁ piñchottaṁsam adarśayat \|\| iti \|

agre ca tad-vākyam---

> mām avehi mahābhāga kṛṣṇaṁ kṛtya-vidāṁ vara \|
>
> puraskṛto'smi tvad-bhaktyā pūrṇāḥ santu manorathāḥ \|\| iti \|

tathā pādme nirmāṇa-khaṇḍe---paśya tvaṁ darśayiṣyāmi svarūpaṁ
veda-gopitam iti śrī-bhagavad-vākyānantaraṁ brahma-vākyam---

> tato'paśyam ahaṁ bhūpa bālaṁ kālāmbuda-prabham \|
>
> gopa-kanyāvṛtaṁ gopaṁ hasantaṁ gopa-bālakaiḥ \|\|
>
> kadamba-mūla āsīnaṁ pīta-vāsasam adbhutam \|
>
> vanaṁ vṛndāvanaṁ nāma nava-pallava-maṇḍitam \|\| ity-ādi \|

trailokya-saṁmohana-tantre śrīmad-aṣṭādaśākṣara-japa-prasaṅge---

> ahar-niśaṁ japed yas tu mantrī niyata-mānasaḥ \|
>
> sa paśyati na sandeho gopa-veśa-dharaṁ harim \|\| iti \|

gautamīye ca sad-ācāra-prasaṅge---

> ahar-niśaṁ japen mantraṁ mantrī niyata-mānasaḥ \|
>
> sa paśyati na sandeho gopa-veśa-dharaṁ harim \|\| iti \|

śrī-gopāla-tāpanī-śrutiś caivam---tad u hovāca brahmaṇo'sāv anvarataṁ me
dhyātaḥ stutaḥ parameśvaraḥ parārdhānte so'budhyata \| gopa-veśo me
puruṣaḥ purastād āvirbabhūva \[go.tā.u. 1.29\] iti \| siddha-nirdeśo'pi
śrūyate yathā vande vṛndāvanāsīnam indirānanda-mandiraṁ \[nā.pu. 1.1.1\]
iti bṛhan-nāradīyārambhe maṅgalācaraṇam \|

> gṛhaṁ santiṣṭhate yasya māhātmyaṁ daitya-nāyaka \|
>
> dvārakāyāḥ samudbhūtaṁ sānnidhyaṁ keśavasya ca \|
>
> rukmiṇī-sahitaḥ kṛṣṇo nityaṁ nivasate gṛhe \|\|

iti skānde dvārakā-māhātmye baliṁ prati śrī-prahlāda-vākyam \|

> vratinaḥ kārttike māsi snātasya vidhivan mama \|
>
> gṛhāṇārghyaṁ mayā dattaṁ danujendra-niṣūdana \|\| \[pa.pu. 6.93.24\]

iti pādma-kārttika-māhātmye tat-prātaḥ-snānārghya-mantraś ca \|

evaṁ ca śrīmad-aṣṭādaśākṣarādayo mantrās
tat-tat-parikarādi-viśiṣṭatayivārādhyatvena siddha-nirdeśam eva kurvanti
\| tad-āvaraṇādi-pūjā-mantrāś ca \| kiṁ bahunā ?
karma-vipāka-prāyaścitta-śāstre'pi tathā śrūyate \| yad āha
bodhāyanaḥ---homas tu pūrvavat kāryo govinda-prītaye tataḥ ity-ādy
anantaraṁ---

> govinda gopījana-vallabheśa
>
> kaṁsāsuraghna tridaśendra-vandya \|
>
> godāna-tṛptaḥ kuru me dayālo
>
> aṁśo-vināśaṁ kṣapitāri-varga \|\| iti \|

anyatra ca yathā---

> govinda gopījana-vallabheśa
>
> vidhvasta-kaṁsa tridaśendra-vandya \|
>
> govardhanādi-pravaraika-hasta
>
> saṁrakṣitāśeṣa-gava-pravīṇa \|
>
> go-netra-veṇu-kṣapaṇa prabhūtaṁ
>
> āndhyaṁ tathograṁ timiraṁ kṣipāṁśu \|\| iti \|

spaṣṭaṁ ca tathātvaṁ śrī-gopāla-tāpanyāṁ---govindaṁ
sac-cid-ānanda-vigrahaṁ vṛndāvana-sura-bhūruha-talāsīnaṁ satataṁ
sa-marud-gaṇo'haṁ toṣayāmi \[go.tā.u. 1.37\] iti \|

ata eva puraskṛto'smi tvad-bhaktyā ity evoktam iti \| alaṁ
caivāṁ-vidha-pramāṇa-saṅgraha-prapañcena \| yataś
cic-chakty-eka-vyañjitānāṁ tat-paricchadādīnām api tathā
nityāvasthititvenāvirbhāva-tirobhāvāv eva dvitīya-sandarbhe[^14]
sādhitau staḥ \| sarvathotpatti-nāśau tu niṣiddhau \| tatas
tad-avatārāṇāṁ kim uta, svayaṁ bhagavato vā tasya kim utatarām iti \|
tathā ca vyākhyātaṁ jagṛhe pauruṣaṁ rūpaṁ \[bhā.pu. 1.3.1\] ity atra
tattva-vāda-gurubhiḥ---vyakty-apekṣayā jagṛhe \| tathā ca
tantra-bhāgavate---

> aheyam anupādeyaṁ yad rūpaṁ nityam avyayam \|
>
> sa evāpekṣya-rūpāṇāṁ vyaktim eva janārdanaḥ \|\|
>
> agṛhṇād vyasṛjac ceti rāma-kṛṣṇādikāṁ tanum \|
>
> paṭhyate bhagavān īśo mūḍha-buddhi-vyapekṣayā \|\|
>
> tamasā hy upagūḍhasya yat tamaḥ-pānam īśituḥ \|
>
> etat puruṣa-rūpasya grahaṇaṁ samudīryate \|\|
>
> kṛṣṇa-rāmādi-rūpāṇāṁ loke vyakti-vyapekṣayā \|\| iti \|

evam eva prathame dvādaśādhyāye vidhūya \[bhā.pu. 1.12.11\]
ity-ādi-padye svāmibhir api vyākhyātam---yatra dṛṣṭas
tatraivāntar-hitaḥ, na tv anyatra gataḥ \| yato vibhuḥ sarva-gataḥity
eṣā \|

tathā mādhva-bhāṣya-pramāṇitā śrutiś ca---vāsudevaḥ saṅkarṣaṇaḥ
pradyumno'niruddho'haṁ, matsyaḥ kūrmo varāho narasiṁho vāmano rāmo rāmo
rāmaḥ kṛṣṇo buddhaḥ kalkir ahaṁ, śatadhāhaṁ sahasradhāham ito'ham
ananto'haṁ, naivaite jāyante naite mriyante \| naiṣām ajñāna-bandho na
muktiḥ sarva eva hy ete pūrṇā ajarā amṛtāḥ paramāḥ paramānandāḥ iti
caturveda-śikhāyām \|

tathā ca śrī-nṛsiṁha-purāṇe---yuge yuge viṣṇur anādi-mūrtim āsthāya
viśvaṁ paripāti duṣṭahā iti \| tathā ca nṛsiṁha-tāpanyāṁ
tad-bhāṣya-kṛdbhir vyākhyātam---etan nṛsiṁha-vigrahaṁ nityamiti \|
śrutiś ca seyam, ṛtaṁ satyaṁ paraṁ brahma puruṣaṁ nṛ-keśari-vigrahaṁ
\[nṛ.tā.u. 1.6\] iti \|

evaṁ ca brāhma-pādmottara-khaṇḍādāv api śrī-matsya-devādīnāṁ ca pṛthak
pṛthag vaikuṇṭhādi-lokāḥ śrūyante \| evam eva jaleṣu māṁ rakṣatu
matsya-mūrtiḥ \[bhā.pu. 6.8.13\] iti nārāyaṇa-varmādy-uktam api
saṅgacchate \|

tasmāt svayaṁ bhagavati śrī-kṛṣṇe'py anyathāsambhāvanam
anādi-pāpa-vikṣepa eva hetuḥ \| tad evam abhipretya tān durbuddhīn api
bodhayituṁ tasya svopāsyatvaṁ pratipādayann āha patir gatiś
cāndhaka-vṛṣṇi-sātvatāṁ prasīdatāṁ me bhagavān satāṁ patiḥ \[bhā.pu.
2.4.20\] iti \| atra viśeṣa-jijñāsā cet śrī-kṛṣṇa-sandarbho (93) dṛśyaḥ
\|\|29\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** pratyuttaram
āha---brahma-śāpāpadeśaḥ prapañcāgocarī-karaṇe miṣaṁ tena sva-kulaṁ
saṁhṛtya acintayat \| kālenāpi amoghaṁ vyarthīkartum aśakyaṁ vāñchitam
icchā yasya saḥ \| sphītaṁ sva-maryādāto'py ativistṛtaṁ dehaṁ tyakṣyan
acintayat \| tad-dehasya sac-cid-ānanda-rūpatvena vibhutve'pi
svarūpānibandhanaṁ prāpañcika-loka-cakṣur-gocarī-bhūtatvam eva
sphītatvam \| tatra sa-viśeṣaṇe hi vidhi-niṣedhau viśeṣaṇam
upasaṅkrāmataḥ, sati viśeṣya-bādhe iti nyāyena tyāga-kriyā viśeṣaṇa
evānveti, na tu viśeṣye, yathā caitro rājā bhavati, dehaṁ puṣṭam asau
cakāra, iyaṁ sādhvī strī naṣṭābhavad iti \| atra tyāga-kriyāyā
dehe'nvaya-bādho bhagavad-dehasya sac-cid-ānanda-rūpatvena nityatvāt \|
tathā hi, mahā-vārāhe---

> sarve nityāḥ śāśvatāś ca dehāntasya parātmanaḥ \|
>
> hānopādāna-rahitā naiva prakṛtijāḥ kvacit \|\|
>
> paramānanda-sandohā jñāna-mātrāś ca sarvataḥ \|\| iti \|

tathā mādhva-bhāṣya-pramāṇitā śrutiś ca---vāsudevaḥ saṅkarṣaṇaḥ
pradyumno'niruddho'haṁ matsyaḥ kūrmo varāho narasiṁho vāmano rāmo rāmo
rāmaḥ kṛṣṇo buddhaḥ kalkir ahaṁ śatadhāhaṁ sahasradhāham ito'ham
ananto'haṁ naivaite jāyante naite mriyante \| naiṣām ajñāna-bandho na
muktiḥ sarva eva hy ete pūrṇā ajarā amṛtāḥ paramā paramānandā iti \|

govindaṁ sac-cid-ānanda-vigrahaṁ vṛndāvana-sura-bhūruha-talāsīnaṁ
satataṁ sa-marud-gaṇo'haṁ toṣayāmi \[go.tā.u. 1.37\] iti gopāla-tāpanī
\| ṛtaṁ satyaṁ paraṁ brahma puruṣaṁ nṛ-keśari-vigrahaṁ \[nṛ.tā.u. 1.6\]
iti nṛsiṁha-tāpanī ca \| tathātraiva kṛṣna-dyumani-nimloce\[bhā.pu.
3.2.7\] iti \| ādāyāntaradhād yas tu sva-bimbaṁ loka-locanaṁ \[bhā.pu.
3.2.11\] iti \| vraja-pura-vanitānāṁ vardhayan kāmadevaṁ \[bhā.pu.
10.90.48\] ity-ādi-śruti-smṛti-vākyāni bahūny eva draṣṭavyāni \|

atra prakaṭārthena deha-tyāgam avagamayya pūrvāpara-vākya-virodham
anavadhāpya ca āsura-prakṛtaya eva prema-bhakty-amṛtād vañcitāḥ
śrī-bhāgavatasya mohanītve vyākhyātatvāt vyākhyāsyamānatvāc ca \| nūnam
iti pāṭhe---svāṁśa-rūpaṁ nārāyaṇābhidham avatāra-kāle svasmin vaikuṇṭhād
āgatya militaṁ, samprati punar vaikuṇṭhe prasthāpayituṁ sva-dehād
vibhajya tyakṣyan āgatebhyo brahmādibhyaḥ pālanārthaṁ dāsyan tjajer
dānārthatvāt \| dehaṁ virāḍ-ākāraṁ pṛthvīm iti sandarbhaḥ \|\|29\|\|

\...

**\|\| 3.4.30 \|\|**

**asmāl lokād uparate mayi jñānaṁ mad-āśrayam \|**

**arhaty uddhava evāddhā sampraty ātmavatāṁ varaḥ \|\|**

**śrīdhara-svāmī (bhāvārtha-dīpikā) :** mayy uparate sati jñānam arhati
jñāna-yogyo bhavati \|\|30\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ahaṁ śrī-kṛṣṇa-rūpa āśrayo yasyeti
jñānasyāpi vaiśiṣṭyam uktam \| ātmā aham eva parama-puruṣārthatvena
vidyate yeṣāṁ teṣām ātmavatāṁ śreṣṭhaḥ \|\|30\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** asmāt prāpañcikikāl lokād
uparate svīya-rūpa-guṇa-līlā-mādhurya-vṛṣṭibhyo virate sati aham
evāśrayo yasya tat ahaṁ yaj jānāmi tad uddhavo'pi jñātm arhatīty arthaḥ
\| māṁ didṛkṣūn yan mukhāj jñānaṁ jijñāsūn vadarikāśrama-vāsino munīn
mat-pratimūrtitvena jñānaṁ grāhayitum iti bhāvaḥ \| ātmā aham eva
svāmitvena varte yeṣāṁ teṣām ātmavatāṁ varaḥ śreṣṭhaḥ \|\|30\|\|

\...

**\|\| 3.4.31 \|\|**

**noddhavo'ṇv api man-nyūno yad guṇair nārditaḥ prabhuḥ \|**

**ato mad-vayunaṁ lokaṁ grāhayann iha tiṣṭhatu \|\|**

**śrīdhara-svāmī (bhāvārtha-dīpikā) :** mattaḥ sakāśād īṣad api nyūno na
bhavati \| yady asmād guṇair viṣayair na kṣobhitaḥ \| mad-vayunaṁ
mad-viṣayaṁ jñānaṁ lokasyopadiśan \|\|31\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : yad** yasmād atiśayena
mad-anyūnatvād dhetor guṇaiḥ sattvādibhir nārdito na pīḍitaḥ, guṇātīta
ity arthaḥ \| yataḥ prabhuḥ sarvārtha-samarthaś ca \| mad-vayunaṁ
mad-viṣayaṁ jñānaṁ grāhayann iti badarikāśrama-gatāṁs taṁs tān
mahā-munīn praty apīty arthaḥ \| tad idaṁ grāhaṇaṁ vyaktam
akathayiṣyamāṇam api jñeyam eva \|
bhagavat-saṅkalpasyānyathātvādy-asambhavāt \|
yathoktaṁ---amogha-vāñchitaḥ \[bhā.pu. 3.4.29\] iti \|\|31\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sva-pratimūrtitve
uddhavasya yogyatām āha---aṇv api \| mattaḥ sakāśād īṣad api na nyūnaḥ
**yad** yasmāt guṇaiḥ sattvādibhiḥ \| nanu jagaty asmin guṇātītāḥ paraḥ
sahasrā jīvanmuktā guṇair anarditā eva santi \| tena kiṁ teṣāṁ
bhagavat-sāmyaṁ ? satyaṁ tarhy evaṁ vyākhyeyaṁ---guṇair aprākṛtair
bala-buddhi-jñāna-vairāgyādibhir nārditaḥ, teṣāṁ vega-dhāraṇa-sāmarthyam
eva tair anarditatvam atra jñeyam, yathā kāmādi-vega-dhāraṇa-sāmarthyam
eva kāmādy-anarditatvam ucyate \| uddhavo hi adhiratha-yūthapeṣu mukhya
ity ucyate \| tad api na kvāpi tādṛśasyāprākṛtasya balasyāviṣkāraḥ kṛta
iti bala-vega-dhāraṇam evaṁ buddhy-ādīnām api vega-dhāraṇaṁ jñeyam etad
evāsādhāraṇyam \| prabhuḥ aham iva vaśīkṛta-māyaḥ ity arthaḥ \|
mad-vayunaṁ maj-jñānam \|\|31\|\|

\...

**\|\| 3.4.32 \|\|**

**evaṁ tri-loka-guruṇā sandiṣṭaḥ śabda-yoninā \|**

**badary-āśramam āsādya harim īje samādhinā \|\|**

**madhvācāryaḥ (bhāgavata-tātparyam) :**

uttamair adhikatvaṁ vā sāmyaṁ vā vijayo'pi vā \|

> ucyate'pi tu nīcānāṁ mohārthaṁ vāpy upekṣayā \|
>
> dṛṣṭānusārād vā mūḍhaḥ kiñcit-sāmyena vā kvacit \|\| iti brahma-tarke
> \|\|32\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** evam anenābhiprāyeṇa
śabda-yoninā veda-kartrā īje pūjayāmāsa \|\|32\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** badary-āśramaṁ prati gamanāya
bhagavad-ādeśo'yaṁ śrī-bhagavad-vihāra-maye'smin deśe tena sthātum
aśakyatvād ity abhiprāyaḥ \| samādhinānanya-mano-vṛttyā \| īje sākṣād
iva siṣeve \| tad idaṁ tu maitreya-sahitatayā sāṅkṣepeṇa
tad-grahaṇānantaram eva jñeyam iti tasya dhairya-kāraṇaṁ darśitam
\|\|32\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** evam anena prakāreṇa
triloka-sthānāṁ guruṇā keṣāṁcid avaśiṣṭānāṁ vadarikāśrama-vāsinām
uddhava-dvārāpi guruṇety arthaḥ \| śrutadevādi-milanārthaṁ
bāṇādy-asura-jayārthaṁ pārijātādi-nayanārthaṁ
devakī-putrādy-ānayanārthaṁ ca prāyo
mithilādi-samasta-bhūtala-svarga-vaikuṇṭha-sutalādīn gacchatā
sva-darśanena sva-śrī-mukha-jñānopadeśena ca tatratyān kṛtārthayaty api
bhagavatā badarikāśramānāgamanāt tatratya-ṛṣi-janānām apy utkaṇṭhām
anusmṛtya tatroddhavaḥ prasthāpitaḥ kvacit kalpe vadarikāśramo'pi
preṣitaḥ \| imaṁ sandeśaṁ nara-nārāyaṇābhyāṁ dehīti sandeśa-viṣayīkṛta
ity arthaḥ \| sa ca noddhavo'ṇv apīti padyam eva śabda-yonināṁ śabdānāṁ
veda-lakṣaṇānām api yonir utpattir yata iti vedeṣv apy
anupalabhya-jñānaṁ bhagavān jānatīti dhvaniḥ \| tac coddhave nyastam ity
anudhvaniḥ \| uddhava-mukhān nara-nārāyaṇau tad eva prāpsyata iti
pratyanudhvaniḥ \| sandeśa-patrī ca svasti śrīman-nara-nārāyaṇau prati
vijñāpanaṁ cedam \| sapāda-śata-varṣa-paryantaiva
mat-prakaṭa-prakāśa-gatā līlā bhavet tan-maryādā ca \| samprati vṛtteti
dvārakāyāṁ saparikareṇa mayā antardhīyate prabhāsaṁ ca gatvā avatāritān
devādīn ādhikārika-bhaktān prati svāspadeṣu prasthāpya
brahma-prārthitenaikenāṁśena vaikuṇṭhe sārjunenāṁśenālakṣitaṁ
yuṣmat-pade ca gamyate \| kiṁ ca, mat-pūrṇa-svarūpa-darśanasyotkaṇṭhānāṁ
yuṣmākaṁ kṛte mat-priya-pārṣada-mukhye'sminn uddhave
sva-sārūpya-sādguṇye arpite yataḥ noddhavo'ṇv api man-nyūno yad guṇair
nārditaḥ prabhuḥ \| ato mad-vayunaṁ lokaṁ grāhayann iha tiṣṭhatu ity eṣā
\| iha vadarikāśrame \|\|32\|\|

\...

**\|\| 3.4.33-35 \|\|**

**viduro'py uddhavāc chrutvā kṛṣṇasya paramātmanaḥ \|**

**krīḍayopātta-dehasya karmāṇi ślāghitāni ca \|\|**

**deha-nyāsaṁ ca tasyaivaṁ dhīrāṇāṁ dhairya-vardhanam \|**

**anyeṣāṁ duṣkarataraṁ paśūnāṁ viklavātmanām \|\|**

**ātmānaṁ ca kuru-śreṣṭha kṛṣṇena manasekṣitam \|**

**dhyāyan gate bhāgavate ruroda prema-vihvalaḥ \|\|**

**śrīdhara-svāmī (bhāvārtha-dīpikā) :** anyeṣāṁ paśu-tulyānām \|
viklavātmanām adhīra-cittānām \|\| manasekṣitaṁ cintitam \|\|33-35\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** vidura iti trikam \| upādānam atra
prakaṭanaṁ prāpañcika-bhakta-samīpānayanārthatvāt \|\|33\|\| deha-nyāsam
\| aprakaṭa-līlāvakāśe dhāmni sva-vigrahasya vinyāsaṁ praveśanam ity
arthaḥ \| dhīrāṇāṁ tasmin lupta-cittānām \| tad-rūpatveṇaiva
tad-avasthāna-nirṇayād dhairya-vardhanam \| anyeṣāṁ
tad-viparīta-buddhīnāṁ tattvājñānād durvibhāvyam ity arthaḥ
\|\|34-35\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** krīḍayaiva kartryā upa
ādhikyena ātto gṛhīto deho yasya tasya līlā-śakter adhīna eva sa tasya
dehas tayaiva śaktyāvirbhāvyate cāntardhāpyate ceti bhāvaḥ \| tathā evam
anena prakāreṇa tasya dhīrāṇāṁ yādavādīnām api dehānāṁ nyāsaṁ dvāradāyām
aprakaṭa-prakāśe'rpaṇam \| prabhāse ca punas tyāgaṁ śrutvā kīdṛśaṁ
dhairya-vardhanaṁ tathā śrutvaiva viduro hṛdi dhairyam abadhnād ity
arthaḥ \| yad vā, tad api dhairya-cchedanaṁ vardha-cchedane \| punaḥ
kīdṛśaṁ ? anyeṣām abhaktānāṁ yoginām api atiśayena duṣkaram \| ekatra
deśe dehasyāntardhānam anyatra deśe tyāgatvena loke jñāpanam iti
yogibhir duṣkaram ity arthaḥ \| paśūnām iti bhaktābhāvād iti bhāvaḥ \|
viklavātmanām evaṁ kartuṁ vyākula-manasām ātmānaṁ svam \|\|33-35\|\|

\...

**\|\| 3.4.36 \|\|**

**kālindyāḥ katibhiḥ siddha ahobhir bharatarṣabha \|**

**prāpadyata svaḥ-saritaṁ yatra mitrā-suto muniḥ \|\|**

**śrīdhara-svāmī (bhāvārtha-dīpikā) :** kālindyāḥ sakāśāt siddha eva
viduraḥ katipayair dinaiḥ svaḥ-saritaṁ gaṅgāṁ prāpadyata prāptaḥ
\|\|36\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kālindyāḥ sakāśāt
katibhir ahobhiḥ siddhe niṣpaṇṇe sati bhāve ktaḥ \| katiṣu ahaḥsu
vṛtteṣu satsv ity arthaḥ \| svaḥ-saritaṁ gaṅgāṁ prāpadyata prāptaḥ
\|\|36\|\|

iti sārārtha-darśinyāṁ harṣiṇyāṁ bhakta-cetasām \|

tṛtīye'tra caturtho'pi saṅgataḥ saṅgataḥ satām \|\|\*\|\|

\...

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ tṛtīya-skandhe
>
> viduroddhava-saṁvāde
>
> caturtho'dhyāyaḥ \|

\|\|3.4\|\|

...

(3.5)

### pañcamo'dhyāyaḥ

## vidura-praśnam anusṛtya maitreya-dvārā sṛṣṭi-krama-varṇanaṁ, tatra mahad-ādi-tattvānām utpattiḥ, tattvātmaka-devaiḥ kṛtaṁ bhagavat-stavanaṁ ca \| 

**\|\| 3.5.1 \|\|**

**śrī-śuka uvāca---**

**dvāri dyu-nadyā ṛṣabhaḥ kurūṇāṁ**

**maitreyam āsīnam agādha-bodham \|**

**kṣattopasṛtyācyuta-bhāva-siddhaḥ**

**papraccha sauśīlya-guṇābhitṛptaḥ \|\|**

**śrīdhara-svāmī (bhāvārtha-dīpikā) :**

uktaś caturbhir adhyāyaiḥ kṣattur maitreya-saṅgamaḥ \|

saṁvādas tu tayoḥ skandha- dvayenātha nigadyate \|\|

dyu-nadyā gaṅgāyā dvāri haridvāre āsīnaṁ na tu karma-vyagram \| tatra
hetuḥ---agādho'paricchinno bodho yasyeti \| maitreyasya sauśīlyam
ārjavādi, guṇāś ca karuṇādayas tair abhitṛptaḥ \| pāṭhāntare kṣattuḥ
sauśīlyādibhir abhitṛptaṁ santuṣṭaṁ maitreyam \|\|2\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sauśīlyaṁ susvabhāvaḥ tat-pradhānā
guṇās tais tṛpto mānādīcchā-rahitaḥ pāṭhāntare kṣattuḥ sauśīlyādibhir
abhitṛptaṁ santuṣṭaṁ maitreyam \|\|2\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**

pañcame jagataḥ sṛṣṭy-ādy apṛcchat sukha-duḥkhinaḥ \|

kṣattrā pratyāha maitreyaḥ sargaṁ tattvaiḥ stavaṁ hareḥ \|\|

bhaṅgyā caturbhir adhyāyair āśrayasyāṅginaḥ sthitim \|

uktvā tad-aṅgeṣūkto'pi sargaḥ sa vyāsam ucyate \|\|

dyu-nadyā gaṅgāyāḥ dvāri haridvāre āsīnaṁ, na tu kārya-vyagryam \|
prathamānta-pāṭhe---maitreyasya sauśīlya-guṇaiḥ santuṣṭaḥ,
dvitīyānta-pāṭhe---vidurasya \|\|1\|\|

\...

**\|\| 3.5.2 \|\|**

**vidura uvāca---**

**sukhāya karmāṇi karoti loko**

**na taiḥ sukhaṁ vānyad-upāramaṁ vā \|**

**vindeta bhūyas tata eva duḥkhaṁ**

**yad atra yuktaṁ bhagavān vaden naḥ \|\|**

**śrīdhara-svāmī (bhāvārtha-dīpikā) :** praśnān evāha---sukhāyeti
pañca-daśabhiḥ \| taiḥ karmabhiḥ \| sukhaṁ vānyasya suḥkhasyopaśamaṁ
vety arthaḥ \| athavānyad vā na vindeta \| kiṁ tat ? ity apekṣāyāṁ
tasyaiva nirdeśaḥ \| upāramaṁ veti \| tatas taiḥ karmabhir bhūyaḥ punaḥ
punar duḥkham eva vindeta \| atraivaṁ vidhe saṁsāre no'smākaṁ yad yuktaṁ
kartuṁ yogyaṁ tat-sarva-jño bhagavān vaden nirūpayatu \|\|2\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tatra yadyapi viduraḥ
śrī-bhagavad-iṣṭa-jñānaṁ śrotum abhīṣṭavān pṛṣṭavāṁś ca śrīmad-uddhavaṁ
prati pūrvaṁ śrīmad-uddhavena ca śrī-maitreyaṁ prati praṣṭuṁ
śrī-bhagavad-ājñānusāreṇopadiṣṭaḥ \| tathāpi taṁ prati tam anupṛṣṭavāṁs
tat khalu śrīmad-uddhava-viṣayaka-praśnānantaraṁ jātena
dainysvabhāvenaiva \| dainyaṁ ca śrī-bhagavatā
sva-pratinidhi-rūpoddhava-dvārānupadeśenātmani nātiyogyatā-mananāt
śrīb-hagavāṁs tu tasya śrīmad-uddhavāc catuḥślokī-maṭreṇa
manaḥ-prakāśābhāvaṁ tathā bahūṁś ca praṣṭavyān arthān vijñāya tāvat
saṁvāda-nirviṇṇena tena tan nopadideśa, kintu tatra yogyena
maitreyeṇaiveti \| tasmād ātmani taj-jñāna-yogyatvāpādana-sādhanāyaiva
sa nivedayati sukhāyeti tribhiḥ \| tatrātmanaḥ sādhāraṇyāya \|
loka-mātrasya dausthyaṁ prathamena tādṛśaṁ vinānyāśraya-rāhityaṁ
dvitīyena \| abhīṣṭa-prārthanaṁ tṛtīyena jñeyam \|\|2\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** atra bhagavad-upadiṣṭaṁ
rahasyaṁ jñānam uddhavāt prāpya svasya tatrāyogyatāṁ matvā atinirviṇṇa
eva viduro manasi parāmamarśa \| tasyānuraktasya muner mukundaḥ
parmoda-bhārānatakandharasya \| āśṛṇvato mām anurāga-hāsa-samīkṣayā
viśramayann uvācety uddhavokteḥ \| paramāntaraṅga-sva-bhakta-cūḍāmaṇim
uddhavam eva bhagavān rahasyaṁ sva-jñānam upadideśa, na tu śṛṇvantam api
\| maivam \| tad ahaṁ taj-jñānārtham imam ajānantaṁ mahānubhāvaṁ
prathamaṁ na prārthrthayiṣyan kintu sva-jijñāssitam eva yat kiñcit
pṛcchāmi \| yadi ca tad ayaṁ jānāti tadā bho vidura tvad-arthaṁ
bhagavatāham ādiṣṭo bhagavat-proktaṁ
tasyājatva-janmavattvādi-virodha-parihārakam atirahasya-jñānaṁ tvaṁ
gṛhāṇeti svayam eva vakṣyatīty ata āha sukhāyety ādi \| taiḥ karmabhiḥ
sukhaṁ vā anyat duḥkhopaśamanaṁ vā uparamaṁ vairāgyaṁ vā na vindeta \|
kintu bhūyo bhūyaḥ kṛtebhyas tebhyaḥ karmabhyo duḥkham eva \| atra
praśne yad yuktaṁ tad uttaraṁ no asmān vadatu bhavān \|\|2\|\|

\...

**\|\| 3.5.3 \|\|**

**janasya kṛṣṇād vimukhasya daivād**

**adharma-śīlasya suduḥkhitasya \|**

**anugrahāyeha caranti nūnaṁ**

**bhūtāni bhavyāni janārdanasya \|\|**

**śrīdhara-svāmī (bhāvārtha-dīpikā) :** daivāt prācīna-karmaṇo
nimitta-bhūtāt kṛṣṇād vimukhasyāto'dharma-śīlasyātaḥ suduḥkhitasya
janasyānugrahāya bhavyāni maṅgalāni bhūtāni caranti \| bhavantaḥ
paropakāra-svabhāvā evety arthaḥ \|\|3\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** janasyeti \| daivāt
prācīna-karmaṇo hetos tad-āveśād adharma-śīlasya
bhagavad-dharma-rahitasyety arthaḥ \|\|3\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sarva-bhūtānugrāhakā
bhavad-vidhā mahā-bhāgavatā eva tattvaṁ jānantīty āha---bhavyāni bhūtāni
maṅgala-rūpā bhaktāḥ \|\|3\|\|

\...

**\|\| 3.5.4 \|\|**

**tat sādhu-varyādiśa vartma śaṁ naḥ**

**saṁrādhito bhagavān yena puṁsām \|**

**hṛdi sthito yacchati bhakti-pūte**

**jñānaṁ sa-tattvādhigamaṁ purāṇam \|\|**

**śrīdhara-svāmī (bhāvārtha-dīpikā) : tat** tasmāt he sādhu-varya, śaṁ
sukha-rūpaṁ vartma na ādiśa kathaya \| yena vartmanā saṁrādhito
hṛdi-sthitaḥ san \| sa-tattvādhigama ātmāpārokṣyaṁ tat-sahitam \|
purāṇam anādi-veda-pramāṇakam \|\|4\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tat sādhv iti bhakti-pūte
prema-vimale \| sattvaṁ jñānaṁ tac ca brahma-bhagavat-paramātmety
āvirbhāvam \|\|4\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** śaṁ sukha-rūpaṁ vartma
bhajana-mārgaṁ no'smān ādiśa \| sa prasiddho bhagavān \|
tattvasya---vadanti tat tattvavidaḥ \[bhā.pu. 1.2.11\] ity anenoktasya
brahma-paramātma-bhagavat-svarūpasyādhigamo yasmāt taj-jñānaṁ yacchati
\| yad uktaṁ---

> tac chraddadhānā munayo jñāna-vairāgya-yuktayā \|
>
> paśyanty ātmani cātmānaṁ bhaktyā śruta-gṛhītayā \|\| \[bhā.pu.
> 1.2.12\] iti \|

purāṇaṁ purātanaṁ na mīmāṁsādikam ivārvācīnam \|\|4\|\|

\...

**\|\| 3.5.5 \|\|**

**karoti karmāṇi kṛtāvatāro**

**yāny ātma-tantro bhagavāṁs tryadhīśaḥ \|**

**yathā sasarjāgra idaṁ nirīhaḥ**

**saṁsthāpya vṛttiṁ jagato vidhatte \|\|**

**śrīdhara-svāmī (bhāvārtha-dīpikā) :** karoti karmāṇīty-ādīnāṁ
varṇayeti pañcama-śloke kriyā-saṁbandhaḥ \| yathā yena prakāreṇa
puruṣa-rūpeṇa kṛtāvatāraḥ san try-adhīśaḥ tri-guṇa-māyā-niyantā, ataḥ
sva-tantra eva, yāni karmāṇi karoti \| karmāṇy eva viśeṣataḥ
pṛcchati---yathety-ādinā \| nirīho niṣkriyo niḥspṛho vā saṁsthāpya
su-sthitaṁ kṛtvā \| vṛttiṁ jīvikām \|\|5\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tatra bahuṣu sādhaneṣu satsu
nija-hṛdyaṁ nivedayati---karotīty ādibhiḥ \| ṭīkāyāṁ yathety-ādineti \|
ubhayatrāpi yathā-śabdasya sambandhāt pūrvam api yojitam \|\|5\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** karoti karmāṇīty-ādīnāṁ
varṇayeti pañcama-ślokasthenānvayaḥ \| tryadhīśaḥ puruṣa-trayeśaḥ kṛṣṇaḥ
karmāṇi govardhanoddharaṇādīnī \| tri-guṇa-māyādhiṣṭhātā mahā-viṣṇuś ca
yathā idam agre pūrva-mahā-kalpānte saṁsthāpya saṁhṛtya punar
etan-mahā-kalpādau sasarja, sṛṣṭvā ca vṛttiṁ jīvikāṁpālanam ity arthaḥ
\|\|5\|\|

\...

**\|\| 3.5.6 \|\|**

**yathā punaḥ sve kha idaṁ niveśya**

**śete guhāyāṁ sa nivṛtta-vṛttiḥ \|**

**yogeśvarādhīśvara eka etad**

**anupraviṣṭo bahudhā yathāsīt \|\|**

**śrīdhara-svāmī (bhāvārtha-dīpikā) :** sve svīye sve hṛdayākāśe niveśya
sthāpayitvā \| nivṛttā vṛttayo yasya \| guhāyāṁ yoga-māyāyām \| bahudhā
brahmādi-rūpeṇa \|\|6\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sve svasvarūpe khe ākāśe ākāśas
tal-liṅgād ity-ādi-nyāyena brahma-khe niveśya vilāpya guhāyāṁ kasmiṁścit
sarvāgocara-pradeśe tat-tādātmyena tiṣṭhati mahat sraṣṭṛ-puruṣa iti
śeṣaḥ \|\|6\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yathā punaś ca sve svīye
hṛdayākāśe niveśya sthāpayitvā guhāyāṁ sarvāgamyatvād virajāyāṁ nadyām
ity arthaḥ \| nivṛtta-māyā-guṇa-vṛttiḥ \| punaś ca etaj jagat
sṛṣṭvānupraviṣṭaḥ \| bahudhā deva-manuṣyādi-rūpo yathāsīd iti
sṛṣṭyādi-praśna-paunaḥpunyaṁ prati mahā-kalpa-gatā sṛṣṭy-ādi-līlā
eka-rūpā bhinna-rūpā veti jijñāsayā \|\|6\|\|

\...

**\|\| 3.5.7 \|\|**

**krīḍan vidhatte dvija-go-surāṇāṁ**

**kṣemāya karmāṇy avatāra-bhedaiḥ \|**

**mano na tṛpyaty api śṛṇvatāṁ naḥ**

**suśloka-mauleś caritāmṛtāni \|\|**

**śrīdhara-svāmī (bhāvārtha-dīpikā) :** matsyādy-avatāra-bhedaiḥ krīḍan
yāni yathā karmāṇi vidhatte \| punar viśeṣaṁ praṣṭum autsukyam
āviṣkaroti---mana iti \| su-ślokāḥ puṇya-kīrtayaḥ, teṣāṁ maulir
ivādhikyenopari-virājamānaḥ, tasyety arthaḥ \|\|7\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** avatāra-bhedair
matsya-kūrmādibhiḥ \|\|7\|\|

\...

**\|\| 3.5.8 \|\|**

**yais tattva-bhedair adhiloka-nātho**

**lokān alokān saha lokapālān \|**

**acīkḷpad yatra hi sarva-sattva-**

**nikāya-bhedo'dhikṛtaḥ pratītaḥ \|\|**

**śrīdhara-svāmī (bhāvārtha-dīpikā) :** adhiloka-nātho lokanāthādhipatiḥ
\| alokān lokāloka-parvatād bahir-bhāgān \| acīkḷpat kalpayām āsa \|
yatra yeṣu sarvāṇi yāni sattvāni, teṣāṁ nikāyāḥ, teṣāṁ bhedo'dhikṛtas
tat-tat-karmādhikārī āśrita iti vā \|\|8\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tattva-bhedair
vairāja-pādādibhiḥ pṛthivyādyair lokān pātālādīn alokān
lokāloka-parvatād bahir-bhāgān acīkḷpat kalpayāmāsa, yatra yeṣu
sarva-prāṇi-nikāyānāṁ bhedo nānā-viśeṣo'dhikṛtaḥ
bhakti-jñāna-yoga-karmādy-adhikārī bhavet \| pratītaḥ khyāto'bādhitaś ca
\|\|8\|\|

\...

**\|\| 3.5.9 \|\|**

**yena prajānām uta ātma-karma-**

**rūpābhidhānāṁ ca bhidāṁ vyadhatta \|**

**nārāyaṇo viśvasṛg ātma-yonir**

**etac ca no varṇaya vipra-varya \|\|**

**śrīdhara-svāmī (bhāvārtha-dīpikā) :** utāpi ca yena prakāreṇa jīvānām
ātmā svabhāvas tat-kṛtaṁ karma tat-kṛtaṁ rūpaṁ tat-kṛtā abhidhās tāsāṁ
bhedaṁ kṛtavān \| viśva-sraṣṭā svayam ātma-yoniḥ svataḥ siddhaḥ
\|\|9\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** uta api ca, yena
prakāreṇa jīvānām ātmā svabhāvaḥ, tad-anusṛtaṁ karma, karmānusṛtaṁ
rūpaṁ, rūpānusṛtā abhidhā, tāsāṁ bhedaṁ kṛtavān, nārāyaṇa eva
viśva-sṛg-viśva-sṛṣṭy-artham ātma-yonir brahmā sann ity arthaḥ \|\|9\|\|

\...

**\|\| 3.5.10 \|\|**

**parāvareṣāṁ bhagavan vratāni**

**śrutāni me vyāsa-mukhād abhīkṣṇam \|**

**atṛpnuma kṣulla-sukhāvahānāṁ**

**teṣām ṛte kṛṣṇa-kathāmṛtaughāt \|\|**

**madhvācāryaḥ (bhāgavata-tātparyam) :** ṛte avagame, ṛ gatau iti dhātoḥ
teṣāṁ tātparyāvagame kṛṣṇa-kaṣṭamṛtaugha evāsau yataḥ \|\|10\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** nanu mahābhārate tvayā sarvaṁ
śrutam eva, kiṁ punaḥ praśnaiḥ ? tatrāha---pare traivarṇikā avare
śūdrādayaḥ, teṣāṁ vratāni dharmāḥ \| me mayā \| abhīkṣṇaṁ punaḥ punaḥ \|
teṣāṁ śravaṇenātṛpnuma tṛptāḥ sma \| teṣāṁ tuccha-sukhāvahatvāt \| yas
tu tatra kṛṣṇa-kathāmṛtaughaḥ sūcitas tasmād ṛte \| tatra tv
alaṁ-buddhir nāstīty arthaḥ \|\|10\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanv etat sarvaṁ
mahābhārate tvayā śrutam eva, tatrāha---pare devādyā avare paśvādyās
teṣāṁ vratāni svabhāvās teṣāṁ tair atṛpnuma tṛptāḥ smaḥ, nāgnis tṛpyati
kāṣṭhānām itivat ṣaṣṭhī \| kṣullaṁ tucchaṁ kintu yas tatra
kṛṣṇa-kaṣṭamṛtaughas tasmād ṛte \| tena yad yan mayā pṛcchyate, tat tat
sarvaṁ kṛṣṇa-kaṣṭamṛta-sampṛktam eva tvayā vaktavyam iti bhāvaḥ
\|\|10\|\|

\...

**\|\| 3.5.11 \|\|**

**kas tṛpnuyāt tīrtha-pado'bhidhānāt**

**satreṣu vaḥ sūribhir īḍyamānāt \|**

**yaḥ karṇa-nāḍīṁ puruṣasya yāto**

**bhava-pradāṁ geha-ratiṁ chinatti \|\|**

**śrīdhara-svāmī (bhāvārtha-dīpikā) :** tatra hetuḥ---ka iti \|
tīrtha-padaḥ kṛṣṇasya \| abhidhānāt kathāmṛtaughāt \| satreṣu samājeṣu
\| sūribhir nāradādibhiḥ \|\|11\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu kṛṣṇa-kathāpi tvayā
bahuśa eva śrutā, tatrāha---ka iti \| abhidhānāt nāmata eva kim uta
kathābhyaḥ \| yad vā, abhidhānāt kathana-mātrāt lyab-lope pañcamīyam
\|\|11\|\|

\...

**\|\| 3.5.12 \|\|**

**munir vivakṣur bhagavad-guṇānāṁ**

**sakhāpi te bhāratam āha kṛṣṇaḥ \|**

**yasmin nṛṇāṁ grāmya-sukhānuvādair**

**matir gṛhītā nu hareḥ kathāyām \|\|**

**śrīdhara-svāmī (bhāvārtha-dīpikā) :** mahābhāratasyāpy atraiva
tātparyam ity āha---muniḥ kṛṣṇo veda-vyāso bhagavad-guṇān
mokṣa-dharmānte nārāyaṇīyākhyāne vaktum icchuḥ san \|
artha-kāmādi-varṇanaṁ tu hari-kathāyāṁ mati-praveśārtham evety
āha---yasminn iti \| nṛṇāṁ matir grāmya-sukhānuvādair dvāra-bhūtair nu
niścitaṁ hareḥ kathāyāṁ gṛhītā nītā \| tad uktam itihāsa-samuccaye---

> kāmino varṇayan kāmān lobhaṁ lubdhasya varṇayan \|
>
> naraḥ kiṁ phalam āpnoti kūpe'ndham iva pātayan \|
>
> loka-cittāvatārārthaṁ varṇayitvātra tena tau \|
>
> itihāsaiḥ pavitrārthaiḥ punar atraiva ninditau \|
>
> anyathā ghora-saṁsāra-bandha-hetū janasya tau \|
>
> varṇayet sa kathaṁ vidvān mahā-kāruṇiko muniḥ \|\| iti \|\|12\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** munir vivakṣur iti \| yasmin
grāmya-sukhānuvāda-prāye \| kauravādīnāṁ kathāyāṁ śrī-kṛṣṇa-kathānugatau
\| tad etad vidurasya śrī-vyāsāc chravaṇaṁ ca tīrthāṭana-samaya eva
jñeyam \|\|12\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** mahābhāratasyāpi vastutas
tatraiva tātparyam ity āha---muniḥ kṛṣṇo veda-vyāsaḥ \| guṇānām iti
dvitīyāyāṁ ṣaṣṭhī \| yad vā, utkarṣam ity ākṣepa-labhyaṁ, yasmin bhārate
grāmya-sukhānuvādaiḥ artha-kāma-kathānukathanair nṛṇāṁ viṣaya-lubdhānām
api matir gṛhītā vyāsena sva-hasta-vaśīkṛtā kim-arthaṁ hareḥ kathāyāṁ
bhagavad-gītā-nārāyaṇīyopākhyānādiṣu praveśayitum ity ākṣepa-gamyam \|
anyathā paramārtha-kaṣṭam aśṛṇvantas te tat-samīpam eva naivāyāsyan \|
tad uktam itihāsa-samuccaye---

> kāmino varṇayan kāmān lobhaṁ lubdhasya varṇayan \|
>
> naraḥ kiṁ phalam āpnoti kūpe'ndham iva pātayan \|\|
>
> loka-cittāvatārārthaṁ varṇayitvātra tena tau \|
>
> itihāsaiḥ pavitrārthaiḥ punar atraiva ninditau \|\|
>
> anyathā ghora-saṁsāra-bandha-hetū janasya tau \|
>
> varṇayet sa kathaṁ vidvān mahā-kāruṇiko muniḥ \|\| iti \|\|12\|\|

\...

**\|\| 3.5.13 \|\|**

**sā śraddadhānasya vivardhamānā**

**viraktim anyatra karoti puṁsaḥ \|**

**hareḥ padānusmṛti-nirvṛtasya**

**samasta-duḥkhāpyayam āśu dhatte \|\|**

**madhvaḥ**: hareḥ kathāyāṁ vivardhamānā matiḥ \|\|13\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** śrī-hari-kathāyāṁ
mati-praveśasya phalam āha---sā kathā matir vā \| anyatra grāmya-sukhe
\| tataḥ kim ? ata āha---harer iti \|\|13\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sā hareḥ kathā \| samasteti
śrī-hari-sākṣātkāreṇeti bhāvaḥ \|\|13\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** hari-kathāyāṁ
mati-praveśasya phalam adhikāri-bhedenāha---sā hari-kathā śraddadhānasya
hari-kathāyām eva parama-puruṣārtha-buddhyā viśvasataḥ
śuddha-bhaktasyety arthaḥ \| anyatra dharmārtha-kāma-mokṣeṣu \|

nanu kathaṁ mokṣe'pi viraktiṁ cet karoti, tataḥ kathaṁ nirvṛtiḥ
saṁsāra-duḥkha-nāśo vā ? tatrāha---**hareḥ** padayor **anusmṛtiḥ**
pratikṣaṇam eva mādhuryānubhūtis tayaiva **nirvṛtasya**
labdha-paramānandasya **puṁsaḥ samasta**-**duḥkho** yaḥ saṁsāras tasyāpi
**apyayaṁ** nāśaṁ, tatrāpi **āśu** śīghram eva \|\|13\|\|

\...

**\|\| 3.5.14 \|\|**

**tāñ chocya-śocyān avido'nuśoce**

**hareḥ kathāyāṁ vimukhān aghena \|**

**kṣiṇoti devo'nimiṣas tu yeṣām**

**āyur vṛthā-vāda-gati-smṛtīnām \|\|**

**śrīdhara-svāmī (bhāvārtha-dīpikā) :** evaṁ-bhūtāyāṁ kathāyāṁ ye na
ramante, tān śocati \| śocyā ye, teṣām api śocyāṁś ca \| tatrāvido
bhārata-tātparyān abhijñān śocyān \| ye tu jñātvāpi hareḥ kathāyāṁ
vimukhāḥ, tāṁs teṣām api śocyān iti yojyam \| animiṣaḥ kālo yeṣām āyuḥ
kṣipati \| atraiva hetuḥ---vṛthaiva vāda-gati-smṛtayo
vāg-deha-mano-vyāpārā yeṣām \|\|14\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** atra trividhā eva janā dṛśyante,
kecid āveśena hari-kathāyāṁ śrotāraḥ kecid anāveśena kecit tu vimukhā
eveti \| tatrāveśinām anāveśinaḥ śocyāḥ \| vimukhās tv anāveśinām apīti
paryālocyāha---tān iti \| spaṣṭam eva \|\|14\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** atra hari-kathāyāṁ
trividhā janāḥ sambhavanti---śraddadhānā aśraddadhānā vimukhāś ca \|
śrī-bhāgavata-mate bhaktau parama-puruṣārthatvena viśvasantaḥ
śraddadhānā ucyante---

> tāvat karmāṇi kurvīta na nirvidyeta yāvatā \|
>
> mat-kathā-śravaṇādau vā śraddhā yāvan na jāyate \|\| \[bhā.pu.
> 11.20.9\]

jāta-śraddho mat-kathāsu \[bhā.pu. 11.20.27\] ity ādau, tathā
pratipādayiṣyamāṇatvāt \| puruṣārtha-sādhana-mātratvenaiva
viśvasanto'śraddadhānāḥ \| bhaktyā vinaiva puruṣārthān siṣādhayiṣavo
vimukhāḥ, tatra prathamān sābhinandanam uktvā dvitīyān ullaṅghya tṛtīyān
śocati---śuddha-bhaktair ye śocyāḥ svarga-mokṣādi-sādhana-ratās tair api
bhakti-rahita-karma-jñāna-yogādi-mato'nuśocāmi \| tatra hetuḥ---avidaḥ
śāstrāny adhītyādhītyāpi tat-tātparyam aviduṣaḥ, yato harer ity-ādi \|
aghena prācīnārvācīna-mahāparādhenaiva hetunety arthaḥ \| animiṣaḥ kālaḥ
\| nanu te'pi sva-sva-mata-sthāpane
nānā-vāda-nānā-gati-nānā-smṛty-ādimantaḥ sabhāyāṁ pragalbhante, tatra
sa-dhik-kāram āha---vṛthety ādi \|\|14\|\|

\...

**\|\| 3.5.15 \|\|**

**tad asya kauṣārava śarma-dātur**

**hareḥ kathām eva kathāsu sāram \|**

**uddhṛtya puṣpebhya ivārta-bandho**

**śivāya naḥ kīrtaya tīrtha-kīrteḥ \|\|**

**śrīdhara-svāmī (bhāvārtha-dīpikā) : tat** tasmād dhe kaupārava ! asya
viśvasya śivāya kathāsu sāra-bhūtāṁ hareḥ kathām evoddhṛtya naḥ kīrtaya
\| yathā puṣpebhyo madhu madhupa uddharati tadvad uddhṛtya \|\|15\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **tat** tasmāt he
kauśārava \|\|15\|\|

\...

**\|\| 3.5.16 \|\|**

**sa viśva-janma-sthiti-saṁyamārthe**

**kṛtāvatāraḥ pragṛhīta-śaktiḥ \|**

**cakāra karmāṇy atipūruṣāṇi**

**yānīśvaraḥ kīrtaya tāni mahyam \|\|**

**śrīdhara-svāmī (bhāvārtha-dīpikā) :** viśeṣataḥ śrī-kṛṣṇa-kathā
kathanīyety āśayenāha---sa iti \| yo viśva-sargādy-arthaṁ pūrvaṁ
gṛhīta-śaktiḥ sa eva puruṣeṣu kṛtāvatāraḥ san puruṣān atikramya
vartamānāni yāni cakāra tāni vistarād vada \|\|16\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** atra viśeṣataḥ
śrī-kṛṣṇa-kathānuraktatve'pi viraha-duḥkha-vṛddhi-bhayāt sāmānyata eva
pṛcchati---sa viśveti \| ata eva śrī-maitreyo'pi tat-kathāṁ na
prastutavān iti jñeyam \| kutaḥ ? sampraty avatāro yena saḥ śrī-kṛṣṇo
janmādy-artha-pragṛhīta-śakti-trayaḥ san yāni cakāreti yojyam \|\|16\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ato nirākāṅkṣatvārtham
ukta-lakṣaṇānāṁ mat-praśnānām uttaraṁ saṅkṣepeṇoktvā madhureṇa samāpayed
iti nyāyena śṛṅkhalāvatāra-kathaiva vistārya kīrtanīyety āha---sa iti \|
kṛtāḥ pūrvaṁ puruṣādayo'vatārā yena sa mahyaṁ māṁ prasādayitum
\|\|16\|\|

\...

**\|\| 3.5.17 \|\|**

**śrī-śuka uvāca---**

**sa evaṁ bhagavān pṛṣṭaḥ kṣattrā kauṣāravo muniḥ \|**

**puṁsāṁ niḥśreyasārthena tam āha bahu mānayan \|\|**

**śrīdhara-svāmī (bhāvārtha-dīpikā) :** puṁsāṁ niḥśreyasam evārthaḥ
prayojanaṁ tena hetunā pṛṣṭaḥ \|\|17\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** puṁsāṁ sarveṣām eva puruṣāṇāṁ yan
niḥśreyasaṁ maṅgalaṁ bhakti-rūpaṁ, tad evārthaḥ puruṣārtho yasya tena
\|\|17\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kṣattrā kīdṛśena ? puṁsāṁ
kalau janiṣyamāṇānāṁ niḥśreyasaṁ nistāra evārtho yasya tena tasya
śrī-kṛṣṇa-pārṣadatvena kṛtārthatvād eveti bhāvaḥ \|\|17\|\|

\...

**\|\| 3.5.18 \|\|**

**maitreya uvāca---**

**sādhu pṛṣṭaṁ tvayā sādho lokān sādhv anugṛhṇatā \|**

**kīrtiṁ vitanvatā loke ātmano'dhokṣajātmanaḥ \|\|**

**śrīdhara-svāmī (bhāvārtha-dīpikā) :** bahu-mānam evāha---sādhv iti
pañcabhiḥ \| adhokṣaje evātmā mano yasya tasyātmanaḥ svasya kīrtiṁ ca
prasaṅgād vitanvatā \|\|18\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** adhokṣaja eva ātmā mano
yasya ātmanaḥ svasya \|\|18\|\|

\...

**\|\| 3.5.19 \|\|**

**naitac citraṁ tvayi kṣattar bādarāyaṇa-vīryaje \|**

**gṛhīto'nanya-bhāvena yat tvayā harir īśvaraḥ \|\|**

**śrīdhara-svāmī (bhāvārtha-dīpikā) :** harir yad gṛhītaḥ etac citraṁ na
bhavati \| kutaḥ ? bādarāyaṇa-vīryajo dhṛtarāṣṭro'pi bhavati, satyam,
parantu tvayi tato viśeṣa ity āha---gṛhīta iti \|\|19\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tvayy etan nāścaryaṁ,
yato bādarāyaṇasya vīryāj jātaḥ, yataś ca gṛhīta ity-ādi \|\|19\|\|

\...

**\|\| 3.5.20 \|\|**

**māṇḍavya-śāpād bhagavān prajā-saṁyamano yamaḥ \|**

**bhrātuḥ kṣetre bhujiṣyāyāṁ jātaḥ satyavatī-sutāt \|\|**

**śrīdhara-svāmī (bhāvārtha-dīpikā) :** nanu tarhi kathaṁ śūdratvaṁ ?
kathaṁ ca lokānugrāhakatvaṁ ? tatrāha---māṇḍavya-śāpād iti \| bhrātur
vicitravīryasya kṣetre kṣetratvena svīkṛtāyāṁ bhujiṣyāyāṁ dāsyāṁ yama
eva tvaṁ jāto'si \|\|20\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** na tvaṁ prākṛto lokas
tvām ahaṁ paricinomy evety āha---māṇḍavyeti \| bhrātur vicitravīryasya
kṣetre kṣetratvenan svīkṛtāyāṁ bhujiṣyāyāṁ dāsyām \|\|20\|\|

\...

**\|\| 3.5.21 \|\|**

**bhavān bhagavato nityaṁ sammataḥ sānugasya ha \|**

**yasya jñānopadeśāya mādiśad bhagavān vrajan \|\|**

**śrīdhara-svāmī (bhāvārtha-dīpikā) :** kiṁ ca, bhavān iti \| kutaḥ ?
yasya tava jñānopadeśāya mām ādiṣṭavān \| ca-kārāt svayam api
smṛtyaivopadiṣṭavān iti \|\|21\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sānugasyeha yaj jñānopadeśāya ca
mām ādiśad bhagavān aja iti sambandhokti-pāṭhaḥ \|\|21\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** na kevalaṁ mamatvena tvam
adhikṛta-bhakta eva, kintu bhagavan-nitya-pārṣado'pi prakārāntare
bhavasīty āha---bhavān iti \| mā māṁ vrajan vaikuṇṭhaṁ gacchan
\|\|21\|\|

\...

**\|\| 3.5.22 \|\|**

**atha te bhagaval-līlā yoga-māyorubṛṁhitāḥ \|**

**viśva-sthity-udbhavāntārthā varṇayāmy anupūrvaśaḥ \|\|**

**śrīdhara-svāmī (bhāvārtha-dīpikā) :** viśva-sthity-ādayo'rthā viṣayā
yāsāṁ tāḥ \|\|22\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tatra prathamaṁ yathā
sasarjāgra idaṁ nirīha iti tat-praśnasyottaratvena puruṣāvatāra-līlāṁ
vacmīty āha---yogamāyā svarūpa-śakti-vṛtti-viśeṣaḥ tayā upabṛṁhitāḥ
svāṁśa-māyā-dvārā vistāritāḥ viśva-sthity-ādayaḥ arthā viṣayā yāsāṁ tāḥ
\| māyā-śakter yogamāyāṁśa-bhūtatvasya nārada-pañcarātre dṛṣṭatvāt
\|\|22\|\|

\...

**\|\| 3.5.23 \|\|**

**bhagavān eka āsedam agra ātmātmanāṁ vibhuḥ \|**

**ātmecchānugatāv ātmā nānā-maty-upalakṣaṇaḥ \|\|**[^15]

**madhvācāryaḥ (bhāgavata-tātparyam) :** ātmanāṁ vibhur jīvādhipatiḥ
\|\|23\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** tatra sṛṣṭi-līlāṁ varṇayituṁ
tataḥ pūrvāvasthām āha---**idaṁ** viśvam **agre** sṛṣṭeḥ pūrvaṁ
paramātmā **bhagavān eka eva āsa** āsīt \| **ātmanāṁ** jīvānām **ātmā**
svarūpaṁ **vibhuḥ** svāmī ca \| nānyad draṣṭṛ-dṛśyātmakaṁ kiñcid āsīt \|

kāraṇātmanā sattve'pi pṛthak pratīty-abhāvād ity
āha---**nānā-maty-upalakṣaṇo** nānā-draṣṭṛ-dṛśyādi-matibhir nopalakṣyata
iti tathā \| yad vā, a-kāra-praśleṣaṁ vinaivāyam arthaḥ \| yaḥ sṛṣṭau
nānā-matibhir upalakṣyate, sa tadaika evāsīd iti \| kutaḥ ? **ātmecchā**
māyā tasyā **anugatau** laye sati \| yad vā, ātmana
ekākitvenāvasthānecchāyām anuvṛttāyām ity arthaḥ \|\|23\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** atha tat-prārthita-līlā-kathāṁ
kathayann eva śrīmad-bhagavad-ādiṣṭa-catuḥ-ślokī-jñānaṁ
vivṛtyāha---**bhagavān** ity-ādi, aśeṣa-saṅkleśa-śamaṁ vidhatte\[bhā.pu.
3.7.14\] ity-ādy-antena granthena \| atha kathā-kramānurodhena caturṇām
arthā viparyayeṇa vaktavyāḥ \| tatra, aham evāsam evāgre nānyad yat sad
asat paraṁ \[bhā.pu. 2.9.32\] ity ardhasyārthaṁ sṛṣṭi-līlopakrameṇa
darśayati---bhagavān iti dvābhyām \|

idaṁ viśvaṁ puruṣādi-pārthiva-paryantaṁ tadānīm ekākinā sthitena
bhagavatā sahaikī-bhūyāsīd ity arthaḥ \| ātmanāṁ śuddha-jīvānām api
raśmi-sthānīyānām ātmā maṇḍala-sthānīyaṁ parama-svarūpam \| na ca
tasyāpy anyat tad asti, yata ātmā svayaṁ siddha-svarūpa ity arthaḥ \|
iti tatra svāṁśānām apy aṁśitvaṁ darśitam \| brahmābhinnatvaṁ ca \| kadā
? ātmecchā tasya sṛṣṭy-ādīcchā, tasyānugatau līnatāyāṁ satyām ity arthaḥ
\|

nanu vaikuṇṭhādi-bahu-vaibhave'pi sati katham eka evāsīt ?
tatrāha---vaikuṇṭhādi nānā-matyāpi sa evaika upalakṣita iti \|
senā-sametatve'pi rājāsau prayātītivat \|\|23\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sṛṣṭi-līlāṁ varṇayituṁ
tataḥ pūrvāvasthām āha---idaṁ viśvam agre sṛṣṭeḥ pūrvaṁ bhagavān
ṣaḍ-aiśvarya-pūrṇa eka eva āsa āsīt \| bhagavati līnatvena
bhagavato'dhiṣṭhāna-kāraṇatvād ity eke \| bhagavac-chakti-kāryatvād ity
anye \| yad vā, idam agre ity eka-padyena asyāḥ sṛṣṭeḥ pūrvam ity arthaḥ
\|

tathā sa eva yoga-mārgeṇopāsya ātmanāṁ jīvānām ātmā antaryāmī, tathā sa
eva jñāna-mārgeṇopāsyaḥ sarva-vyāpako brahmety arthaḥ \| evam upāsakānāṁ
bhakta-yogi-jñānināṁ mata-bhedān nānā-matibhir upalakṣaṇaṁ yasya saḥ \|
tathaiva śrutayo'pi, yathā---vāsudevo vā idam agra āsīn, na brahmā, na
ca śaṅkara iti \| eko nārāyaṇa evāsīn na brahmā neśāna iti \| ātmaivam
agra āsīd iti \| sad evāsīd ity ādyāḥ \|

nanu sṛṣṭeḥ pūrvam api kaṁ samayam ārabhya sa eka āsa ? ity apekṣāyām
āha---ātmanāṁ jīvānāṁ tathā icchāyāḥ sisṛkṣāyāś ca anugatau laye sati
prācīna-prākṛtika-pralayam ārabhyety arthaḥ \|\|23\|\|

\...

**\|\| 3.5.24 \|\|**

**sa vā eṣa tadā draṣṭā nāpaśyad dṛśyam eka-rāṭ \|**

**mene'santam ivātmānaṁ supta-śaktir asupta-dṛk \|\|**

**madhvācāryaḥ (bhāgavata-tātparyam) :**

paramātmā yato jīvaṁ mene'santam aśaktitaḥ \|

> asanna-sāvato nityaṁ satya-jñāno yato hariḥ \|\| ity āgneye \|

śakyatvāt śaktayo bhāryāḥ śaktiṁ sāmarthyam ucyate iti brahma-tarke \|

suptis tu prakṛteḥ proktā atīva bhagavad-ratiḥ \|

anāsthānyatra ca proktā viṣṇottamś cakṣur nimīlanam \|\| iti
vyoma-saṁhitāyām \|\|24\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** tatra prathamaṁ
māyodbhava-prakāram āha dvābhyām \| sa vai eṣa draṣṭā san dṛśya nāpaśyat
\| yata eka-rāṭ eka eva tadā prakāśate \| ātmānam asantam iva mene \|
dṛśyābhāve draṣṭṛtvābhāvāt \| tadāha---suptā māyādyāḥ śaktayo yasya saḥ
\| na tv asantam eva mene \| yato'suptā dṛk cic-chaktir yasyeti
\|\|24\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** dṛśyaṁ viśvaṁ nāpaśyat \|
tad-darśanābhāvād eva tal-līnam āsīd ity arthaḥ \| tathātmānam ātmāṁśaṁ
puruṣam api asantam iva mene bhedena nāpaśyad ity arthaḥ \| śaktir māyā
\| dṛk cic-chaktiḥ svarūpa-bhūtāntaraṅga-śaktir ity arthaḥ \| eka-rāṭ
sarvādhikārī \|\|24\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sa vai niścitaṁ draṣṭā
prakṛtī-kṣaṇa-kartā puruṣaḥ tadā sṛṣṭy-ārambha-kāle dṛśyaṁ sṛṣṭy-arthaṁ
draṣṭavyaṁ pradhānaṁ nāpaśyat \| tataś cātmānaṁ svaṁ virājantam api
asantam iva mene, gṛhiṇīṁ vinā gṛhastha iveti kāvya-rīty-ukteḥ \| yad
vā, utpatsyamānam ātmānaṁ samaṣṭi-virājaṁ svasmin sūkṣma-rūpeṇa santam
apy asantam eva mene \| prakṛtīkṣaṇaṁ vinā tasya prākaṭyāsambhavād iti
bhāvaḥ \|

nanu dṛṣṭyaiva bhogyā sā kāntā māyā tasya tadā kīdṛśyāsīt ?
tatrāha---suptā svāpavatī śaktir māyā yasya saḥ \| na hi svāpavatī kāntā
sambhujyata iti bhāvaḥ \| kiṁ ca tasyānandārtham anyāḥ subhagā bahvya
eva kāntā jāgratya eva vartanta ity āha---asuptā dṛśaś
cic-chakti-vṛttayo lakṣmy-ādyā yasya saḥ \| tad api
viśva-sṛṣṭy-ādy-arthaṁ bahiraṅgā durbhagāpi yā sā māyā-śaktis tadānīm
apekṣitavyaiveti bhāvaḥ \|\|24\|\|

\...

**\|\| 3.5.25 \|\|**

**sā vā etasya saṁdraṣṭuḥ śaktiḥ sad-asad-ātmikā \|**

**māyā nāma mahā-bhāga yayedaṁ nirmame vibhuḥ \|\|**

**śrīdhara-svāmī (bhāvārtha-dīpikā) : sā vai**
dṛaṣṭṛ-dṛśyānusandhāna-rūpā \|**sad**dṛśyam,**asad** adṛśyam \| ātmā
svarūpam \| sad-asator ātmā yasyāḥ, tad-ubhayānusandhāna-rūpatvāt
\|\|25\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** paścād ahaṁ yad etac ca\[bhā.pu.
2.9.36\] ity asyārthaṁ kathayan sṛṣṭy-upayuktaṁ bahiraṅga-śakty-antaram
āhaṁsīta \| śaktitvena nimitta-rūpatvaṁ
sad-asad-ātmakatvenopādāna-rūpatvaṁ cāṁśato vyañjitam \|\|25\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tataś ca tad-icchayā sā
māyā-śaktis tadā jajagārety āha---sā prasiddhā vai niścitaṁ
sad-asad-ātmikā kārya-kāraṇa-rūpā idaṁ viśvaṁ vibhuḥ parameśvaraḥ
\|\|25\|\|

\...

**\|\| 3.5.26 \|\|**

**kāla-vṛttyā tu māyāyāṁ guṇa-mayyām adhokṣajaḥ \|**

**puruṣeṇātma-bhūtena vīryam ādhatta vīryavān \|\|**[^16]

**śrīdhara-svāmī (bhāvārtha-dīpikā) :** kāla-vṛttyā kāla-śaktyā
guṇa-mayyāṁ kṣubhita-guṇāyām \| adhokṣajaḥ paramātmā \| ātmāṁśa-bhūtena
puruṣeṇa prakṛty-adhiṣṭhātṛ-rūpeṇa vīryaṁ cid-ābhāsam ādhatta \|
vīryavāṁś cic-chakti-yuktaḥ \|\|26\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sṛṣṭim āha---kāla-vṛttyeti \|
bhagavān eka āsedam \[bhā.pu. 3.5.23\] iti prāktanānantara-granthād
**adhokṣajo** bhagavān **puruṣeṇa** prakṛti-draṣṭr-**ātma-bhūtena**
svāṁśena dvāra-bhūtena **kālo vṛttir** yasyās tayā māyayā
nimitta-bhūtayā **guṇa-mayyāṁ māyāyām** avyakte **vīryaṁ** jīvākhyam
**ādhatta**, hantemās tisro devatā \[chā.u. 6.3.2\] ity-ādi-śruteḥ
\|\|26\|\| \[paramātma-sandarbha 58\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** māyā-bhartur
ādi-puruṣasyāpy aṁśī mahā-vaikuṇṭha-nātho bhagavān eva
sarva-kāraṇa-kāraṇam āśraya-tattvam iti darśayan sargārambham
āha---kālasya vṛttyā prāthamikyā
mahā-puruṣa-niḥśvāsa-recana-prathamekṣaṇenety arthaḥ \| adhokṣajo
mahā-vaikuṇṭha-nātho bhagavān ātma-bhūtena svāṁśa-rūpeṇa
mātrātmādhiṣṭhātrā ādi-puruṣeṇa dvārā māyāṁ dūrād īkṣaṇenaiva
saṁbhuktāyāṁ vīryaṁ cid-ābhāsākhyaṁ jīva-śaktim ādhatta \| mama yonir
mahad brahma tasmin garbhaṁ dadhāmy ahaṁ \[gītā 14.2\] ity atra garbhaṁ
cid-ābhāsaṁ dadhāmi \| pralaye mayi līnaṁ santam
avidyā-kāma-karmānuśayavantaṁ kṣetra-jñaṁ sṛṣṭi-samaye bhogyena kṣetreṇa
saṁyojayāmīty arthaḥ iti svāmi-caraṇā madhusūdana-sarasvatī-pādāś ca \|
māyā-śakti-jīva-śaktyor melanenaiva jagad-utpatti-sambhavāt \| mayā
kṣetrajña-śaktiḥ sā tāratamyena vartata iti vaiṣṇavokter māyā-śaktau
jīva-śakteḥ praveśanān māyā-śakty-adhīnāṁ jīva-śaktiṁ cakāreti
vākyārthaḥ \| kiṁ ca, śakter ānantyāt māyāyām apraviṣṭā apy anantā eva
tasya jīvā viṣvaksenādi-nāmāno vyaktā avyaktāś ca nitya-siddhāḥ santīty
āha---vīryavān iti \| striyām āhitād vīryād adhika-pramāṇam eva vīryaṁ
puṁsi tiṣṭhatīti lokeṣv api prasiddheḥ \|\|26\|\|

\...

**\|\| 3.5.27 \|\|**

**tato'bhavan mahat-tattvam avyaktāt kāla-coditāt \|**

**vijñānātmātma-deha-sthaṁ viśvaṁ vyañjaṁs tamo-nudaḥ \|\|**

**śrīdhara-svāmī (bhāvārtha-dīpikā) :** kāla-preritād avyaktān māyātaḥ
\| tattva-padaṁ parityajya mahato lakṣaṇam, ataḥ puṁliṅga-nirdeśo
vijñānātmeti \| sattva-pradhānatvāt sva-deha-sthaṁ viśvam
ucchūna-bīja-gatam aṅkurādi-rūpaṁ vṛkṣam iva vyañjan vyañjayan
prakāśayan \| yato'sau tamo nudatīti tamo-nudaḥ \| tad uktaṁ
sātvata-tantre---

> viṣṇos tu trīṇi rūpāṇi puruṣākhyāny atho viduḥ \|
>
> prathamaṁ mahataḥ sraṣṭṛ dvitīyaṁ tv aṇḍa-saṁsthitam \|
>
> tṛtīyaṁ sarva-bhūta-sthaṁ tāni jñātvā vimucyate \|\| iti \|\|27\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tat iti vijñānātmako'pi padārthaḥ
samabhavat, tad eva nāmnā mahat tattvam iti \| **tamo-nudaḥ**
pralaya-gatājñāna-dhvaṁsa-kartā \|\|27\|\| \[paramātma-sandarbha 58\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** puruṣādhiṣṭhānena
labdha-cetanāyā māyāyāṁ tasyās trayoviṁśatau bhāgeṣu
kārya-kāraṇa-bhāvenotpatsyamāneṣu prathamaṁ mahat-tattvasya
janmāha---tata iti \| avyaktāt māyātaḥ kīdṛśāt kāla-coditāt
tad-utpatty-ucita-kāla-prāpita-vikṛteḥ \| tattva-padaṁ parityajya mahato
lakṣaṇam āha---vijñānātmā sa mahān sattvāṁśa-prādhānyena
viśiṣṭa-jñāna-svarūpaḥ sarva-deheṣu citta-rūpeṇa yo'ṁśena vartata ity
arthaḥ \| sva-deha-sthaṁ viśvam ucchūna-bīja-gatāṅkurādi-rūpaṁ vṛkṣam
iva vyañjayan prakāśayan yato'sau tamo-nudaḥ
pralaya-gatājñāna-dhvaṁsa-kartā tato rajo'ṁśa-prādhānye sati
kriyā-śaktyā mahat-tattva-bhedaḥ sūtra-tattvam abhūd ity api jñeyam
\|\|27\|\|

\...

**\|\| 3.5.28 \|\|**

**so'py aṁśa-guṇa-kālātmā bhagavad-dṛṣṭi-gocaraḥ \|**

**ātmānaṁ vyakarod ātmā viśvasyāsya sisṛkṣayā \|\|**

**madhvācāryaḥ (bhāgavata-tātparyam) :** aṁśo jīvaḥ \|

> kāla-jīva-guṇādīnām abhimānī caturmukhaḥ \|
>
> sarva-jīvābhimānitvād aṁśa ity eva cocyate \|\| iti brāhme \|\|28\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** ahaṅkārotpattim āha sārdhābhyām,
so'pīti \| aṁśaś cid-ābhāso nimittaṁ, guṇā upādānaṁ, kālaḥ kṣobhakaḥ,
tad-ātmā tad-adhīnaḥ bhagavān sarvādhyakṣas tad-dṛṣṭi-gocaraḥ san svayam
ātmānaṁ vyakarot rūpāntaram anayat \|\|28\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** so'pīti \| bhagavān etad-aṁśaḥ
puruṣa ātmā vijñānātmaiva sisṛkṣayety aupacārikam eva \| nadī kūlaṁ
pipatiṣatītivat \|\|28\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tamo'ṁśa-prādhānye saty
ahaṅkārotpattim āha---so'pi mahān aṁśaḥ puruṣaḥ vīryaṁ jīva-śaktiḥ guṇāḥ
prakṛty-aṁśāḥ sattvādyāḥ kālaś ca tad-utpatty-upayogī tair eva kāraṇair
ātmā svarūpaṁ yasya saḥ \| bhagavato dṛṣṭir icchā tad-viṣayī-bhūtaḥ san
ātmānaṁ svg vyakarot rūpāntaram anayati \| kīdṛśaḥ ? viśvasyāsya
janiṣyamāṇasya ātmā āśrayaḥ \| sisṛkṣayā ahaṅkāra-sṛṣṭīcchayā \|\|28\|\|

\...

**\|\| 3.5.29 \|\|**

**mahat-tattvād vikurvāṇād ahaṁ-tattvaṁ vyajāyata \|**

**kārya-kāraṇa-kartrātmā bhūtendriya-mano-mayaḥ \|\|**

**śrīdhara-svāmī (bhāvārtha-dīpikā) :** ahaṅkārasya lakṣaṇam
āha---kāryam adhibhūtam, kāraṇam adhyātmam, kartṛ adhidaivaṁ, teṣām ātmā
āśrayaḥ \| atra hetuḥ, bhūtendriya-mano-mayas tad-vikāravān \| mana iti
devānām apy upalakṣaṇam \|\|29\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** mahat-tattvād ity ardhakam
\|*\|*29\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** vikurvāṇāt vikriyamāṇāt
\| ahaṅkārasya lakṣaṇam āha---kāryam adhibhūtaṁ kāraṇam adhyātmaṁ kartṛ
adhidaivaṁ teṣām ātmā āśrayaḥ \| tatra hetuḥ---bhūtendriya-manomayaḥ
tad-vikāravān mana iti devānām apy upalakṣaṇam \|\|29\|\|

\...

**\|\| 3.5.30 \|\|**

**vaikārikas taijasaś ca tāmasaś cety ahaṁ tridhā \|**

**ahaṁ-tattvād vikurvāṇān mano vaikārikād abhūt \|**

**vaikārikāś ca ye devā arthābhivyañjanaṁ yataḥ \|\|**

**śrīdhara-svāmī (bhāvārtha-dīpikā) :** etad eva vibhāgataḥ
prapañcayati---vaikārika ity-ādinā \| vaikārikaḥ sāttvikaḥ, taijaso
rājasaḥ \| devāś ca vaikārikāḥ, sāttvikāhaṅkāra-kārya-bhūtā ity arthaḥ
\| yato yebhya indriyādhiṣṭhātṛbhyo devebhyo hetu-bho'rthābhivyañjanaṁ
śabdādi-prakāśo bhavati \|\|30\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** etad eva vibhajya vaktum
āha---vaikārikaḥ sāttvikaḥ, taijasaḥ rājasaḥ \| ye devā dig-ādy-anto'pi
vaikārikāḥ vaikārika-janyāḥ yato yebhyo devebhya
indriyādhiṣṭhātṛbhyo'rthābhivyañjanaṁ śabdādi-prakāśo bhavati \|\|30\|\|

\...

**\|\| 3.5.31 \|\|**

**taijasānīndriyāṇy eva jñāna-karma-mayāni ca \|**

**tāmaso bhūta-sūkṣmādir yataḥ khaṁ liṅgam ātmanaḥ \|\|**

**śrīdhara-svāmī (bhāvārtha-dīpikā) :** taijasāny evety anvayaḥ \|
jñāna-mayānāṁ sāttvikatva-śaṅkā mā bhūd ity eva-kāraḥ \| tāmaso
bhūta-sūkṣmasya śabdasyādiḥ kāraṇam \| yataḥ śabdāt kham ākāśo bhavati
\| ātmano liṅgaṁ sva-guṇa-śabda-rūpeṇa prakāśakaṁ hṛdayākāśatayā vā \|
yad vā, liṅgaṁ śarīram ākāśa-śarīraṁ brahma iti śruteḥ \|\|31\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** taijasānīti \| ātmanaḥ
paramātmanaḥ \| tasya liṅgaṁ bodhakaṁ---tasmād vā etasmād ātmanaḥ ākāśaḥ
sambhūtaḥ ity asyāḥ śrutes tad-vārā tad-bādhakatvāt \|*\|*31\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** indriyāṇi taijasāny evety
anvayaḥ \| jñānendriyāṇāṁ jñāna-mayānāṁ sāttvikatvāśaṅkya mābhūd ity
eva-kāraḥ \| tāmaso bhūta-sūkṣmasya śabdasyādiḥ kāraṇam \| yataḥ śabdāt
kham ākāśo bhavati \| ātmanaḥ parameśvarasya liṅgaṁ
sva-guṇa-śabda-rūpeṇa prakāśakam \| yad vā, tasmād vā etasmād ātmanaḥ
ākāśaḥ sambhūta iti śruter ātma-kāryatvād ātma-jñāpakam \|\|31\|\|
(31-32)

\...

**\|\| 3.5.32 \|\|**

**kāla-māyāṁśa-yogena bhagavad-vīkṣitaṁ nabhaḥ \|**

**nabhaso'nusṛtaṁ sparśaṁ vikurvan nirmame'nilam \|\|**

**śrīdhara-svāmī (bhāvārtha-dīpikā) :** nabhasaḥ svasmād anusṛtam
udbhūtaṁ sparśaṁ vikurvad rūpāntaraṁ nayad anilaṁ vāyum \| eva sarvatra
tan-mātra-dvārā bhūtotpattir iti jñātavyam \|\|32\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sparśaṁ sparśātmakaṁ
bhūta-sūkṣma-rūpaṁ vāyum ity arthaḥ \| evam uttaratrāpi \|\|32\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nabhaḥ kartṛ nabhasaḥ
svasmād anusṛtam udbhūtaṁ sparśaṁ vikurvat rūpāntaraṁ prāpayat sat
anilaṁ nirmame \| evaṁ sarvatra tan-mātra-dvārā bhūtotpattir iti jñeyam
\|\|32\|\| (33)

\...

**\|\| 3.5.33 \|\|**

**anilo'pi vikurvāṇo nabhasoru-balānvitaḥ \|**

**sasarja rūpa-tanmātraṁ jyotir lokasya locanam \|\|**

**śrīdhara-svāmī (bhāvārtha-dīpikā) :** nabhasā sahitaḥ svayaṁ
coru-balānvitaḥ tato jyotis tejaḥ \| locanaṁ prakāśakam \|\|33\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nabhasā sahitaḥ svayaṁ
coru-balānvitaḥ, rūpa-tan-mātrāt jyotir abhūt, lokasya locanaṁ
prakāśakam \|\|33\|\| (34)

\...

**\|\| 3.5.34 \|\|**

**anilenānvitaṁ jyotir vikurvat paravīkṣitam \|**

**ādhattāmbho rasa-mayaṁ kāla-māyāṁśa-yogataḥ \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** rasa-mayaṁ rasa-guṇam
antaḥ ādhatta asṛjat \|\|34\|\| (35)

\...

**\|\| 3.5.35 \|\|**

**jyotiṣāmbho'nusaṁsṛṣṭaṁ vikurvad brahma-vīkṣitam \|**

**mahīṁ gandha-guṇām ādhāt kāla-māyāṁśa-yogataḥ \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** saṁsṛṣṭaṁ saṁyuktam
\|\|35\|\| (36)

\...

**\|\| 3.5.36 \|\|**

**bhūtānāṁ nabha-ādīnāṁ yad yad bhavyāvarāvaram \|**

**teṣāṁ parānusaṁsargād yathā saṅkhyaṁ guṇān viduḥ \|\|**

**śrīdhara-svāmī (bhāvārtha-dīpikā) :** he bhavya vidura \| pāṭhāntare
bhāvyaṁ kāryam \| yad yad avaram avaraṁ kāryaṁ teṣāṁ kāryāṇāṁ paraiḥ
kāraṇair anusaṁsargād yathā-saṅkhyaṁ yathākramam uttarottaram adhikān
guṇān viduḥ \| tathāhi nabhasaḥ śabda eva guṇo'nyānvayābhāvāt \| vāyos
tu sparśa ākāśānvayāc chabdaś ca \| evaṁ taijasas tau ca rūpaṁ ca \|
ambhasas tāni rasaś ca \| mahyāḥ sarve \|\|36\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tad evaṁ pāda-trayārtho darśitaḥ,
yo'vaśiṣyeta so'smy aham iti tu bhagavān eka āsedaṁ \[bhā.pu. 3.5.23\]
ity anenaiva darśitaḥ \| evaṁ prathama-ślokārtha-jñānaṁ darśayitvā
dvitīya-ślokārthaṁ vijñānaṁ vakṣyamāṇatayā tyaktvā parāt paro'py asau
bhakti-vaśaḥ syād iti
rahasya-tat-sādhana-jñāpaka-tṛtīya-caturtha-ślokārthaṁ darśayati---ete
devā ity-ādinā iti tāsāṁ sva-śaktīnām ity-ādy-antena granthena \| viṣṇoḥ
kalā vibhūtayaḥ kālādayo liṅgaṁ ca śarīraṁ sahāyatvena vidyante yeṣāṁ
te, ata eva prāñjalayaḥ procur iti \|\|36\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** saṁsṛṣṭaṁ saṁyuktam
\|\|36\|\|

\...

**\|\| 3.5.38 \|\|**

**devā ūcuḥ---**

**namāma te deva padāravindaṁ**

**prapanna-tāpopaśamātapatram \|**

**yan-mūla-ketā yatayo'ñjasoru-**

**saṁsāra-duḥkhaṁ bahir utkṣipanti \|\|**

**madhvācāryaḥ (bhāgavata-tātparyam) :** kāla-māyāṁśa-liṅginaḥ \|
tan-nimitta-śarīrāḥ hiraṇya-garbhasyaiva kālābhimānī-jīvābhimānau iti
dvividhaṁ rūpam \| kāla-jīvābhimānī rūpa-dvandvī caturmukhaḥ \|\| iti
pādme \|\|38\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** mithaḥ spardhiṣṇavo devān
amilantaḥ parasparam \| viśva-karmaṇy anīśānā nirviṇṇā harim
īḍire---namāmeti \| prapannānāṁ tāpopaśame \| ātapatraṁ chatram \| tatra
hetuḥ---yasya pādāravindasya mūlaṁ talaṁ keta āśrayo yeṣāṁ te \|
saṁsāra-duḥkhaṁ bahir dūrata utkṣipanti parityajanti \| pānthāḥ
sva-gṛhaṁ prāpya mārga-śramam iva \|\|38\|\|

**------------------------------------------------------------------------------------------------------------------------**

**sanātana gosvāmī (dig-darṣinī) :** \[bṛ.bhā. 2.7.14\] **yatayo**\'pi
**yasya padāravindasya mūlaṁ** talaṁ **keta** āśrayo yeṣāṁ, tathā-bhūtā
eva santaḥ mahad api **saṁsāra-duḥkham añjasā** anāyāsenaiva **bahir
utkṣipantīti** \| yad vā, ye śrī-bhagavac-caraṇāravindāśrayāḥ, te yataya
eva nocyante, kintu parama-bhaktā eva, sarva-parityāgena
tac-caraṇāravindāśrayaṇāt kevalaṁ gṛhādi-parityāga-niṣṭhārtham eva
sannyāsa-grahaṇāt veśa-mātreṇa yati-sādṛśyaṁ teṣām \| ye tu ātmānam eva
śrī-bhagavantaṁ śrī-nārāyaṇaṁ manvānā ātma-vyatirikta-dṛṣṭaṁ śrutaṁ
sarvam eva man-māyā-kalpitaṁ mayy evādhyastam ity-ādi
māyāvādānusāreṇādvaita-bodha-mātra-parāsta
evādvaita-para-vedānta-siddhānta-mate yatayo\'bhidhīyante \| ta eva hi
sac-chabda-vācyebhyo bhaktebhyo bhinnā akṣīṇa-pāpā
viṣaya-rāga-vāsitāntaḥkaraṇā ajñā api paṇḍita-mānino daitya-prakṛtayaḥ
\| tān praty evemāni vacanāni śrūyante \|

tatra daśama-skandhe deva-stutau---

> ye\'nye\'ravindākṣa vimukta-māninas
>
> tvayy asta-bhāvād aviśuddha-buddhayaḥ \|
>
> āruhya kṛcchreṇa paraṁ padaṁ tataḥ
>
> patanty adho\'nādṛta-yuṣmad-aṅghrayaḥ \|\| \[bhā.pu. 10.2.32\] iti \|

śruti-stutau ca---

> yadi na samuddharanti yatayo hṛdi-kāma-jaṭā
>
> duradhigamo\'satāṁ hṛdi gato\'smṛta-kaṇṭha-maṇiḥ \|
>
> asu-tṛp yoginām ubhayato'py asukhaṁ bhagavann
>
> apagatāntakād anadhirūḍha-padād bhavataḥ \|\| \[bhā.pu. 10.87.39\] iti
> \|

vāśiṣṭhe ca---

> ajñasyārdha-prabuddhasya sarvaṁ brahmeti yo vadet \|
>
> mahā-naraka-jāleṣu tenaiva viniyojitaḥ \|\| iti \|

brahma-vaivarte ca---

> viṣaya-sneha-saṁyukto brahmāham iti yo vadet \|
>
> kalpa-koṭi-sahasrāṇi narake sa tu pacyate \|\| iti \|

purāṇāntare ca---

> saṁsāra-sukha-saṁyuktaṁ brahmāham iti vādinam \|
>
> karma-brahma-paribhraṣṭaṁ taṁ tyajed antyajaṁ yathā \|\| iti
> \|\|38\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ātapatraṁ chatram \|
yasya pādāravindasya mūlaṁ talaṁ keta āśrayo yeṣāṁ tathā-bhūtā eva
yatayo nānye añjasā śīghram eva uru samūlam eva saṁsāra-duḥkhaṁ
sva-gātra-lagnaṁ jalaukasam iva balena niṣkāsya bahir dūrata eva
uccīkṛtya kṣipanti yathā punaḥ sva-samīpaṁ nāyāti atra añjaseti urv iti
bahir ity utkṣipantīti padais tad anāśrita-yatayo vilambenaiva nāpi
sa-mūlaṁ, tathā kṣipanti yathā tān punaḥ saṁsāro grasatīti labhyate \|
yadyapi tadānīṁ yatayo na vartante sma, tad api
sarva-śāstra-siddhānta-vijñatayaiva tattva-vedās trikāla-jñās tathā
prāhur iti jñeyam \|\|38\|\| (39)

\...

**\|\| 3.5.39 \|\|**

**dhātar yad asmin bhava īśa jīvās**

**tāpa-trayeṇābhihatā na śarma \|**

**ātman labhante bhagavaṁs tavāṅghri-**

**cchāyāṁ sa-vidyām ata āśrayema \|\|**

**madhvācāryaḥ (bhāgavata-tātparyam) :**

brahma-vidyā hareś chāyā tad-aṁśo hi sureṣv api \|

> sarva-vidyā śreyaḥ proktā pradhānāṁśaś caturmukhaḥ \|\| iti brāhme
> \|\|39\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** śramaṁ vinivedayanta āhuḥ \| he
dhātaḥ pitaḥ, yat yasmād bhave saṁsāre \| ātmann ātmani \| saṁbodhanaṁ
vā \| śarma sukham \| "ṛte" yad iti pāṭhe yat pāda-bhajanaṁ vinā śarma
na labhante \| nanu jñānād ajñāna-kṛtas tāpo nivartate, kiṁ
mad-aṅghri-cchāyāśrayaṇena tatrāhuḥ \| sa-vidyāṁ tad-āśrayaṇam eva
vidyā-prāpakam ity arthaḥ \|\|39\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanv ajñāna-mūlakaṁ
saṁsāra-duḥkhaṁ jñānenaivopaśāmyed iti jñānināṁ kiṁ bhaktyeti tatrāhuḥ
ṛte iti \| yat-pāda-bhajanaṁ vinā asmin bhave saṁsāre ātman svasmin,
sambodhanaṁ vā, śarma na labhante \| tatra hetuḥ---sa-vidyāṁ vidyayā
saha vartamānām \| tavāṅghri-cchāyāyām eva vidyā vartate nānyatreti \|
bhaktyā vinā jñānam eva na siddhyatīti te mithyā-jñānina iti bhāvaḥ
\|\|39\|\| (40)

\...

**\|\| 3.5.40 \|\|**

**mārganti yat te mukha-padma-nīḍaiś**

**chandaḥ-suparṇair ṛṣayo vivikte \|**

**yasyāgha-marṣoda-sarid-varāyāḥ**

**padaṁ padaṁ tīrtha-padaḥ prapannāḥ \|\|**

**madhvācāryaḥ (bhāgavata-tātparyam) :** dyu-sarito dharāyāś ca
\|\|40\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** ajñātasyāśrayaṇāyogāt
taj-jñāna-sādhanam āhuḥ \| mā**rganti** anveṣayanti yat tat tīrtha-padas
tava padaṁ vayaṁ prapannāḥ \| kair mārganti ? chandaḥ-suparṇair
veda-pakṣibhiḥ \| tavaiva mukha-padmaṁ nīḍaṁ yeṣām \| yathā pakṣiṇo
nīḍād udgatāḥ, tatas tataḥ paribhramya punas tatraiva viśanti, tathā
vedā api tvatta udgatās tvayy eva paryavasyanti \| ato vedānāśritya
tvat-padaṁ mṛgayanta iti \| vivikte asaṅge manasi \| kiṁ ca, agha-marṣam
agha-nāśaka-mudam udakaṁ yāsāṁ saritāṁ tāsu varāyā gaṅgāyāḥ padam
udgama-sthānam \| ato gaṅgām anusevamānā api tad udgama-sthānaṁ
tvat-padaṁ prāpnuvantīty arthaḥ \|\|40\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** mārgantīti yasya yat-padaṁ
mārganti, tasya te tat-padaṁ vayaṁ prapannā iti yojyam \|
nīḍa-mārgiṇo'pi pada-sthānīyaṁ vṛkṣa-mūlam eva prapadyanta iti bhāvaḥ
\|\|40\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanv ajñāna-mūlakaṁ
saṁsāra-duḥkhaṁ jñānenaivopaśāmyed iti jñānināṁ kiṁ bhaktyeti tatrāhuḥ
ṛte[^17] iti \| yat-pāda-bhajanaṁ vinā asmin bhave saṁsāre ātman
svasmin, sambodhanaṁ vā, śarma na labhante \| tatra hetuḥ sa-vidyāṁ
vidyayā saha vartamānam \| tavāṅghri-cchāyāyām eva vidyā vartate
nānyatreti \| bhaktyā vinā jñānam eva na siddhyatīti te mithyā-jñānina
iti bhāvaḥ \|\|40\|\| (41)

\...

**\|\| 3.5.41 \|\|**

**yac chraddhayā śrutavatyā ca bhaktyā**

**sammṛjyamāne hṛdaye'vadhāya \|**

**jñānena vairāgya-balena dhīrā**

**vrajema tat te'ṅghri-saroja-pīṭham \|\|**

**śrīdhara-svāmī (bhāvārtha-dīpikā) :** nanu viṣayākṛṣṭa-cittānāṁ kutas
tad-anveṣaṇaṁ ? tatrāhuḥ---yad-dhṛdaye'vadhāya dhyātvā, vairāgyaṁ balaṁ
yasya tena jñānena dhīrā bhavanti \| sa-rāge citte dhyānam eva kutaḥ ?
tatrāhuḥ---śraddhayā śravaṇa-pūrvikayā bhaktyā ca saṁmṛjyamāne
saṁśodhyamāne \|\|41\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** śraddhayā śravaṇādareṇa \|\|41\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kiṁ ca, tebhyo'pi
kevala-bhakti-mātrāśrayiṇaḥ śreṣṭhā ity āhuḥ---yat tava padaṁ śrutaṁ
guru-mukhopadiṣṭaṁ bhajana-vartma vartate yasyāṁ tayā bhaktyā sva-hṛdaya
evāvadhāya anubhūya labdhena jñānena tan-mādhuryāsvāda-rūpeṇa kīdṛśena
vairāgyasya sarvatra vaitṛṣṇasya balaṁ yasmāt tena dhīrā bhavanti, aṅke
cen madhu vindeta kim-arthaṁ parvataṁ vrajed iti nyāyena pūrvam iva
vedādy-anveṣaṇa-śramavanto na bhavanti \|\|41\|\| (42)

\...

**\|\| 3.5.42 \|\|**

**viśvasya janma-sthiti-saṁyamārthe**

**kṛtāvatārasya padāmbujaṁ te \|**

**vrajema sarve śaraṇaṁ yad īśa**

**smṛtaṁ prayacchaty abhayaṁ sva-puṁsām \|\|**

**śrīdhara-svāmī (bhāvārtha-dīpikā) :** bhaktānugrahaṁ smaranta
āhuḥ---viśvasyeti \|\|42\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** khapuṁsāmadhīnamanyeṣāṁ
smṛtamabhayaṁ prayacchati \|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tādṛśyā bhakteḥ
sugamatvārthaṁ tasya bhaktānugrahaṁ smaranta āhuḥ---viśvasyeti
\|\|42\|\| (43)

\...

**\|\| 3.5.43 \|\|**

**yat sānubandhe'sati deha-gehe**

**mamāham ity ūḍha-durāgrahāṇām \|**

**puṁsāṁ sudūraṁ vasato'pi puryāṁ**

**bhajema tat te bhagavan padābjam \|\|**

**śrīdhara-svāmī (bhāvārtha-dīpikā) :** antaryāmitayā nityaṁ
sannihite'narthakaṁ vrajanam ity āśaṅkyāhuḥ---yad iti \| sānubandhe
sopakaraṇe \| asati tucche \| puryāṁ sva-deha eva vasato'pi \| yat
sudūraṁ duṣprāpam \|\|43\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** svatas tv anyeṣāṁ nikaṭam api
sudūram ity āhuḥ yad iti \|\|43\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tad api durjīvair bhaktir
durlabhyety āhuḥ---yad iti \| puryāṁ mathurā-dvārakādau
prakaṭāprakaṭa-prakāśābhyāṁ sadā vasato'pi dehe'ntaryāmi-rūpeṇa vā
\|\|43\|\| (44)

\...

**\|\| 3.5.44 \|\|**

**tān vai hy asad-vṛttibhir akṣibhir ye**

**parāhṛtāntar**[^18]**-manasaḥ pareśa \|**

**atho na paśyanty urugāya nūnaṁ**

**ye te pada-nyāsa-vilāsa-lakṣyāḥ \|\|**

**śrīdhara-svāmī (bhāvārtha-dīpikā) :** nanu yadi hṛdi-sthasyāpi
padābjaṁ keṣāñcit sudūraṁ, tarhy anyeṣām api tathaiva syād aviśeṣād ity
āśaṅkyāhuḥ---tān iti \| asad-vṛttibhir bahir-mukhair akṣibhir indriyaiḥ
parāhṛtaṁ dūram apahṛtam anta**ḥ**-sthaṁ mano yeṣāṁ te \| atho ata eva
te nūnaṁ tān na paśyanti \| vai prasiddham \| kutaḥ punas teṣāṁ
tat-saṅgaḥ syāt ? kān ? te tava pada-nyāso gamanaṁ, tasya vilāso
vibhramas, tasya lakṣmīḥ śobhā, tasyā ye, tval-līlā-kathādibhiḥ
śobhamānāṁs tvad-bhaktān ity arthaḥ \|

"patha" iti "lakṣyā" iti ca pāṭhe tvat-pada-nyāsa-vilāso lakṣyo yeṣāṁ
tān \| pathas tvan-mārga-bhūtān sato mārgān vā śravaṇādīn na paśyantīty
arthaḥ \| yad vā, ye evaṁ-bhūtā bhāgavatās te tān unmattān nūnaṁ naiva
paśyantīty anvayaḥ \| sat-saṅgābhāvena hari-kathā-śravaṇābhāvād dhṛdi
sthitam api teṣāṁ sudūram iti bhāvaḥ \|\|44\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tasmād yeṣu sva-puṁsāṁ kṛpā syāt,
teṣām eva tat-smaraṇa-viṣayaḥ syāt \| sā ca kṛpā na sarvatra syāt \| tad
evaṁ yad atra nopalabhyate sat-saṅgaḥ, tatrāpy ādhunikaḥ prāktano vā
pārampariko vānumeya eva \| tatra kṛta-śrī-nāradādi-darśanāder api
devatādeḥ śrī-nalakūbarādivat tādṛśatva-prāptir na śrūyata ity ata evaṁ
vivecanīyam \| yadyapy aparādha-sadbhāvo vartate puruṣe, tadā tad-doṣeṇa
satsu nirādarāṇāṁ sādhāraṇa-muny-ādi-dṛṣṭīnāṁ ca tad-doṣa-śānty-arthaṁ
sat-saṅgasya bhagavat-sāmmukhya-kāraṇatve tat-kṛpā-sāhāyyam apekṣyate \|
niraparādhatve sati sat-saṅgenaiva jāta-paramottama-dṛṣṭīnāṁ tu teṣāṁ
teṣu mano'vadhānābhāve'pi sat-saṅga-mātraṁ tat-kāraṇam iti \| ataḥ
sāparādhān evādhikṛtyoktaṁ---tān iti \|

te tava pada-nyāsa-vilāsa-lakṣmyāḥ sambandhino ye bhaktā ity arthaḥ \|
te tān nūnaṁ prāyo na paśyanti, na kṛpā-dṛṣṭi-viṣayī-kurvantīty arthaḥ
\| kān ? ye'sad-vṛttibhiḥ sāparādha-ceṣṭair akṣibhir indriyaiḥ
parākṛtāntar-manaso dūrīkṛtāntar-mukha-citta-vṛttayo bahir-mukhā ity
evaṁ vyākhyānam apy atrānusandheyam \| atra sādhāraṇāsad-vṛttitvaṁ na
gṛhyate, sarvasya tat-kṛpāyāḥ prāk tathā-bhūtatvāt \| janasya
kṛṣṇādvimukhasya daivād \[bhā.pu. 3.5.3\] ity-ādika-viṣayaṁ syād iti \|
tasmād anaparādha-sad-vṛttau teṣāṁ kṛpā pravartata eva \| kathañcid
aparādhābhāvena tad-apravṛttāv api saṅga-mātreṇaiva teṣāṁ san-matiḥ syāt
\| yatra tu sāparādhe'pi svairatayaiva kṛpāṁ kurvanti tasyaiva tanmatiḥ
syāt nānyasya nalakūbarādivat sādhaṛaṇā devatāvacceti \|

yatra tu sāparādhe'pi svairatayaiva kṛpāṁ kurvanti, tasyaiva tan-matiḥ
syāy, nānyasya, nalakūvarādivat sādhāraṇa-devatāvac ceti \|\|44\|\|
\[bhakti-sandarbhaḥ 179\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu jagaty asmin itas
tataś caratāṁ sādhūnāṁ bahutvāt teṣāṁ saṅgaṁ kṛtvā
tat-prasāda-sulabhatāṁ śuddhāṁ bhaktiṁ te kathaṁ na kurvanti ? iti
tatrāhuḥ---tān iti \| asad-vṛttibhir bahirmukhair indriyaiḥ parāhṛtaṁ
dūram apahṛtam antaḥsthaṁ mano yeṣāṁ te, atho ata eva tān vai niścitaṁ
na paśyanti kutas teṣāṁ tat-saṅgaḥ \| tān kān ? te tava pada-nyāso
gamanaṁ tasya vilāso vibhramas tasya lakṣmīḥ sampattis tasyāḥ
sambandhino ye tān tval-līlā-kathā-vilāsa-smaraṇa-kīrtanādibhiḥ pūrṇān
parama-kṛtārthāṁs tv abhaktān ity arthaḥ \|

patha iti lakṣmyā iti pāṭhe tvat-pada-nyāsa-vilāso lakṣmyā yeṣāṁ te ye
tān pathaḥ tan-mārga-bhūtān sādhūn na paśyantīty arthaḥ \| yad vā, ye
evaṁ-bhūtā bhāgavatās te tān unmattān sāparādhān naiva paśyantīty
anvayaḥ \|\|44\|\|

\...

**\|\| 3.5.45 \|\|**

**pānena te deva kathā-sudhāyāḥ**

**pravṛddha-bhaktyā viśadāśayā ye \|**

**vairāgya-sāraṁ pratilabhya bodhaṁ**

**yathāñjasānvīyur akuṇṭha-dhiṣṇyam \|\|**

**śrīdhara-svāmī (bhāvārtha-dīpikā) :** etad eva sphuṭayanti---pāneneti
dvābhyām \| vairāgyaṁ sāro balaṁ yasya bodhasya taṁ labdhvā \| anvīyuḥ
prāpnuyuḥ \| akuṇṭha-dhiṣṇyaṁ vaikuṇṭha-lokam \|\|45\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tat-kathāyāṁ satyāṁ tu
parama-phala-prāptiṁ kramād āhuḥ---pāneneti \| viśadāśayāḥ
projjhita-kaitavāḥ sevaika-puruṣārthāḥ akuṇṭha-dhiṣṇyaṁ vaikuṇṭha-lokam
iti ṭīkā \|\|45\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** bhaktā yathā
sādhana-daśām ārabhyaiva parama-sukhinas tathā jñāninaḥ \| sādhana-daśām
ārabhyaiva parama-duḥkhina iti bhakti-jñānayor etāvad evāntaram ity āhur
dvābhyām \| pāneneti .viśeṣasya sāro brahma-sāyujyopary api balaṁ yasmāt
tathā-bhūtaṁ bodhaṁ pravṛddha-bhakty-utthaṁ bhagavan-mādhuryānubhavaṁ
prāpya \| akuṇṭha-dhiṣṇyaṁ vaikuṇṭha-lokam iti svāmi-caraṇāḥ \|\|46\|\|

\...

**\|\| 3.5.46 \|\|**

**tathāpare cātma-samādhi-yoga-**

**balena jitvā prakṛtiṁ baliṣṭhām \|**

**tvām eva dhīrāḥ puruṣaṁ viśanti**

**teṣāṁ śramaḥ syān na tu sevayā te \|\|**

**madhvācāryaḥ (bhāgavata-tātparyam) :** vāyoś ca prakṛter viṣṇor jayo
bhaktyaiva nānyathā iti dattātreya-yoge \|\|46\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** ātmani samādhir manaḥ-sthairyaṁ
sa eva yoga upāyaḥ, tasya balena \| jñāna-yogataḥ śrameṇa mokṣaḥ
sat-saṅgatas tvat-kathā-śravaṇādinā tv anāyāsenaiva \| ahaṁ
mamatāviṣṭānāṁ tu na kathañcid iti bhāvaḥ \|\|46\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ye tu jñāni-saṅginas teṣāṁ
sādhana-sādhyayoḥ kaniṣṭhatvam āha---tatheti \| apare mokṣa-mātra-kāmāḥ
tan-mātra-puruṣārthe'pi teṣāṁ śramaḥ syāt \| ye tu sevaika-puruṣārthās
teṣāṁ sevayā śramo na syāt, sadaiva sevā-paramānandam anubhavatām
ānuṣaṅgikatayā mokṣaś ca syād ity arthaḥ \|\|46\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ātmani samādhir
manaḥ-sthairyaṁ, sa eva yoga upāyaḥ, tasya balena jñāna-yogata ity
arthaḥ \| yad vā, aṣṭāṅga-yogataḥ tvāṁ puruṣaṁ viśanti tvayi sāyujyaṁ
prāpnuvantīty arthaḥ \| kintu teṣāṁ śramaḥ syād iti teṣāṁ
bhakti-rāhitye---śreyaḥ-sṛtiṁ bhaktim udasya te vibhokliśyanti\[bhā.pu.
10.14.4\] ity ādeḥ, pureha bhūman bahavo'pi yoginaḥ \[bhā.pu. 10.14.5\]
ity ādeś ca, bhaktiṁ vinā vāstavaṁ jñānam eva na syāt, kuto muktir iti
te parama-duḥkhina eva \| yad uktaṁ,

> teṣām asau kleśala eva śiṣyate
>
> nānyad yathā sthūla-tuṣāvaghātinām \|\| \[bhā.pu. 10.14.4\] iti \|

jñānāṅga-bhakti-sāhitye tu sāyujyaṁ prāpnuvanty eva, kintu
sādhana-daśāyāṁ cittaikāgryārtham upāyānveṣaṇānuṣṭhānādiṣu śramaḥ spaṣṭa
eva sādhya-daśāyāṁ tvad-vaśīkāra-kāraṇaṁ premāṇaṁ prāpnuvadbhis
tvad-bhaktaiḥ parityaktasya tvat-praveśasya grahaṇam eva niṣkarṣaḥ \| sa
ca duḥkham eveti bhaktānāṁ mate tad api te duḥkhina evety arthaḥ \|

nanu paricaryādibhir bhaktānām api śramo'numīyate, tatrāhuḥ---na tu
sevayā te iti \| atra ta evānubhavinaḥ pramāṇaṁ yathāśramiṇor api
strī-puṁsayor na śramaḥ, kintu śramāprāptyaiva śramas tathā
tvad-bhaktānāṁ pratyuta sevayā daivād aprāptyaiva mano duḥkha-rūpo
mahā-śramaḥ syād iti bhāvaḥ \| atra sevayā tvāṁ viśantīti na yogjanīyam
anvīyur akuṇṭha-dhiṣṇyam iti pūrvoktena virodhāt, na ca kuṇṭhaṁ dhiṣṇyaṁ
yasya taṁ tvām anvīyur iti, tatrāpi vyākhyeyam \|
viśeṣaṇasyāpuṣṭārthatvāt \| anvīyur iti anugay-arthaka-padopanyāsasyāpi
vaiyarthyam \|\|46\|\|

\...

**\|\| 3.5.47 \|\|**

**tat te vayaṁ loka-sisṛkṣayādya**

**tvayānusṛṣṭās tribhir ātmabhiḥ sma \|**

**sarve viyuktāḥ sva-vihāra-tantraṁ**

**na śaknumas tat pratihartave te \|\|**

**madhvācāryaḥ (bhāgavata-tātparyam) :** tribhir ātmabhiḥ kāla-māyāṁśaiḥ
\|\|47\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** tad evaṁ stutvā prārthayante
caturbhiḥ \| **tat** tasmāt he ādya, te tvadīyā vayaṁ yasmāl lokānāṁ
sisṛkṣayā tvayānusṛṣṭāḥ krameṇotpāditāḥ \| tribhir ātmabhiḥ
sattvādi-svabhāvaiḥ, ata eva viruddha-svabhāvatvād viyuktāḥ santo
yad-arthaṁ sṛṣṭāḥ, tat sva-vihāra-tantraṁ tvat-krīḍopakaraṇaṁ
brahmāṇḍaṁ, te tubhyaṁ pratihartave pratihartuṁ samarpayituṁ na
śaknumaḥ, atas tvaṁ naḥ sva-cakṣuḥ paridehīti trayāṇāṁ ślokānāṁ
caturthenānvayaḥ \|\|47\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** yasmād evaṁ sarveṣāṁ
bhavad-āśrayeṇaivottamatvaṁ **tat** tasmāt \|\|47\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **tat** tasmāt te tavaiva
sevakā vayaṁ sevām aprāpyaiva kliśyāma iti bhāvaḥ \| sevāyā aprāptiṁ
vivṛṇvanti \| lokānāṁ sisṛkṣayā tvayā anusṛṣṭāḥ krameṇotpāditāḥ sma \|
tribhir ātmabhiḥ sattvādi-svabhāvaiḥ, ata eva viruddha-svabhāvatvāt
mitho vyuktāḥ santaḥ yad-arthaṁ sṛṣṭyas tat sva-vihāra-tantraṁ
tvat-krīḍopakaraṇaṁ samaṣṭiṁ te tubhyaṁ pratihartave pratihartuṁ
samarpayituṁ na śaknumaḥ \|\|47\|\|

\...

**\|\| 3.5.48 \|\|**

**yāvad baliṁ te ñja harāma kāle**

**yathā vayaṁ cānnam adāma yatra \|**

**yathobhayeṣāṁ ta ime hi lokā**

**baliṁ haranto'nnam adanty anūhāḥ \|\|**

**śrīdhara-svāmī (bhāvārtha-dīpikā) :** asāmarthyam eva prapañcayituṁ
kāryasyātivaicitryam āhuḥ \| bho aja ! kāle tat-tad-avasare baliṁ bhogaṁ
yāvat sākalyena te tubhyaṁ harāma samarpayāma \| yathā yena
prakāreṇānnam adāma bhakṣayāmety anenānna-mātraṁ cāsmākam, aiśvaryeṇa tu
bhogas tavaivety uktam \| ubhayeṣāṁ tava cāsmākaṁ ca yatra sthitvā ime
jīvā anūhā apratyūhā nirvighnāḥ \| yad vā, anūhā avitarkāḥ, niḥsaṁśayā
ity arthaḥ \| tathā ca śrutiḥ---tā enam abruvann āyatanaṁ naḥ prajānīhi
yasmin pratiṣṭhitā annam adām iti \|\|48\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tatra
nija-kartavya-sevā-rūpāśrayaṁ nivedayanti---yāvad iti \| annaṁ yat
kiñcid bhagavad-dattaṁ sva-svopajīvyam \|\|48\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tarhi kiṁ
yuṣmad-vāñchitaṁ karavāṇi tad brūtheti āhuḥ---he aja ! kāle
samucita-samaye baliṁ pūjopahāraṁ yāvat sākalyena te harāma \|
deva-manuṣyādi-vividha-pura-saṅkula-samaṣṭi-vyaṣṭy-ātmaka-prāpañcika-tvat-krīḍopakaraṇa-vṛndaṁ
nirmāya tubhyaṁ yathā samarpayāma \| yathā ca vayaṁ
tvan-māyā-śakti-vṛttayo'nnam adāma \| rājñā ādiṣṭā gṛha-nirmātāro
vardhakayo yathā vetana-rūpaṁ sva-svodara-puram annaṁ prāpnuvantīty
arthaḥ \| yathā ca ime lokā deva-tiryag-ādayas tvaj-jīva-śakti-vṛttayas
tad-adhīnatvāt \| tan-māyā-śakty-adhīnatvāc ca \| ubhayeṣāṁ tava
cāsmākaṁ ca baliṁ haranto vividha-yāga-yoga-jñānādi-rūpam ārādhanaṁ
kurvanto'nnam adanti sva-sva-karma-phalaṁ prāpnuvanti anūhā avitarkāḥ
prabhur asmabhyaṁ karma-phalaṁ dāsyati na dāsyati vety abhyūha-śūnyā iti
etad evāsmad-vāñchitaṁ sampādayeti bhāvaḥ \| tathā ca śrutiḥ---tā enam
abruvan āyatanaṁ naḥ prajānīhi yasmin pratiṣṭhitā annam adāmeti
\|\|48\|\|

\...

**\|\| 3.5.49 \|\|**

**tvaṁ naḥ surāṇām asi sānvayānāṁ**

**kūṭa-stha ādyaḥ puruṣaḥ purāṇaḥ \|**

**tvaṁ deva śaktyāṁ guṇa-karma-yonau**

**retas tv ajāyāṁ kavim ādadhe ñjaḥ \|\|**

**śrīdhara-svāmī (bhāvārtha-dīpikā) :** avaśyaṁ ca tvayā'smākam eṣāṁ ca
kāryopādhīnāṁ jīvānāṁ vṛttiḥ parikalpanīyā janakatvād ity āhuḥ \|
no'smākaṁ sānvayaṇāṁ sa-kāryāṇām \| yad vā, anvetīty anvayaḥ \| kāraṇaṁ
tat-sahitānāṁ tvam evādyaḥ kāraṇam \| atra hetavaḥ---kūṭa-stho'vikriyaḥ,
puruṣo'dhiṣṭhātā, purāṇaḥ purātanaḥ \| etad upapādayanti---tvam iti \|
he deva ! aja eva tvaṁ guṇānāṁ sāttvādīnāṁ karmaṇāṁ janmādīnāṁ ca yonau
kāraṇa-bhūtāyāṁ śaktyāṁ māyāyāṁ prathamaṁ reta ādadhe \| nihitavān asīty
arthaḥ \| kīdṛśaṁ ? kaviṁ sarva-jñaṁ mahat-tattva-rūpam \|\|49\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** kaviṁ samaṣṭi-jīvam \|\|49\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sevya-sevaka-lakṣaṇaṁ
sambandham upapādayanti---no'smākaṁ sānvayānām anvetīty anvayaḥ kāraṇaṁ
tat-sahitānāṁ kūṭastho nirvikāra evādyaś cintāmaṇir iva kāraṇaṁ
puruṣo'dhiṣṭhātā purāṇaḥ purātanaḥ ādi-śūnya ity arthaḥ \| yatas tvaṁ he
deva śaktyāṁ yāmāyāṁ guṇānāṁ sattvādīnāṁ karma mahad-ādikaṁ yatra
tatra-bhūtāyāṁ yonau retaḥ samaṣṭi-jīva-rūpaṁ kaviṁ vijñam ato'smākaṁ
jīvānāṁ ca pitṛtvāt tvam eva sevya iti bhāvaḥ \|\|49\|\|

\...

**\|\| 3.5.50 \|\|**

**tato vayaṁ mat-pramukhā yad-arthe**

**babhūvimātman karavāma kiṁ te \|**

**tvaṁ naḥ sva-cakṣuḥ paridehi śaktyā**

**deva kriyārthe yad-anugrahāṇām \|\|**

**madhvācāryaḥ (bhāgavata-tātparyam) :** mat-pramukhāḥ mahad-ādayaḥ
\|\|50\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** tathā he ātman deva !
sat-pramukhā mahad-ādayo vayaṁ yad-arthaṁ babhūvima, tat kiṁ te kāryaṁ
karavāma ? sṛṣṭim iti cet tatrāhuḥ \| tarhi no'smākaṁ tvaṁ sva-cakṣuḥ
svīyaṁ jñānaṁ śaktyā saha paridehi prayaccha \| yasmāt tvatta evānugraho
yeṣāṁ te yad-anugrahās teṣām asmākam \| kriyārthe iyān evaitāvān
anugraho yeṣām ity ekaṁ vā padam \| tvadīya-jñāna-kriyā-śaktibhyām eva
vayaṁ sṛṣṭau kṣamā nānyathety arthaḥ \|\|50\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tata iti tatraiṣāṁ pṛthivī-nyāyena
tattvādhiṣṭhātṛ-devānāṁ bhaktatvena svayam eva purā śarīra-nirmāṇam
īśvareṇa anyeṣāṁ tu tat-prārthanayaiva bhaviṣyatīti jñeyam \|\|50\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** mat-pramukhā mahad-ādyā
vayaṁ he ātman kiṁ te karavāma sṛṣṭim iti cet tatrāhuḥ---tarhi no'smākaṁ
tvaṁ sva-cakṣuḥ śaktyā saha paridehi vairāja-nirmāṇe jñānaṁ dehi śaktiṁ
ca dehīty arthaḥ \| tvadīya-jñāna-kriyā-śaktibhyām eva vayaṁ sṛṣṭau
kṣamā nānyathā iti bhāvaḥ \| he deva asmākaṁ kriyā-rūpe'rthe iyān
evānugrahas tvayā kartum ucito yeṣu teṣāṁ tvad-ādiṣṭāṁ sevām eva sukhena
karavāmety etāvad evāsmad-vāñchitaṁ nānyad iti bhāvaḥ \| atra
tattvādhiṣṭhātṛ-devānāṁ bhaktatvāt svayam eva śarīra-nirmāṇam īśvareṇa
anyeṣāṁ tu tat-prārthanaiveti sandarbhaḥ \|\|50\|\|

iti sārārtha-darśinyāṁ harṣiṇyāṁ bhakta-cetasām \|

ekaviṁśo'tra daśame saṅgataḥ saṅgataḥ satām \|\|\*\|\|

\...

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ tṛtīya-skandhe
>
> mahad-ādy-utpattir nāma
>
> pañcamo'dhyāyaḥ \|

\|\| 3.5 \|\|

...

(3.6)

### atha ṣaṣṭho\'dhyāyaḥ

## īśa-śakti-praveśena sthūla-bhūtānāṁ jagan-nirmāṇa-śaktitva-pradarśana-pūrvakaṁ virāḍ-vigrahotpatti-kathanam

**\|\| 3.6.1 \|\|**

**ṛṣir uvāca---**

**iti tāsāṁ sva-śaktīnāṁ satīnām asametya saḥ \|**

**prasupta-loka-tantrāṇāṁ niśāmya gatim īśvaraḥ \|\|**

**madhvācāryaḥ (bhāgavata-tātparyam) :**

śakyatvāc chaktayo viṣṇor mahad-ādyā ramā tathā \|

svarūpa-śaktiḥ śaktitvāt mukhya-śaktitvāt mukhya-śaktir hi sā yataḥ \|\|
iti brahma-tarke \|

sametyāsatīnām asametānāṁ prasupta-loka-tantrāṇām
anāvirbhūta-loka-sṛṣṭi-śaktīnām \|

tanute yena kāryaṁ taṁ tantraṁ sādhanam ucyate \|

kāraṇānāṁ sva-śaktir vā pradhānaṁ sādhanaṁ yataḥ \|\| iti brahma-tarke
\|\|1\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :**

ṣaṣṭhe tair īśvarāviṣṭaiḥ sṛṣṭim āha virāṭ-tanoḥ \|

adhidaivādi-bhedaṁ ca tatraiva bhagavat-kṛtam \|\|

sva-śaktīnāṁ mahad-ādīnām asametyāmilitvā satīnāṁ sthitānām \| prasuptaṁ
loka-tantraṁ viśva-racanā yāsām \| yad vā, prasupta-jīvopakaraṇānāṁ
gatiṁ sthitiṁ dṛṣṭvā āviśad ity uttareṇānvayaḥ \|\|1\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**

ṣaṣṭhe virāḍ abhūt tattvair antaryāmi-praveśataḥ \|

adhibhūtādi-bhedaś tasya dehe prapañcitaḥ \|\|

sva-śakt-kāryatvāt sva-śaktīnāṁ mahad-ādīnām asametyāmilitvā satīnāṁ
sthitānām \| prasuptaṁ loka-tantraṁ viśva-nirmāṇa-kriyā yāsāṁ tāsāṁ
gatiṁ dṛśā dṛṣṭvā \|\|1\|\|

\...

**\|\| 3.6.2 \|\|**

**kāla-saṁjñāṁ tadā devīṁ bibhrac chaktim urukramaḥ \|**

**trayoviṁśati tattvānāṁ gaṇaṁ yugapad āviśat \|\|**

**madhvācāryaḥ (bhāgavata-tātparyam) :**

śabdādyā nabha-ādyāś ca mano-yuktendriyāṇi ca \|

> ahaṅkāro mahāṁś caiva trayoviṁśatiko gaṇaḥ \|\|
>
> devatendriyor aikyān na pṛthag-gaṇanaṁ tayoḥ \|
>
> prakṛtis tu caturviṁśā pañca-viṁśā hariḥ svayam \|\|
>
> yadā jaḍāṁśa-svīkāro jīvas tat-pañca-viṁśakāḥ \|
>
> ṣaḍ-viṁśako mahā-viṣṇuḥ śriyā vā sapta-viṁśakāḥ \|\| iti
> tattva-nirṇaye \|
>
> trayoviṁśati-tattvāni prāviśat ramayā saha \|
>
> kālākhyayā svayaṁ viṣṇuḥ śakyatvāt śakti-rūpayā \|\|
>
> sarva-ceṣṭaka-rūpeṇa sva-sāmarthyena keśavaḥ \|
>
> tāni bhinnāni tattvāni yojayāmāsa cāṁśataḥ \|\| iti ca \|\|2\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** kālena saṁjñā udbodho yasyāḥ,
kālayati kṣobhayati sva-kāryāṇīti vā kāla-saṁjñā prakṛtis tāṁ śaktim \|
prakṛtyā saha praveśāt trayo-viṁśati-tattvānām ity uktam \|
antaryāmitayā prāviśat \|\|2\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** kālayati sarvaṁ melayatīti kālaḥ
\| kālo vṛtti-viśeṣaḥ \| kāla evaṁ saṁjñā yasyās tām \|
trayoviṁśati-tattvānām iti \| mahad-ādīnām eva paraspara-melanāt
prakṛtes tu sarvānugateḥ \|\|2\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kālenaiva saṁjñā
mahad-ādyā vividhā yasyā sā kāla-saṁjñā prakṛtiḥ tāṁ bibhrat san āviśat
\| prathamaṁ saṁhanana-kāriṇyā śaktyaiva tato varṣa-sahasrānte
antaryāmitayety arthaḥ \| prakṛtyā saha praveśāt trayoviṁśatīty uktaṁ
mahad ahaṅkāraḥ pañca-tanmātrāni pañca-mahā-bhūtāni ekādaśendriyāṇīti
trayoviṁśatiḥ \| yad uktaṁ---

> mūla-prakṛtir avikṛtir mahad-ādyāḥ prakṛti-vikṛtayaḥ sapta \|
>
> ṣoḍaśakas tu vikāro na prakṛtir na vikṛtiḥ puruṣaḥ \|\|
> \[sāṅkhya-kārikā 3\]iti \|

tat sṛṣṭvā tad evānuprāviśat \[tai.u. 2.6\] iti śruteḥ \|\|2\|\|

\...

**\|\| 3.6.3 \|\|**

**so'nupraviṣṭo bhagavāṁś ceṣṭā-rūpeṇa taṁ gaṇam \|**

**bhinnaṁ saṁyojayām āsa suptaṁ karma prabodhayan \|\|**

**madhvācāryaḥ (bhāgavata-tātparyam) :** mātrābhiḥ aṁśaiḥ \|\|3\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** ceṣṭā-rūpeṇa kriyā-śaktyā \|
karma teṣāṁ kriyāṁ jīvānām adṛṣṭaṁ vā \|\|3\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ceṣṭā-rūpeṇa pūrvoktena
kālākhyenaiva kāraṇa-bhūtena \| yo'yaṁ kālas tasya te'vyakta-bandho
ceṣṭām āhur ity ukteḥ \|\|3\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ceṣṭā-rūpeṇa kriyā-śaktyā
karma teṣāṁ kriyāṁ jīvānām adṛṣṭaṁ vā \|\|3\|\|

\...

**\|\| 3.6.4 \|\|**

**prabuddha-karma daivena trayoviṁśatiko gaṇaḥ \|**

**prerito'janayat svābhir mātrābhir adhipūruṣam \|\|**

**madhvācāryaḥ (bhāgavata-tātparyam) :** mātrābhiḥ aṁśaiḥ \|\|4\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** prabuddhaṁ karma kriyā-śaktir
yasya sa trayo-viṁśater gaṇaḥ daiveneśvareṇa preritaḥ \| mātrābhir
aṁśaiḥ \| adhipūruṣaṁ virāḍ-deham \|\|4\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** adhipūruṣaṁ brahmāṇḍa-rūpaṁ,
kvāhaṁ tamo-mahad-ahaṅ-kha-carāgni-vār-bhūḥ ity ādy ukteḥ \|\|4\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** prabuddhaṁ karma
kriyā-śaktir yasya saḥ \| daiveneśvareṇa \| mātrābhir aṁśaiḥ \|
adhipūruṣaṁ virāḍ-deham \|\|4\|\|

\...

**\|\| 3.6.5 \|\|**

**pareṇa viśatā svasmin mātrayā viśva-sṛg-gaṇaḥ \|**

**cukṣobhānyonyam āsādya yasmin lokāś carācarāḥ \|\|**

**śrīdhara-svāmī (bhāvārtha-dīpikā) :** jananam evāha---pareṇeśvareṇa \|
viśva-sṛjāṁ sattvānāṁ gaṇaḥ \| mātrayā cukṣobha pariṇato na sarvātmanā
\| yasmil lokāḥ sthitāḥ \|\|5\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** janana-prakāram
āha---viśva-sṛjāṁ tattvānāṁ gaṇaḥ svasmin pareṇa parameśvareṇa mātrayā
aṁśena viśatā satā anyonyam āsādya pradhāna-guṇa-bhāvaṁ prāpya cukṣobha
garbha-rūpeṇa pariṇato'bhūt \|\|5\|\|

\...

**\|\| 3.6.6 \|\|**

**hiraṇmayaḥ sa puruṣaḥ sahasra-parivatsarān \|**

**āṇḍa-kośa uvāsāpsu sarva-sattvopabṛṁhitaḥ \|\|**

**śrīdhara-svāmī (bhāvārtha-dīpikā) : sa puruṣo**'dhipuruṣa ity uktaḥ \|
**āṇḍa-kośe** brahmāṇḍa-madhye \| **sarvaiḥ sattvair** anuśāyibhir
jīvaiḥ sahitaḥ \|\|6\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : hiraṇmayo** brahmāṇḍaḥ, tasmin
sthito hiraṇyagarbhaḥ **\| apsu** iti pūrvaṁ jalenāntaḥ pūrṇatvāt
\|\|6\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sa samaṣṭi-virāṭ
**hiraṇmayaḥ** caturdaśa-bhuvanātmaka aṇḍa-koṣa yā āpaḥ garbhodakāni,
tāsu \| yad vā, **apsu** yo'**ṇḍa-koṣaḥ,** tasmin **sarva-sattvair**
anuśāyibhir jīvair **upabṛṁhito** vistṛtaḥ \|\|6\|\|

\...

**\|\| 3.6.7 \|\|**

**sa vai viśva-sṛjāṁ garbho deva-karmātma-śaktimān \|**

**vibabhājātmanātmānam ekadhā daśadhā tridhā \|\|**

**madhvācāryaḥ (bhāgavata-tātparyam) :** īśvaro daivam uddiṣṭaṁ
sarvasyāpi prabhutvataḥ iti ca \| ātma-śaktiḥ prakṛtiḥ \|\|7\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** garbhaḥ kārya-rūpo virāṭ \|
deva-śaktir jñāna-śaktis tayaikadhā hṛdayāvacchinna-caitanya-rūpeṇa \|
karma-śaktiḥ kriyā-śaktis tayā daśadhā prāṇa-rūpeṇa prāṇādayaḥ
pañca---nāgaḥ kūrmaś ca kṛkalo devadatto dhanañjayaḥ ity ete pañca \|
evaṁ vṛtti-bhedena daśa-vidhaḥ prāṇaḥ \| ātma-śaktir bhoktṛ-śaktis
tayādhyātmādhibhedena tridhātmānaṁ vibhaktaṁ kṛtavān \|\|7\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sa vai iti daiva-karmātma-śaktimān
ity atra daiva-śaktyā karma-śaktyā ātma-śaktyā ca yukta ity arthaḥ
\|\|7\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** atha tasya
mukhādy-aṅga-siddhy-arthaṁ prathamaṁ tri-śaktitvam āha---viśva-sṛjāṁ
mahad-ādīnāṁ garbhaḥ kārya-rūpānand \| daiva-karmātma-śaktimān
jīva-prāṇādhyātmādi-śakti-yuktaḥ \| ātmanaivātmānaṁ vibabhāja vibhaktaṁ
kṛtavān \| ekadhā jīva-śaktyā daśadhā prāṇa-śaktyā tridhā
adhātmādi-śaktyā \|\|7\|\|

\...

**\|\| 3.6.8 \|\|**

**eṣa hy aśeṣa-sattvānām ātmāṁśaḥ paramātmanaḥ \|**

**ādyo'vatāro yatrāsau bhūta-grāmo vibhāvyate \|\|**

**madhvācāryaḥ (bhāgavata-tātparyam) :** puruṣeṇātma-bhūtena iti yo'ṇḍam
asṛjat \| sa eva ity uktaḥ \|

> ādyo'vatāro viṣṇos puruṣo nāma kīrtitaḥ \|
>
> asṛjat sa mahat-tattvaṁ sa evāntaṁ samāviśat \|
>
> sa brahmaṇo hṛdi-sthatvād dhṛdayaṁ ceti kīrtyate \|\| iti ca \|\|8\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** evaṁ vibhāga-sāmarthyāya
tasyotkarṣam āha---eṣa hīti \| aśeṣa-sattvānāṁ prāṇinām ātmā \|
vyaṣṭīnāṁ tad-aṁśatvāt \| aṁśo jīvaḥ \| avatāratvoktis tasmin
nārāyaṇāvirbhāvābhiprāyeṇa \|\|8\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** paramātmopāsakānāṁ
citta-śuddhārthaṁ prathama-mayam evopāsya ity āha---eṣa hīti \|
aśeṣa-sattvānāṁ prāṇinām ātmā, vyaṣṭīnāṁ tad-aṁśatvāt \| avatāra iti
yogināṁ tad-antaryāminā saha tasyaikya-bhāvanayā bhūta-grāmo
deva-manuṣyādi-samūhaḥ \|\|8\|\|

\...

**\|\| 3.6.9 \|\|**

**sādhyātmaḥ sādhidaivaś ca sādhibhūta iti tridhā \|**

**virāṭ prāṇo daśa-vidha ekadhā hṛdayena ca \|\|**

**madhvācāryaḥ (bhāgavata-tātparyam) :** prāṇādi-pañcakaṁ caiva tathā
nāgādi-pañcakam \|

> sa-nāga-kūrma-kṛkala-devadatta-dhanañjayāḥ \|
>
> evaṁ tu daśadhā prāṇaḥ adhyātmādi-tridhākhilā \|\| iti ca
> vyoma-saṁhitāyām \|
>
> prāṇaḥ prathamajo yas tu pradhāno vāyur īritaḥ \|
>
> tvag-ātmādyās tu tat-putrā dvidhābhūtam udāhṛtam \|\| iti
> tattva-nirṇaye \|\|9\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** pūrva-ślokārthaṁ vivṛṇoti \|
sādhyātmaḥ adhyātmānīndriyāṇi tat sahitaḥ \| virāḍ iti sarvatra
\|\|9\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** atra devasya īśvarasya jīva-rūpā
cic-chaktiḥ tayā hṛdaya-sthayā ekadhā \|\|9\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ekadhā daśadhā tridheti
pūrva-ślokoktaṁ vyutkrameṇa vivṛṇoti---sādhyātmaḥ ādhyātmānīndriyāṇi
tat-sahitaḥ \| adhidaivānīndriyāṇāṁ devatāḥ \| adhibhūtāni adhiṣṭhānāni
viṣayāś ca \|

> prāṇo'pānaḥ samānaś ca udāno vyāna eva ca \|
>
> nāgaḥ kūrmaś ca kṛkalo devadatto dhanañjayaḥ \|\|

iti vṛtti-bhedena daśavidhaḥ prāṇa iti daśavidhenānena virāḍ eva
daśavidha ity arthaḥ \| tatra prāṇaḥ prāk-kramaṇo nāsāgra-vartī \|
apāno'vāk-kramaṇaḥ pāyv-ādi-sthāna-vartī \| samāno
bhukta-pītānnādi-samīkaraṇaḥ śarīra-madhya-vartī \| udāna utkramaṇaḥ
kaṇṭha-sthāna-vartī \| nāgaḥ udgīraṇa-karaḥ \| kūrmaḥ unmīlana-karaḥ \|
kṛkaraḥ kṣudhā-karaḥ \| devadatto jṛmbhā-karaḥ \| dhanañjayaḥ
poṣaṇa-karaḥ \| hṛdayena hṛdayāvacchinnena caitanyena jīvena \|\|9\|\|

\...

**\|\| 3.6.10 \|\|**

**smaran viśva-sṛjām īśo vijñāpitam adhokṣajaḥ \|**

**virājam atapat svena tejasaiṣāṁ vivṛttaye \|\|**

**śrīdhara-svāmī (bhāvārtha-dīpikā) :** adhyātmādi-bhedaṁ prapañcayitum
āha---smarann iti \| vijñāpitaṁ yāvad baliṁ te'ja harāma \[bhā.pu.
3.5.48\] ity-ādi \| svena tejasā cic-chaktyā \| atapat evaṁ kariṣyāmīty
ālocitavān \| yasya jñāna-mayaṁ tapaḥ iti śruteḥ \| vivṛttaye
vividha-vṛtti-lābhāya \|\|10\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** nanu virāṭ puruṣasyedṛśī śaktiś
ced īśvara-praveśena kiṁ tatrāha smarann iti \| adhokṣajāṁśaḥ puruṣaḥ \|
kāraṇānugraheṇaiva kārya-śaktir uddhavatīti bhāvaḥ \| ata etad anantaram
eva sa vai viśva-sṛjām ity-ādy-uktaṁ jñeyam \| atapat svena tejasā
prakāśayitum iṣṭavān \|\|10\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** adhyātmādi-bhedaṁ
prapañcayitum antaryāmi-rūpeṇa praviṣṭasyeśvarasya kim api kṛtyam
āha---smarann iti \| vijñāpitaṁ yāvad baliṁ te'ja harāma \[bhā.pu.
3.5.48\] ity-ādi \| svena tejasā cic-chaktyā \| atapat prakāśayāmāsa \|
eṣāṁ viśva-sṛjāṁ vivṛttaye vividha-vṛtti-lābhāya cakṣuṣaś cakṣur uta
śrotrasya śrotram ity-ādi-śruteḥ \| kāraṇa-śaktir eva kāryeṣūdbhavatīti
bhāvaḥ \|\|10\|\|

\...

**\|\| 3.6.11 \|\|**

**atha tasyābhitaptasya katidhāyatanāni ha \|**

**nirabhidyanta devānāṁ tāni me gadataḥ śṛṇu \|\|**

**śrīdhara-svāmī (bhāvārtha-dīpikā) :** me mattaḥ śṛṇu \|\|11\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tasya samaṣṭi-virājaḥ
abhitaptasya parameśvareṇa prakāśitasya āyatanāni sthāna-bhedāḥ
nirabhidyanta pṛthag bhuvan \| me mattaḥ \|\|11\|\|

\...

**\|\| 3.6.12 \|\|**

**tasyāgnir āsyaṁ nirbhinnaṁ loka-pālo'viśat padam \|**

**vācā svāṁśena vaktavyaṁ yayāsau pratipadyate \|\|**

**śrīdhara-svāmī (bhāvārtha-dīpikā) :** āyatanāny evāha---tasyāgnir
ity-ādi caturdaśabhiḥ \| āsyaṁ nirbhinnaṁ pṛthag-jātam \| padaṁ
sva-sthānam \| svāṁśena sva-śaktyā vācā saha **avi**śat \| asau jīvaḥ \|
vaktavyaṁ pratipadyate---śabdam uccārayatīty arthaḥ \| sarvatra yan
nirbhinnaṁ tad adhiṣṭhānam \| agny-ādi-prathamāntam adhidaivam \|
vāg-ādīndriyam tṛtīyāntam adhyātmam \| pratipattavyam adhibhūtam
\|\|12\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nirbhinnaṁ pṛthag-jātam
āsyaṁ padaṁ sva-sthānaṁ vācā vāg-indriyeṇa saha agnir aviśat \| svāṁśena
svena ekāṁśena yayā vācaiva asau jīvaḥ virāṭ vaktavyaṁ pratipadyate
śabdam uccārayatīty arthaḥ \| evaṁ sarvatra yan nirbhinnaṁ dvitīyāntaṁ
tad adhibhūtam adhiṣṭhānam \| yad agny-ādi-prathamāntaṁ tad adhidaivam
\| yad vāg-ādi-tṛtīyāntaṁ tad adhyātmam \| yat punar dvitīyāntaṁ kvacit
ṣaṣṭhy-antaṁ tad adhibhūtaṁ viṣayaḥ \|\|12\|\|

\...

**\|\| 3.6.13 \|\|**

**nirbhinnaṁ tālu varuṇo loka-pālo'viśad dhareḥ \|**

**jihvayāṁśena ca rasaṁ yayāsau pratipadyate \|\|**

**śrīdhara-svāmī (bhāvārtha-dīpikā) :** harer virājaḥ \|\|13\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** hareḥ haritvena dhyeyasya
virājaḥ \|\|13\|\|

\...

**\|\| 3.6.14 \|\|**

**nirbhinne aśvinau nāse viṣṇor āviśatāṁ padam \|**

**ghrāṇenāṁśena gandhasya pratipattir yato bhavet \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yato ghrāṇāt \|\|14\|\|

\...

**\|\| 3.6.15 \|\|**

**nirbhinne akṣiṇī tvaṣṭā loka-pālo'viśad vibhoḥ \|**

**cakṣuṣāṁśena rūpāṇāṁ pratipattir yato bhavet \|\|**

**śrīdhara-svāmī (bhāvārtha-dīpikā) :** tvaṣṭā ādityaḥ \|\|15\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tvaṣṭā sūryaḥ \|\|15\|\|

\...

**\|\| 3.6.16 \|\|**

**nirbhinnāny asya carmāṇi loka-pālo'nilo'viśat \|**

**prāṇenāṁśena saṁsparśaṁ yenāsau pratipadyate \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** prāṇeneti \| prāṇa-vad deha-vyāpinā
tvag-indriyeṇety arthaḥ \|\|16\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** carmāṇīti carmopalakṣitā tvag ity
arthaḥ iti dvitīya-skandhe ṭīkāsya vartate \| prāṇenendriyeṇātra tu
tvag-rūpeṇety arthaḥ \|\|16\|\|

\...

**\|\| 3.6.17 \|\|**

**karṇāv asya vinirbhinnau dhiṣṇyaṁ svaṁ viviśur diśaḥ \|**

**śrotreṇāṁśena śabdasya siddhiṁ yena prapadyate \|\|**

**śrīdhara-svāmī (bhāvārtha-dīpikā) :** śabdasya siddhiṁ jñānam
\|\|17\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** siddhiṁ jñānam \|\|17\|\|

\...

**\|\| 3.6.18 \|\|**

**tvacam asya vinirbhinnāṁ viviśur dhiṣṇyam oṣadhīḥ \|**

**aṁśena romabhiḥ kaṇḍūṁ yair asau pratipadyate \|\|**

**śrīdhara-svāmī (bhāvārtha-dīpikā) :** tvacaṁ carma \| oṣadhīr
oṣadhayaḥ \| tvag-indriyasyaiva sthāna-bhedena viṣaya-dvayaṁ kaṇḍūḥ
sparśaś ca \| tatra cāyaṁ nāma-bhedo devatā-bhedaś ceti dvitīya-skandha
eva vyākhyātaḥ \|\|18\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tvacam iti \| ekasminn api
sparśa-grāhake bheda-dvayam idaṁ kalpyaṁ bahir-adhiṣṭhānaṁ carma
indriyaṁ loma-devatāś ca oṣadhy-adhiṣṭhātrya ity ekaḥ
antar-bahir-adhiṣṭhānaṁ tu tvag-indriyam api tvag indriyam api tvag
devatā ca vāyur ity anyo bhedaḥ \|\|18\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** oṣadhīr oṣadhayaḥ \| atra
tvacy adhiṣṭhāne tvak romāṇi cendriya-dvayam \| tatra tvag-indriye anilo
devatā sparśo viṣayaḥ \| romendriye oṣadhyo devatāḥ kaṇḍu-viṣayaḥ
\|\|18\|\|

\...

**\|\| 3.6.19 \|\|**

**meḍhraṁ tasya vinirbhinnaṁ sva-dhiṣṇyaṁ ka upāviśat \|**

**retasāṁśena yenāsāv ānandaṁ pratipadyate \|\|**

**śrīdhara-svāmī (bhāvārtha-dīpikā) :** kaḥ prajā-patiḥ \|\|19\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kaḥ prajā-patiḥ retasā
reta upalakṣitena upasthena ity arthaḥ \|\|19\|\|

\...

**\|\| 3.6.20 \|\|**

**gudaṁ puṁso vinirbhinnaṁ mitro lokeśa āviśat \|**

**pāyunāṁśena yenāsau visargaṁ pratipadyate \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** visargaṁ
mala-mūtrotsargam \|\|20\|\|

\...

**\|\| 3.6.21 \|\|**

**hastāv asya vinirbhinnāv indraḥ svar-patir āviśat \|**

**vārtayāṁśena puruṣo yayā vṛttiṁ prapadyate \|\|**

**śrīdhara-svāmī (bhāvārtha-dīpikā) :** svar-patiḥ svargasya patiḥ \|
vārtayā kraya-vikrayādi-śaktyā \| vṛttiṁ jīvikām \|\|21\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** vārtayā
kraya-vikrayādi-śaktyeti vārtā bala-śilpādi-śabda-vācyam adhyātmam \|
vṛttiṁ jīvikām \|\|21\|\|

\...

**\|\| 3.6.22 \|\|**

**pādāv asya vinirbhinnau lokeśo viṣṇur āviśat \|**

**gatyā svāṁśena puruṣo yayā prāpyaṁ prapadyate \|\|**

*na katamena vyākhyātam.*

\...

**\|\| 3.6.23 \|\|**

**buddhiṁ cāsya vinirbhinnāṁ vāg-īśo dhiṣṇyam āviśat \|**

**bodhenāṁśena boddhavyaṁ pratipattir yato bhavet \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** buddhiṁ buddhy-āspadaṁ
golakaṁ hṛdayaika-deśam \| vāg-īśo brahmā bodhena buddhyā \| śloko'yam
asarva-sammataḥ \|\|23\|\|

\...

**\|\| 3.6.24 \|\|**

**hṛdayaṁ cāsya nirbhinnaṁ candramā dhiṣṇyam āviśat \|**

**manasāṁśena yenāsau vikriyāṁ pratipadyate \|\|**

**śrīdhara-svāmī (bhāvārtha-dīpikā) :** vikriyāṁ saṅkalpādi-rūpām
\|\|24\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** vikriyāṁ saṅkalpādi-rūpām
\|\|24\|\|

\...

**\|\| 3.6.25 \|\|**

**ātmānaṁ cāsya nirbhinnam abhimāno'viśat padam \|**

**karmaṇāṁśena yenāsau kartavyaṁ pratipadyate \|\|**

**śrīdhara-svāmī (bhāvārtha-dīpikā) :** ātmānam ahaṅkāram \|
abhimanyate'nenety abhimāno rudraḥ \| karmaṇā'haṁ vṛttyā \| kartavyam
iti kriyām \|\|25\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ātmānam aham-bhāvāspadaṁ karmaṇā
aham-bhavenendriyeṇa \|\|25\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ātmānam ahaṅkārāspadaṁ
golakaṁ hṛdayaika-deśam \| abhimanyate'neneti abhimāno rudraḥ \|
karmaṇāhaṅkāreṇa kartavyam abhimantavyam \|\|25\|\|

\...

**\|\| 3.6.26 \|\|**

**sattvaṁ cāsya vinirbhinnaṁ mahān dhiṣṇyam upāviśat \|**

**cittenāṁśena yenāsau vijñānaṁ pratipadyate \|\|**

**śrīdhara-svāmī (bhāvārtha-dīpikā) :** sattvam iti buddhi-cittayor
abhedena nirdeśaḥ \| mahān iti brahmā \| cittena cetanayā \|\|26\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sattvaṁ cittāspadaṁ golakaṁ
cittenendriyeṇa vijñānaṁ sāmānyato jñeyam, tac ca buddher apy
upalakṣaṇaṁ kvacit tu pādāv asyety anantaraṁ buddhiṁ cāsyety ādikam api
padyaṁ pṛthag asti \|\|26\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sattvaṁ cittāspadaṁ
golakaṁ hṛdayaika-deśaṁ mahān viṣṇuḥ vijñānaṁ cetanām \|\|26\|\|

\...

**\|\| 3.6.27 \|\|**

**śīrṣṇo'sya dyaur dharā padbhyāṁ khaṁ nābher udapadyata \|**

**guṇānāṁ vṛttayo yeṣu pratīyante surādayaḥ \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** tri-lokotpattim āha---śīrṣṇa iti \| vṛttayaḥ
pariṇāmāḥ \|\|27\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** śīrṣṇa iti asya virājaḥ śīrṣṇo
dyuloka-kāraṇāṁśāt \| evam anyatrāpi jñeyaṁ bhūvar-lokaḥ \|\|27\|\|

\...

**\|\| 3.6.28 \|\|**

**ātyantikena sattvena divaṁ devāḥ prapedire \|**

**dharāṁ rajaḥ-svabhāvena paṇayo ye ca tān anu \|\|**

**śrīdhara-svāmī (bhāvārtha-dīpikā) :** etad eva prapañcayati dvābhyām
\| ātyantikenorjitena \| "paṇa vyavahāre" \| paṇante yāgādinā
vyavaharantīti paṇayo manuṣyāḥ, tān anu etad-upakaraṇa-bhūtā ye
gavādayas te'pi dharāṁ prapedire \|\|28\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ātyantikenorjitena \|
paṇante yāgādinā vyavaharantīti paṇayo manuṣyāḥ paṇa-vyavahāre \| tān
anuvartante ye tad-upakaraṇa-bhūtā ye gavādayas te'pi dharāṁ prapedire
\|\|28\|\|

\...

**\|\| 3.6.29 \|\|**

**tārtīyena svabhāvena bhagavan-nābhim āśritāḥ \|**

**ubhayor antaraṁ vyoma ye rudra-pārṣadāṁ gaṇāḥ \|\|**

**śrīdhara-svāmī (bhāvārtha-dīpikā) :** tṛtīyaṁ tamas tadīyena tāmasena
\| ubhayor dyāv ā-pṛthivyor antaraṁ madhyaṁ vyomāntarikṣaṁ, tad eva
bhagavato nābhis tām āśritā rudra-pārṣadāṁ rudrasya pārṣadānāṁ
bhūtādīnāṁ gaṇāḥ \|\|29\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tṛtīyaṁ tamas tadīyena
tāmasenety arthaḥ \| ye rudra-pārṣadāṁ bhūtādīnāṁ gaṇās te bhagavato
virājo nābhim āśritā ity anvayaḥ \| nābhir eva kā ? tatrāha---ubhayor
dyāv āpṛthivor antarajṁ madhyaṁ vyoma ākāśaṁ bhuvar-lokam \|\|29\|\|

\...

**\|\| 3.6.30 \|\|**

**mukhato'vartata brahma puruṣasya kurūdvaha \|**

**yas tūnmukhatvād varṇānāṁ mukhyo'bhūd brāhmaṇo guruḥ \|\|**

**madhvācāryaḥ (bhāgavata-tātparyam) :**

brahmābhimānī tu bhṛgur ajani brahmaṇo mukhāt \|

> kṣatrābhimānī tu manu-brahma-bāhvor ajāyata \|\|
>
> ūrvor viḍ-abhimānī ca vāstuḥ pādāt kṛtis tathā \|
>
> ete pūrvaṁ harer jātā brahmaṇas tad-anantaram \|
>
> evaṁ rudrāc ca vāyoś ca tad-anta-stha-harer yataḥ \|\| iti ṣāḍguṇye
> \|\|30\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** avartata pravṛttam \| brahma
vedaḥ \| yas tūnmukhatvān mukhodbhavatvād varṇānāṁ mukhyaḥ mukham iva
prathamo guruś ca abhūt so'pi mukhato'vartatety anuṣaṅgaḥ \|
adhyāpanādinā brāhmaṇasya vedo vṛttiḥ \| tayā vṛttyā saha brāhmaṇo
mukhato jāta ity arthaḥ \| evam uttaratra varṇa-traye'pi jñātavyam
\|\|30\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** cāturvarṇyotpattim āha \|
brahma vedaḥ \| puruṣasya parameśvareṇaikyāt tasya mukhato'vartata
abhūt, yas tūnmukhatvād vedonmukhatvād dhetor varṇānāṁ mukhyo guruś ca
abhūt brāhmaṇaḥ so'pi mukhato'vartatety anuṣaṅgaḥ \|\|30\|\|

\...

**\|\| 3.6.31 \|\|**

**bāhubhyo'vartata kṣatraṁ kṣatriyas tad anuvrataḥ \|**

**yo jātas trāyate varṇān pauruṣaḥ kaṇṭaka-kṣatāt \|\|**

**śrīdhara-svāmī (bhāvārtha-dīpikā) :** kṣatraṁ pālana-rūpā vṛttis tat
kṣatram anuvrato'nusṛtaḥ kṣatriyo'pi bāhubhyo'vartata ity arthaḥ \|
tad-anuvratatvam evāha---ya iti \| pauruṣaḥ puruṣasya viṣṇor aṁśaḥ \|
kaṇṭakāś corādayas tebhyo yat kṣatam upadravas tasmāt trāyate rakṣati
\|\|31\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kṣatraṁ pālana-śaktiḥ
tad-anuvratas tad-unmukhaḥ kṣatriyo'pi bāhubhyo'vartata ity arthaḥ \|
kaṇṭakāś corādayas tebhyo yat kṣatam upadravas tasmāt trāyate rakṣati,
yataḥ pauruṣaṁ puruṣasyāyaṁ tadīya-pālana-śaktimattvād ity arthaḥ
\|\|31\|\|

\...

**\|\| 3.6.32 \|\|**

**viśo'vartanta tasyorvor loka-vṛttikarīr vibhoḥ \|**

**vaiśyas tad-udbhavo vārtāṁ nṛṇāṁ yaḥ samavartayat \|\|**

**śrīdhara-svāmī (bhāvārtha-dīpikā) :** viśaḥ kṛṣy-ādi-vyavasāyāḥ \|
lokasya vṛtti-karīr jīvikā-hetavaḥ \| tasya vibhor urvoḥ pravṛttāḥ \|
tad-udbhava urujo vārtāṁ jīvikāṁ yaḥ sva-vṛttyā saṁpāditavān \|\|32\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** viśaḥ kṛṣy-ādi-vyavasāyāḥ
\| urvoḥ urubhyāṁ lokānāṁ vṛtti-karīr jīvikā-hetavaḥ \| vaiśyo'pi
tad-udbhava uru-bhavaḥ \| vārtāṁ jīvikāṁ yaḥ sva-vṛttyā samavartayat
saṁpāditavān \|\|32\|\|

\...

**\|\| 3.6.33 \|\|**

**padbhyāṁ bhagavato jajñe śuśrūṣā dharma-siddhaye \|**

**tasyāṁ jātaḥ purā śūdro yad-vṛttyā tuṣyate hariḥ \|\|**

**śrīdhara-svāmī (bhāvārtha-dīpikā) :** tasyāṁ nimitta-bhūtāyām \| yasya
vṛttyā hariḥ svayam eva tuṣyati \|\|33\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** padbhyām iti \| yad-vṛttyā
śuśraṣā-rūpayā brāhmaṇādinā sarveṇāpi svasmin kṛtaya harir api tuṣyatīti
tad-vṛtter mahimā darśitaḥ \| tyaktvā sva-dharmaṁ \[bhā.pu. 1.5.17\] ity
ādau na kevalena sva-dharmeṇa, bhagavat-toṣānaṅgīkārāt \|\|33\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** śuśrūṣā paricaryā karmaṇo
varṇāśrama-dharmasya siddhaye śuśrūṣāṁ vinā karma-mātrasyaiva siddhir na
bhavatīti sā śūdrasya vṛttir bhavanty api vastutaḥ sārvavarṇiky eveti
bhāvas tasyāṁ viṣaye śūdro jātaḥ, padbhyām iti śeṣaḥ \| yad-vṛttyā haris
tuṣyatīti vedādibhyo'pi śuśrūṣāyā utkarṣaḥ sūcitaḥ \|\|33\|\|

\...

**\|\| 3.6.34 \|\|**

**ete varṇāḥ sva-dharmeṇa yajanti sva-guruṁ harim \|**

**śraddhayātma-viśuddhy-arthaṁ yaj-jātāḥ saha vṛttibhiḥ \|\|**

**śrīdhara-svāmī (bhāvārtha-dīpikā) :** tatra prathama-jātaiḥ sarvair
etais tu sva-sva-dharmaḥ hari-yajana-rūpatayaiva bhāvita iti
tadānīntanānāṁ vaiśiṣṭyam abhipretyāha---eta iti \| atra yad iti \|
virājo hari-śaktita eva tac-chakteḥ ato hari-bhajane eva tad-abhedoktes
tātparyam \|\|34\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** yat yasmāj jātāḥ gurutvāj
janakatvād vṛtti-pradatvāc ca harer ārādhanaṁ teṣāṁ paro dharma ity
arthaḥ \|\|34\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** saha-vṛttibhir iti
hari-yajane jīvikārthaṁ cintā na kāryeti bhāvaḥ \|\|34\|\|

\...

**\|\| 3.6.35 \|\|**

**etat kṣattar bhagavato daiva-karmātma-rūpiṇaḥ \|**

**kaḥ śraddadhyād upākartuṁ yogamāyā-balodayam \|\|**

**madhvācāryaḥ (bhāgavata-tātparyam) :**

adhikatvād deva-śabdo daivateṣv adhiko yataḥ \|

daivaṁ hariḥ karma-mūlaṁ kṛtir ity eva bhaṇyate \|

āptatvād ātma-śabdaś ca śrīpatitvāc ca mādhavaḥ \|\| iti ca \|\|35\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** bho kṣattaḥ,
deva-karmātma-rūpiṇaḥ kāla-karma-svabhāva-śaktimatā bhagavato
yoga-māyā-balenojjṛmbhitam etad virāḍ-rūpam upākartuṁ sākalyena
nirūpayituṁ kaḥ śraddadhyād iccheta \| icchāpy aśakyā nirūpaṇaṁ tu
dūrata ity arthaḥ \|\|35\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** yoga-māyātra
viśva-sṛṣṭy-ādi-śāktiḥ \|\|35\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** daiva-karmātmānaḥ
kāla-karma-svabhāvāḥ svīya-śaktitvād rūpāṇi tadvataḥ \| yogamāyā-balena
udayo yasya tad etad viśvam upākartuṁ sāmastyena nirūpayituṁ kaḥ
śraddadhyāt icchet icchāpy aśakyo nirūpaṇaṁ tu dūrata eveti bhāvaḥ
\|\|35\|\|

\...

**\|\| 3.6.36 \|\|**

**tathāpi kīrtayāmy aṅga yathā-mati yathā-śrutam \|**

**kīrtiṁ hareḥ svāṁ sat-kartuṁ giram anyābhidhāsatīm \|\|**

**śrīdhara-svāmī (bhāvārtha-dīpikā) :** aṅga vidura, **tath**āpi hareḥ
kīrtiṁ kīrtayāmi \| yathā-śrutaṁ guru-mukhāt \| tad api na sarvātmanā,
kintu yathā-mati sva-maty-anusāreṇa \| anyābhidhā
hari-vyatiriktārthābhidhānaṁ tayā asatīṁ malināṁ svīyāṁ vācaṁ sat-kartuṁ
pavitrī-kartum \|\|36\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** kīrtiṁ
tādṛg-virāṭ-sṛṣṭy-ādi-varṇana-rūpāṁ giraṁ vāg-indriyam \|\|36\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yathā-śrutaṁ guru-mukhāt
tathāpi yathā-mati sva-buddhyā yāvad-gṛhītaṁ tāvad eva, na tu yad yad
eva śrutam ity arthaḥ \| anyābhidhā hari-vyatiriktā kathā tayā asatīṁ
malināṁ svīyaṁ vācaṁ sat-kartuṁ pavitrīkartum \|\|36\|\|

\...

**\|\| 3.6.37 \|\|**

**ekānta-lābhaṁ vacaso nu puṁsāṁ**

**suśloka-mauler guṇa-vādam āhuḥ \|**

**śruteś ca vidvadbhir upākṛtāyāṁ**

**kathā-sudhāyām upasamprayogam \|\|**

**śrīdhara-svāmī (bhāvārtha-dīpikā) :** ajñātvāpi yathā-mati kīrtane
śravaṇe vā āvaśyakaṁ kaivalyam ity āha---ekāntato lābhaṁ nu niścitam
āhuḥ \| śruteḥ śrotrasya \| upākṛtāyāṁ nirūpitāyām \| upasaṁprayogaṁ
sannidhāv arpaṇam \|\|37\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ekānteti \| kaivalya-sukhasyāpy
atikramād iti bhāvaḥ \|\|37\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** hari-kaṣṭamṛtābdher
apāratvāt sāmastyena jñānaṁ na kasyāpy ato yat kiñcij jñāne eva
tat-kīrtana-śravaṇābhyāṁ lokāḥ kṛtārthī-bhūya taṁ prāpnuvantīty
āha---guṇa-vādaṁ guṇa-kīrtanam eva ekāntato lābham āhur anyat sarvaṁ
vacaso'pacayam evety arthaḥ \| śruteḥ śotrasyāpi upākṛtāyāṁ kīrtitāyām
upasamprayogaṁ sannidhāv arpaṇam \|\|37\|\|

\...

**\|\| 3.6.38 \|\|**

**ātmano'vasito vatsa mahimā kavinādinā \|**

**saṁvatsara-sahasrānte dhiyā yoga-vipakvayā \|\|**

**śrīdhara-svāmī (bhāvārtha-dīpikā) :** na cātīva jñāne nirbandhaḥ
kartavyaḥ, brahmaṇo'pi durjñeyatvād ity āha---ātmano harer mahimā
yoga-vipakvayāpi dhiyā saṁvatsara-sahasrānte'py ādi-kavinā brahmaṇāpi
kim avasitaḥ kiṁ jñātaḥ ? iti kākūktyā etāvān iti na jñāta evety uktam
\|\|38\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ātmana iti sārdhakaṁ paramātmano
mahimā acintyaiśvaryādi-rūpaḥ saṁvatsara-sahasrānte yoga-vipakvayā
dhiyaiva vasitaḥ acintya-śaktitvenaiva niścitaḥ \|\|38\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** na cātīva jñāne
nirbandhaḥ kāryaḥ, brahmaṇo'pi durjñeyatvād ity āha---ātmano harer
mahimā yoga-vipakvayāpi saṁvatsara-sahasrānte'py ādi-kavinā brahmaṇāpi
kim avasitaḥ kiṁ jñātaḥ ? iti kākūktyā etāvān iti na jñāta evety arthaḥ
\| yad vā, saṁvatsara-sahasrānta eva mahimā iti acintyatvānantatvābhyāṁ
durjñeyatvena niścīyate, tad eva bhagavan-mahimno jñānam etāvad idam
itthaṁ-kāreṇa jñānaṁ taj-jñānam eveti bhāvaḥ \| tathā ca
śrutiḥ---ayatiṣaṣṭhataṁ tasya mataṁ yasya na veda sa iti \|\|38\|\|

\...

**\|\| 3.6.39 \|\|**

**ato bhagavato māyā māyinām api mohinī \|**

**yat svayaṁ cātma-vartmātmā na veda kim utāpare \|\|**

**madhvācāryaḥ (bhāgavata-tātparyam) :** ātmā brahmā na veda \| ahaṁ
rudraḥ \|

> guṇa-pūrter ātma-śabdo brahmā hīnatvato haraḥ \|
>
> ahaṁ śabdas tathāpy etau na jānīto hariṁ param \|\| iti brāhme \|
>
> bhagavato māyāṁ bhagavato mahimānam \|
>
> māyā tu mahimā proktā prācurye tu mayaṭ yataḥ \|\| iti pādme \|

ātma-vartmā paramātma-gatiḥ \|\|39\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** yat yasmāt svayam apy ātmā harir
ātma-vartma sva-māyā-gatim etāvad iti na veda, anantatvāt \|\|39\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ato ye tu cintyatvenaiva
niścinvanti teṣām anyān pratimāyināṁ moha-kāriṇām api bhagavato māyā
mohinī bhavatīty arthaḥ \| ataḥ kāraṇāt tan-māyā māyinām api mohinīti
sārdhenānvayaḥ \| bhagavata ity atra bhagavatīti kvacit pāṭhaḥ \|
acintyatvam eva darśayati yad iti sārdhakena \| yat yasmāt svayam api
ātmā vartma-svarūpaiśvaryaṁ na veda sārvajñenāpi na paricchinatti
anantatvāt atas tasmai nama eva kevalam ity arthaḥ \|\|39\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanv ātma-tattvaṁ
jānanto'nyān api jñāpayanto dārśanikā bahava eva dṛśyante, tatrāha---ata
iti \| ataḥ kāraṇāt tan-māyā māyināṁ bodhayitavyeṣu sva-śiṣyeṣu māyām
evārpayatāṁ teṣām api mohinī niścayenaiva mohinī muhur api saṁsāreṣu
pātayitum iti bhāvaḥ \| yad yataḥ svayam ātmā parameśvaro'pi ātma-vartma
sva-svarūpaṁ na veda na jānāti, apare varākā kim uta jānīyuḥ ?
\|\|39\|\|

\...

**\|\| 3.6.40 \|\|**

**yato'prāpya nyavartanta vācaś ca manasā saha \|**

**ahaṁ cānya ime devās tasmai bhagavate namaḥ \|\|**

**śrīdhara-svāmī (bhāvārtha-dīpikā) :** ato durjñeyatvāt kevalaṁ
namaskaroti---yata iti \| yasya jñānāya pravṛttā vāco'pi manasā saha tam
aprāpyaiva nyavartanta durjñeyatvāt \| na kevalaṁ vāṅ manasī, aham
ahaṅkārasyādhiṣṭhātā rudro'pi \| ime indriyādhiṣṭhātāro devā anye ca
\|\|40\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tam eva viśinaṣṭi yat iti
nivartanta iti kvacit pāṭhaḥ \|\|40\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ato durjñeyatvam eva
sthāpayan namaskaroti \| aprāpya antam alabdhvā yataḥ sakāśān nivartate
vācaḥ samaṣṭi-vyaṣṭīnāṁ sarveṣām api vāg-indriyāṇi manasā saheti manāṁsi
ca \| yad vā, brahmaṇo mukhān nirgatāḥ sarve vedā eva vācaḥ, tasyaiva
manasā saha, aham ahaṅkārādhiṣṭhātā rudraḥ, ime devā bṛhaspaty-ādayaś ca
yato nivartante \| kutaḥ ? aprāpya yan-nāma-rūpa-caritrādināṁ
samyaṅ-mādhurya-grahaṇāsamarthyāt apārāṇāṁ teṣām anta-prāpta-sāmarthyāc
cety arthaḥ \| śrutir apy ācaṣṭe---yato vāco nivartante aprāpya manasā
saha \[tai.u. 2.4.1\]iti \| atrāpādāna-nirdeśe eva
vāṅ-manaḥ-saṁśleṣa-pratyāyako nivṛttis tv anantatvena pramātum
aśakyatvād iti jñeyam \| sarvathaiva vāg-ādy-agamyatvaṁ tv ātmano na
vyākhyeyam \| vedaiś ca sarvair aham eva vedyaḥ \[gītā 15.15\] iti,
manasaivānudraṣṭavyam etad ameyaṁ dhruvaṁ, tad viṣṇoḥ paramaṁ padaṁ sadā
paśyanti sūrayaḥ ity-ādi-śruti-virodhāpatteḥ \|\|40\|\|

\...

iti sārārtha-darśinyāṁ harṣiṇyāṁ bhakta-cetasām \|

ṣaṣṭho'dhyāyas tṛtīye'smin saṅgataḥ saṅgataḥ satām \|\|\*\|\|

\...

> iti śrīmad-bhāgavate mahā-purāṇe brahma-sūtra-bhāṣye
>
> pāramahaṁsyaṁ saṁhitāyāṁ vaiyāsikyāṁ
>
> tṛtīya-skandhe viduroddhava-saṁvāde
>
> ṣaṣṭho'dhyāyaḥ \|

\|\| 3.6 \|\|

...

(3.7)

### atha saptamo'dhyāyaḥ

## nirguṇasya bhagavato guṇa-kriyādi-saṅgaḥ katham iti praśnasya maitreya-dvārā samādhānaṁ śrutvā vidurasya punar vividhāḥ praśnāḥ \|

**\|\| 3.7.1 \|\|**

**śrī-śuka uvāca---**

**evaṁ bruvāṇaṁ maitreyaṁ dvaipāyana-suto budhaḥ \|**

**prīṇayann iva bhāratyā viduraḥ pratyabhāṣata \|\|**

**śrīdhara-svāmī (bhāvārtha-dīpikā) :**

saptame saṁśaya-cchedi pratinandya muner vacaḥ \|

punaḥ kṣattrā kṛtā nānā praśnāḥ samyag udīritāḥ \|\|

atha te bhagaval-līlā yoga-māyopabṛṁhitāḥ\[bhā.pu. 3.5.22\] ity-ādinā
māyā-guṇair līlayā bhagavān sṛṣṭy-ādi karotīty evaṁ bruvāṇaṁ maitreyaṁ
bhāratyā prārthanā-rūpayā prīṇayann ivety abhiprāyājñānenākṣepāt
\|\|1\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** iveti vākyālaṅkāre \|\|1\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**

saptame bhagavaj-jīva-gatānyat saṁśaya-cchidā \|

bhakti-jijñāsayānyo'pi kṣattuḥ praśnāḥ prakīrtitāḥ \|\|

evaṁ---

> sā vā etasya sandraṣṭuḥ śaktiḥ sad-asad-ātmikā \|
>
> māyā-nāma mahā-bhāga yayedaṁ nirmame vibhuḥ \|
>
> kāla-vṛttyā tu māyāyāṁ guṇa-mayyām adhokṣajaḥ \|
>
> puruṣeṇātma-bhūtena vīryam ādhatta vīryavān \|\| \[bhā.pu. 3.5.25-26\]

ity-ādi bruvāṇaṁ bhāratyā brahmaṁs tvayā saṁsāra-kūpād uddhṛta evāham
iti madhurayā vācā prīṇayan iveti vidura-mano-gatākṣepasya sahasaiva
maitreyeṇāvagatatvān maitreyaṁ prīṇayitum aśaknuvann ity arthaḥ
\|\|1\|\|

\...

**\|\| 3.7.2 \|\|**

**vidura uvāca---**

**brahman kathaṁ bhagavataś cin-mātrasyāvikāriṇaḥ \|**

**līlayā cāpi yujyeran nirguṇasya guṇāḥ kriyāḥ \|\|**

**śrīdhara-svāmī (bhāvārtha-dīpikā) :** nirvikārasya kriyā, nirguṇasya
ca guṇāḥ katham ? līlayety uktiḥ prayojanābhāvaṁ pariharati, na
vastu-virodham iti bhāvaḥ \|\|2\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** atha svābhāvika-māyā-śaktyā
parameśvaro viśva-sṛṣṭy-ādikaṁ karoti, jīvaś ca tatra muhyatīty uktam \|
tatra sandehaṁ praśnottarābhyāṁ pariharati---brahmann ity-ādinā \| he
**brahman** ! **cin-mātrasya** cinmātra-svarūpasya svataḥ svarūpa-śaktyā
**bhagavataḥ** śrī-vaikuṇṭhādi-gata-tādṛśaiśvaryādi-yuktasya, ata eva
**nirguṇasya** prākṛta-guṇāspṛṣṭasya tata eva **avikāriṇas**
tādṛk-svarūpa-śakti-vilāsa-bhūtānāṁ kriyāṇām anantānām api
sadodita-varānanta-vidha-prakāśe tasmin nitya-siddhatvāt
tat-tat-kriyāvirbhāva-kartus tasyāvasthāntara-prāptatvābhāvāt
prākṛta-kartur iva na vikārāpattir iti \|

nirvikārasya ca **kathaṁ** sattvādayaḥ prākṛta-**guṇāḥ** ?kathaṁ vā
tad-āsaṅga-hetukāḥ sthity-ādayaḥ **kriyāś** ca yujyeran ? tataś ca
cin-mātra-vastu-virodhād eva te ca tāś ca na yujyante \| bhagavattve tu
svaira-ceṣṭayāpi na yujyeran ity āha---**līlayā vāpi** iti \|
atrāvikāritva-nirguṇatvābhyāṁ saha cin-mātra-bhagavattvaṁ cety ubhayam
api svīkṛtyaiva pūrva-pakṣiṇā pṛṣṭam \|

tataś ca tasya cinmātra-svarūpasya bhavatu bhagavattvaṁ,
tan-mātre'smākaṁ na sandehaḥ, kintu tasya katham itara-guṇādi-svīkāro
yujyate ? ity eva pṛcchyate iti vākyārthaḥ \|\|2\|\|
\[paramātma-sandarbha 85\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** cin-mātrasya guṇāḥ
sattvādayaḥ kriyāḥ sṛṣṭy-ādayaś ca kathaṁ ? atra cid-rūpasya
cinmayasyety-ādikam aprayujya cin-mātrasyety
avadhāraṇa-vāci-mātra-śabda-prayogād acid-gandhasyāpi tatra rāhityaṁ
bodhitaṁ \| tataś ca sā vā etasyety anena sattvādi-guṇa-mayyā māyāyā
bhagavac-chaktitvenoktatvāc chakteś ca sva-bhinnatvāsambhavāt \| vastuto
guṇās tadīyā eveti, tasya cinmātratve kathaṁ sattvādi-jaḍa-guṇavattvaṁ ?
sattvādi-jaḍa-guṇavattve ca kathaṁ cin-mātratvam ? ity ākṣepa ekaḥ \|
tathā vikāro hi kāla-hetuko guṇa-dharma eveti tasya tu cinmātratvād
evāvikāritve kathaṁ vikāra-vyañjaka-kriyāvattvaṁ ?kriyāvattve ca katham
avikāritvam? iti dvitīyaḥ \|

nanv evam asambhavanto'pi guṇāḥ kriyāś ca tasya svaira-līlatvāt
sambhaveyuḥ ? tatrāha---līlayā veti nahi līlayety uktyā virodhaḥ
parihartuṁ śakyate, tasya tādṛśa-līlatve guṇavattvasya duṣpariharatvād
iti bhāvaḥ \| atra bhagavata iti viśeṣyaṁ bhagavān eva cin-mātrā, na tu
bhaga iti vācyaṁ, yato bhagasyāpi bhagavattvam aprākṛtatvaṁ viṣṇu-purāṇe
dṛṣṭaṁ, yathā---

> jñāna-śakti-balaiśvarya-vīrya-tejāṁsy aśeṣataḥ \|
>
> bhagavac-chabda-vācyāni vinā heyair guṇādibhiḥ \|\| \[vi.pu. 6.5.79\]
> iti \|

ata eva deha-dehi-vibhāgo'yaṁ neśvare vidyate kvacid ity uktam, ata eva
bhaga-śabda-vācyānāṁ ṣaḍ-aiśvaryāṇām api cin-mātratvam eva, na tu
sattvādi-guṇa-pariṇāmatvam iti bhagavattvaṁ svarūpa-lakṣaṇam eva \|
bhagavattvasya māyikatve taṭastha-lakṣaṇatvam iti vyācakṣāṇā bhrāntā eva
\| indrasya māyeyam iti indro māyayā vṛṣabho bhavatīty ukte indrasya
vṛṣa-rūpatvam eva sva-māyā-kṛtaṁ pratīyate, na tv indratvaṁ yathā
tathaiva seyaṁ bhagavato māyeti bhagavān eva māyayā viśvaṁ bhavatīty
uktyā bhagavato viśva-rūpatvam eva māyikaṁ syān, na tu bhagavattvam iti
yukteś ca \|\|2\|\|

\...

**\|\| 3.7.3 \|\|**

**krīḍāyāṁ udyamo'rbhasya kāmaś cikrīḍiṣānyataḥ \|**

**svatas-tṛptasya ca kathaṁ nivṛttasya sadānyataḥ \|\|**

**śrīdhara-svāmī (bhāvārtha-dīpikā) :** arbhakaval līlāpi na yujyate
vaiṣamyād ity āha---udyamayati pravartayatīty udyamaḥ \| arbhakasya
krīḍāyāṁ pravṛtti-hetuḥ kāmo'sti \| anyatas tu vastv-antareṇa
bālāntara-pravartanena vā tasya krīḍecchā bhavati \| īśvarasya tu svatas
tṛptasya kathaṁ kāmaḥ ? anyataḥ sadā nivṛttasya cāsaṅgād advitīyasya
katham anyataś cikrīḍiṣā ? ity arthaḥ \|\|3\|\|

**------------------------------------------------------------------------------------------------------------------------**

**jīva-gosvāmī (paramātma-sandarbha 86) :** tataś cinmātratve
bhagavattve ca tasya tucchā guṇāḥ kriyāś ca na sambhavanty eveti
dviguṇībhūyaiva praśnaḥ \| kiṁ cārbhaka-līlāpi na yujyate, vaiṣamyāt ity
āha[^19]---krīḍāyām iti \|

udyamayati pravartayati ity **udyamaḥ** \| **arbhakasya krīḍāyāṁ**
pravṛtti-hetuḥ **kāmo**'sti \| **anyatas** tu vastv-antareṇa
bālāntara-pravartanena vā tasya krīḍecchā bhavati \| bhagavatas tu
**svataḥ** svenātmanā svarūpa-vaibhavena ca **tṛptasya** ata eva
**anyataḥsadā nivṛttasya** ca **katham** anyato jīvāj jagataś ca
nimittāt **cikrīḍiṣā** iti \| na ca tasya te guṇās tāḥ kriyāś ca na
vidyante ity apalapanīyam \|\|3\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tataś ca cin-mātratve
bhagavattve[^20] ca tasya tucchā guṇāḥ kriyāś ca na sambhavanty eveti
dviguṇī-bhūyaiva praśnaḥ \| līlayā vāpi kathaṁ yujyeran ? iti
viśadayati---krīḍāyām iti \|

avikāritvādi-tat-tad-utkarṣa-hīnasya **arbhakasyacikrīḍiṣā**-rūpaḥ
**kāmaḥ**, tābhyām **anyasya** krīḍāyāṁ **udyame** hetur bhavati \|
**bhagavatas** tu svenātmanā[^21] svarūpa-vaibhavena ca **tṛptasya**,
ata eva **anyataḥ sadānivṛttasya** ca **katham** asāv **anyato jīvāj
jagataś ca nimittāt cikrīḍiṣā** sambhavet ? \|\|3\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kiṁ ca, līlayety uktyā
virodha-parihāro māstu, līlaiva tāvad īśvare hetv-abhāvān na ghaṭata iti
sa-dṛṣṭāntam āha---krīḍāyām iti \| udyamayati pravartayatīty udyamaḥ
kāma eva **arbhakasya**svābhāvikaḥ krīḍāyāṁ pravṛtti-hetur asti \| tathā
anyato bālāntara-pravartanam api cikrīḍiṣāsti **\|** parameśvarasya
ātmārāmatvāt kathaṁ kāmaḥ, īśvarāntarābhāvāt ? katham anyataś cikrīḍiṣā
? ity āha---svatas tṛptasyety-ādi \| anyato nivṛttasya anya-rahitasya
\|\|3\|\|

\...

**\|\| 3.7.4 \|\|**

**asrākṣīd bhagavān viśvaṁ guṇa-mayy ātma-māyayā \|**

**tayā saṁsthāpayaty etad bhūyaḥ pratyapidhāsyati \|\|**

**śrīdhara-svāmī (bhāvārtha-dīpikā) :** yac coktaṁ smaran viśva-sṛjām
īśo vijñāpitam adhokṣaje\[bhā.pu. 3.6.1\] ity-ādināvidyopādher jīvasya
bhogārtham īśvaraḥ sṛṣṭy-ādi karotīti \| tad apy ākṣeptum anuvadati---

asrākṣīd iti \| guṇa-mayī ātmano jīvasya
kartṛtva-bhoktṛtvādi-mohotpādikā yā māyā, tayā sṛṣṭavān \| tad uktaṁ
prathame---

> yayā saṁmohito jīva ātmānaṁ tri-guṇātmakam \|
>
> paro'pi manute'narthaṁ tat-kṛtaṁ cābhipadyate \|\| \[bhā.pu. 1.7.5\]
> ity-ādinā \|

atra ca, ato bhagavato māyā māyinām api mohinī\[bhā.pu. 3.6.39\] iti \|
saṁsthāpayati pālayati \| pratyapidhāsyati prātilomyena tirohitaṁ
kariṣyati \| pāṭhāntare prātilomyenātmany abhito dhārayiṣyati \|\|4\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** na ca tasya te guṇās tāḥ kriyāś ca
na vidyanta ity apalapanīyaṁ, tatraiva prasiddher ity āha---asrākṣīd iti
\| **guṇa-mayyā** traiguṇya-vyañjinyā ātmāśritayā
**māyayāsaṁsthāpayati** pālayati **pratyapidhāsyati** prātilomyena
tirohitaṁ kariṣyati \|\|4\|\| \[paramātma-sandarbha 87\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** na ca tasya te guṇāḥ
kriyāś ca na santīty apalapanīyaṁ tathaiva prasiddher ity āha---asrākṣīd
iti \| pratyapidhāsyati prātilomyena tirohitaṁ kariṣyati \|\|4\|\|

\...

**\|\| 3.7.5 \|\|**

**deśataḥ kālato yo'sāv avasthātaḥ svato'nyataḥ \|**

**aviluptāvabodhātmā sa yujyetājayā katham \|\|**

**madhvācāryaḥ (bhāgavata-tātparyam) :** durbhaga-kleśa-śarīra-sthatvāt
tasyāpi bhāvyam \| na ca tad yujyate \| seyaṁ bhagavato māyā, ayaṁ hi
bhagavan-mahimā \| tasya kārpaṇyaṁ bandhanādi na yujyata iti yad uktaṁ
tan nyāyyam eva \| durbhagādi śarīra-sthasyāpi tad-doṣāsparśa eva
tan-mahimety arthaḥ \|

> kathaṁ deha-paro devo lipyeta sa hi bandhanaiḥ \|
>
> kathaṁ na duḥkhī sa bhaved duḥkhī ced īśvaraḥ kutaḥ \|\|
>
> mahimā paramasyaiṣa yad dehastho na bādhyate \|
>
> yad duḥkhī na sa īśāno māyeti mahimocyate \|\|
>
> pradhānaṁ maya ity āhuḥ prādhānyān mayatā bhavet \|\| iti
> bhāllaveya-śrutiḥ \|
>
> avilupta-bodha-rūpatvān nāsau prakṛti-dehavān \|
>
> na sṛṣṭy-ādikaṁ bhrāntir bhrānti-vādā hi dānavāḥ \|\|
>
> ato bhrānty-ādi-sambandho nāsya kvacana yujyate \|
>
> bhrāntyā jīvasya saṁsāra īśa-jñānād vilīyate \|
>
> bhrāntir dehādy-abhimatir īśa-jñānād vinaśyati \|\| iti brahmāṇḍe
> \|\|5\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** etac ca jīvasyāvidyāśrayatve
ghaṭeta, na tu tat saṁbhavatīty āha---deśata iti \| yo'sau deśādibhir
aviluptāvabodha ātmā jīvaḥ, brahma-svarūpatvāt \| sa katham
ajayā'vidyayā yujyeta ? tatra deśato dīpa-prabhāyā iva lopo nāsti,
sarva-gatatvāt \| na kālataḥ, vidyuta iva nityatvāt \| nāvasthātaḥ,
smṛtivad avikriyatvāt \| na svataḥ, svapnavat satyatvāt \| nānyataḥ,
ghaṭādivad advitīyatvāt \| evam etair yasya bodho na lupyate, sa katham
ajayā yujyeta ? ajā cātrāvidyaiva, na māyā, tasyā avabodhena
virodhābhāvāt \|\|5\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** jīvasya kathaṁ māyā-mohitatvaṁ
ghaṭeta ? ity ākṣepāntaram āha---deśata iti \| **yo'sau** deśādibhir
**aviluptāvabodha** ātmā jīvaḥ **sa kathamajayā** avidyayā **yujyeta**?
tatra deśa-vyavadhānato **deśa**-gata-doṣato vā cakṣuḥ prakāśa
iva,**kālato** vidyud iva,**avasthātaḥ** smṛtir iva, svataḥ
śukti-rajatam iva, anyato ghaṭādi-vastv iva, na tasyāvabodho lupyate
avyāhata-svarūpa-bhūta-jñānāśrayatvād evety arthaḥ \|\|5\|\|
\[paramātma-sandarbha 87\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** jīvasya ca kathaṁ
māyā-mohitatvaṁ ghaṭetety ākṣepāntaram āha---deśata iti \| yo'sau
nitya-jñānatvāt deśādibhir aviluptāvabodha ātmā jīvaḥ, sa katham ajayā
avidyayā yujyeta ajā-yogotthas tasyāvabodha-lopaḥ kathaṁ syāt? ity
arthaḥ \| tatra deśata uṣara-deśata uptaṁ bījam iva, kālato vidyud iva,
avasthātaḥ smṛtir iva, svataḥ svapna iva, anyato ghaṭādir iva yasya
cid-vastutvād avabodho na lupto bhavitum arhati, sa katham avidyayā
vilupta-vibodhaḥ kriyate? ity arthaḥ \|\|5\|\|

\...

**\|\| 3.7.6 \|\|**

**bhagavān eka evaiṣa sarva-kṣetreṣv avasthitaḥ \|**

**amuṣya durbhagatvaṁ vā kleśo vā karmabhiḥ kutaḥ \|\|**

**śrīdhara-svāmī (bhāvārtha-dīpikā) :** kiṁ ca, brahma-rūpatvād eva
jīvasya saṁsāro'pi na vidyata ity ākṣipati \| **sarva-kṣetreṣv
avasthito** bhoktāpi vastuto **bhagavān eva**, cid-rūpatvena
tad-vyatirekābhāvāt \| evaṁ ca saty **amuṣya** jīvasya **durbhagatvam**
ānandādi-bhraṁśaḥ **karmabhir** hetu-bhūtaiḥ **kleśo vā kutaḥ** ?
karma-saṁbandhābhāvāt \| anyatheśvarasyāpi tat-prasaṅgaḥ syād iti bhāvaḥ
\|\|6\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tatraiva virodhāntaram
āha---bhagavān eka eveti \| **eṣa eka eva bhagavān** paramātmāpi
**sarva-kṣetreṣu** sarvasya jīvasya **kṣetreṣu** deheṣv **avasthitaḥ**
\| tatra sati **kathamamuṣya** jīvasya **durbhagatvaṁ**
svarūpa-bhūta-jñānādi-lopaḥ **karmabhiḥ kleśaś** ca tasya **vā kuto**
nāsti ? na hy ekasmin jalādau sthitayor vastunoḥ kasyacit tat-saṁsargaḥ,
kasyacin neti yujyata ity arthaḥ \|\|6\|\| \[paramātma-sandarbha 89\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** na cāyam anyāyo'rājaka
dvairājyayor iva sambhāvanīyo yad ajā niraparādhaṁ jīvaṁ parābhaved ity
āha---**sarveṣām** api jīvānāṁ **kṣetreṣu** deheṣu **bhagavān eva
avasthitaḥ** antaryāmi-rūpeṇa svayam eva sthitaḥ, na tu rājeva
sva-rājyeṣu sva-pratinidhi-puruṣa-dvārety arthaḥ \| **eka** eveti
dvairājya-śaṅkāpi parihṛtā \| ata eva tasmin bhagavati sarva-pratipālake
atraiva tiṣṭhaty api **amuṣya** jīvasya **durbhagatvam**
ānandādi-bhraṁśo vā **karmabhir** āvidyakaiḥ **kleśo vā kutaḥ**
\|\|6\|\|

\...

**\|\| 3.7.7 \|\|**

**etasmin me mano vidvan khidyate*\'jñāna*-saṅkaṭe \|**

**tan naḥ parāṇuda vibho kaśmalaṁ mānasaṁ mahat \|\|**

**śrīdhara-svāmī (bhāvārtha-dīpikā) :** ajñānam eva saṅkaṭaṁ durgaṁ
tasmin \| tan mānasaṁ kaśmalaṁ mohaṁ parāṇuda apākuru \|\|7\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ajñānam eva saṅkaṭaṁ
durgaṁ tasmin kaśmalaṁ mohaṁ parāṇuda apākuru na ity asmador dvayoś ceti
bahu-vacanam \|\|7\|\|

\...

**\|\| 3.7.8 \|\|**

**śrī-śuka uvāca---**

**sa itthaṁ coditaḥ kṣattrā tattva-jijñāsunā muniḥ \|**

**pratyāha bhagavac-cittaḥ smayann iva gata-smayaḥ \|\|**

**śrīdhara-svāmī (bhāvārtha-dīpikā) :** codita ākṣiptaḥ smayann iva
prauḍhim āviṣkurvann iva \| vastutas tu gata-smayaḥ \|\|8\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** munir bhagavac-citta iti
katham atra samādhāsya iti manana-paro bhagavantaṁ sasmārety arthaḥ \|
tataś ca sahasaivopalabdhārthaḥ smayann iva aho duḥsamādhānā ime ākṣepā
iti bahir vismayaṁ prāpnuvantas tu susamādhānā eveme iti vismaya-rahita
evety arthaḥ \|\|8\|\|

\...

**\|\| 3.7.9 \|\|**

**maitreya uvāca**---

**seyaṁ bhagavato māyā yan nayena virudhyate \|**

**īśvarasya vimuktasya kārpaṇyaṁ uta bandhanam \|\|**

**śrīdhara-svāmī (bhāvārtha-dīpikā) : bhagavato**'cintya-śakter
īśvarasya **seyaṁ māyā nayena** tarkeṇa **virudhyata** iti **yat** \|
tarkaṁ virodham evānuvadati---**vimuktasya** eva puṁso'vidyā-**bandhanaṁ
kārpaṇyaṁ** ceti \|\|9\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tatra kevalaṁ cin-mātratvaṁ
jīve'pi na sambhavatīti bhagavattvam evāṅgīkṛtya śrī-maitreya
uvāca---seyam iti \| yayā viśva-sṛṣṭy-ādikaṁ bhavati,
**seyaṁbhagavato**'cintya-svarūpa-śakter **māyā**khyā śaktiḥ, yat yā
**nayena** tarkeṇa **virudhyate** tarkātītatayā seyam apy acintyety
arthaḥ \| yadyapy evaṁ dvayor apy acintyatvaṁ, tathāpi bhagavato māyety
anena vyaktatvāt svarūpa-śakter antaraṅgatvād bahiraṅgāyā māyāyā guṇaiḥ
sattvādibhis tat-kāryaiḥ sthāpanādibhiś ca nāsau spṛśyata ity arthaḥ \|

tantreṇa cāyam arthaḥ---yat yathā māyayā yena bhagavatā saha na
viruddhyate, nāsau virodha-viṣayī-kriyata iti \| yat yā yena bhagavatā
na virudhyate, na sarvathā nirviṣayīkriyata iti ca \|[^22]

> evam eva ṣaṣṭhe navamādhyāye---
>
> duravabodha iva tavāyaṁ vihāra-yogo yad aśaraṇo'śarīra idam
> anavekṣitāsmat-samavāya ātmanaivāvikriyamāṇena saguṇam aguṇaḥ sṛjasi
> pāsi harasi \|\| \[bhā.pu. 6.9.34\]

iti gadyena tasya sa-guṇa-kartṛtvaṁ virudhya, punaḥ---

> atha tatra bhavān kiṁ devadattavad iha guṇa-visarga-patitaḥ
> pāratantryeṇa sva-kṛta-kuśalākuśalaṁ phalaṁ upādadāty āho svid
> ātmārāma upaśama-śīlaḥ samañjasa-darśana udāsta iti ha vāva na vidāmaḥ
> \|\| \[bhā.pu. 6.9.35\]

iti gadyenāntaryāmitayā guṇa-visarga-patitatvena jīvavad bhoktṛtva-yogaṁ
sambhāvya,

> na hi virodha ubhayaṁ bhagavaty aparimita-guṇa-gaṇa
> īśvare'navagāhya-māhātmye
> 'rvācīna-vikalpa-vitarka-vicāra-pramāṇābhāsa-kutarka-śāstra-kalilāntaḥkaraṇāśraya-duravagraha-vādināṁ
> vivādānavasara uparata-samasta-māyāmaye kevala evātma-māyām antardhāya
> ko nv artho durghaṭa iva bhavati svarūpa-dvayābhāvāt \|\| \[bhā.pu.
> 6.9.36\]

iti gadyena tatra tatrāvitarkya-śaktitvam eva siddhānte yojitam \| tatra
tatrāvitarkya-śaktitvena siddhānte yojitam \|

tatra svarūpa-śakter avitarkyatvaṁ bhagavati \[bhā.pu. 6.9.36\]
ity-ādibhir viśeṣaṇair māyāyāś ca *ātma-māyām* ityanena darśitam \|
tatra svarūpa-dvayābhāvāt \[bhā.pu. 6.9.35\] ity asya tathāpy
acintya-śaktyā tat-kartṛtvaṁ tad-antaḥ-pātitvaṁ ca vidyate ity arthaḥ \|

sama-viṣama-matīnām \[bhā.pu. 6.9.37\][^23] iti tu gadyaṁ tathāpy
uccāvaca-buddhīnāṁ tathā sphurasīti pratipatty-arthaṁ jñeyam \|

duravabodha iva \[bhā.pu. 6.9.34\] iti prāktana-gadye tv *aśarīra* iti
śarīra-ceṣṭāṁ vinā,*aśaraṇa* iti bhūmy-ādy-āśrayaṁ vinā ity arthaḥ \|
*atha tatra* ity-ādau svakṛte'pi tasyāpi hetu-kartṛtvād yojanīyam \|
tasmād atrāpi svarūpa-śakter eva prādhānyaṁ darśitam \|

atha tatra ity ādau sva-kṛteti tasyāpi hetu-kartṛtvaṁ yojanīyaṁ, tasmād
atrāpi svarūpa-śakter eva prābalyaṁ[^24] darśitam, ata eva ṛte'rthaṁ yat
pratīyeta\[bhā.pu. 2.9.33\] ity ādau māyāyā ābhāsa-sthānīyatvaṁ
pradarśya, tad-aspṛśyatvam eva bhagavato darśitam \| tvam ādyaḥ puruṣaḥ
sākṣād \[bhā.pu. 1.7.23\] ity ādau, māyā vyudasya cic-chaktyā ity anena
ca tathā jñāpitam \| māyā paraityābhimukhe ca vilajjāmānā\[bhā.pu.
2.7.47\] ity anena ca \|

tad evaṁ bhagavati tad-virodhaṁ parihṛtya jīve'py avidyā-sambandham
atarkyatvena darśitatayā tan māyayaiva samādadhāti \| **īśvarasya** iti
**yad** ity anenaiva sambadhyate \| artha-vaśād atra ca tṛtīyayā
pariṇamyate **\| yat** yathā **īśvarasya** svarūpa-jñānādibhiḥ
samarthasya, ata eva **vimuktasya** \[jīvasya[^25]\] **kārpaṇyaṁ**
tat-tat-prakāśa-tirobhāvaḥ, tathā **bandhanaṁ**
darśita-guṇa-maya-jāla-praveśaś ca bhavatīti \| tad
uktaṁ---tat-saṅga-bhraṁśitaiśvaryaṁ \[bhā.pu. 6.5.15\] iti \|

tad evaṁ sarvam abhipretya śrutayo'py āhuḥ---sa yad ajayā tv ajāṁ
\[bhā.pu. 10.87.38\] ity-ādāv apeta-bhaga iti ca \|

atra mūla-padye bhagavato māyety anena bhagavattvaṁ māyikam[^26] ity
āyātam \| indrasya māyety atra yathendratvam evaṁ pūrvatrāpi jñeyam
\|\|9\|\| \[paramātma-sandarbha 25, 90\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sā prasiddheyaṁ
bhagavato\'cintyaiśvaryasya māyā yat yā nayena tarkeṇa viruddhyate
atarkyety arthaḥ \| svayam acid-rūpāpi cin-mātrasya atva eva śaktir atas
tadīyāḥ sattvādayo\'pi bhagavata eva guṇā ucyante \| tad api bhagavān
svarūpato nirguṇa eva \| yathā jyotir-mātrasyāpi sūryasya
meghāndhakāra-himādayo jyotiḥ pratikūlā api tasyaiva bhavanti \|
yathaiva sūryāt prabhavanti\[bhā.pu. 4.31.15\] ity anantaraṁ, yathā
nabhasy abhra-tamaḥ-prakāśā\[bhā.pu. 4.31.17\] iti caturthe \|
prāṇādibhiḥ sva-vibhavair upagūḍham anyo manyeta sūryam iva
megha-himoparāgair iti śrī-daśame ca śrī-nāradokter dṛṣṭānte'py
atrātarkyataiva \| evam eva svarūpato nirvikārasyaiva bhagavataḥ śaktyā
māyayaiva viśva-sṛṣṭy-ādi-kriyāḥ śakti-śaktimator abhedāt \| yad uktaṁ
bhagavatā---

> prakṛtir yasyopādānam ādhāraḥ puruṣaḥ paraḥ \|
>
> sato'bhivyañjakaḥ kālo brahma tat tritayaṁ tv aham \|\| \[bhā.pu.
> 11.24.19\] iti \|

tad evam īśvara-gataṁ saṁśayaṁ chittvā deśataḥ kālata \[3.7.6\]
ity-ādinoktaṁ jīva-gatam api saṁśayaṁ chinnatti---īśvarasyeti
sārdha-dvayena \| īśvarasya svarūpa-jñānānandādy-anubhava-samarthasyāpi
jīvasya durbhagatvādi-kārpaṇyaṁ tathā vimuktasyāpi bandhanaṁ yat seyaṁ
māyā māyā-vṛttir avidyā \| avidyā-nibandhanam evaitad dvayam ity arthaḥ
\|

ayam arthaḥ---ajayā jīvasya kathaṁ jñāna-lopa iti tvayocyate \| sa ca
jñāna-lopo yadi satyaḥ syāt, tadā sā ajā sva-śaktir api bhagavatā daṇḍyā
syāt, kintu sa naiva satyaḥ yathā hṛdi sthitam api ratna-padakaṁ
vismṛtya janena nāsti padakam iti khidyate \| yathā cānyena kṛtam api
cauryaṁ vibhrānti-vaśān mayaiva hṛtam ity abhimanyate, tad-anantaraṁ ca
rājakīya-puruṣa-dattaṁ tat-phalaṁ duḥkham api bhujyata eva,
tathaivānādy-avidyā-saṅga-vaśāt jīvena sva-jñānānandaṁ vismṛtya
dehābhimāna-prāptaṁ deha-dharmaṁ durbhagatvādikaṁ ca prāpya yadi
kliśyati, tarhi kasmai doṣo deya iti \| atra tat-saṅga-bhraṁśitaiśvaryaṁ
saṁsarantaṁ kubhāryavad ity-ādi dṛṣṭeḥ kiñcid aiśvarya-sambhavāt
jīvo'pīśvara-śabdenoktaḥ \|

kecit punar evaṁ vyācakṣante---deśataḥ kālata ity-ādy aviluptāvabodha
ātmā paramātma śuddha-caitanya-rūpaḥ sa katham avidyayā yujyata iti
para-matam āśritya pūrva-pakṣiṇaḥ praśnasyottaram āha---seyam iti \|
iyam eva bhagavato māyā bhavet \| māyā-mohitatvaṁ vinā īdṛśaḥ praśno na
ghaṭata ity arthaḥ \| **yad** yasmāt nayena nītyā viruddhyate \|
nīti-virodham evāha---īśvarasya paramātmano'pi māyā-mohitatvena jīvatve
sati kārpaṇyaṁ bandhanaṁ ca na hy ekam eva śuddha-caitanyaṁ māyayā
mohitaṁ sad eva jīva iti tadaiva amohitaṁ sad eva paramātmeti vaktuṁ
yujyate \| na hi sva-māyayā svayaṁ mohitaś cāmohitaś ca yugapad eva
ko'pi bhavatīti parama evānayaḥ \| tasmāt yair evaṁ pṛcchyate
kaṣṭa-sṛṣṭyā samādhīyate ca, ta eva māyā-mohitā jñeyā iti \| vastutas tu
paramātma-jīvātmanau sūrya-tat-kiraṇāv iva jātyaiva mitho vilakṣaṇau
caitanya-caitanya-kaṇau bhavata iti siddhāntaḥ \| chāyā-kiraṇau yathā
sūryata eva bhavataḥ, athāpi sūrya-tulya-kaṇau sūryān na bhidyete
badhyete ca, tathaiva māyā-śakti-jīva-śaktī parameśvarād udbhūte apy
anādī abhinne api svarūpato bhinne eva \| tathā ca vaidyake---puṁso'sti
prakṛtir nityā praticchāyeva bhāsvata iti \| tathā ca śrutiḥ---yathāgneḥ
visphuliṅgā vyuccaranti \[bṛ.ā.u. 2.1.20\] ity evam evātmana iti jīvasya
śaktitvam \|

> apareyam itas tv anyāṁ prakṛtiṁ viddhi me parām \|
>
> jīva-bhūtāṁ mahā-bāho yayedaṁ dhāryate jagat \|\| \[gītā 7.5\] iti
> śrī-gītā-sūktam \|\|9\|\|

\...

**\|\| 3.7.10 \|\|**

**yad arthena vināmuṣya puṁsa ātma-viparyayaḥ \|**

**pratīyata upadraṣṭuḥ sva-śiraś-chedanādikaḥ \|\|**

**śrīdhara-svāmī (bhāvārtha-dīpikā) :** atrodāharaṇam āha---yat yathā
arthena śiraś-chedādinā vināpy upadraṣṭuḥ svapna-sākṣiṇo mamedaṁ śiraś
chinnam ity ātma-viparyayaḥ kevalaṁ mṛṣaiva pratīyate, tadvat \|\|10\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** punar api jīvasya vastutaḥ
tat-tad-avasthatvābhāve'pi bhagavan-māyayaiva tat-tat-pratītir iti
sa-dṛṣṭāntam upapādayati---yad arthena vināmuṣyeti \| **yad**yasyā
māyāyā hetor **arthena vinā** api \| yadyapi tasya kāla-trayam api
so'rtho nāsti, tathāpy **ātma-viparyaya**
ātma-vismṛti-pūrvaka-parābhimānenāham eva tad-dharmīty evaṁ-rūpo yaḥ
so'rthaḥ syāt \| **upadraṣṭur** jīvasya \| tṛtīyārthe ṣaṣṭhī \|
svapnāvasthāyāṁ jīvena **sva-śiraś-chedanādiko**'tīvāsambhavo'rthaḥ
**pratīyate** \| na hi tasya śiraś chinnaṁ, na tu vā sva-śiraś chedaṁ
ko'pi paśyet, kintu bhagavan-māyaivānyatra-siddhaṁ tad-rūpam arthaṁ
tasminn āropayatīti, māyā-mātraṁ tu kārtsnyenānabhivyakta-svarūpatvāt
\[ve.sū. 3.2.3\] iti nyāyena \|\|10\|\| \[paramātma-sandarbha 31, 92\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tatra bhagavataḥ
pṛṣṭha-sthitayā anādy-avidyayā tamaḥ-svarūpayā
anādi-vaimukhya-rūpa-bhagavat-pṛṣṭha-sthānāṁ jīvānāṁ jñānaṁ yal lupyate,
tasya na vastutvaṁ, kāraṇaṁ nāpi prayojanaṁ kim apy asti tamasaḥ
svabhāva evāyaṁ yat kṣīṇa-tejasvinas tejas tena lupyate ity āha---yad
artheneti \| yad yataḥ arthena vastunā kāraṇena prayojanena ca
vinaivāmuṣya puṁso jīvasya ātma-viparyayo jñānānanda-bhraṁśaḥ pratīyate
\|

> artho viṣayārthanayor dhana-kāraṇa-vastuṣu \|
>
> abhidheye ca śabdānāṁ nivṛttau ca prayojane \|\| iti medinī \|

atra dṛṣṭāntaḥ---draṣṭuḥ svapna-sākṣiṇaḥ upa samīpe mamedaṁ śiraś
chinnam iti śirasaḥ sattve'pi śiraso'bhāvaḥ svapna-daśāyāṁ pratīyate,
tathaiva vastuto jñānānandādi-bhraṁśābhāve'py avidyā-daśāyāṁ
tad-bhraṁśaḥ pratīyate \| tamasāpi taijasasya svarṇa-rūpyādes tejo
nalupyate, kintu āvriyate mātraṁ, tathā balavat-tejasā padmarāgādinā
tamo'pi lupyate yathā tathā bhakta-jīvenāvidyāpi bhidyata iti jñeyam \|

dvitīya-vyākhyāyāṁ tu tasmād īśvarasya pūrṇa-sac-cid-ānandasya
paramātmaḥ sarvajñasya sarva-vyāpakasyāvidyā-bandhāśaṅkāpi doṣa eva \|
sa evāvidyāyā jīvātma sa evāvidyāpagame paramātmeti siddhānto'pi
bahir-mukhataiva \| kintv īśvara-caitanyāj jātasyaiva vilakṣaṇasya
cit-kaṇasyāsarvajñasya tadīya-taṭastha-śakter jīvasyaivāvidyayā bandhaḥ
sa cāpy avastu-bhūta evety āha---yad artheneti \| pūrvavad eva vyākhyā
amuṣya puṁso jīvasyaiva na tv anyasyāsmad-anubhūta-carasya paramātmano
harer ity arthaḥ \|\|10\|\|

\...

**\|\| 3.7.11 \|\|**

**yathā jale candramasaḥ kampādis tat-kṛto guṇaḥ \|**

**dṛśyate'sann api draṣṭur ātmano'nātmano guṇaḥ \|\|**

**śrīdhara-svāmī (bhāvārtha-dīpikā) :** tarhīśvarasyāpi kiṁ na pratīyeta
? tatrāha---yathā jale pratibimbitasyaiva candramaso jalopādhikṛtaḥ
kampādi-dharmo dṛśyate, na tv ākāśe sthitasya, tathā **an**ātmano
dehāder dharmo'sann api tad-abhimānino draṣṭur ātmano jīvasyaiva, na tv
īśvarasyety arthaḥ \|\|11\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ata eva śuddhasyāpi sato
jīvasyaupādhikenaiva rūpeṇopādhi-dharmāpattir iti
dṛṣṭāntāntareṇopapādayati---yathā jale iti \|

**yathā jale** pratibimbitasyaiva **candramaso** jalopādhi-kṛtaḥ
**kampādi-**dharmo **dṛśyate** na tv ākāśa-sthitasya, tadvad
**anātmanaḥ** prakṛta-rūpopādher dharmaḥ **ātmana** śuddhasya **asann**
api \"aham eva so'yam\" ity āveśān
māyayopādhi-tādātmyāpannasyāhaṅkāra-bhāvasya pratibimba-sthānīyasya
tasya **draṣṭur** ādhyātmikādy-avasthasyaiva yadyapi syāt, tathāpi
śuddho'sau tad-abhedābhimānena taṁ paśyatīti tasyaiva syād ity[^27]
arthaḥ\| tad uktam ekādaśe śrī-bhagavatā---

> nṛtyato gāyataḥ paśyan yathaivānukaroti tām \|
>
> evaṁ buddhi-guṇān paśyannanīho'py anukāryate \|\|\[bhā.pu. 11.22.53\]
> iti \|

tathaivoktam---śuddho vicaṣṭe hy aviśuddha-kartuḥ\[bhā.pu. 5.11.12\]iti
\| vi-śabdasya cātra tad-āveśa eva tātparyaṁ, tasmād
bhagavato'cintya-svarūpāntaraṅga-mahā-prabala-śaktitvād bahiraṅgayā
prabalayāpy acintyayāpi māyayāpi na spṛṣṭiḥ \| jīvasya tu tayā spṛṣṭir
iti siddhāntitam \|\|11\|\| \[paramātma-sandarbha 92\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu
jñānānandādy-āvaraṇaṁ jīvasya bhavatu nāma \|
rāga-dveṣa-śoka-moha-kāmodayo dharmās tena kuto labdhāḥ ?
tatrāha---yatheti \| **anātmano**'ntaḥ-karaṇasyaiva **guṇaḥ**
śoka-mohādi **draṣṭur ātmano** jīvasya **asan** tatra na sambhavann api
**dṛśyate**, tatra liṅga-dehādhyāsāt pratīyate ity arthaḥ \|

upādhi-dharmasyopahita-vṛttitvena pratītau dṛṣṭāntaḥ---**yathā jale**
iti \| **tat-kṛtaḥ** jalopādhi-kṛtaḥ **kampādiś** candrasya pratīyate,
vastutas tu na sa candrasya kintu jalasyaivāyam arthaḥ \| jale yaś
candro dṛśyate, sa hi candra-maṇḍalasya kiraṇa-puñja eva, na tu candraḥ
\| tathā hi candra-sūryādi-kiraṇaḥ jala-sthala-vṛkṣa-bhitti-pāṣāṇādiṣu
prasarpann api teṣu madhye yat svacchaṁ tatra lokaiḥ, sa
pratibimbatayocyate \| candro hi
mukha-nāsikā-hasta-pādādi-bhūṣaṇa-vāhanādi-parikara-viśiṣṭatvenaiva
tatratya-janair anubhūyate \|

sa hi bhagavad-dṛṣṭāntaḥ \| sa eva
sva-svarūpa-bhūta-kiraṇa-puñja-vyāptas tu kiñcid antika-sthaiḥ kiñcid
dūra-sthaiś ca kiñcid viśeṣatvena cānubhūyamānaḥ \|

krameṇa paramātma-dṛṣṭānto brahma-dṛṣṭāntaś ca jñeyaḥ \|
tad-bahir-bhūta-kiraṇa-puñjas tu maṇḍalākāra-samaṣṭi-jīva-dṛṣṭāntaḥ \|
tat-pratibimbo yo jale dṛśyate, sa pratibimbatvena pratīyate mātraṁ, na
tu vastutaḥ pratibimbas tatra jale'pi kiraṇa-puñjasya satyasyaiva
dṛśyamānatvāt \| ataḥ sa eva jalopādhi-vartī jala-dharmaiḥ kampādibhir
yathānvitaḥ, tathaivāntaḥ-karaṇa-dharmaiḥ śoka-mohādibhir anvito jīvas
tad-adhyāsāt tad itas tataḥ prasṛmarāḥ kiraṇās tu vyaṣṭi-jīva-dṛṣṭāntā
jñeyā iti \|\|11\|\|

\...

**\|\| 3.7.12 \|\|**

**sa vai nivṛtti-dharmeṇa vāsudevānukampayā \|**

**bhagavad-bhakti-yogena tirodhatte śanair iha \|\|**

**śrīdhara-svāmī (bhāvārtha-dīpikā) :** tan-nivṛtty-upāyam āha---sa vai
anātmano guṇo nivṛtti-dharmeṇa vāsudevasyānukampā tayā ca tasmin
bhakti-yogas tena tirodhatte'dṛśyo bhavati \| śanair ity anena
sādhanānusāreṇety uktam \|\|12\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sa vai iti nivṛtti-dharmeṇa
niṣkāma-svabhāvena bhakti-yogena yā vāsudevānukampā tayā śanais
tad-anukampā-tāratamyena tirodhatte \|\|12\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tarhi jīvasya kathaṁ
nistāraḥ ? tatrāha---anātmano guṇaḥ nivṛtta-dharmeṇa
nivṛtti-dharma-janyena bhakti-miśra-jñānenety arthaḥ \| tathā
sva-bhakta-dvārayā vāsudevānukampayā udbhūtena bhagavad-bhakti-yogena
tirodhatte \| tan-nivṛtty-upāyo hi jñānaṁ vā bhavatir vā bhaved iti
vākyārthaḥ \| śanair iti sādhanānusāreṇānartha-nivṛtti-tāratamyenety
arthaḥ \|\|12\|\|\|

\...

**\|\| 3.7.13 \|\|**

**yadendriyoparāmo'tha draṣṭr ātmani pare harau \|**

**vilīyante tadā kleśāḥ saṁsuptasyeva kṛtsnaśaḥ \|\|**

**madhvācāryaḥ (bhāgavata-tātparyam) :** indriyoparāmākhyaḥ puruṣārtho
muktiḥ \|\|13\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** tarhi sarvānartha-nivṛttiḥ
kadety apekṣāyām āha---yadendriyāṇāṁ uparāmo naiścalyam \| kva ? draṣṭur
ātmany antaryāmi-rūpe \| athānantaram eva \| kṛtsna-kleśa-vilaya-mātre
dṛṣṭāntaḥ saṁsuptasyeveti \| na tu punar utthāne \|\|13\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tarhi
sarvānartha-nivṛttiḥ kadety apekṣāyām āha---yadeti \| tatra jñāna-mate
indriyāṇāṁ mano-vṛttīnāṁ uparāmo layaḥ \| suṣupti-vyāvṛtty-artham
āha---draṣṭur ātmany antaryāmiṇi pare brahmaṇi harau bhagavati vā
jñānāṅga-bhūtayā bhaktyā anubhūyamāne satīti śeṣaḥ \|
kṛtsna-kleśa-vilaya-mātre dṛṣṭāntaḥ \| saṁsuptasya suṣuptiṁ prāptasya
yathā dhana-putrādi-nāśa-duḥkhāni līyante \| atha bhakti-mate harau
sva-saundaryādibhir mano-hāriṇi yadā indriyāṇāṁ cakṣuḥ-śrotrādīnāṁ
uparāmo naiścalyaṁ bhagavat-sambandhi
saundarya-saurabhya-saukumārya-mādhurya-vaidagdhyeṣv eva
cakṣuḥ-śrotra-ghrāṇa-tvag-jihvā-manāṁsi sarvathā nimajjanti \| na punaḥ
prākṛta-rūpa-śabdādy-āsvādaṁ jighṛkṣanti \| harau katham-bhūte
draṣṭātmani draṣṭṛ-svarūpe svīya-bhaktaṁ kṛpā-kaṭākṣa-viṣayaṁ kurvantīty
arthaḥ \| pare parameśvare prakṛteḥ paratreti vā \| kleśābhāva-mātre
dṛṣṭāntaḥ \| saṁsuptasya na tu svapataḥ suptotthitasyety arthaḥ \| tasya
yathā svapna-dṛṣṭāḥ sva-śiraś-chedanādi-kleśā līyanta iti \|\|13\|\|

\...

**\|\| 3.7.14 \|\|**

**aśeṣa-saṅkleśa-śamaṁ vidhatte**

**guṇānuvāda-śravaṇaṁ murāreḥ \|**

**kiṁ vā punas tac-caraṇāravinda-**

**parāga-sevā-ratir ātma-labdhā \|\|**

**śrīdhara-svāmī (bhāvārtha-dīpikā) :** bhakti-yogena kleśa-nivṛttiṁ
darśayati, aśeṣeti \| guṇānām anuvādaś ca śravaṇaṁ ca \| ātmani manasi
labdhā śravaṇa-kīrtanāpekṣayā sa-prema-dhyāne kiṁ punar nyāyoktiḥ \|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** aśeṣeti \| atra brahmann\[bhā.pu.
3.7.2-3\] ity-ādi-dvaye prathama-praśnābhiprāyo'yam \|
tattva-devatā-prārthane bhavatā yad vyañjitaṁ bhakti-vaśatā-maya-līlāyā
bhagavān ṣṛṣṭy-ādau pravartata iti, tad apy aghaṭamānaṁ, vastu-virodhāt
svabhāva-virodhāc ceti \| deśata\[bhā.pu. 3.7.5-6\] ity-ādi-dvaye tu
tat-prastāvatvena praśnāntaraṁ jñeyam \|
athottaram---upadeṣṭavyāvaśiṣṭa-vijñāna-rūpa-catuḥ-ślokī
dvitīya-ślokārthānusāreṇaiva \| tatra seyam ity atra bhagavata\[bhā.pu.
3.7.9\] ity anenācintya-śaktitvam eva siddhāntaḥ \| atra
bhakty-ākhya-śakter api tādṛśa-sāmarthyaṁ vyañjitam \| yataḥ punaś ca sa
vai nivṛtti-dharmeṇa \[bhā.pu. 3.7.12\] ity-ādibhiḥ sa-sādhanaṁ rahasyaṁ
upadiṣṭaṁ yatraiva kutaḥ punar atyantimārdhe kaimutyena tat-sevā-rateḥ
phalam aśeṣa-saṅkleśa-śamana-mātraṁ na bhavati, kintu pūrvokta-rītyā
śrī-bhagavad-vaśī-karaṇam eveti ca dyotitam \|\|14\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanv
avidyopaśamārtha-muktayor jñāna-bhakti-yogayor madhye katarasya
śraiṣṭhyaṁ ? tatra bhaktir eva śreṣṭhety āha---aśeṣeti \| kiṁ veti kiṁ
punar ity arthaḥ \| sevāyāṁ ratir atyāsaktir ity arthaḥ \| ātma-labdhā
svenaiva svasmin vā prāpteti rateḥ sva-prakāśatvenājanyatvaṁ vyañjitam
\| sādhana-bhaktir evāvidyāṁ upaśamayati kiṁ punas tat-sādhyā ratir iti
rater mukhyaṁ phalam avidyopaśamo na bhavati, kintu bhagavad-vaśīkāra
iti bhāvaḥ \|\|14\|\|

\...

**\|\| 3.7.15 \|\|**

**vidura uvāca---**

**sañchinnaḥ saṁśayo mahyaṁ tava sūktāsinā vibho \|**

**ubhayatrāpi bhagavan mano me sampradhāvati \|\|**

**śrīdhara-svāmī (bhāvārtha-dīpikā) :** uttaram abhinandann ātmanaḥ
kṛtārthatām āviṣkaroti---sañchinna iti ṣaḍbhiḥ \| cid-rūpatvāviśeṣe'pi
katham īśvarasya jagat-kartṛtvādi, kathaṁ vā jīvasya saṁsāraḥ ? iti yaḥ
saṁśayo mamāsīt, sa tava sūktaṁ sopapattikaṁ vākyam evāsiḥ khaḍgas tena
sañchinnaḥ \| ata idānīṁ me mana ubhayatrāpīśvara-svātantrye
jīva-pāratantrye ca sampradhāvati samyak praviśati \| evaṁ
vāviluptāvabodha-rūpasyātmanaḥ katham avidyayā bandhaḥ, kuto vā
tan-nivṛttiḥ ? iti saṁśayaḥ \| ubhayatreti, bandhe mokṣe cety arthaḥ
\|\|15\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ata evāha---sañchinna iti \|
ubhayatra īśvare jīve ca \| yad vā, jñāna-vijñāna-rūpe jñāne premaṇi
tat-sādhana-rūpāyāṁ bhaktau cety arthaḥ \| saṁpradhāvati samyak
praviśati \|\|15\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** mahyaṁ mama māṁ
bodhayituṁ tava yat sūktaṁ tad evāsiḥ, tena ubhayatra īśvare jīve ca
sampradhāvati sa-vivekaṁ praviśati \|\|15\|\|

\...

**\|\| 3.7.16 \|\|**

**sādhv etad vyāhṛtaṁ vidvan nātma-māyāyanaṁ hareḥ \|**

**ābhāty apārthaṁ nirmūlaṁ viśva-mūlaṁ na yad bahiḥ \|\|**

**madhvācāryaḥ (bhāgavata-tātparyam) :** svarūpa-sāmarthyāśrayaṁ yad
vyāhṛtam \| apārthaṁ nirmūlaṁ ca deaha-sambandhitvād yā bhāti \|
viśva-mūlaṁ brahma\| ca yan mama jñānād abahir na bhavati \| tasmād
ubhayatra dhāvati \| tasmād antarito'smi \| tathāpi tāṁ pratītiṁ
parāṇude \|

> ātmanas tu guṇābhāvaṁ vadato na tv asatyatā \|
>
> apṛṣṭasya damārthaṁ ca guṇāyaiva bhavaty api \|\| iti vyāsa-smṛteḥ \|
>
> vidyamānam apy anubhavam anyathā vadati viduraḥ \|
>
> droṇa-drauṇi-kṛpāḥ pārthā bhīṣmā vidura-sañjayau \|
>
> ye cānye tatra devāṁśāḥ samyak tattvāparokṣiṇaḥ \|\| iti skānde
> \|\|16-18\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** yasmāt tvayā sādhu vyāhṛtam \|
kiṁ tat ? hareḥ śaktir yā ātma-māyā jīva-viṣayā māyā tad-ayanaṁ
tad-āśrayam etad durbhagatvādikaṁ bhātīti \| yat yasmāt sva-śiraś
chedādi-vad apārtham avastu-bhūtaṁ nirmūlaṁ mūla-śūnyaṁ ca \| yasmād
asya mūlaṁ viśvasya mūlaṁ svājñānaṁ bahir vinā nāsti \|\|16\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** saṁśaya-cchedane hetur
avadhāritārtham evānuvadati---sādhv iti pañcabhiḥ \| harer
ātmādhīna-māyāyā ayanam acintyā gatir ity etat sādhv eva vyākhyātam \|
**yad** yasmād bahir vinā apārtham avastu-bhūtaṁ mūla-śūnyaṁ ca
viśva-mūlaṁ tad adhyāsa-hetu-bhūtam ajñānaṁ jīvānām api nāstīti
\|\|16\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu mama sūktaṁ tvayā
kīdṛśam avadhāritaṁ ? tatrāha---he brahman ! sādha yathā syāt tathā
tvayā vyāhṛtaṁ kiṁ tat ? harer bahiraṅgā śaktir yā ātma-māyā tad-āśraya
evam etat \| bhagavato nirguṇasyāpi guṇavattvaṁ tair guṇaiḥ
sṛṣṭy-ādi-kartṛtvaṁ cābhāti \| apārthaṁ niṣprayojanaṁ tasyātmārāmatvāt
\| nirmūlaṁ niṣkāraṇaṁ tasya prayojakāntarābhāvād atarkyam
evetīśvara-gataṁ tvayā vyāhṛtam \| tathā etaj jīvasyāvidyā-bandhanaṁ
tad-uttha-durbhagatvādikaṁ cātma-māyāyanam eva \| niṣprayojanṁ
niṣkāraṇam avastu ceti jīva-gataṁ ca vyāhṛtam iti \| tantreṇeyaṁ
viduroktiḥ, kiṁ ca yad bahiḥ yām ātma-māyāṁ vinā viśvasya mūlaṁ kāraṇaṁ
nāstīti viśva-sraṣṭṛtvena bhagavataḥ sa-guṇatvaṁ sa-kriyatvaṁ ca na
svarūpa-siddham iti bhāvaḥ \|\|16\|\|

\...

**\|\| 3.7.17 \|\|**

**yaś ca mūḍhatamo loke yaś ca buddheḥ paraṁ gataḥ \|**

**tāv ubhau sukham edhete kliśyaty antarito janaḥ \|\|**

**śrīdhara-svāmī (bhāvārtha-dīpikā) :** alpa-jñatvāt pūrvaṁ mama saṁśayo
jāta ity āha---yaś ceti \| mūḍhatamo dehādy-āsakto yaś ca buddheḥ
prakṛteḥ param īśvaraṁ prāptaḥ, tau sukhaṁ yatha bhavati tathā edhete
jīvata ity arthaḥ, saṁśaya-kleśābhāvāt \| yas tu duḥkhānusandhānena
prapañcaṁ jihāsati svānanda-saṁvedanābhāvād dhātuṁ na śaknoti, sa tu
kliśyatīty arthaḥ \|\|17\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** mūḍhatamaḥ sārāsāra-viveka-rahitaḥ
sukham edhete saṁśaya-kleśa-rahitau bhavataḥ \| antaritaḥ saṁśayitaḥ
\|\|17\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** alpajñatvād etāvad
dina-paryantam ahaṁ sāṁśayika-duḥkha-nimagna evāsam ity āha---mūḍhatamaḥ
paśur iva viṣayāsakta-buddheḥ prakṛteḥ param īśvaraṁ prāptaḥ, tau sukhaṁ
yatha syād evam edhete, saṁśaya-kleśābhāvād viṣayānandeśvarānandābhyāṁ
vardhete \| yas tu duḥkhānusandhānena prapañcaṁ jihāsati,
bhagavad-bhakty-alābhād dhātuṁ ca na śaknoti, sa tv antarito
madhya-vartī ānanda-dvayābhāvena saṁśaya-sindhu-nimagnaḥ kliśyati
\|\|17\|\|

\...

**\|\| 3.7.18 \|\|**

**arthābhāvaṁ viniścitya pratītasyāpi nātmanaḥ \|**

**tāṁ cāpi yuṣmac-caraṇa-sevayāhaṁ parāṇude \|\|**

**śrīdhara-svāmī (bhāvārtha-dīpikā) :** idānīṁ tu kṛtārtho'smi, yatas
tvayā saṁśayaś chinnaḥ, kevalaṁ bādhitānuvṛttir evāvaśiṣṭā, sāpi
yuṣmat-prasādān nivartiṣyata ity āha---nātmanaḥ anātmanaḥ prapañcasya
pratītasyāpy arthābhāvam artho'tra nāsti, kintu pratīti-mātram iti \|
yuṣmac-caraṇa-sevayā niścitya tāṁ pratītim apy ahaṁ parāṇude,
apaneṣyāmīty arthaḥ \|\|18\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kiṁ ca, sampraty api mama
kleśa-śeṣ vartata ity āha---ātmano jīvasya arthābhāvaṁ
vāstava-durbhagatvādy-abhāvaṁ tvan-mukhodita-siddhāntena viniścityāpi na
pratītasyāpy arthābhāvasya tām apratītim ahaṁ parāṇude'paneṣyāmi
\|\|18\|\|

\...

**\|\| 3.7.19 \|\|**

**yat-sevayā bhagavataḥ kūṭa-sthasya madhu-dviṣaḥ \|**

**rati-rāso bhavet tīvraḥ pādayor vyasanārdanaḥ \|\|**

**śrīdhara-svāmī (bhāvārtha-dīpikā) : madhu-dviṣaḥ** **pādayoḥ
rati-rāsaḥ** premotsavas **tīvro** durvāraḥ svābhāvikaḥ \| **vyasanaṁ**
saṁsāram **ardayati** nāśayatīti tathā \|\|19\|\|

**------------------------------------------------------------------------------------------------------------------------**

**sanātana gosvāmī (dig-darṣinī) : \[**bṛ.bhā. 2.7.14**\]
yuṣmac-caraṇa-sevayā** iti pūrva-śloke yuṣmad iti prastutī-bhūtam asti
yeṣāṁ yuṣmākaṁ sādhūnāṁ sevayā **kūṭasthasya** durjñeyasyāpi, yad vā,
kūṭam annakūṭam iti vikhyātaṁ śrī-govardhanādri-śṛṅgaṁ tad-vartino
**bhagavato madhudviṣaḥ** śrī-kṛṣṇasya pādayo **rati-rāsaḥ**
premotsavaḥ, yad vā, ratyā rāsaḥ, tenaiva saha rāsa-krīḍā bhavet \|
**tīvraḥ** durnivāraḥ svābhāviko\'navacchinno vety arthaḥ \|
**vyasanaṁ** saṁsāram aśeṣa-duḥkhaṁ vā **ardayati** nāśayatīti tathā saḥ
\| yad vā, pādayor vyasanārdana iti yathā-sthitam eva sambandhaḥ \|
tataś ca rāsa-krīḍāyā nṛtya-prādhānyena nṛtyasya ca gati-prādhānyena
pādayor vyasanaṁ duḥkham anya-vyāpāra-paratāṁ vā ardayatīti \| evaṁ sati
ca **madhudviṣa** iti saptamy-arthe ṣaṣṭhī jñeyeti \|\|19\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** prapañca-pratīti-parāṇodana-mātraṁ
kiyat ? yataḥ yat-sevayeti vyasanārdana ity ānuṣaṅgika evāsau yasya guṇa
ity arthaḥ \|\|19\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** bhagavaj-jana-sevāyāḥ kim
aśakyam ity āha---yad iti \| bhagavataḥ kūṭasthasya bhagavattvenaiva
sarva-kāla-vyāpina eka-rūpatayā tu yaḥ kāla-vyāpī sa kūṭastha ity amaraḥ
\| madhudviṣo madhusūdanasya madhor iva bhakta-saṁsārasya nāśayituṁ
pādayo ratyā bhāva-bhaktyā rāso vibhāvādi-saṁyogotthaḥ
śānta-dāsyādi-rasa-samūhaḥ tīvraḥ sva-mādhuryeṇa
prākṛtāprākṛta-sarva-mādhuryopamardī tenāpratīti-paratvanodanam idaṁ
kiyan-mātram iti bhāvaḥ \|\|19\|\|

\...

**\|\| 3.7.20 \|\|**

**durāpā hy alpa-tapasaḥ sevā vaikuṇṭha-vartmasu \|**

**yatropagīyate nityaṁ deva-devo janārdanaḥ \|\|**

**śrīdhara-svāmī (bhāvārtha-dīpikā) :** aho durlabhaṁ prāptaṁ mayety
āha---durāpā durlabhā \| vaikuṇṭhasya viṣṇos tal-lokasya vā vartmasu
mārga-bhūteṣu mahatsu \| yatra yeṣu \| mahat-sevayā hari-kathā-śravaṇaṁ,
tato harau prema, tena ca dehādy-anusandhānam api nivartata iti
tātparyam \|\|20\|\|

**------------------------------------------------------------------------------------------------------------------------**

**sanātana-gosvāmī :** \[hari-bhakti-vilāsaḥ 10.288\] vaikuṇṭha-vartmasu
śrī-bhagavataḥ tal-lokasya vā mārga-bhūteṣu mahatsu sevā saṅgādi-rūpā
alpa-tapaso bhāgya-viśeṣa-hīnasya janasya durāpā \| yatra yair ity
arthaḥ \| yad vā, yeṣu viṣayeṣv anyair api sarvair gīyate, atas teṣāṁ
sānnidhya-mātreṇaiva kṛtārthatā, na copadeśāpekṣāpīti bhāvaḥ \| yad vā,
yeṣu nimitteṣu yat-prāpty-artham ity arthaḥ \| evaṁ ca sat-saṅgasya
svataḥ puruṣārthatā siddhaiva \|\|20\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kiṁ ca, seyaṁ
mahat-sevaivātidurlabhety āha---alpa-tapasa iti loka-rītyoktir
mahat-sevāyās tat-kṛpaika-labhyatvena tapaḥ-phalatvābhāvāt vaikuṇṭhasya
vartma-bhūteṣu tad-bhakteṣu nityaṁ sādhana-sādhyāvasthāyām \|\|20\|\|

\...

**\|\| 3.7.21 \|\|**

**sṛṣṭvāgre mahad-ādīni sa-vikārāṇy anukramāt \|**

**tebhyo virājaṁ uddhṛtya tam anu prāviśad vibhuḥ \|\|**

**madhvācāryaḥ (bhāgavata-tātparyam) :** virājaṁ brahmāṇam \| brahmāṇaṁ
prāviśad viṣṇuḥ sahasrākṣaḥ sahasra-pāt iti brāhme \|

> anupraviśya brahmāṇaṁ prāṇaṁ daśa-vidhaṁ tathā \|
>
> indriyāṇīndriyārthāṁś ca varṇāṁś caivāsṛjat hariḥ \|\| iti gāruḍe
> \|\|21\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** arthāntaraṁ praṣṭuṁ tad uktam
anuvadati tribhiḥ---sṛṣṭveti \| vikārair indriyādibhiḥ sahitāni \|
uddhṛtya tad aṁśair virājaṁ sṛṣṭvā \|\|21\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tad evaṁ kṛta-kṛtya ullāsena
pūrva-śruta-līlāvaśeṣaṁ pṛcchati---sṛṣṭveti \|\|21\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tad evaṁ kṛta-kṛtya
ullāsena pūrva-śruta-.lakṣaṇāvaśeṣaṁ praṣṭuṁ tad-uktam
anuvadati---sṛṣṭveti \|\|21\|\|

\...

**\|\| 3.7.22 \|\|**

**yam āhur ādyaṁ puruṣaṁ sahasrāṅghry-ūru-bāhukam \|**

**yatra viśva ime lokāḥ sa-vikāśaṁ ta āsate \|\|**

**śrīdhara-svāmī (bhāvārtha-dīpikā) :** praviṣṭasya rūpam āha---yam iti
\| virājaṁ viśinaṣṭi---yatreti \| te ime viśve sarve lokāḥ \| sa-vikāśam
asaṅkocena \|\|22\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** yaṁ kāraṇārṇave garbhodake ca
śāyinam \|\|22\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yaṁ kāraṇārṇava-śāyinaṁ
viśve sarve samāsate tad-roma-bileṣv eva sarva-brahmāṇḍānāṁ sattvāt
\|\|22\|\|

\...

**\|\| 3.7.23 \|\|**

**yasmin daśa-vidhaḥ prāṇaḥ sendriyārthendriyas tri-vṛt \|**

**tvayerito yato varṇās tad-vibhūtīr vadasva naḥ \|\|**

**śrīdhara-svāmī (bhāvārtha-dīpikā) :** prāṇādayaḥ pañca nāgādayaḥ
pañcety evaṁ daśa-vidhaḥ \| indriyāṇi ca \| arthāś ca indriyāṇi ceti
punar uktis tad-devatā-lakṣaṇārthā, tat-sahitaḥ \| sarvopabṛṁhakatvāt
prāṇasya tat-sāhityam \| evaṁ tri-vṛt tri-vidhaḥ prāṇas tvayerita uktaḥ
\| tasya vibhūtīr brahmādyā visarga-śabda-vācyāḥ \|\|23\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tatra tad-uktam apy
anuvadati---yasmin virāḍ-rūpe \|\|23\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kiṁ ca, yasmin
samaṣṭi-virāji indriyārthā viṣayā indriyāṇi ca taiḥ sahitaḥ \| tri-vṛt
saha-ojo-balatvena tri-vidhaḥ \| yata eva varṇāḥ yad-viśeṣā eva
viprādyāḥ \| atha tasya parameśvarasya vibhūtīḥ prajāpaty-ādyāḥ
\|\|23\|\|

\...

**\|\| 3.7.24 \|\|**

**yatra putraiś ca pautraiś ca naptṛbhiḥ saha gotrajaiḥ \|**

**prajā vicitrākṛtaya āsan yābhir idaṁ tatam \|\|**

**śrīdhara-svāmī (bhāvārtha-dīpikā) :** yatra yāsu idaṁ viśvam \| tataṁ
vyāptam \|\|24\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** yata iti naptṛbhir dauhitraiḥ
\|\|24\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tatra yāsu vibhūtiṣu
naptṛbhiḥ dauhitraiḥ \|\|24\|\|

\...

**\|\| 3.7.25 \|\|**

**prajāpatīnāṁ sa patiś cakḷpe kān prajāpatīn \|**

**sargāṁś caivānusargāṁś ca manūn manvantarādhipān \|**

**eteṣām api vedāṁś ca vaṁśānucaritāni ca \|\|**

**śrīdhara-svāmī (bhāvārtha-dīpikā) :** evam etat purā pṛṣṭo maitreyo
bhagavān kila\[bhā.pu. 3.1.1\] iti parīkṣit-praśnottaratayā
vidura-maitreya-saṁvādaḥ prastāvitaḥ, atas tān eva vidureṇa kṛtān
praśnān āha yāvat samāpti \| prajā-patīnāṁ patir brahmety-ādīnāṁ
varṇayeti vakṣyamāṇenānvayaḥ \| cakḷpe'kalpayat \| sargān nava-vidhān \|
anusargāṁs tad-bhedān \|\|25\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** dvitīya-skandhe parīkṣitā
pṛṣṭānb evārthānaika-jātīya-hṛdayatvāt viduro'pi pṛcchati
yāvad-adhyāya-samāpti \| prajā-patīnāṁ patir brahmā sargān daśa-vidhān
anusargāṁs tad-bhedān \|\|25\|\|

\...

**\|\| 3.7.26 \|\|**

**upary adhaś ca ye lokā bhūmer mitrātmajāsate \|**

**teṣāṁ saṁsthāṁ pramāṇaṁ ca bhūr-lokasya ca varṇaya \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** he mitrāyā ātmaja, saṁsthāṁ sanniveśam \|\|26\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

\...

**\|\| 3.7.27 \|\|**

**tiryaṅ-mānuṣa-devānāṁ sarīsṛpa-patattriṇām \|**

**vada naḥ sarga-saṁvyūhaṁ gārbha-sveda-dvijodbhidām \|\|**

**śrīdhara-svāmī (bhāvārtha-dīpikā) :** sargāṇāṁ saṁvyūhaṁ saṁvibhāgam
\| gārbha-sveda-dvijodbhidām \| gārbhā jarāyujāḥ, svedāc ca dvābhyāṁ ca
jātāḥ sveda-dvijāḥ udbhidaś ca teṣām \|\|27\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** saṁvyūhaṁ saṁvibhāgam \|
gārbhā jarāyujā manuṣyādayaḥ, svedāc ca aṇḍāc ca dvābhyāṁ jātāḥ svedajāḥ
kṛmi-daṁśādyāḥ, dvijāḥ pakṣiṇaḥ, udbhidas taru-gulmādyāḥ, teṣām
\|\|27\|\|

\...

**\|\| 3.7.28 \|\|**

**guṇāvatārair viśvasya sarga-sthity-apyayāśrayam \|**

**sṛjataḥ śrīnivāsasya vyācakṣvodāra-vikramam \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** sargādīn āśrayaṁ ca sṛjataḥ \|\|28\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

\...

**\|\| 3.7.29 \|\|**

**varṇāśrama-vibhāgāṁś ca rūpa-śīla-svabhāvataḥ \|**

**ṛṣīṇāṁ janma-karmāṇi vedasya ca vikarṣaṇam \|\|**

**madhvācāryaḥ (bhāgavata-tātparyam) :** vikarṣaṇaṁ vibhāgaḥ \|\|29\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** rūpaṁ liṅgam, śīlam ācāraḥ
svabhāvaḥ śamādiḥ, tataḥ vikarṣaṇaṁ vibhāgam \|\|29\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sargādīn teṣām apy āśrayaṁ
prajāpaty-ādi-rūpaṁ ca sṛjataḥ kurvataḥ \|\|29\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** rūpaṁ liṅgam, śīlam
ācāraḥ svabhāvaḥ śamādiḥ, tair vikarṣaṇaṁ vibhāgam \|\|29\|\|

\...

**\|\| 3.7.30 \|\|**

**yajñasya ca vitānāni yogasya ca pathaḥ prabho \|**

**naiṣkarmyasya ca sāṅkhyasya tantraṁ vā bhagavat-smṛtam \|\|**

**śrīdhara-svāmī (bhāvārtha-dīpikā) :** vitānāni vistārān \|
naiṣkarmyasya ca jñānasya tad upāyasya ca sāṅkhyasya pathaḥ mārgān
tantraṁ cety arthaḥ \|\|30\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** varṇāśrama iti saptakam \|
bhagavat-smṛtaṁ tantraṁ pañcarātrākhyam \|\|30\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** vitānāni vistārān \|
yogasyāṣṭāṅgasya patho mārgān naiṣkarmyasya jñānasya tad-upāyasya
sāṅkhyasya ca mārgān \| bhagavat-smṛtaṁ tantraṁ nārada-pañcarātram \|
cārthe vā-kāraḥ \|\|30\|\|

\...

**\|\| 3.7.31 \|\|**

**pāṣaṇḍa-patha-vaiṣamyaṁ pratiloma-niveśanam \|**

**jīvasya gatayo yāś ca yāvatīr guṇa-karmajāḥ \|\|**

**śrīdhara-svāmī (bhāvārtha-dīpikā) :** pākhaṇḍānāṁ panthāḥ pravṛttis
tad eva vaiṣamyam \|\|31\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** pratilomnāṁ sūtādīnāṁ niveśanaṁ
saṁsthāpanam \|**\|**31\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** pāṣaṇḍa-pathāt
pāṣaṇḍa-mārgato hetor yad vaiṣamyaṁ pratilomnāṁ sūtādīnāṁ niveśanaṁ
saṁsthānam \|\|31\|\|

\...

**\|\| 3.7.32 \|\|**

**dharmārtha-kāma-mokṣāṇāṁ nimittāny avirodhataḥ \|**

**vārtāyā daṇḍa-nīteś ca śrutasya ca vidhiṁ pṛthak \|\|**

**śrīdhara-svāmī (bhāvārtha-dīpikā) :** nimittāny upāyān
parasparāvirodhena \|\|32\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nimittāny upāyān
parasparāvirodhena vārtāyāḥ kṛṣi-vāṇijyādi-śāstrasya \| daṇḍa-nīter
artha-śāstrasya śrutasya veda-śāstrasya \|\|32\|\|

\...

**\|\| 3.7.33 \|\|**

**śrāddhasya ca vidhiṁ brahman pit--ṇāṁ sargam eva ca \|**

**graha-nakṣatra-tārāṇāṁ kālāvayava-saṁsthitim \|\|**

**śrīdhara-svāmī (bhāvārtha-dīpikā) :** grahādīnāṁ kāla-cakre saṁsthitim
\|\|33\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kālāvayave
dina-rātri-māsa-varṣādau saṁsthitiṁ sthitim \|\|33\|\|

\...

**\|\| 3.7.34 \|\|**

**dānasya tapaso vāpi yac ceṣṭā-pūrtayoḥ phalam \|**

**pravāsa-sthasya yo dharmo yaś ca puṁsa utāpadi \|\|**

*na katamenāpi vyākhyātam.*

\...

**\|\| 3.7.35 \|\|**

**yena vā bhagavāṁs tuṣyed dharma-yonir janārdanaḥ \|**

**samprasīdati vā yeṣām etad ākhyāhi me'nagha \|\|**

**śrīdhara-svāmī (bhāvārtha-dīpikā) :** yena mārgeṇa santuṣyet \| yeṣām
iti yādṛśānām \|\|35\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** evaṁ parāvareṣāṁ bhagavan
vratāni śrutānīty ukter vyāsa-mukhāt prāyo jñātānām apy eṣāṁ
jñeya-vastu-mātra eva nairapekṣārthaṁ svābhīṣṭaṁ vidhitsitaṁ pṛcchati
yeneti \| vā-śabdas tv arthe sarveṣāṁ yoniḥ kāraṇaṁ janārdanaḥ \|
sa-kāma-bhaktān kāmān yācayann apīty arthaḥ \| yad vā, śuddha-bhaktān
premotthenānutāpena pīḍayan yeṣāṁ veti krameṇa tat-prasādasya sādhanaṁ
kiṁ ? tatrādhikāriṇaś ca kīdṛśās tan me kathayety arthaḥ \|\|35\|\|

\...

**\|\| 3.7.36 \|\|**

**anuvratānāṁ śiṣyāṇāṁ putrāṇāṁ ca dvijottama \|**

**anāpṛṣṭam api brūyur guravo dīna-vatsalāḥ \|\|**

**śrīdhara-svāmī (bhāvārtha-dīpikā) :** anāpṛṣṭam apy apṛṣṭam api
mad-yogyaṁ vaktavyam iti bhāvaḥ \|\|36\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** svābhīṣṭam api praṣṭavyam
ahaṁ na jānāmy atas tatra bhavanta eva kṛpayā kathayantv ity
āha---anuvratānām iti caturthy-arthe ṣaṣṭhyaḥ \|\|36\|\|

\...

**\|\| 3.7.37 \|\|**

**tattvānāṁ bhagavaṁs teṣāṁ katidhā pratisaṅkramaḥ \|**

**tatremaṁ ka upāsīran ka u svid anuśerate \|\|**

**śrīdhara-svāmī (bhāvārtha-dīpikā) :** pratisaṅkramaḥ pralayaḥ \| tatra
pralaye imaṁ parameśvaraṁ śayānaṁ rājānam iva cāmara-grāhiṇaḥ ke
vānuśerate śayānam anu svapanti \|\|37\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tattvānām iti \| tatra teṣu
pralayeṣu prakṛti-paryanteṣu \| anena pārṣadānāṁ nityatvam evābhipretam
\| tad uktaṁ kāśī-khaṇḍe---

> na cyavante hi yad-bhaktā mahatyāṁ pralayāpadi \|
>
> ato\'cyuto'khile loke sa ekaḥ sarvago'vyayaḥ \|\| iti \|

anuśerate līnās tiṣṭhanti \|\|37\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sādhana-bhaktiṁ pṛṣṭvā
sādhya-bhakter nityatve vipratipattiṁ nirasyan pralayaṁ
pṛcchati---tattvānām iti \| pratisaṅkramaḥ pralayaḥ \| tatra pralaye
imaṁ parameśvaraṁ śayānaṁ rājānam iva cāmara-grāhiṇaḥ ke upāsīran ? ke
vā anuśerate śayānam anusvapantīti śrī-svāmi-caraṇāḥ \| tena
bhagavat-pārṣadānāṁ tad-bhaktes tal-lokasya ca nityatvam abhipretam \|
ata eva na cyavante ca yad-bhaktā mahatyāṁ pralayāpadi iti prasiddhaṁ
kāśī-khaṇḍa-vacanam \|\|37\|\|

\...

**\|\| 3.7.38 \|\|**

**puruṣasya ca saṁsthānaṁ svarūpaṁ vā parasya ca \|**

**jñānaṁ ca naigamaṁ yat tad guru-śiṣya-prayojanam \|\|**

**śrīdhara-svāmī (bhāvārtha-dīpikā) :** puruṣasya saṁsthaṇaṁ jīvasya
tattvam \| parameśvarasya svarūpam \| yenāṁśena tayor aikyam \| tathā
jñānaṁ ca \| naigamam aupaniṣadam \|\|38\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** upāsakasya puruṣasya
saṁsthānaṁ samyak-prakāreṇa kīdṛī sthitis tattvaṁ vā \| tathā upāsyasya
parasya parameśvarasya ca svarūpam \| tathā upāsanāyāś ca jñānaṁ
naigamaṁ nigamoktaṁ yad guru-śiṣyayoḥ prayojanaṁ mattaḥ sakāśāt
śiṣyo'yaṁ jānātu gurutaḥ sakāśād ahaṁ bhaktiṁ jānīyām ity etal-lakṣaṇam
\| tasya nimittāni sat-saṅgādīni \|\|38\|\|

\...

**\|\| 3.7.39 \|\|**

**nimittāni ca tasyeha proktāny anagha-sūribhiḥ \|**

**svato jñānaṁ kutaḥ puṁsāṁ bhaktir vairāgyam eva vā \|\|**

**śrīdhara-svāmī (bhāvārtha-dīpikā) :** yāni sūribhiḥ proktāni tasya
jñānasya sādhanāni tāni ca brūhi \| guruṁ vinaitan na bhavatīty
āha---svata iti \|\|39\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** puruṣasyeti sārdhakam \| puruṣasya
prakṛty-ādi-draṣṭuḥ saṁsthānaṁ sahasra-śīrṣety-ādi-rūpaṁ tataḥ parasya
śrī-bhagavataś ca jñānaṁ vicāra-rūpaṁ svata ity ardhakam \|\|39\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** anagha, sūribhir
niraparādha-vijña-bhaktaiḥ guruṁ vinaitan na bhavatīty āha---svata iti
\|\|39\|\|

\...

**\|\| 3.7.40 \|\|**

**etān me pṛcchataḥ praśnān hareḥ karma-vivitsayā \|**

**brūhi me'jñasya mitratvād ajayā naṣṭa-cakṣuṣaḥ \|\|**

**śrīdhara-svāmī (bhāvārtha-dīpikā) :** me praśnān me mitratvāt
snigdhatvād ity anvaya-bhedān na me padasya paunaruktyam \|\|40\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu tarhi nānā-vidhāḥ
praśnā etāvantaḥ kathaṁ kṛtāḥ ? tatrāha---hareḥ karma paricaryādikaṁ
tasya vivitsayā prāptīcchayā eva etān mama praśnān brūhi
sarva-jijñāsita-siddhau satyām eva bhagavat-paricaryāyāṁ
mano'nya-nirapekṣam ekāgraṁ bhavati \| manasa aikāgrye saty eva
tat-prāptir iti bhāvaḥ \| me mahyaṁ māṁ uddhartum iti me padasya
paunaruktyaṁ na śaṅkyam \| mitratvād iti mitrāyāḥ putras tvam api mitram
eva sarva-jagatām iti bhāvaḥ \|\|40\|\|

\...

**\|\| 3.7.41 \|\|**

**sarve vedāś ca yajñāś ca tapo dānāni cānagha \|**

**jīvābhaya-pradānasya na kurvīran kalām api \|\|**

**śrīdhara-svāmī (bhāvārtha-dīpikā) :** tattvopadeśena
jīvābhaya-pradānasya \|\|41\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** jīvānām itas tato bhītānāṁ kiṁ uta
saṁsāra-bhītānām abhaya-pradānasyety arthaḥ \|\|41\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** na kevalam idaṁ
mad-uddhārārtham eva api tu bhavato'pi puṇya-yaśo-lābhārtham ity
āha---sarva iti \|\|41\|\|

\...

\|\| 3.7.42 \|\|

**śrī-śuka uvāca---**

**sa ittham āpṛṣṭa-purāṇa-kalpaḥ**

**kuru-pradhānena muni-pradhānaḥ \|**

**pravṛddha-harṣo bhagavat-kathāyāṁ**

**sañcoditas taṁ prahasann ivāha \|\|**

**śrīdhara-svāmī (bhāvārtha-dīpikā) :** purāṇe kalpate prakāśata iti
purāṇa-kalpo bubhutsito'rthaḥ, āpṛṣṭaḥ purāṇa-kalpo'yaṁ sa
muni-pradhānaḥ \|\|42\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** āpṛṣṭaḥ purāṇa-kalpo yatra saḥ
\|\|42\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** purāṇeṣu
purāṇa-tātparyeṣu kalpate vyākhyāna-samartho bhavatīti purāṇa-kalpaḥ \|
āpṛṣṭaś cāsau purāṇa-kalpaś ceti saḥ \| prahasann iveti, vastutas tu
harṣottha-smita-viśiṣṭa ity arthaḥ \|\|42\|\|

iti sārārtha-darśinyāṁ harṣiṇyāṁ bhakta-cetasām \|

tṛtīye saptamo'dhyāyaḥ saṅgataḥ saṅgataḥ satām \|\|\*\|\|

\...

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ tṛtīya-skandhe
>
> vidura-maitreya-saṁvāde
>
> saptamo'dhyāyaḥ \|

\|\| 3.7 \|\|

...

(3.8)

### atha aṣṭamo\'dhyāyaḥ

## viṣṇor nābhi-kamalād brahmotpatti-varṇanam \|

**\|\| 3.8.1 \|\|**

**maitreya uvāca---**

**sat-sevanīyo bata pūru-vaṁśo**

**yal loka-pālo bhagavat-pradhānaḥ \|**

**babhūvithehājita-kīrti-mālāṁ**

**pade pade nūtanayasy abhīkṣṇam \|\|**

**śrīdhara-svāmī (bhāvārtha-dīpikā) :**

aṣṭame samabhūd brahmā nābhes tu jala-śāyinaḥ \|

tam ajānañ jale bibhyat tapasāpoṣayad vibhum \|\|

śrotāram abhinandati \| satāṁ sevituṁ yogyaḥ \| bata aho \| yat yasmād
ihāsmin vaṁśe loka-pālo dharma-rājas tvaṁ babhūvitha jāto'si \|
kathaṁ-bhūtaḥ ? bhagavān eva pradhāna-bhūto yasya saḥ \| atra
hetuḥ---ajiteti \| pratikṣaṇaṁ nūtanayasi navīnāṁ karoṣi \|\|1\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** evaṁ dvitīya-skandhānte pādmaṁ
kalpam atho śṛṇv iti \| yad uktaṁ tad-avatāraṇārthaṁ
catuḥ-ślokī-mahima-garbhitam etāvantaṁ grantham uktvā tam evāha---so'ham
ity-ādinā \| bhāgavataṁ saṅkarṣaṇādi-vartitaṁ tad bhāgavata-viśeṣam ity
arthaḥ \|\|1\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**

aṣṭame śrī-harer nābhi-padmodbhūtaś caturmukhaḥ \|

anveṣaṇād viramyāpta-samādhis tam avaikṣata \|\|

bho vidura ! tāṁ cāpi yuṣmac-caraṇa-sevayāhaṁ parāṇude ity-ādinā svato
jñānaṁ kutaḥ puṁsām ity-ādinā ca tvaṁ mat-saṅgaṁ prārthayase \| man-mate
tu sākṣāt tava saṅgaḥ parama-durlabhaḥ kena mahā-sukṛti-cūḍāmaṇinā
labhyatām \| tvat-prasaṅgānuprasaṅgavaty api jane sevyamāne harau
bhaktiḥ syād iti viduraṁ stuvann abhinandati \| bata aho \| tayāsmāj
janmārtham aṅgīkṛtaḥ \| pūru-vaṁśo'pi satāṁ sevituṁ yogyaḥ kṛtaḥ yad
yatra tvaṁ babhūvitha jāto'si \| kathaṁ-bhūtaḥ ?
brahma-paramātma-bhagavatsu mata-bhedenopāsya-svarūpeṣu triṣu madhye
bhagavān eva pradhāna-bhūto yasya saḥ \| iha bhagavad-upāsakeṣv api
madhye ajita-kīrti-mālām abhīkṣṇaṁ pratikṣaṇam eva nūtanayasi
kīrti-mālām imāṁ sva-rasanā-sūcyā kevalaṁ grathnāmy eva \| tvaṁ punar
enām atisnigdhānurāgi-sva-karṇa-manaḥ-sampuṣṭāntar nidhāya
nitya-navīnī-karoṣīti tvan-māhātmyam anirvācyam eveti bhāvaḥ \|\|1\|\|

\...

**\|\| 3.8.2 \|\|**

**so'haṁ nṛṇāṁ kṣulla-sukhāya duḥkhaṁ**

**mahad gatānāṁ viramāya tasya \|**

**pravartaye bhāgavataṁ purāṇaṁ**

**yad āha sākṣād bhagavān ṛṣibhyaḥ \|\|**

**śrīdhara-svāmī (bhāvārtha-dīpikā) :** alpa-sukhāya mahad-duḥkhaṁ
prāptānāṁ tasya duḥkhasya viramāya pravartaye prārabhe \|\|2\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : na** *vyākhyátam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tvat-sarva-praśnottarāṇi
śrī-bhāgavate purāṇa evopalabhyanta iti tad-bhāgya-viśeṣam eva tvāṁ
śrāvayāmīty āha---sa prasiddhaḥ parāśara-śiṣyo'haṁ kṣulla-sukhāya
tuccha-viṣaya-sukhārthaṁ duḥkhaṁ narakādi tasya duḥkhasya \| etena
sukhāya karmāṇi karoti loka ity atra yad atra yuktaṁ bhagavān vaden na
iti tvad-ādime praśno'py etad eva yuktam uttaraṁ bhavatīty uktam
\|\|2\|\|

\...

**\|\| 3.8.3 \|\|**

**āsīnam urvyāṁ bhagavantam ādyaṁ**

**saṅkarṣaṇaṁ devam akuṇṭha-sattvam \|**

**vivitsavas tattvam ataḥ parasya**

**kumāra-mukhyā munayo'nvapṛcchan \|\|**

**śrīdhara-svāmī (bhāvārtha-dīpikā) :** ko'sau bhagavān ? kebhyaś ca
ṛṣibhya āha ? kathaṁ ca tvayā prāptaṁ ? ity apekṣāyām āha---āsīnam iti
saptabhiḥ \| urvyāṁ pātāla-tale akuṇṭha-sattvam apratihata-jñānam \|
ataḥ saṅkarṣaṇāt parasya śrī-vāsudevasya \|\|3\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** āsīnam iti catuṣkam \| kirīṭeti
saṅkarṣaṇam ity asya viśeṣaṇam \|\|3\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ko'sau bhagavān ? kebhya
ṛṣibhya āha ? kathaṁ tvayā prāptaṁ ? ity apekṣāyām āha---āsīnam iti
saptabhiḥ \| urvyāṁ pātāla-tale akuṇṭha-sattvaṁ śuddha-sattva-svarūpam
apratihata-jñānaṁ vā \| ataḥ saṅkarṣaṇāt parasya śrī-vāsudevasya
\|\|3\|\|

\...

**\|\| 3.8.4 \|\|**

**svam eva dhiṣṇyaṁ bahu mānayantaṁ**

**yad vāsudevābhidham āmananti \|**

**pratyag-dhṛtākṣāmbuja-kośam īṣad**

**unmīlayantaṁ vibudhodayāya \|\|**

**madhvācāryaḥ (bhāgavata-tātparyam) :** ādhāra āśrayo dhiṣṇyaṁ nidhānaṁ
cābhidhīyate ity abhidhānam \|\|4\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** tam eva viśinaṣṭi---svam eva
dhiṣṇyaṁ svīyam āśrayaṁ vāsudeva-saṁjñaṁ paramānanda-rūpaṁ
dhyāna-pathe'nubhūya bahu mānayantaṁ sarvotkarṣeṇa pūjayantam \|
pratyag-dhṛtam antar-mukhī-kṛtaṁ netrāmbuja-mukulaṁ kiñcid unmīlayantam
\| kṛpāvalokena sanat-kumārādīnām abhyudayārtham \|\|4\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tam eva viśinaṣṭi---svam
eva dhiṣṇyaṁ svīyam āśraya-tattvaṁ bahum ānayantaṁ sarvotkarṣeṇa
pūjayantaṁ tad eva kiṁ ? tatrāha---yad iti \| pratyag-dhṛtam
antar-mukhī-kṛtam iti, tad vāsudeva-svarūpānandānubhavārtham ity arthaḥ
\| tad api īṣad iti vibudhānāṁ sanat-kumārādīnām abhyudayārtham
\|\|4\|\|

\...

**\|\| 3.8.5 \|\|**

**svardhuny-udārdraiḥ sva-jaṭā-kalāpair**

**upaspṛśantaś caraṇopadhānam \|**

**padmaṁ yad arcanty ahi-rāja-kanyāḥ**

**sa-prema nānā-balibhir varārthāḥ \|\|**

**śrīdhara-svāmī (bhāvārtha-dīpikā) :** munīnāṁ viśeṣaṇaṁ sārdhena \|
svardhunyā udakenārdrair iti \| śrī-bhāgavata-śravaṇārthaṁ satya-lokāt
pātālaṁ pratyavataranto nirantaraṁ gaṅgā-madhyata evāvatīrṇā iti bhāvaḥ
\| caraṇāv upadhīyete \| yasmin padme \| tad upaspṛśanto namantaḥ \|
kathaṁ-bhūtaṁ ? tad āha---yat padmaṁ prema-sahitaṁ yathā bhavaty evaṁ
nānopahāraiḥ pūjayanti \| varārthāḥ patikāmāḥ \|\|5\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** munīn
viśinaṣṭi---sārdhena \| svardhuny-udārdrair iti
śrī-bhāgavata-śravaṇārthaṁ satya-lokāt pātālaṁ pratyavataranto
nirantaraṁ gaṅgā-madhyata evāvatīrṇā iti bhāvaḥ \| upadhānam upabarham
\| varārthāḥ pati-kāmāḥ \|\|5\|\|

\...

**\|\| 3.8.6 \|\|**

**muhur gṛṇanto vacasānurāga-**

**skhalat-padenāsya kṛtāni taj-jñāḥ \|**

**kirīṭa-sāhasra-maṇi-praveka-**

**pradyotitoddāma-phaṇā-sahasram \|\|**

**śrīdhara-svāmī (bhāvārtha-dīpikā) :** kṛtāni karmāṇi gṛṇantaḥ \| kena
? anurāgeṇa skhalanti padāni yasmin, tena vacasā \| tāni jānantīti
taj-jñāḥ \| sahasram eva sāhasraṁ kirīṭānāṁ sāhasre ye maṇi-pravekā
ratnottamāḥ, taiḥ pradyotitam uddāma-phaṇānāṁ sahasraṁ yasya tam
apṛcchann iti pūrveṇānvayaḥ \|\|6\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kṛtāni karmāṇi gṛṇantaḥ
\| kena ? anurāgeṇa skhalanti padāni yasmin, tena vacasā \| tāni
jānantīti taj-jñā iti svāmi-caraṇāḥ \| kṛtāni līlāḥ sahasram eva
sāhasraṁ, tatra maṇi-pravekaiḥ ratna-mukhyaiḥ, mukhya-varya-vareṇyāś ca
pravekānuttamottamā ity amaraḥ \| apṛcchann iti pūrveṇānvayaḥ \|\|6\|\|

\...

**\|\| 3.8.7 \|\|**

**proktaṁ kilaitad bhagavattamena**

**nivṛtti-dharmābhiratāya tena \|**

**sanat-kumārāya sa cāha pṛṣṭaḥ**

**sāṅkhyāyanāyāṅga dhṛta-vratāya \|\|**

**śrīdhara-svāmī (bhāvārtha-dīpikā) :** tena saṅkarṣaṇena sanat-kumārāya
proktam \|\|7\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tena saṅkarṣaṇena
sanat-kumārāya bhagavattameneti svārthe tamap \| yad vā,
jagad-utpatty-ādi-jñānavatsu bhagavatsu śreṣṭhena \|\|7\|\|

\...

**\|\| 3.8.8 \|\|**

**sāṅkhyāyanaḥ pāramahaṁsya-mukhyo**

**vivakṣamāṇo bhagavad-vibhūtīḥ \|**

**jagāda so'smad-gurave'nvitāya**

**parāśarāyātha bṛhaspateś ca \|\|**

**śrīdhara-svāmī (bhāvārtha-dīpikā) :** pāramahaṁsye dharme mukhyaḥ \|
vivakṣamāṇa ity ātmanepadaṁ, brūñ-ādeśasya vacer ubhayapaditvāt \|
anvitāyānugatāya \|\|8\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** bṛhaspater bṛhaspataye
\|\|8\|\|

\...

**\|\| 3.8.9 \|\|**

**provāca mahyaṁ sa dayālur ukto**

**muniḥ pulastyena purāṇam ādyam \|**

**so'haṁ tavaitat kathayāmi vatsa**

**śraddhālave nityam anuvratāya \|\|**

**śrīdhara-svāmī (bhāvārtha-dīpikā) :** pulastyenokta ity atraivam
ākhyāyikā \| pitaraṁ rākṣasa-bhakṣitaṁ śrutvā parāśaro rākṣasa-satre
pravṛtto vasiṣṭha-vacanān nivṛttas tataḥ pulastyena sva-santati-rakṣaṇāt
tuṣṭena varo dattaḥ purāṇa-pravaktā bhaviṣyasīti \|\|9\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** saparāśaraḥ pulastyenokta
ity atreyaṁ kathā pitaraṁ rākṣasa-bhakṣitaṁ śrutvā parāśaro
rākṣasa-satre pravṛtto vaśiṣṭha-vacanān nivṛttas tataḥ pulastyena
sva-santati-rakṣaṇāt tuṣṭena varo dattaḥ purāṇa-pravaktā bhaveti
\|\|9\|\|

\...

**\|\| 3.8.10 \|\|**

**udāplutaṁ viśvam idaṁ tadāsīd**

**yan nidrayāmīlita-dṛṅ nyamīlayat \|**

**ahīndra-talpe'dhiśayāna ekaḥ**

**kṛta-kṣaṇaḥ svātma-ratau nirīhaḥ \|\|**

**śrīdhara-svāmī (bhāvārtha-dīpikā) :** tad evaṁ saṅkarṣaṇāt
saṁpradāya-pravṛttiṁ pradarśya vibhūti-kathanāya padmodbhavaṁ vaktum
āha---udāplutam ekārṇavodake nimagnaṁ yad yadā āsīt tadā **am**īlita-dṛg
atirohita-cic-chaktir eva śrī-nārāyaṇo netre nimīlitavān ity arthaḥ \|
māyā-vinodaṁ parityajya svātma-ratau svarūpānanda eva kṛtotsavaḥ \| ata
eva nirīho niṣkriyaḥ san \|\|10\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tad evaṁ śrī-bhāgavatasya
saṅkarṣaṇāt saṁpradāya-pravṛttiṁ pradarśya tat-kaṣṭam ārabhate \|
udāplutam ekārṇavodaka-nimagnam eva tadā āsīt \| kadā ? yad yadā
naimittika-pralaye amīlita-dṛg atirohita-cic-chaktir eva garbhodaśāyī
śrī-nārāyaṇo netre nimīlitavān ity arthaḥ \| talpe ity ārṣam \| ātmabhiḥ
svarūpa-śaktibhiḥ saha ratau ramaṇe kṛtotsavaḥ \| nirīhas
tyakta-māyekṣaṇaḥ \|\|10\|\|

\...

**\|\| 3.8.11 \|\|**

**so'ntaḥ śarīre'rpita-bhūta-sūkṣmaḥ**

**kālātmikāṁ śaktim udīrayāṇaḥ \|**

**uvāsa tasmin salile pade sve**

**yathānalo dāruṇi ruddha-vīryaḥ \|\|**

**śrīdhara-svāmī (bhāvārtha-dīpikā) :** kāla-śakteḥ preraṇaṁ punaḥ
sṛṣṭy-avasare prabodhanārtham \| sve pade'dhiṣṭhāne \|
bahir-vṛtty-abhāve dṛṣṭāntaḥ, yathānala iti \|\|11\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** atha vibhūti-kathanāya tad eva
purāṇaṁ pravartayati \| udāplutam ity-ādinā viśvam atra loka-trayaṁ
so'ntar iti \| bhūta-sūkṣma ity atra \|
vilīna-pārthivāṁśa-tanmātra-sahitāni trailokya-gata-jīvānāṁ
liṅga-śarīrāṇy eva jñeyāni \| yāny eva samaṣṭi-liṅga-śarīram ity ucyate,
trilokād bahir-jalādīnāṁ vidyamānatvāt \| teṣām antaḥ-śarīre'rpaṇārtham
eva kālātmikām ity-ādi-jala-stambhana-śaktyā jalābhyantare śayitatvād
bahiḥ-sthitānāṁ mahar-lokādi-vāsināṁ dṛṣṭya-viṣayatvāt tasmād
yugānta-śvasanāvaghūrṇa-jalormi-cakrāt salilād virūḍham \| apāśritaḥ
kañjam iti vakṣyamāṇāc cānala-dṛṣṭāntaḥ saṅgamanīyaḥ \|\|11\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu trailokya-gatānāṁ
jīvānāṁ tadā kā vārtā ? ity ata āha---antaḥ-śarīre śrīva-śarīra-madhya
eva arpitāni bhūta-sūkṣmāṇi
trailokya-gata-deva-manuṣyādi-sūkṣma-śarīrāṇi yena saḥ \| kena prakāreṇa
? ity ata āha---kālātmikāṁ kāla-rūpāṁ sva-śaktim udīrayan prerayan
tad-icchā-vaśāt pralayārambha-kālenaiva triloka-sthānāṁ sarveṣāṁ
sthūla-śarīrāṇi dhvaṁsayitvā liṅga-śarīrāṇi bhagavad-antaḥ-śarīre
arpitāni yāny eva samaṣṭi-liṅga-śarīram āhur ity arthaḥ \| evaṁ-bhūtaḥ
sa sve pade pātāla-tale sva-sthāne salile ekārṇavodaka-plute'pi
jala-stambhana-śaktyā uvāsa \| tataś ca mahar-lokādi-vāsināṁ
dṛṣṭy-aviṣayatve tasya dṛṣṭāntaḥ yathānala iti \|\|11\|\|

\...

**\|\| 3.8.12 \|\|**

**catur-yugānāṁ ca sahasram apsu**

**svapan svayodīritayā sva-śaktyā \|**

**kālākhyayāsādita-karma-tantro**

**lokān apītān**[^28] **dadṛśe sva-dehe \|\|**

**śrīdhara-svāmī (bhāvārtha-dīpikā) :** svayā cic-chaktyā saha vartamāna
eva yoga-nidrayā svapan pūrvam eva bodhanārthaṁ niyuktayā
sva-kāla-śaktyā āsāditaṁ prāpitaṁ karma-tantraṁ kriyākalāpo yasya saḥ \|
apītān līnān dadarśa \|\|12\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** svapnānantaraṁ cāsāditaṁ jīveṣu
saṁyojitaṁ karma-tantraṁ yena saḥ \|\|12\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** evaṁ kiyantaṁ kālaṁ sa
viśaśramety āha---catur iti \| svayā cic-chaktyā jāgratyā saha jāgrad
api svapan māyā-śaktyā śayitayā saha śayāna evety arthaḥ \| tataś ca
pralayāvasāna-samaye sva-śaktyā kālākhyayā āsāditaṁ bhogādy-arthaṁ
saṁyojitaṁ svāntaḥ-sthita-jīveṣu prati sva-karma-tantraṁ yena saḥ \|
tataś ca lokān api brahmādi-sthāvarās tān api ityān sūkṣma-rūpeṇa
svasmin prāptān dadṛśe sva-śarīrān niṣkriyam ayitum iti bhāvaḥ
\|\|12\|\|

\...

**\|\| 3.8.13 \|\|**

**tasyārtha-sūkṣmābhiniviṣṭa-dṛṣṭer**

**antar-gato'rtho rajasā tanīyān \|**

**guṇena kālānugatena viddhaḥ**

**sūṣyaṁs tadābhidyata nābhi-deśāt \|\|**

**madhvācāryaḥ (bhāgavata-tātparyam) :** udakaṁ vāyunā śuṣkaṁ bhinnaṁ
padmam abhūd dhareḥ iti pādme \|\|14\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** loka-sṛṣṭy-artham
artha-sūkṣme'bhiniviṣṭā dṛṣṭir yasya \| kālānusāriṇā rajo-guṇena viddhaḥ
sa-kṣobhitaḥ san tanīyān atisūkṣmo'rthaḥ sūṣyan prasoṣyann udbhaviṣyan
nābhi-deśād udbhūta ity arthaḥ \|\|13\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sūṣyan sva-kāryaṁ janayiṣyan
abhidyata udbhūtaḥ pravṛddha ity arthaḥ \|\|13\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**
ukta-poṣa-nyāyenāha---tasya nārāyaṇasya artha-sūkṣmeṣu
sarva-jīva-liṅga-deheṣu abhiniviṣṭā niṣkāsanecchayā praviṣṭā dṛṣṭir
yasya tasya tad-antar-gata evārthaḥ \| prākṛta-padārtha-viśeṣaḥ tanīyān
atisūkṣmo'pi kālānusāriṇā rajasā guṇena viddhaḥ saṅkṣobhitas tataś ca
suṣyan prasoṣyan nābhi-deśād udabhidyata ūrdhvam upasasarpa \|\|13\|\|

\...

**\|\| 3.8.14 \|\|**

**sa padma-kośaḥ sahasodatiṣṭhat**

**kālena karma-pratibodhanena \|**

**sva-rociṣā tat salilaṁ viśālaṁ**

**vidyotayann arka ivātma-yoniḥ \|\|**

**madhvācāryaḥ (bhāgavata-tātparyam) :** ātmā viṣṇur asya yoniḥ
\|\|14\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** sa tanīyān arthaḥ padma-kośaḥ
sann udatiṣṭhat \| karmāṇi jīvādṛṣṭāni pratiprabodhayati yaḥ kālas tena
\| ātmā śrī-viṣṇur yonir yasya \|\|14\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** padma-koṣo'yaṁ
nārāyaṇa-nābhi-kamalād anya eva jātaḥ prākṛtārtha-mayatvāt \|\|14\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sa cārthaḥ kālena
padma-koṣaḥ sann udatiṣṭhat pralaya-mahārṇava-jalād apy ūrdhva-pradeśe
tasthau karmāṇi jīvādṛṣṭāni pratibodhayatīti tena ātmā śrī-viṣṇur yonir
yasya sa arka iveti sva-prabhayaiva sa vyakaśad iti tat-prakāśanārtham
arkāntarāpekṣā nāstīti bhāvaḥ \|\|14\|\|

\...

**\|\| 3.8.15 \|\|**

**tal-loka-padmaṁ sa u eva viṣṇuḥ**

**prāvīviśat sarva-guṇāvabhāsam \|**

**tasmin svayaṁ vedamayo vidhātā**

**svayambhuvaṁ yaṁ sma vadanti so'bhūt \|\|**

**madhvācāryaḥ (bhāgavata-tātparyam) :** padma-saṁsthāt hares tatra
brahmājani caturmukha iti ca \| sarva-guṇāvabhāsaṁ pṛthivy-ātmakam \|

> pṛthivyāṁ hi sarve śabdādayo guṇāvabhāsante \|
>
> tasyāsana-vidhānārthaṁ pṛthivī padmam ucyate \|\| iti mokṣa-dharme
> \|\|15\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** tal-lokātmakaṁ padmaṁ sarvān
guṇān jīva-bhogyān arthān avabhāsayatīti tathā \| tad yasmāj jātaṁ sa
eva viṣṇuḥ \| u iti saṁbodhane \| prāvīviśat prakarṣeṇālupta-śaktir
evāntaryāmitayā viveśa \| tasmin viṣṇunādhiṣṭhite padme vidhātā
brahmābhūt \| kathaṁ bhūtaḥ ? svayam eva veda-mayo, na tv adhyayanena
prāpta-vedaḥ \| ko'sau ? adṛṣṭa-pitṛtvena yaṁ svayam-bhuvaṁ vadanti saḥ
\| prāk-kalpānte nārāyaṇena saha nidrayaikī-bhūta āsīt tasmiṁś ca
prabuddhe, tata eva pādme kalpe padma-dvāreṇābhivyaktiṁ prāpta ity
arthaḥ \|\|15\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tal-loketi \| sa garbhodaka-śāyy
eva viṣṇu-rūpaḥ san \|\|15\|\|

**paramātma-sandarbhaḥ**: asyārthaḥ---tal-lokātmakaṁ **padmam** \|
**sarva-guṇān** jīva-bhogyān arthān **avabhāsayatīti** tathā \| tat
yasmāj jātaṁ śrī-nārāyaṇākhyaḥ puruṣa eva **viṣṇu**-saṁjñaḥ san
sthāpana-rūpāntaryāmitāyai **prāvīviśat**
prakarṣenālupta-śaktitayaivāviśat \| svārthe ṇic \| **tasmin**
śrī-viṣṇunā labdha-sthitau padmaṁ punaḥ sṛṣṭy-arthaṁ svayam eva
brahmābhūt sthitasyaiva mṛd-āder ghaṭāditayā sṛṣṭeḥ \| ata eva
sthity-ādaye hari-viriñci-hareti saṁjñā\[bhā.pu. 1.2.23\] ity anyatrāpi
\|\|15\|\| \[paramātma-sandarbhaḥ 8\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tataś ca tal-loka-padmaṁ
lokātmakaṁ virājam ity arthaḥ \| u iti saṁbodhane \| sa eva
pralayārambhe yasyodaram eva vairājaḥ sūkṣma-rūpeṇa prāviśat \|
pralayānte ca tataḥ padma-rūpeṇāvirbhūtaḥ vairājaḥ sa eva garbhodaśāyī
viṣṇuḥ prāvīviśat, svārthe nic, antaryāmitvena praviveśa \| padmaṁ
kīdṛśaṁ ? sarveṣāṁ guṇānāṁ guṇa-kāryāṇāṁ jīva-bhogyānāṁ
svarga-narakādīnām avabhāsaḥ prakāśo yatra tat \| tasmin padme vidhātā
brahmā abhūt \| ko'sau ? adṛṣṭa-pitṛkatvena yaṁ svayam-bhuvaṁ vadanti
saḥ \| prāk-kalpānte nārāyaṇena saha nidrayaikī-bhūta āsīt \| tasmin
prabuddhe, ata eva padma-dvāreṇābhivyakta ity arthaḥ \| atra sthūlo
vairājaḥ sūkṣmo hiraṇyagarbhaḥ sṛṣṭy-ādi-kartā caturmukha iti brahmaṇa
eva trarūpyaṁ jñeyam \|\|15\|\|

\...

**\|\| 3.8.16 \|\|**

**tasyāṁ sa cāmbho-ruha-karṇikāyām**

**avasthito lokam apaśyamānaḥ \|**

**parikraman vyomni vivṛtta-netraś**

**catvāri lebhe'nudiśaṁ mukhāni \|\|**

**śrīdhara-svāmī (bhāvārtha-dīpikā) :** sa ca tasmin kalpe
catur-mukho'bhūd ity āha---tasyām iti \| parikramaṁs tatra-stha eva
grīvāṁ cālayan loka-nirīkṣaṇārthaṁ vivṛtte vicalite netre yasya
\|\|16\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tatraiva parikraman bhraman
vivṛtta-netraḥ śvasan yugapat catur-diśo darśanotkaṇṭhayā catvāri
mukhāni lebhe \|\|16\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** parikraman tatrastha eva
loka-nirīkṣaṇārthaṁ grīvāṁ cālayan yugapad eva dik-catuṣṭaye vyomni
nirjanatvād ākāśa-mātre vivṛtta-netraḥ, nikṣipta-dṛṣṭiḥ caturdikṣu
catvāri mukhāni lebhe \|\|16\|\|

\...

**\|\| 3.8.17 \|\|**

**tasmād yugānta-śvasanāvaghūrṇa-**

**jalormi-cakrāt salilād virūḍham \|**

**upāśritaḥ kañjam u loka-tattvaṁ**

**nātmānam addhāvidad ādi-devaḥ \|\|**

**śrīdhara-svāmī (bhāvārtha-dīpikā) :** tasya ca
śrī-nārāyaṇopāsanayaivāvirbhūta-jñāna-kriyā-śakter loka-kartṛtvaṁ na
svata iti vaktuṁ prathamaṁ tasya vimoham āha---tasmāt salilād virūḍham
udgataṁ kañjam upāśriyo'pi sākalyena tat kañjaṁ loka-tattvaṁ cātmānaṁ ca
sākṣān na jñātavān \| u iti vismaye \| kathaṁ-bhūtāt ? yugānta-śvasanaḥ
pralaya-vāyus tenāvaghūrṇaṁ tatra tatra prakampitaṁ yasmāt sarvata
ūrmi-cakraṁ yasmin \|\|17\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** salilād virūḍham iti \|
śrī-nārāyaṇa-śayanāvakāśasyopary apy anāvṛtatvāt \|\|17\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** bhagavad-dattayaiva
śaktyā brahmaṇaḥ sṛṣṭy-ādi-śaktir na svata iti lokeṣu jñāpayituṁ
pūrvābhyasta-sṛṣṭy-ādi-śilpasyāpi brahmaṇo vimohanam āha, tasmāt salilāt
virūḍham udgata kañjam apāśritaḥ san \| u iti vismaye lokānāṁ tattvam
ātma-tattvaṁ ca na viveda salilāt kathaṁ-bhūtāt yugāntety ādi
yugānta-śvasanaḥ pralaya-vāyuḥ \|\|17\|\|

\...

**\|\| 3.8.18 \|\|**

**ka eṣa yo'sāv aham abja-pṛṣṭha**

**etat kuto vābjam ananyad apsu \|**

**asti hy adhastād iha kiñcanaitad**

**adhiṣṭhitaṁ yatra satā nu bhāvyam \|\|**

**madhvācāryaḥ (bhāgavata-tātparyam) :** pradhāna-vācakas tv ekaś
cānanyaḥ kevalaṁ svayam iti brāhme \| satā brahmaṇā \| sa brahmācintayat
\| kuto'nu padmaṁ brahmaṇaḥ syād iti iti maitrāyaṇa-śrutiḥ \|\|18\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** aviduṣas tasya vitarkam
āha---yo'sāv aham abja-pṛṣṭhe eṣa kaḥ ? ananyad ekam evaitad abjaṁ kuto
vā jātaṁ ? yatraitad adhiṣṭhitaṁ tenādhastāt satā vartamānena nu
niścitaṁ bhāvyam \| sa ittham udvīkṣyety uttareṇānvayaḥ \| tathā ca
śrutiḥ---so'paśyat puṣkara-parṇe tiṣṭhan so'manyata asti caitad yasminn
idam adhitiṣṭhati iti \|\|18\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ka eṣa iti yugmakam \|\|18\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** aviduṣas tasya tarkam āha
yo'sāv aham abja-pṛṣṭhe eṣa kaḥ kutaḥ kasmād vā utthitam etad abjam
ananyad ekam eva \| kiṁ ca, hi niścitaṁ, iha adhastāt kiñcana vastu
asti, yatra etat padmam adhiṣṭhitam \| ata eva satā sudhiyā mayā
anubhāvyaṁ tad anubhavitum arhaḥ san, sudhīḥ kovido budha ity amaraḥ \|
sa ittham udvīkṣyety uttareṇānvayaḥ \| tathā ca śrutiḥ---so'paśyat
puṣkara-parṇe tiṣṭhan so'manyata asti caitad yasminn idam adhitiṣṭhati
iti \|\|18\|\|

\...

**\|\| 3.8.19 \|\|**

**sa ittham udvīkṣya tad-abja-nāla-**

**nāḍībhir antar-jalam āviveśa \|**

**nārvāg-gatas tat-khara-nāla-nāla-**

**nābhiṁ vicinvaṁs tad avindatājaḥ \|\|**

**śrīdhara-svāmī (bhāvārtha-dīpikā) :** tasya ca bahir-mukha-pravṛttyā
mahatāpi kālena tad aprāptim āha---sa iti dvābhyām \| tasyābjasaya yan
nālaṁ tasya nāḍībhir antaś chidraiḥ \| tasya svara-nālasya padmasya yan
nālaṁ tasya nābhim adhiṣṭhānaṁ vicinvann arvāg-gato'pi tat tadā
nāvindata \|\|19\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** bhagavad-icchāṁ vinā
sābhimāna-puruṣa-prayatno vaiphalyāyaiva syād iti pradarśayann āha---sa
iti nālībhir nāḍī-cchidraiḥ tasya khara-nālasya padmasya yan nālaṁ tasya
nābhim adhiṣṭhānaṁ śrī-nārāyaṇa-nābhi-padmam arvāg-gato'pi
tan-nikaṭa-gato'pi na avindan na prāpa \| bhaktyā vinā tat-prāpter
durghaṭatvād iti bhāvaḥ \|\|19\|\|

\...

**\|\| 3.8.20 \|\|**

**tamasy apāre vidurātma-sargaṁ**

**vicinvato'bhūt sumahāṁs tri-ṇemiḥ \|**

**yo deha-bhājāṁ bhayam īrayāṇaḥ**

**parikṣiṇoty āyur ajasya hetiḥ \|\|**

**śrīdhara-svāmī (bhāvārtha-dīpikā) :** he vidura, ātma-sargaṁ
sva-kāraṇam \| triṇemiḥ kālaḥ \| ajasya viṣṇor hetiḥ sudarśana-rūpaṁ
śastram \| deha-bhājāṁ narāṇāṁ bhayam utpādayann iti saṁvatsara-śatam
ity uktaṁ bhavati \|\|20\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ātma-svargaṁ sva-kāraṇaṁ
tri-nemiḥ kālaḥ \| yaḥ kālaḥ deha-bhājaṁ narāṇāṁ bhayaṁ mṛtyu-sannidhim
īrayan kathayan āyuḥ parikṣiṇotīti saṁvatsara-śatātmaka ity arthaḥ \|
ajasya viṣṇor hetiḥ sudarśana-śastrāṁśa-svarūpaḥ \|\|20\|\|

\...

**\|\| 3.8.21 \|\|**

**tato nivṛtto'pratilabdha-kāmaḥ**

**sva-dhiṣṇyam āsādya punaḥ sa devaḥ \|**

**śanair jita-śvāsa-nivṛtta-citto**

**nyaṣīdad ārūḍha-samādhi-yogaḥ \|\|**

**śrīdhara-svāmī (bhāvārtha-dīpikā) :** antar-mukhatayā tu bhagavantaṁ
dṛṣṭavān ity āha dvābhyām \| tato'nveṣaṇān nivṛttaḥ \| na pratilabdhaḥ
kāmo mano-ratho yena \| sva-dhiṣṇyaṁ padmam \| jitena śvāsena nivṛttaṁ
saṁyataṁ cittaṁ yasya, ata evārūḍha āśritaḥ samādhi-yogo yena
tathā-bhūtaḥ san nyaṣīdad upaviveśa \|\|21\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ārūḍha-samādhi-yoga iti yat kim
api sarva-kāraṇaṁ vastu syāt, tan-mayy āvirbhavatv ity āśā-pūrvikā
sāmānyākāreṇaiva tad-ananya-vṛttitā samādhi-yogo'tra jñeyaḥ,
viśeṣākārājñānāt \|\|21\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tyakta-svābhimānasya
tasya tad-icchayā tad-dhyānena tat-prāptim āha---tata anveṣaṇāt \|
sva-dhiṣṇyaṁ padmaṁ nivṛtta-cittaḥ saṁyata-manāḥ nyaṣīdat upaviveśa \|
samādhir bhagavad-dhyānotthaṁ cittaikāgryam \|\|21\|\|

\...

**\|\| 3.8.22 \|\|**

**kālena so'jaḥ puruṣāyuṣābhi-**

**pravṛtta-yogena virūḍha-bodhaḥ \|**

**svayaṁ tad antar-hṛdaye'vabhātam**

**apaśyatāpaśyata yan na pūrvam \|\|**

**śrīdhara-svāmī (bhāvārtha-dīpikā) : puruṣāyuṣā** saṁvatsara-śatena
**kālena** **abhipravṛttaḥ** suniṣpanno **yogaḥ**, tena **virūḍha**
utpanno **bodho** yasya \| **yat pūrvaṁ** vicinvann api nāpaśyat, tat
svayam eva **antar-hṛdaye 'vabhātam** **apaśyat** \|\|22\|\|

**------------------------------------------------------------------------------------------------------------------------**

**jīva-gosvāmī (paramātma-sandarbhaḥ 3)**: dvitīyasya \[puruṣasya
varṇanaṁ\] yathā---ayaṁ garbhodaka-sthaḥ sahasra-śīrṣā pradyumna eva \|
**puruṣāyuṣā** vatsara-śatena \| **yogo** bhakti-yogaḥ \| etad agre'py
avyakta-mūlam[^29] \[bhā.pu. 3.8.29\] ity atra avyaktaṁ pradhānaṁ mūlam
adho-bhāgo yasyety arthaḥ \| bhuvanāṅghripendram \[bhā.pu.3.8.29\] iti
\| bhuvanāni caturdaśa tad-rūpā aṅghripāḥ, teṣām indraṁ tan-niyantṛtvena
vartamānam ity arthaḥ \|\|22\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : puruṣāyuṣā** varṣa-śateneti
śrī-maitreyo vartamāna-kali-yugāpekṣayā prāheti jñeyam \| vastutas
tūttara-granthe bhūyas tvaṁ tapa ātiṣṭha \[bhā.pu. 3.9.30\] ity-ādi
śrī-bhagavad-vākyānantaraṁ daśamādhyāye viriñco'pi tathā cakre, divyaṁ
varṣa-śataṁ tapaḥ \[bhā.pu. 3.10.4\] ity uktyā etad eva jñeyam \| yat tu
dvitīye divyaṁ sahasrābdaṁ \[bhā.pu. 2.9.8\] ity-ādy-uktaṁ, tad
brāhma-kalpa-gataṁ jñeyam \|\|22\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **puruṣāyuṣā**
saṁvatsara-śatātmaka-**kāleneti** \| maitreyo vartamāna-kali-yugāpekṣayā
prāheti jñeyam \| **abhipravṛtta-yogena**
pāka-daśā-prāpta-bhagavad-dhyānena, dhyāne sma no darśitaṁ ta upāsakānām
\[bhā.pu. 3.9.4\] ity upariṣṭād ukteḥ \| yat svāspada-kamalādhiṣṭhānaṁ
pūrvaṁ vicinvann api nāpaśyat \| **tat svayam evāntar-hṛdaye'vabhātam
apaśyat** \|\|22\|\|

\...

**\|\| 3.8.23 \|\|**

**mṛṇāla-gaurāyata-śeṣa-bhoga-**

**paryaṅka ekaṁ puruṣaṁ śayānam \|**

**phaṇātapatrāyuta-mūrdha-ratna-**

**dyubhir hata-dhvānta-yugānta-toye \|\|**

**śrīdhara-svāmī (bhāvārtha-dīpikā) :** yad apaśyat tad
varṇayati---mṛṇāleti navabhiḥ \| navasv apy apaśyad ity asyaivānuṣaṅgaḥ
\| mṛṇālavad gauraś cāsāv āyataś ca yaḥ śeṣas tasya bhogo dehaḥ sa eva
paryaṅkas tasmin \| kutra sthite ? paryaṅke phaṇātapatrair āyutāḥ
sarvato yuktā ye mūrdhānas teṣāṁ ratnāni kirīṭa-sthāni teṣāṁ dyubhiḥ
prabhābhir hata-dhvānte yugānta-toye \|\|23\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tad eva vastu varṇayati
navabhiḥ \| phaṇā eva ātapatrāyutāni teṣu mūrdha-ratnānāṁ
śirastha-maṇīnāṁ dyubhiḥ kāntibhir hata-dhvānte pralaya-jale \|\|23\|\|

\...

**\|\| 3.8.24 \|\|**

**prekṣāṁ kṣipantaṁ haritopalādreḥ**

**sandhyābhra-nīver uru-rukma-mūrdhnaḥ \|**

**ratnodadhārauṣadhi-saumanasya**

**vana-srajo veṇu-bhujāṅghripāṅghreḥ \|\|**

**śrīdhara-svāmī (bhāvārtha-dīpikā) :** kathaṁ-bhūtaṁ puruṣaṁ ?
haritopalādrer marakata-śilā-maya-parvatasya prekṣāṁ śobhāṁ kṣipantaṁ
sva-lāvaṇyātiśayena tiraskurvantam \| sandhyābhraṁ nīvī-paridhānaṁ yasya
tasya śobhāṁ pītāmbareṇa kṣipantam \|
uru-rukma-mūrdhno'neka-svarṇa-śikharasya tasya sva-kirīṭaiḥ \| ratnāni
ca udadhārāś ca oṣadhayaś ca saumanasyāni ca, puṣpa-samūhāḥ sumanasa eva
vā teṣāṁ vana-srajo vana-mālā yasya, veṇava eva bhūjā yasya, aṅghri-pā
evāṅghrayo yasya sa cāsau sa ca tasya \| ayam arthaḥ, yadi tasmin mālā
iva sthitā ratnādayo bhavanti, veṇavaś ca bhūjā iva, vṛkṣāś ca pādā iva
tarhi tasya śobhāṁ svīya-ratna-muktā-tulasī-puṣpa-dāmabhir bhujair
aṅghribhiś ca kṣipantam iti \|\|24\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** haritopalādrer
marakata-śilā-maya-parvatasya prekṣām utprekṣāṁ kṣipantaṁ kim ayaṁ
marakata-maṇi-mayaḥ parvata iti vā utprekṣā tām api sva-lāvaṇyātiśayena
tiraskurvantaṁ nirupamam ity arthaḥ \| kathaṁ-bhūtasya? \| sandhyābhrāṇi
nīvīva nitambe yasya tasyotprekṣāṁ svīya-pītāmbareṇa kṣipantam ity
arthaḥ \| uru-rukmāṇi kirīṭānīva mūrdhasu śikhareṣu yasya tasyeti
svīya-kirītaiḥ \| ratnānām upadhārāṇām oṣadhīnāṁ saumanasyānāṁ
puṣpa-samūhānāṁ vana-srajo vana-mālā yasyeti svīya-ratna-mālā muktā-mālā
tulasī-mālā puṣpa-mālābhiḥ, vana-srak-śabdena mālā-mātrokteḥ \| yad vā,
ratnādibhir vana-srag yasyety ubhayatraikaiva vana-mālā vyākhyeyā \|
patra-puṣpa-mayī-mālā vana-mālā padāvadhīti vana-mālā-lakṣaṇe
ratna-muktāder apy upalakṣaṇaṁ jñeyam \| uparisthā veṇavo bhujā iva \|
adhasthā aṅghripā aṅghraya iva yasya tasyeti svīya-bhuja-pādaiḥ
\|\|24\|\|

\...

**\|\| 3.8.25 \|\|**

**āyāmato vistarataḥ sva-māna-**

**dehena loka-traya-saṅgraheṇa \|**

**vicitra-divyābharaṇāṁśukānāṁ**

**kṛta-śriyāpāśrita-veṣa-deham \|\|**

**śrīdhara-svāmī (bhāvārtha-dīpikā) :** kiṁ ca, āyāmato dairghyeṇa
vistarataś ca sva-māna-dehena mīyate'neneti mānam upamā śobhanaś cāsāv
amāno nirupamo dehas tena \| yad vā, suṣṭhu amāno'paricchinnas tena \|
yad vā, tābhyāṁ svānurūpa-pramāṇena, ata eva loka-trayaṁ saṅgṛhyate
yasmiṁs tathā \| vicitrāṇi nānā-vidhāni divyāny apūrvāṇi cābharaṇāny
aṁśukāni ca teṣāṁ kṛtā āsamantāc chrīḥ śobhā yena, tena dehena viśiṣṭam
\| evaṁ svata evātiramyatve'py apāśrita-veṣaḥ svīkṛtālaṅkāro deho yasya
tam apaśyat \| yad vā, kena prekṣāṁ kṣipantam ity apekṣāyām evaṁ-bhūtena
deheneti saṁbandhaḥ \|\|25\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kiṁ ca, āyāmato
dairghyeṇa vistaraton vistāreṇa ca sva-mānaḥ svānurūpa-pramāṇo yo
dehasthena viśiṣṭaṁ śleṣeṇa suṣṭhu amāno'paricchinnas tena aparicchedam
eva spaṣṭayati loka-traya-saṅgraheṇa trailokya-vyāpinā vicitrāṇi divyāny
alaukikāni ābharaṇāny aṁśukāni ca teṣām api kṛtā śrīḥ śobhā yena tena \|
tathā apāśita-veśadā īhā icchā yasya tam \| yadaiva yaṁ yaṁ veṣam
icchati tadaiva satya-saṅkalpatvāt taṁ prāpnotīty arthaḥ \|\|25\|\|

\...

**\|\| 3.8.26 \|\|**

**puṁsāṁ sva-kāmāya vivikta-mārgair**

**abhyarcatāṁ kāma-dughāṅghri-padmam \|**

**pradarśayantaṁ kṛpayā nakhendu-**

**mayūkha-bhinnāṅguli-cāru-patram \|\|**

**madhvācāryaḥ (bhāgavata-tātparyam) :** bhinnam anyebhyo vilakṣaṇam
\|\|26\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** svābhilaṣita-phalāya
**viviktaiḥ** śuddhair vedoktair **mārgair** **abhyarcatāṁ puṁsāṁ**
**kāma-dugham aṅghri-padmaṁ pradarśayantaṁ**, kiñcid unnamayya
samarpayantam \| **nakhā** eva **indavaḥ**, teṣāṁ **mayūkhā** raśmayaḥ,
tair **bhinnāḥ** sambhinnā **aṅgulaya** eva **cārūṇi patrāṇi** yasya,
tat \|\|26\|\|

**------------------------------------------------------------------------------------------------------------------------**

**sanātana gosvāmī (dig-darṣinī, bṛ.bhā. 2.4.75) :** **sva-kāmāya**
bhagavat-prāptaye **vivikta-mārgaiḥ** śravaṇādi-bhakti-prakāraiḥ kṛpayā
**pradarśayantaṁ**, kiñcid unnamaya samarpayantam iti \| tatra
hetuḥ---tasminn evaikasmin pādāmbuja-yugme samarpaṇa-rūpa-tat-prasāreṇa
vā ceto yasya tasya \|\|26\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam*.

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **sva-kāmāya**
svābhilaṣita-phalāya \| yad vā, **svo** bhagavān eva **kāmas** tasmai,
bhagavantam eva prāptum ity arthaḥ \| **svasya** bhagavataḥ **kāmāya**
sevābhir bhagavantaṁ sukhayitum iti vā \| **viviktair**
jñāna-karmādy-amiśratvena śuddhair **mārgair** vaidha-rāgādibhir
dāsya-sakhyādi-bhāva-mārgair vā **kāma-dughaṁ**
sevopayogi-manoratha-pūrakam **aṅghri-padmaṁ** sahasra-pāda-padmānāṁ
madhya eva ekaṁ kiñcid unnamayya **pradarśayantam** \| tatra pāda-padmam
ity-uttara-śloke mukhenety eka-vacana-liṅgena bhaṅgyātraiva prastāve
puṁsām ity-ādi-śloka-trayyā śrī-kṛṣṇāvatāra-darśanam eva brahmaṇe
darśitam, tad u hovāca---brāhmaṇo'sāv anavarataṁ me dhyātaḥ stutaḥ
parārdhānte so'budhyata gopa-veśo me purastād āvirbabhūva \[go.tā.u.
1.26\] iti gopāla-tāpinī-śruter brahma-saṁhitā-kathā-dṛṣṭeś ceti \|
tasyaiva madana-gopāla-svarūpasya tribhaṅga-mūrter vyatyasta-pādasya
dakṣiṇa-caraṇa-padmonnamana-dṛṣṭer iti kecid āhuḥ \|
**nakhendu-mayūkhair** eva **bhinnāḥ** sambhinnā **aṅgulaya** eva
**cārūṇi patrāṇi** yasya tad iti \| padmasyāsya
candra-raśmi-vikasitatvād adbhutatvam uktam \|\|26\|\|

\...

**\|\| 3.8.27 \|\|**

**mukhena lokārti-hara-smitena**

**parisphurat-kuṇḍala-maṇḍitena \|**

**śoṇāyitenādhara-bimba-bhāsā**

**pratyarhayantaṁ sunasena subhrvā \|\|**

**śrīdhara-svāmī (bhāvārtha-dīpikā) :** lokārti-haraṁ smitaṁ yasmiṁs
tena \| parisphuradbhyāṁ kuṇḍalābhyāṁ maṇḍitena \| adhara-bimba-dīptyā
\| śoṇavadācaritena śobhananāsāyuktena su-bhrvā śobhanayā bhruvā ca
pratyarhayantaṁ pūjakān prati pūjayantaṁ saṁmānayantam \|\|27\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** pratyarhayantaṁ pūjakāṁs
tān pratipūjayantaṁ bhogāpavargādes tair bhaktair asvīkārāt tenaiva
tat-sevā-ṛṇaṁ pariśodhayantam ivety arthaḥ \| ārti-duḥkha-mātraṁ
tad-darśanotkaṇṭhya-pīḍā vā subhrvā śobhanayā bhruvā ekayā ramayaiva
rahasya-bhāva-prakāśikayeti pratyarhaṇiyā api bhakta-viśeṣā eva sūcitaḥ
\|\|27\|\|

\...

**\|\| 3.8.28 \|\|**

**kadamba-kiñjalka-piśaṅga-vāsasā**

**svalaṅkṛtaṁ mekhalayā nitambe \|**

**hāreṇa cānanta-dhanena vatsa**

**śrīvatsa-vakṣaḥ-sthala-vallabhena \|\|**

**śrīdhara-svāmī (bhāvārtha-dīpikā) :** kadamba-kiñjalkavat-piśaṅgaṁ yad
vāsas tena mekhalayā ca nitambe sv-alaṅkṛtam \| he vatsa !
śrīvatsa-yuktaṁ yad vakṣaḥ-sthalaṁ, tasya vallabhena vakṣasy anarghyeṇa
hāreṇa sv-alaṅkṛtam ity arthaḥ \|\|28\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** vatsa ! he vidura !
śrīvatsa-yuktaṁ yad vakṣaḥ-sthalaṁ tasya vallabhena hāreṇa \|\|28\|\|

\...

**\|\| 3.8.29 \|\|**

**parārdhya-keyūra-maṇi-praveka-**

**paryasta-dor-daṇḍa-sahasra-śākham \|**

**avyakta-mūlaṁ bhuvanāṅghripendram**

**ahīndra-bhogair adhivīta-valśam \|\|**

**madhvācāryaḥ (bhāgavata-tātparyam) :** tasmād avyaktam utpannaṁ
tri-guṇaṁ dvija-sattamā iti mokṣa-dharme \|\|29\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** mahā-candana-vṛkṣa-rūpakeṇa
nirūpayituṁ taṁ viśinaṣṭi \| parārdhyāni śreṣṭhāni keyūrāṇy aṅgadāni
maṇi-pravekāś ca maṇy-uttamās taiḥ paryastā vyāptā dor-daṇḍā eva
sahasram anantāḥ śākhā yasya \| candana-vṛkṣo'pi keyūrādi-tulyaiḥ
phala-puṣpādibhir vyāpta-śākho bhavati \| avyaktaṁ pradhānaṁ mūlam
adho-bhāgo yasya \| yad vā, avyaktaṁ brahma mūlaṁ yasya,
brahmābhivyakti-rūpatvāt \| vṛkṣasyāpi mūlaṁ na vyaktam \| bhūvanātmakam
aṅghripendram \| ahīndrasyānantasya bhogaiḥ phaṇair dehāvayavair
vādhivītāḥ saṁveṣṭitāḥ spṛṣṭā valśāḥ skandhā yasya,vanaspate śata-valśo
viroha \[ṛg.ve. 3.8.4\] iti śruteḥ \| so'pi sarpair veṣṭito bhavati
\|\|29\|\|

**------------------------------------------------------------------------------------------------------------------------**

**jīva-gosvāmī (paramātma-sandarbhaḥ 3)**: avyakta-mūlamity atra
**avyaktaṁ** pradhānaṁ **mūlam** adho-bhāgo yasyety arthaḥ \|
**bhuvanāṅghripendram** iti bhuvanāni caturdaśa tad-rūpā aṅghripāḥ,
teṣām indraṁ tan-niyantṛtvena vartamānam ity arthaḥ \|\|29\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** avyakta-mūlam iti \| na vyajyate
śāstravidbhir na kathyate mūlaṁ yasya taṁ sarva-mūlatvena
mūlāntarara-hitam ity arthaḥ \| avyaktaḥ svayaṁ bhagavāṁs tan-mūlam iti
vā bhūvana-rūpāṇām aṅghripāṇām indram īśvaram \|\|29\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**
sva-yaśaḥ-saurabha-suvāsita-sarva-viśvatvāt mahā-candana-vṛkṣa-rūpakeṇa
nirūpayituṁ taṁ viśinaṣṭi \| paryastā viśva-vyāpino dor-daṇḍā eva
sahasram anantāḥ śākhyā yasya tam \| avyaktaṁ vyañjanayāpi kair api
noktaṁ mūlam anāditvāt yasya tam \| yad uktaṁ---sa ātmā svāśrayāśrayaḥ
iti \| vṛkṣa-pakṣe spaṣṭam \| bhuvanāni caturdaśa aṅghriṇā ekenaiva pāti
rakṣati sa cāsāv indra aiśvaryavāṁś cety eka-pāda-vibhūti-patim ity
arthaḥ \| pakṣe, bhuvaneṣu madhye ye aṅghripās teṣām indram
ahīndrasyānantasya bhogaiḥ phaṇaiḥ dehāvayavair vā adhivītāḥ spṛṣṭā
valśāḥ skandhā yasya taṁ, śata-valśo viroha \[ṛg.ve. 3.8.4\] iti śruteḥ
\| pakṣe, bahu-sarpa-veṣṭita-skandha-śākhādikam \|\|29\|\|

\...

**\|\| 3.8.30 \|\|**

**carācarauko bhagavan-mahīdhram**

**ahīndra-bandhuṁ salilopagūḍham \|**

**kirīṭa-sāhasra-hiraṇya-śṛṅgam**

**āvirbhavat kaustubha-ratna-garbham \|\|**

**śrīdhara-svāmī (bhāvārtha-dīpikā) :** prekṣāṁ kṣipantam ity atraiva
parvata-rūpakeṇa nirūpitam api viśeṣaṇāntaraiḥ punar nirūpayati \|
bhagavān eva mahī-dhrastam \| carācarāṇām okaḥ sthānam \| so'pi tathā \|
ahīndrasya bandhum \| so'py ahīndrāṇāṁ bandhuḥ \| salilenopagūḍham
āvṛtam \| parvato'pi mainākādis tathā \| kirīṭa-sāhasram eva
hiraṇya-śṛṅgāṇi yasya \| so'pi mervādis tathā \| yathā parvatasya garbhe
kvacid ratnam āvirbhavati tathā āvirbhavat spaṣṭaṁ dṛśyamānaṁ
kaustubha-ratnaṁ garbhe mūrti-madhye yasya tam \|\|30\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** candana-vṛkṣa-rūpakeṇa
nirūpya svasya āśrayo'pi svam eveti darśayituṁ
candana-parvata-rūpakeṇāpi nirūpayati \| bhagavān eva mahīdhro
malaya-giris taṁ carācarāṇām oka āspadam ahīndro'nanto'hīndrāḥ
sarpādhipāś ca \| salilena garbhodena kṣīrodena ca āliṅgitaṁ
kirīṭa-sāhasram eva hiraṇya-varṇāni śṛṅgāṇi yasya taṁ malayasya
svarṇa-varṇa-śṛṅgatvāt kaustubha-ratnaṁ garbhe mūrti-madhye yasya taṁ
malayasya parvatatvena ratna-khanimattvāt \|\|30\|\|

\...

**\|\| 3.8.31 \|\|**

**nivītam āmnāya-madhu-vrata-śriyā**

**sva-kīrti-mayyā vana-mālayā harim \|**

**sūryendu-vāyv-agny-agamaṁ tri-dhāmabhiḥ**

**parikramat-prādhanikair durāsadam \|\|**

**madhvācāryaḥ (bhāgavata-tātparyam) :** sūryendu-vāyv-agny-ādibhis
tridhāmno viṣṇor agacchadbhiḥ prādhānikaiḥ \|

> mukta-vāyv-ādibhir viṣṇuṁ vṛtaṁ brahmā dadarśa \|
>
> tad-anya-bhāvato nānyad atas tat sraṣṭum aicchata \|\| iti brahmāṇḍe
> \|\|31\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** kiṁ ca, vana-mālayā nivītaṁ
kaṇṭha-lambinyā vyāptam \| āmnāyā vedā eva madhu-vratāḥ, taiḥ śrīr
yasyās tayā harim iti parvatādi-rūpam apaśyat, harir asāv iti jñātavān
ity arthaḥ \| sūryādibhir agamam agamyam \| sva-vyāpārair ākalayitum
aśakyam ity arthaḥ \| kiṁ ca, triṣv api lokeṣu dhāma sphūrtir yeṣāṁ taiḥ
\| rakṣaṇārthaṁ parikramadbhiḥ parito dhāvadbhiḥ prādhanikaiḥ pradhanaṁ
saṅgrāmas tat-prayojanaiḥ sudarśanādibhir hetu-bhūtair durāsadaṁ
duṣprāpam \|\|31\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nivītaṁ yuktaṁ harim iti
parvatādi-rūpaṁ paśyan harir asāv iti jñātavān ity arthaḥ \| sūryādibhir
agamaṁ sva-vyāpārair ākalayitum aśakyam ity arthaḥ \| tridhāmabhiḥ
saccidānanda-svarūpaiḥ rakṣaṇārthaṁ parikrāmadbhiḥ parito dhāvadbhiḥ
prādhanikaiḥ pradhanaṁ saṅgrāmas tena dīvyadbhiḥ sudarśanādibhir
jaya-vijayādi-pārṣadair vā hetu-bhūtair durāsadam anyair duṣprāpam
\|\|31\|\|

\...

**\|\| 3.8.32 \|\|**

**tarhy eva tan-nābhi-saraḥ-sarojam**

**ātmānam ambhaḥ śvasanaṁ viyac ca \|**

**dadarśa devo jagato vidhātā**

**nātaḥ paraṁ loka-visarga-dṛṣṭiḥ \|\|**

**śrīdhara-svāmī (bhāvārtha-dīpikā) :** yadi avaṁ harim apaśyat tarhy
eva tadaiva loka-visarga-dṛṣṭi saṁs tasya nābhi-sarasi sarojaṁ śvasanaṁ
pralaya-vāyuṁ viyad ākāśaṁ ca dadarśa \|\|32\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tarhīti \| ataḥ paraṁ
sṛṣṭy-upakaraṇam \|\|32\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tarhy eva
tan-nābhi-sarasi sarojaṁ saroje cātmānam ātmanaś catur-dikṣu antaḥ
śvasanaṁ viyac ceti bhūta-trikaṁ dadarśa \| nātaḥ paraṁ pṛthivy-ādi \|
lokānāṁ vividhe sarge dṛṣṭiś cikīrṣā yasya saḥ \|\|32\|\|

\...

**\|\| 3.8.33 \|\|**

**sa karma-bījaṁ rajasoparaktaḥ**

**prajāḥ sisṛkṣann iyad eva dṛṣṭvā \|**

**astaud visargābhimukhas tam īḍyam**

**avyakta-vartmany abhiveśitātmā \|\|**

**śrīdhara-svāmī (bhāvārtha-dīpikā) :** karma-bījaṁ loka-sṛṣṭeḥ kāraṇam
\| rajasā uparakto rajo-guṇa-yuktaḥ \| ataḥ prajāḥ sraṣṭum icchann iyad
eva nābhi-sarojādi-pañcakam eva \| visarge'py abhimukha-udatta-cittaḥ
avyakta-vartmani bhagavati niveśita-cittaḥ \|\|33\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sa iti \| rajasā yuktaḥ san prajāḥ
sraṣṭum aicchat \| iyat nābhi-sarojādi-pañcakam eva loka-sṛṣṭeḥ kāraṇaṁ
dṛṣṭvā visarge datta-citto'pi **avyakta**-vartmani bhagavati
niveśita-cittaḥ sann astaud ity arthaḥ \|\|33\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** karma-bījaṁ loka-sṛṣṭeḥ
kāraṇam \| iyad eva sarojādi-pañcakam eva visargābhimukhaḥ visargaṁ
katham ahaṁ kuryāṁ ? iti bhāvayan prabhum evāhaṁ śaraṇaṁ yāmīti
visargābhiniveśaṁ parityajya avyakta-vartmani śrī-bhagavati abhiniveśita
ātmā mano yasya saḥ \|\|33\|\|

\...

iti sārārtha-darśinyāṁ harṣiṇyāṁ bhakta-cetasām \|

tṛtīya-skandhe aṣṭamo'dhyāyaḥ saṅgataḥ saṅgataḥ satām \|\|\*\|\|

\...

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ tṛtīya-skandhe
>
> vidura-maitreya-saṁvāde bhagavad-darśanam
>
> aṣṭamo'dhyāyaḥ \|

\|\| 3.8 \|\|

...

(3.9)

### atha navamo'dhyāyaḥ

## brahma-kṛtā bhagavat-stutiḥ, bhagavato brahmaṇe vara-pradānaṁ ca \|

**\|\| 3.9.1 \|\|**

**brahmovāca---**

**jñāto'si me'dya sucirān nanu deha-bhājāṁ**

**na jñāyate bhagavato gatir ity avadyam \|**

**nānyat tvad asti bhagavann api tan na śuddhaṁ**

**māyā-guṇa-vyatikarād yad urur vibhāsi \|\|**

**madhvācāryaḥ (bhāgavata-tātparyam) :** svato nāsti
tad-adhīna-vidyamānam apy aśuddham \| yac ca sva-nānātvaṁ tad api
sthāna-bhedād asad eva bhāti \|

> eko'pi sthāna-nānātvān nāneva harir īyate \|
>
> sarvāntaryāmiṇas tasya na bhedo vidyate kvacit \|\| iti
> brahma-vaivarte \|\|1\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :**

navame tapasā tuṣtaṁ dṛṣṭvā nārāyaṇaṁ tv ajaḥ \|

astaud ekārṇave sīdan loka-sarga-cikīrṣayā \|\|

bhagavaj-jñānenātmanaḥ kṛtārthatām āviṣkurvann ajñāṁś ca śocann
āha---jñāto'sīti \| sucirād bahu-kālopāsanenādya me mayā jñāto'si \|
nanv aho deha-bhājām etad avadyaṁ doṣaḥ \| kiṁ tat ? yad bhagavatas tava
gatis tattvaṁ na jñāyata iti \| yatas tvam eva jñātuṁ yogyaḥ satyatvān
nānyad asatyatvād ity āha \| tvat tvatto'nyan nāsti \| yad apy astīti
pratibhāti tad api śuddhaṁ satyaṁ na bhavati \| katham asataḥ pratītaḥ ?
tatrāha---yad yato māyā-guṇa-kṣobhāt tvam evorur bahu-rūpo vibhāsi
\|\|1\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** jñāto'sīti \| ajñāne kā hāniḥ ?
tatrāha---deheti \| gatiḥ svarūpa-tac-chakty-ādi-rūpā sthitiḥ \| nanu
tādṛśa-mad-gater anyac ca pratīyate ? tatrāha---tādṛśāt tvat tvatto'nyat
tattvaṁ nāstīti \| yad vā, asti, tad api na śuddhaṁ, kintu tvam eva
śuddhaṁ tattvam ity arthaḥ \| tatrobhayatrāpi hetuḥ---māyeti \|
ananta-vaibhava-mayyā antaraṅgayā śaktyā svataḥ śuddha eva tvaṁ
jagad-rūpeṇa yad urur vibhāsi, tat khalu bahiraṅgāyā māyākhyāyāḥ
pradhāna-rūpāyāḥ svīya-dravya-śakter guṇānāṁ vyatikarāt pariṇāmād eva
bhāsīti, na tatra śuddhatvam iti bhāvaḥ \|\|1\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**

garbhoda-śāyinaṁ svāntar-yāminaṁ navame vidhiḥ \|

stutvā tasya kṛpā-vṛṣṭyā sāmarthyaṁ prāpa sṛṣṭaye \|\|

bhagavat-kṛpā-labdhaṁ tadīya-sākṣātkāraika-kāraṇaṁ bhagavaj-jñānam eva
bhaved iti pradarśayan āha---jñāto'sīti \| me mayā adya tvaṁ jñāto'si
sucirāt bahu-kālaṁ tvadīya-dhyānaṁ kurvatāpīty arthaḥ \|
īdṛśa-saundaryasya tava mayā kadāpy adhyānāt dhyāna-daśāyāṁ bhagavantam
ahaṁ jñātvaiva dhyeyāmīti \| hanta hanta vṛthaiva jñānābhimānaḥ kṛtaḥ \|
tathā dhyāta-rūpa eva prabhur me darśanaṁ dadātv ity āśaṁsāpi vṛthaiva
kṛteti dhvaniḥ, yata īdṛśa-saundaryasya leśo'pi
mahā-marakata-nīlotpala-navanīradādiṣu nāstīti tathā-rūpatayā tvaṁ
dhyāto'pīdṛśa-rūpatayā pratyakṣo'bhūr iti tava kṛpāyā māhātmyam
anirvācyam ity anudhvaniḥ \|

svayaṁ tan-mādhuryāsvādanam anubhūya tad-ananubhavino'parān śocati \|
deha-bhājāṁ prāṇinām ity evāvadyaṁ doṣaḥ \| kiṁ tat ? bhagavatas tava
gatis tattvaṁ na jñāyate, īdṛśa-saundarya-mādhuryādikaṁ nānubhūyate
deha-bhājām iti deha-dhāraṇasya tvad-bhajanam eva phalaṁ, yasmād
evaitādṛśaṁ svarūpam anubhavituṁ śakyata iti bhāvaḥ \|

nanu vicitre jagaty anyad api kim īdṛśam atimadhuram anubhavanīyaṁ vastu
nāsti, yato'syājñāne dehinām avadyaṁ bravīṣīti ? tatrāha---tvatto'nyan
nāsti yat kila jñānārtham upādeyam ity arthaḥ \| bhagavann iti
bhagavattvā tv anyatra nāsty eveti
bhaga-śabda-vācya-nikhilāprākṛta-saundarya-kīrty-ādīni vinā naiva
netra-karṇādi-bhogyaṁ vastv astīti bhāvaḥ \|

nanu sarvendriya-bhogyaṁ svarga-sukham evāsti ? tatrāha---api tan na
śuddham iti \| tad api naśvaratvādibhir anityaṁ pariṇāma-virasaṁ
parimitam atinikṛṣṭam api na śuddham apavitraṁ kāmi-kāka-saṅghāsvādyaṁ,
na tu niṣkiñcana-haṁsa-pariṣad-dṛśyam apīty arthaḥ \|

kiṁ ca, tac cāpi tvan-māyā-śakti-kāryatvān na tvatto'nyad ity
āha---māyā-guṇānāṁ vyatikarāt pariṇāmāt uruḥ
svarga-pārameṣṭhya-sārvabhaumādi-rūpaḥ \|\|1\|\|

\...

**\|\| 3.9.2 \|\|**

**rūpaṁ yad etad avabodha-rasodayena**

**śaśvan-nivṛtta-tamasaḥ sad-anugrahāya \|**

**ādau gṛhītam avatāra-śataika-bījaṁ**

**yan-nābhi-padma-bhavanād aham āvirāsam \|\|**

**madhvācāryaḥ (bhāgavata-tātparyam) :** yan nābhi-padma-bhavanād aham
avirāsāṁ, yac cedaṁ bhagavat-svarūpam ānand-mātraṁ paśyāmi, yac
cāśrito'smi, ataḥ paraṁ nāsti \| ato na jñāyata iti avadyam ity
uttamāpekṣayā \| anādi-gṛhītam eva gṛhyate \|

> yad divyaṁ hare rūpaṁ kṣīra-sāgara-madhyagam \|
>
> jñānānandaika-mātraṁ ca na tataḥ paramaṁ kvacit \|
>
> anādi-nityād avyaktāt tasmāj jajñe caturmukhaḥ \|\| ity adhyātme \|

bhūtendriyāṇām ātmakam \| yac cāpnotīty ādeḥ \|\|2-3\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** nanu tvam api samyak na jānāsi
yat tvayā dṛṣṭaṁ rūpam etad api guṇātmakam eva, nirguṇaṁ brahmaiva tu
satyaṁ ? tatrāha---rūpam iti dvābhyām \|
**avabodha-rasodayena**cic-chakty-āvirbhāvena **śaśvan**sadā
**nivṛttamtamo** yasmāt, tasya tava yad etad rūpaṁ tvayaiva svātantryeṇa
**satām** upāsakānām **anugrahāya** gṛhītam āviṣkṛtam \|
**avatāra-śatasya** śuddha-sattvātmakasya yad ekaṁ **bījaṁ** mūlam,
tat-pradarśanārthaṁ guṇāvatāra-bījatvaṁ darśayati---**yan-nābhī**ti
\|\|2\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** jñāto'sīty-ādi
pūrva-ślokena \| nanu jñāto'sīti katham ucyate ? yad dṛṣṭam idaṁ naitan
mama svarūpaṁ, ataḥ paraṁ tu tad ity āha---rūpam ity-ādi \| avabodho
jñānaṁ yasmāt sa tathā, sa cāsau rasaḥ premānandaś ceti tasyodayo yasmāt
tathā \| yat yena tvayā śrī-kṛṣṇenāvatāra-śataika-bījaṁ
śrī-nārāyaṇākhyam etad-rūpaṁ gṛhītam \| kim-arthaṁ ? sad-anugrahāya
satāṁ bhaktānām anugrahārtham \| satsu kathaṁ tatrāha---śaśvan
nivṛtta-tamasaś cāmī \| athavā śaśvan-nivṛtta-tamaso hetos teṣāṁ tamasa
andha eva nāsti \| kiṁ tad-rūpaṁ ? yan nābhi-padmād ity-ādi \| ata
etad-rūpaṁ gṛhītvā tvaṁ bhagavān śrī-kṛṣṇa iti jñāta evāsīti
pūrvokti-niścayaḥ \|\|2\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** rūpam iti yugmakam \| ādau
guṇāvatārādīnām agrataḥ \| gṛhītam upāttaṁ satām ābhimukhyenānītaṁ
prakaṭitam ity arthaḥ, aviśvaṁ \[bhā.pu. 3.9.3\] iti vakṣyamāṇāt
sṛjyatve viśvāntar-bhāvāpātāt, avabodha-rasodayena
nitya-nivṛtta-sarva-prakṛti-guṇasya jīvavat tad-grahaṇāyogāt \| kvāhaṁ
tamo-mahad-ahaṁ \[bhā.pu. 10.14.11\] ity-ādiṣv iva tamo hy atra
prakṛtiḥ, avabodhasya sarvataś chedakatvāt \|
tatrāvatāra-śataika-bījatve svānubhavena dig-darśanam āha---yan nābhīti
\| sṛṣṭeḥ prathamatvād ātmanas tathoktiḥ \|\|2\|\| \[bhagavat-sandarbha
39\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanv idam api madīyaṁ
rūpam adyatanam eva \| adyatanatve cānityam evātra adya jñāto'sīti
tvad-uktir eva pramāṇam iti parihāsam āśaṅkyāha---rūpam iti \|
avabodha-rasaḥ svarūpa-bhūtā cic-chaktis tad-udayena hetunā \| śaśvat
sanātanam eva nivṛttaṁ tamo māyā yasmāt tasya tava \| atra śaśvad ity
ukter gṛhītam āviṣkṛtamiti svāmi-caraṇāḥ \| satām ābhimukhyenānītam iti
sandarbhaḥ \| gṛhītā māyayā guṇā itivad abhede'pi bheda-buddhyety eke,
avabodha-rasena kartrā gṛhītam ity apare \|\|2\|\|

\...

**\|\| 3.9.3 \|\|**

**nātaḥ paraṁ parama yad bhavataḥ svarūpam**

**ānanda-mātram avikalpam aviddha-varcaḥ \|**

**paśyāmi viśva-sṛjam ekam aviśvam ātman**

**bhūtendriyātmakam adas**[^30] **ta upāśrito'smi \|\|**

**śrīdhara-svāmī (bhāvārtha-dīpikā) :** he **parama**!
**aviddha-varcaḥ** anāvṛta-prakāśam, ato'**vikalpaṁ** nirbhedam, ata
ev**ānanda-mātram** \| evam-bhūtaṁ yad bhavataḥ **svarūpaṁ**, tad**ato**
rūpāt **paraṁ** bhinnaṁ **na paśyāmi**, kintv idam eva[^31] tat \| ataḥ
kāraṇāt te tava ada idaṁ rūpam **āśrito'smi** \| yogyatvād apīty āha \|
**ekam** upāsyeṣu mukhyaṁ, yad **viśva-sṛjam** \| ata eva **aviśvaṁ**
viśvasmād anyat \| kiṁ ca, **bhūtendriyātmakaṁ** bhūtānām indriyāṇāṁ
cātmānaṁ kāraṇam ity arthaḥ \|\|3\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** nanu mayedaṁ rūpaṁ
gṛhītaṁ, tasmād rūpāt paro'ham, tarhi matto'pi param anyad ity anavasthā
prasajjetety āha---nātaḥ param ity-ādi \| ataḥ śrī-nārāyaṇāt ...
śrī-kṛṣṇād bhavataḥ paraṁ svarūpaṁ nāsti \| svarūpasya
viśeṣaṇāni---ānanda-mātram ity-ādi \| ataḥ śrī-kṛṣṇa te svarūpam eva ...
viśva-sṛjaṁ viśvaṁ śrī-nārāyaṇa-rūpaṁ tasya sṛk sraṣṭṛ puṁ-liṅgam ārṣam
\| ... viśer auṇādiko vaḥ \| bhūtendriyātmakaṁ bhūtendriyāṇāṁ niyāmakam
\|\|3\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** yat khalv ataḥ paraṁ bhavataḥ
svarūpaṁ pūrṇa-bhagavad-ādi-rūpaṁ, tat tu na paśyāmi, kintv ado rūpam
upāśrito'smi \| tat-svarūpaṁ viśinaṣṭi---ānanda-mātra ānando brahma
\[tai.u. 3.6.1\] ity uktaṁ brahma ca mātrā nirviśeṣa-cid-rūpo'ṁśo yasya
\| na vidyate vividhaḥ kalpaḥ sṛṣṭy-ādi-kalpanā yatra \|
bhagavad-ādi-rūpasya[^32] mahā-vaikuṇṭha-sthitasya sṛṣṭy-ādi-karmaṇy
udāsīnatvāt, puruṣasyaiva tatra pravṛttatvāt \| tad uktaṁ---kāla-vṛttyā
tu māyāyāṁ \[bhā.pu. 3.5.26\] ity-ādi, viṣṇos tu trīṇi rūpāṇi ity-ādi ca
\| aviddhaṁ māyayā na bhinnaṁ varcas tejaḥ śaktir yasya tādṛśam \| ado
rūpaṁ viśinaṣṭi---viśva-sṛjam ity-ādinā \| bhūtānām indriyāṇāṁ cātmā
pradhānākhyaṁ svarūpaṁ yatra, yad āśrityaiva viśva-kāraṇaṁ pradhānam api
pravartata ity arthaḥ \|\|3\|\| \[bhagavat-sandarbha 39\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu nirviśeṣaṁ brahmaiva
sarvādimaṁ kecid vyācakṣate, na tu sa-viśeṣam iti \| tatrāha---nāta iti
\| he parama ! yad bhavataḥ svarūpam avikalpaṁ nirviśeṣam ānanda-mātraṁ
brahma, tad ado-rūpāt paraṁ na paśyāmi, kintv idam eva tan, na tu tad
evedam ity arthaḥ \| he aviddha-varcaḥ ! aviddhaṁ
kāla-deśādy-aparicchinnaṁ varcas tejo yasyeti sarva-vyāpakaṁ tat-teja
eva tad brahmeti bhāvaḥ \| yad uktaṁ hari-vaṁśe arjunaṁ prati
bhagavatā---

> tat paraṁ[^33] paramaṁ brahma sarvaṁ vibhajate jagat \|\|
>
> mamaiva[^34] tad ghanaṁ tejo jñātum arhasi bhārata \|\| \[ha.vaṁ.
> 2.114.12\] iti \|

nanūbhayor aikye'pi tvaṁ kutra rajyasīti ? tatrāha---aviśvaṁ viśvasmād
anyaṁ cin-mayam ity arthaḥ \| ahaṁ tu viśvam eva, yato
bhūtendriyātmabhir dehendriya-manobhiḥ kaṁ sukhaṁ yat tenaiva mado garvo
yasyeti svasya prākṛtatvam uktam \|\|3\|\|

\...

**\|\| 3.9.4 \|\|**

**tad vā idaṁ bhuvana-maṅgala maṅgalāya**

**dhyāne sma no darśitaṁ ta upāsakānām \|**

**tasmai namo bhagavate'nuvidhema tubhyaṁ**

**yo'nādṛto naraka-bhāgbhir asat-prasaṅgaiḥ \|\|**

**śrīdhara-svāmī (bhāvārtha-dīpikā) :** nanv evam api sopādhikam etad
arvācīnam evety āśaṅkyāha **tad vai**tad evedaṁ, he **bhuvana-maṅgala**!
yatas te tvayā **no**'smākam **upāsakānāṁ maṅgalāya dhyāne darśitam** \|
na hy avyakta-vartmābhiniveśita-cittānām asmākaṁ sopādhikaṁ darśanaṁ
dātuṁ yuktam iti bhāvaḥ \| atas **tubhyaṁ namo'nuvidhema** anuvṛttyā
karavāma \| tarhi kim iti kecin māṁ nādriyante, tatrāha---**yo'nādṛta**
iti \| **asat-prasaṅgair** nirīśvara-kutarka-niṣṭhaiḥ \|\|4\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** nanu .... kathaṁ
jñātaṁ ? śeṣa-śāyi-rūpam eva dṛṣṭam ity āśaṅkyāha---**tad vā idam**
ity-ādi \| he **bhuvana-maṅgala** ! śrī-kṛṣṇa ! tat śrī-kṛṣṇākhyaṁ dhāma
idaṁ prāyaḥ, vai-śabdo'tra prāyo-vācī \| caturbhujatvenaiva bhedaḥ, na
tu vāstava-bhedaḥ---**idam** iti \|

kiṁ tat ? tadā **dhyāne** **no**'smākaṁ **maṅgalāya** kṣemāya **yad
darśitam**, tad-darśane kāraṇa-bhūtasya tasya sphūrtir ajāyata iti
bhāvaḥ \| atas **tasmai bhagavate** śrī-kṛṣṇāya **namo'nuvidhema** \|
**yas** tvaṁ **naraka-bhāgbhir asat-prasaṅgair anādṛtaḥ** \| uktaṁ ca,
avajānanti māṁ mūḍhā mānuṣīṁ tanum āśritaṁ \[gītā 9.11\] iti \|\|4\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** nanu tarhy ado rūpaṁ
prakṛti-guṇa-viśiṣṭaṁ ? nety āha---**tad vā idam** iti \| tad evedam ity
arthaḥ \| bahu-mūrty-eka-mūrtikaṁ \[bhā.pu. 10.40.7\] ity
atrākrūrokta-nyāyena bhinnatvenāvirbhūtatve'pi tasmād abhinnatvāt
pradhānenāśritatve'pi, dhāmnā svena sadā nirasta-kuhakaṁ \[bhā.pu.
1.1.1\] iti nyāyena tad-anāsaktatvāt \|

tarhi kathaṁ bhavatā dṛśyate ? tatrāha---**dhyāna** iti \| asmākaṁ
dhyāna-lakṣaṇāyāṁ bhaktāv eva svātantryeṇa darśitatvāt \| tarhy
etad-rūpa-viśeṣa-darśane kiṁ kāraṇaṁ ? tatrāha---**upāsakānām** \|
sṛṣṭi-kāmanayā tādṛśopāsanā-kartṝṇāṁ svasya sa-kāmatve'pi
tādṛśa-tad-upakārānusandhānena pratyupakārāsāmarthyāt \| kevalaṁ
namati---**tasmā** iti \| tad evaṁ sveṣāṁ sa-kāmatve'pi kṛpā-karatvaṁ
tasya darśayitvā tad-bahir-mukhān nindati---**ya** iti \| **asanto**'tra
tat-tad-ajñāna-kalpitam atikutarkeṇa manvānā ucyante \|\|4\|\|
\[bhagavat-sandarbha 39\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu nirviśeṣa-svarūpaṁ
kim iti nāśrayasi ? tatrāha---**tat** prasiddham **idaṁ** sa-viśeṣaṁ
svarūpaṁ **vai** niścitaṁ caturdaśa-**bhuvana**-stha-janānāṁ sarveṣām
api yāni **maṅgalāni** dharmārtha-kāma-mokṣāḥ, teṣām api **maṅgalāya**
kalyāṇārtham etad-rūpopāsane saty eva dharmādayaḥ kuśalinaḥ sārthakā
bhavanti, anyathā vyarthā bhavantīty arthaḥ \| nirviśeṣa-svarūpas tv
evaṁ na bhavatīti bhāvaḥ \| tathā **no**'smākam api **dhyāne** idam eva
**darśitaṁ**, na tu tad iti, tataḥ kṛpālutvādhikyam api \| tasmāt tasmai
sa-viśeṣa-svarūpāya cinmaya-guṇa-samudrāya **tubhyaṁ nama** eva kevalaṁ
**vidhema** karavāma \| paricaryāṁ punaḥ kām ahaṁ kartuṁ śaknomīti
bhāvaḥ \|

nanv idaṁ rūpaṁ na sac-cid-ānanda-mayaṁ, kintu māyā-mayam iti bruvāṇāḥ
kecin māṁ vastuto nādriyante ? tatrāha---**yo'nādṛta** iti \|
**naraka-bhāgbhir** iti te naraka eva nipatiṣyantīty arthaḥ \| **asan**
mithyaivedaṁ sarvam iti **prasaṅgavadbhir** asādhu-saṅgibhir iti vā
\|\|4\|\|

\...

**\|\| 3.9.5 \|\|**

**ye tu tvadīya-caraṇāmbuja-kośa-gandhaṁ**

**jighranti karṇa-vivaraiḥ śruti-vāta-nītam \|**

**bhaktyā gṛhīta-caraṇaḥ parayā ca teṣāṁ**

**nāpaiṣi nātha hṛdayāmburuhāt sva-puṁsām \|\|**

**madhvācāryaḥ (bhāgavata-tātparyam) :**

hṛdi vyaktaṁ tu yad rūpaṁ harer gandhaḥ sa ucyate \|

> uttamānāṁ tu pādena sarvaṁ rūpaṁ tu bhaṇyate \|
>
> gandha-gandhavator yasmān na bhedaḥ kvacaneṣyate \|\| iti brahma-tarke
> \|\|5\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** ādareṇa tu tvāṁ bhajantaḥ
kṛtārthā ity āha---ye tv iti \| **śrutir** vedaḥ, sa eva **vātaḥ**, tena
**nītaṁ** prāpitam \| **nāpaiṣi** nāpayāsi \| ye tvat-kathā-śravaṇam
atyādareṇa kurvanti, teṣāṁ hṛdi nityaṁ prakāśase ity arthaḥ \|\|5\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** nanu ....
śrī-kṛṣṇākhyaṁ rūpaṁ parāt paraṁ sarva-kāraṇa-kāraṇam evāsti, bhavate
tena kiṁ bhavatu ? sisṛkṣoḥ sarva-loka-bījam idam eva nārāyaṇākhyaṁ
mad-dhāmaivopāsyam ity āśaṅkyāha---**ye tv** ity-ādi \|

**ye tu** mad-vidhas **tvadīyau** tava śrī-kṛṣṇasya sambandhinau yau
**caraṇāmbuja-kośau,** tayor **gandhaṁ jighranty** āsvādayanti \| kaiḥ ?
**karṇa-vivaraiḥ** \| kathaṁ-bhūtaṁ ? **śruti-vāta-nītaṁ** śrutaya eva
vātāḥ, tair nītam \| tās tu gandham eva tayor jānanti, na tu tattvato
jānanti \| **sva-puṁsāṁ hṛdayāmburuhān nāpaiṣi**, svayam eva tvaṁ
nāpayāsi, **gṛhīta-caraṇaś** cet \| atas tvad-vārtā-śravaṇe sati tvāṁ
vismartuṁ ke'pi na śaknuvanti, kiṁ punar aham \| ataḥ me'nya upāsyo'stu
? \|\|5\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tad eva sthāpayan---ye tu
śuddha-bhaktāḥ, teṣāṁ tvac-caraṇāravindam eva puruṣārthaḥ syāt, yatas
tvam api tāṁs tathā manyase \| ity āha---ye tv iti \|
**tu**-śabdenātraiva parama-sammatatvaṁ sthāpitam \| **nāpaiṣi**
nāpagantum icchasīty arthaḥ \| atra parama-sādhanaṁ ca---tvadīyety
ādineti \|\|5\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** śāstreṣu
nirviśeṣa-svarūpopāsakā jñānina ucyante, sa-viśeṣa-svarūpopāsakās tu
bhaktāḥ \| teṣām ubhayeṣāṁ madhye bhaktā eva kṛtārthāḥ priyāś cety āha
dvābhyāṁ---**ye tv** iti \| **śrutir** vedaḥ śravaṇa-bhaktir vā
**vātaḥ**, tena **nītaṁ** prāpitaṁ \| tataś ca te
**caraṇāmbuja**-saurabhya-lobhino bhṛṅgā iva caraṇāmbujam eva
parama-puruṣārthatvena gṛhṇantīty āha---**bhaktyā parayā**
prema-lakṣaṇayā **nāpaiṣīti**, te yathā tava caraṇāmbuja eva lobhinas
tan na tyajanti, tathā tvam api teṣāṁ prema-mādhuryavati hṛdayāmbuja eva
lobhī tan na tyajasīti paraspara-vaśīkāraḥ sūcitaḥ \|\|5\|\|

\...

**\|\| 3.9.6 \|\|**

**tāvad bhayaṁ draviṇa-deha-suhṛn-nimittaṁ**

**śokaḥ spṛhā paribhavo vipulaś ca lobhaḥ \|**

**tāvan mamety-asad-avagraha ārti-mūlaṁ**

**yāvan na te'ṅghrim abhayaṁ pravṛṇīta lokaḥ \|\|**

**śrīdhara-svāmī (bhāvārtha-dīpikā) :** tataḥ kiṁ ? ata āha---tāvad iti
\| **draviṇādau** vidyamāne **bhayaṁ**, gate **śokaḥ**, punaś ca
**spṛhā**, tataḥ **paribhavaḥ**, tathāpi **vipulo lobhas** tṛṣṇā, punaḥ
kathañcit prāpte **mamety-asad-āgrahaḥ** \| **ārti-mūlaṁ** bhaya-śokādeḥ
kāraṇam \| **na pravṛṇīta** nāśrayet \| tvat-pādāśrayaṇa-mātreṇa
bhayādi-nivṛttiḥ, kiṁ punas tvat-prakāśe satīti bhāvaḥ \|\|6\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** \... tvam eva
bhajanīya ity āha---tāvad bhayam ity-ādi \| **yāvat** **te** tavāṅghriṁ
loko na prakarṣeṇa sarva-parityāgena vṛṇīte, tāvad bhayādikaṁ sarvam
\|\|6\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** nanu draviṇādi-nimitte bhayādau
sati katham etādṛśa-man-mādhuryāsaktiḥ syāt ? tatrāha---tāvad iti \|
**na pravṛṇīta** śaraṇa-mātratvena nāśrayeta \|\|6\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu te'pi
strī-putra-draviṇādimantaś cet saṁsāriṇa eva ? iti tatra nahi nahīti
sva-rasanā-daṁśam āha---tāvad iti \| **draviṇādy**-āsakti-hetukaṁ
**bhayaṁ** saṁsāra ity arthaḥ \| tasyaiva prapañcaṁ **śoka** ity-ādi
tāvad eva, **yāvat tavāṅghriṁ** prabhutvādi-bhāvena **na pravṛṇīta** \|
prakarṣeṇa varaṇe sati tvayy āsaktyā draviṇādy-āsaktir nivartata iti
bhāvaḥ \|

yadi ca draviṇādāv āsakto'pi kaścid bhakto bhavet, tadāpi naiva cintety
āha---**mamety asad-āgrahas** tāvad eva **ārti-mūlaṁ** saṁsāra-kāraṇaṁ
yāvad iti \| tavāṅghreḥ sevyatvena varaṇa-mātra eva draviṇāsakty-āder
utkhāta-daṁṣṭroraga-daṁśasyeva nārti-mūlatvam ity agre ca
vakṣyate---tāvad rāgādayaḥ stenā ity atra yāvat kṛṣṇa na te janā
\[bhā.pu. 10.14.36\] iti \|

tāvac-chabdasya dvi-pāṭha-balād vyākhyātam \| evaṁ ca, \"ye tu tvadīya\"
ity anena ratimantaḥ, \"tāvad bhayam\" ity ardhenānartha-nivṛttimantaḥ,
\"tāvan mama\" ity ardhenānivṛttānarthās trividhā api bhaktā na
saṁsāriṇa ity uktam \|\|6 \|\|

\...

**\|\| 3.9.7 \|\|**

**daivena te hata-dhiyo bhavataḥ prasaṅgāt**

**sarvāśubhopaśamanād vimukhendriyā ye \|**

**kurvanti kāma-sukha-leśa-lavāya dīnā**

**lobhābhibhūta-manaso'kuśalāni śaśvat \|\|**

**śrīdhara-svāmī (bhāvārtha-dīpikā) :** ye niṣkāmā api santas tvāṁ
nādriyante, te naraka-bhāja ity uktaṁ \| ye tu
tvat-kathā-śravaṇādi-vimukhāḥ santaḥ kāmya-karma-parās te'timandā ity
āha---daivena te hata-dhiyo naṣṭa-matayaḥ \| prasaṅgāc
chravaṇa-kīrtanādi-rūpāt sarva-duḥkha-nivartakād vimukhānīndriyāṇi yeṣām
\| akuśalāny akṣema-karāṇi \|\|7\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** ity avijñāya ye tvāṁ
vinā devvatāntaropāsanaṁ kāmya-karmādikaṁ vā kurvate, te tv atimandā ity
āha---daivena te ity-ādi \|\|7\|\|

**------------------------------------------------------------------------------------------------------------------------**

**sanātana gosvāmī (dig-darṣinī, ha.bha.vi. 10.466) :** vaimukhya-doṣaṁ
likhati---daiveneti dvābhyām \| prasaṅgāt śravaṇa-kīrtanādi-rūpāt
kathāyā vā, sarvāṇy aśubhāny amaṅgalāni duḥkhāni vā upaśamayatīti tathā
tasmāt \| vimukhāni aśraddhayā nivṛttānīndriyāṇi yeṣāṁ te \|
vimukhendriyatvaṁ tat-phalaṁ tad-dhetuṁ vā abhivyañjayati---kurvantīti
\| akuśalāny akṣema-karāṇi karmāṇi \|\|7\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanv evaṁ cet sarva eva
sudhiyo bhūtvā mac-caraṇam āśrayiṣyante \| tarhi ke saṁsāriṇo
bhaviṣyanti ? tatrāha---daivena tvad-aparādhottha-duradṛṣṭena akuśalāni
kāmyāni niṣiddhāni ca karmāṇi \|\|7\|\|

\...

**\|\| 3.9.8 \|\|**

**kṣut-tṛṭ-tridhātubhir imā muhur ardyamānāḥ**

**śītoṣṇa-vāta-varaṣair itaretarāc ca \|**

**kāmāgninācyuta-ruṣā ca sudurbhareṇa**

**sampaśyato mana urukrama sīdate me \|\|**

**śrīdhara-svāmī (bhāvārtha-dīpikā) :** akuśalatvam eva darśayati \|
kṣuc ca tṛṭ ca tri-dhātavaś ca vāta-pitta-śleṣmāṇaḥ, taiḥ \| imāḥ prajāḥ
sudurbhareṇa duḥsahena kāmāgninācyutayā ruṣā'vicchinna-krodhena ca
pīḍyamānāḥ sampaśyato me manaḥ sīdati \|\|8\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** tatas tān avalokya
mamātipīḍā bhaviṣyatīty āha---kṣut-tṛḍ ity-ādi \| imāḥ prajāḥ \|
vastutas tu tadānīm ekārṇave prajā eva na santi\... sṛṣṭavat pratīte
\[?\] tvad-abhaktānāṁ prajānāṁ sraṣṭur mama manaḥ sīdaty eva, tadaivaṁ
kriyatām---yāḥ prajāḥ srakṣyāmi, tā eva tvad-bhaktā bhaviṣyanti \...
\|\|8\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ye cānye paśv-ādi-tulyāḥ
svīya-hitāhitaṁ kim api na jānanti, tāṁs tu śocāmy eva \| ity āha---kṣuc
ca tṛṭ ca tri-dhātavo vāta-pitta-śleṣmāṇaḥ, tair imāḥ prajā itaretarāc
ca sva-putra-kalatrādiṣv api parasparato'rdyamānāḥ kāmāgninā acyutayā
anavacchinnayā ruṣā \| sudurbhareṇeti dvayor eva viśeṣaṇam \| ardyamānāḥ
prajāḥ paśyato mama manaḥ sīdati \| hanta hanta kathaṁ āsāṁ nistāro
bhavitety avasīdati \|\|8\|\|

\...

**\|\| 3.9.9 \|\|**

**yāvat pṛthaktvam idam ātmana indriyārtha-**

**māyā-balaṁ bhagavato jana īśa paśyet \|**

**tāvan na saṁsṛtir asau pratisaṅkrameta**

**vyarthāpi duḥkha-nivahaṁ vahatī kriyārthā \|\|**

**madhvācāryaḥ (bhāgavata-tātparyam) :** māyā-balaṁ bhagavad-icchā-balam
\| jñeyatvaṁ durgaṭasyāpi ghaṭanādhika-śaktitā \|

> abheda īśvareṇāpi sṛṣṭy-ādāv antaraṅgatā \|
>
> ucyate yasyāḥ sā māyā harer icchātha vā balam \|\|
>
> bhagavat-tantratā yasyās tad-bhāryātvaṁ surūpatā \|
>
> ucyeta māyā sā tu śrīr doṣa-yuktā jaḍā smṛtā \|\|
>
> pariṇāminī yasyās tu doṣāś cetanatā tathā \|
>
> śaivalīnām asau māyā jagad-bandhātmikā sadā \|\| iti brahma-tarke \|
>
> dhyāye maṁsye tathā paśye śṛṇomīti vibhaktatā \|
>
> jīvasthā tu harer icchā balād indriya-bhuktayaḥ \|\| iti ṣāḍguṇye \|

indriyāṇāṁ bhogārtham \| vyarthāpi yajñādi-kriyārthā \|\|9 \|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** nanv evaṁ-bhūtāyāḥ saṁsṛter
aparamārthatvāt kim-arthaṁ viṣādaḥ kriyate ? tatrāha---yāvad iti \|
ātmana idaṁ pṛthaktvaṁ dehādi-bhāvam \| bhagavatas tavendriyārtha-rūpā
yā māyā tayā balam ādhikyaṁ yasya tat \| na pratisaṅkrameta noparameta
\| duḥkha-samūhaṁ prāpayantī \| kriyāṇām arthaḥ phalaṁ yasyām \|
\"pṛthaktvam idam\" iti pāṭhe idaṁ dehādi tvad iti tvattaḥ pṛthak paśyed
yāvat, tāvad vyarthāpi noparameta \|\|9\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** kathaṁ viṣādaḥ
kriyatām ? tāsāṁ śanair bhadraṁ bhaviṣyati, naivam ity āha---yāvad
ity-ādi \|\|9\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tac ca tvattaḥ
svātantryābhimānenaiva jīvānāṁ syād ity abhipretyāha---yāvad iti \|
bhagavataḥ sakāśāt ātmanaḥ pṛthaktvaṁ svātantryaṁ yāvat paśyet \|\|9\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanv evambhūtāyāḥ
saṁsṛter avastu-bhūtatvād anayā katham avasīdasi ? iti tatrāha---yāvad
iti \| yāvad ātmano jīvasya idaṁ pṛthaktvaṁ dehādi-bhāvaṁ paśyet
anubhavet \| bhagavata indriyārtha-rūpāyā māyāyā balaṁ yatra tat tāvat
saṁsṛtir vyarthāpy avastu-bhūtāpi na pratisaṅkrameta noparameta \|
duḥkha-nivahaṁ prāpayanti yataḥ kriyāṇāṁ karmaṇām arthaḥ phalaṁ yataḥ sā
\|\|9\|\|

\...

**\|\| 3.9.10 \|\|**

**ahny āpṛtārta**[^35]**-karaṇā niśi niḥśayānā**

**nānā-manoratha-dhiyā kṣaṇa-bhagna-nidrāḥ \|**

**daivāhatārtha-racanā ṛṣayo'pi deva**

**yuṣmat-prasaṅga-vimukhā iha saṁsaranti \|\|**

**madhvācāryaḥ (bhāgavata-tātparyam) :** arthair adhyāhṛtāni karaṇāni
yeṣām \| ajñānaṁ tu niśā proktā divājñānam udīryate iti skānde
\|\|10\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** bhavatv evam avivekināṁ,
vivekinas tu muktā eveti kiṁ teṣāṁ bhaktyā kṛtyam ? ata āha---ahni
āpṛtāni vyāpṛtāni ca tāny ārtāni kliṣṭāni karaṇā**ni** indriyāṇi yeṣāṁ,
rātrau viṣaya-sukha-lavo'pi nāsti, yato niśi niḥśayānāḥ svapna-darśanena
ca kṣaṇe bhagna-nidrā **daivena** āhatāḥ sarvataḥ pratihatā artha-racanā
arthodyamā yeṣām \|\|10\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) : :** astu tāvat sā māna
\... bhaviṣyanti \| ity āha---ahny āpṛtārta-karaṇety-ādi \| deva !
ṛṣayo'pi yuṣmat-prasaṅga-vimukhā iha saṁsaranti \.... \|\|10\|\|

**------------------------------------------------------------------------------------------------------------------------**

**sanātana gosvāmī (dig-darṣinī, ha.bha.vi. 10.304) :** vivekino'py
abhaktāś cet sadā saṁsāra-duḥkhādy-anubhavanty evety āha---ahnīti \|
divase āpṛtāni ca tāni artāni ca kliṣṭāni karaṇāni indriyāṇi yeṣām \|
rātrāv api sukha-lavo nāsti, yato niḥśayānāḥ svapna-darśanena ca kṣaṇe
kṣaṇe bhagna-nidrāḥ, daivena āhatāḥ sarvataḥ pratihatāḥ artha-racanāḥ
arthodyamā yeṣām \|\|10\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ata eva
tat-tan-mārga-siddha-munīnām apy anādara ity āha---ahny āpṛtārta-karaṇā
ity-ādi \| svabhāvāt yuṣmad-bhajana-vimukhāḥ saṁsāriṇo bhavanti \| kiṁ
bahunā tat-tan-mārga-siddhā munayo'pi yuṣmat-prasaṅga-vimukhāś ced iha
jagati tadvad eva saṁsaranti \| athavā, munayo'pi tvad-vimukhāś cet
tarhi saṁsaranty eva \| kathaṁbhūtāḥ santaḥ saṁsaranti ? tatrāha---ahny
āpṛtety-ādi, āruhya kṛcchreṇa paraṁ padaṁ \[bhā.pu. 10.2.32\] ity ādeḥ
\| ata uktaṁ śrī-yamena---

> dharmaṁ tu sākṣād bhagavat-praṇītaṁ
>
> na vai vidur ṛṣayo nāpi devāḥ \|
>
> na siddha-mukhyā asurā manuṣyāḥ
>
> kuto nu vidyādhara-cāraṇādayaḥ \|\|
>
> svayambhūr nāradaḥ śambhuḥ kumāraḥ kapilo manuḥ \|
>
> prahlādo janako bhīṣmo balir vaiyāsakir vayam \|\|
>
> dvādaśaite vijānīmo dharmaṁ bhāgavataṁ bhaṭāḥ \|
>
> guhyaṁ viśuddhaṁ durbodhaṁ yaṁ jñātvāmṛtam aśnute \|\|
>
> etāvān eva loke'smin puṁsāṁ dharmaḥ paraḥ smṛtaḥ \|
>
> bhakti-yogo bhagavati tan-nāma-grahaṇādibhiḥ \|\| \[bhā.pu.
> 6.1.19-22\] ity-ādi \|

ete dharma-pravartakā vijānīma eva , na tu sva-smṛty-ādiṣu
prāyeṇopadiśāma ity arthaḥ \| yato guhyam aprakāśyaṁ, durbodham anyais
tathā grahītum aśakyaṁ ca \| guhyatve hetuḥ---yaṁ jñātvāmṛtam
aśnute\[21\] iti \| ata eva vakṣyate ca---prāyeṇa veda tad idaṁ na
mahājano'yaṁ \[bhā.pu. 6.3.25\] ity-ādi \| atra mahājano dvādaśebhyas
tad-anugṛhīta-sampradāyibhyaś cānyo mahā-guṇa-yukto'pīty arthaḥ \|
tasmāt sādhūktam---ahny **āp**ṛtārta- ity-ādi \| atra viśeṣo
śrī-bhakti-sandarbhe dṛśyaḥ \|\|10\|\| \[bhakti-sandarbhaḥ 113\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** na cājñāna-kalpitāyāḥ
saṁsṛter jñānenaivoparāma iti vācyaṁ, yato jñānino'pi bhakti-rahitāḥ
saṁsarantīty āha---ahnyeti yuṣmat-prasaṅga-vimukhā ṛṣayo jñānino'pi
evaṁ-bhūtāḥ santaḥ saṁsarantīty anvayaḥ \| munaya iti ca pāṭhaḥ \|
kathaṁ-bhūtāḥ ? ahni āpṛtāni nānā-vyāpāra-yuktāni ārtāni ca karaṇā**ni**
indriyāṇi yeṣāṁ tathā-bhūtā daivena āhatā artha-racanā
bhogya-vastu-pratipādanāni yeṣāṁ te \| evaṁ ca daivenate \[bhā.pu.
3.9.7\] ity anena karmiṇaḥ, kṣut-tṛḍ \[bhā.pu. 3.9.8\] ity-ādinā mūḍhāḥ,
ahny āpṛtā \[bhā.pu. 3.9.10\] ity anena jñānina iti trividhāḥ saṁsāriṇa
uktāḥ \|\|10\|\|

\...

**\|\| 3.9.11 \|\|**

**tvaṁ bhakti**[^36]**-yoga-paribhāvita-hṛt-saroja**

**āsse śrutekṣita-patho nanu nātha puṁsām \|**

**yad-yad-dhiyā ta urugāya vibhāvayanti**

**tat-tad-vapuḥ praṇayase sad-anugrahāya \|\|**

**madhvācāryaḥ (bhāgavata-tātparyam) :** tat-tad-vapus teṣāṁ praṇayase
\| yādṛśo bhāvitas tv īśas tādṛśo jīva ābhavet iti tantra-sāre \| taṁ
yathā yathopāsate tad eva bhavatīti ca \|\|11\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** tad evam abhaktānāṁ saṁsāram
anivṛttim uktvā, bhaktānāṁ tan-nivṛttim āha---tvam iti \| bhakti-yogena
śodhite hṛt-saroje āsse tiṣṭhasi \| śrutena śravaṇenekṣitaḥ panthā
yasya \| kiṁ ca, śravaṇaṁ vināpi tvad-bhaktā manasā yad yat tava vapūr
rūpaṁ svecchayā dhyāyanti, tat tat praṇayase prakaṭayasi \| satāṁ
bhaktānām anugrahāya \|\|11\|\|

**------------------------------------------------------------------------------------------------------------------------**

**kaivalya-dīpikā**: nanv īdṛśam eva ced viṣṇu-rūpaṁ tat katham anyathā
tatra tatropavarṇyate ? iti tatrāha---**nedṛg evecchā-rūpatvāt** iti \|
atra hetum āha---icchaiva rūpaṁ yasya sa tathā \| tasya bhāvas tasmāt \|
bhaktecchaiva caturbhujādy-ākāreṇa pariṇamatīty arthaḥ \| atraiva mūlaṁ
yojayati---**tvaṁ bhāva-** iti \| he **urugāya** viṣṇo ! **tvaṁ
bhāva-yogena paribhāvite** viśodhite **hṛt-saroje āsse** abhivyaktaḥ
sann avatiṣṭhase \| tatra hetuḥ---**śrutena** śāstreṇa **īkṣito**
nirjñātaḥ **panthā** svarūpa-sthitir yasya sa tathā \| vedo'tra pramāṇam
ity arthaḥ \| atas te bhaktā **yad yad vapuḥ** sva-**dhiyā
vibhāvayanti** cintayanti, **tat tat praṇayase** prakaṭayasi \|
vyāpakatvena hṛdaya-stho'pi bhaktair yena kenāpy ākāreṇa viṣayīkṛtas
tad-anugrahāya prakaṭo'sīti bhāvaḥ \|\|11\|\| \[mu.pha. 2.6\]

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** \... ity āha---tvam
ity-ādi \| bhakti-yoga-paribhāvita-hṛt-saroje \... \| ayam arthaḥ---
\... yādṛśaṁ bhāvayanti tathā \... prakaṭayasi \| yāṁ yāṁ līlāṁ
dhyāyanti, tāṁ tāṁ līlāṁ praṇayase prakaṭīkaroṣi \| \... tat-tad-vapuḥ
śrī-kṛṣṇa-rūpa eva san kutracid bālya-līlāṁ kutracit kiśora-līlām
ity-ādi tenaiva vapuṣā tāṁ tāṁ līlāṁ prakaṭayasi \| svayam akṛta eva yad
yat pāpaṁ pratijahi, jagannātha, namrasya tan me iti vīpsayopāttasya
yac-chabdasya kevalenaiva\.... smaraṇhānam, satāṁ bhaktānām anugrahāya
\| athavā sambodhanaṁ he sad-anugrahāya ! sad-anugraha eva ayaḥ
śubhāvaho vidhir yasya \|\|11\|\|

**------------------------------------------------------------------------------------------------------------------------**

**jīva-gosvāmī (bhagavat-sandarbhaḥ) :** tad evaṁ śrī-brahmaṇāpi
sarva-rūpa-sad-bhāvābhiprāyeṇaivoktam---**tvam** ity-ādi \|
**praṇayase** prakarṣeṇa nayasi prakaṭayasi \| **śruteksita-patha** ity
anena kalpanāyā nirastatvāt \|\|11\|\| (bhagavat-sandarbha 40)

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** bhaktānāṁ tu tvaṁ vaśa evety
aparaṁ kiṁ vaktavyaṁ ? ity āha---tvam iti \| bhakti-yogo'tra premā \|
paribhāvitatvaṁ yogyatām āpāditatvam \| śrutaṁ
bhagavat-pratipādaka-veda-vaidika-śāstra-vicāra-śravaṇam \| tarhi
mad-rūpa-viśeṣāvirbhāve kiṁ kāraṇaṁ ? tatrāha---yad yad iti \| dhiyā
śrutenaiva labdhena buddhi-viśeṣeṇa \| te pūrvoktāḥ
śrutekṣita-tat-pathaḥ pumāṁso yad yad vibhāvayanti, tat tad vapuḥ
praṇayase prakarṣeṇa tat-samīpe nayasi prakaṭayasīty arthaḥ \|

nanu, īśvaro'haṁ katham evaṁ teṣāṁ vaśaḥ syāṁ ? tatrāha---sad-anugrahāya
\| satsu teṣv anugraha eva tava vaśatve kāraṇam, nānyad iti bhāvaḥ \|
nanu, śruta-mātreṇa mama kathaṁ bahūnāṁ rūpāṇāṁ jñānaṁ syāt ? tad-abhāve
ca katham ekatara-tan-niṣṭhā syāt ? tatrāha---he urugāyeti \| vedena
tvam urudhaiva gīyasa iti sva-sva-maty-anusāreṇa sā syād iti bhāvaḥ
\|\|11\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** bhaktās tu jñānaṁ vināpi
saṁsāraṁ nistarantīti kiṁ vaktavyam, yato bhaktyā tvām apy
adhīnīkurvantīty āha---bhakti-yogena pari sarvato-bhāvena bhāvite vāsite
bhāvitaṁ vāsita triṣv ity amaraḥ \| yad vā, he bhakti-yoga-paribhāvita !
bhakti-yogenaiva pari sarvato-bhāvena bhāvitaḥ prakaṭī-kṛto bhavater
nyastān niṣṭhayā bhakti-yoga eva tvat-prakaṭībhavanasya prayojakaḥ syād
ity arthaḥ \| ata eva teṣāṁ hṛt-saroje āsse upaviśya tiṣṭhasi, na tato
niḥsarasi nāpaiṣi nātha \[bhā.pu. 3.9.5\] iti pūrvokteḥ \| ādau
guru-mukhāt śrutaḥ, paścād īkṣitaḥ sākṣāt-kṛtaś ca panthā yasya saḥ \|
yena pathā tvaṁ hṛt-sarojam āyāto'si taṁ panthānaṁ
sādhana-bhakti-prakāraṁ, ata eva suṣṭhu paricinvantīti dhvaniḥ \| ato
yasya tvat-prāptīcchā vartate, sa tata eva panthānaṁ paricinotv ity
anudhvaniḥ \|

kiṁ ca, śravaṇaṁ vināpi tvad-bhaktā manasā yad yad vapuḥ rūpaṁ svecchayā
dhyāyanti, tat tat praṇayase prakaṭayasi itisvāmi-caraṇāḥ \| yad vā, te
sādhaka-bhaktāḥ sva-sva-bhāvānurūpaṁ yad-yad-dhiyā bhāvayanti, tat tad
eva vapus teṣāṁ siddha-dehaṁ praṇayase prakarṣeṇa tān prāpayasi \| aho
te sva-bhakta-pāravaśyam iti bhāvaḥ \|\|11\|\|

\...

**\|\| 3.9.12 \|\|**

**nātiprasīdati tathopacitopacārair**

**ārādhitaḥ sura-gaṇair hṛdi baddha-kāmaiḥ \|**

**yat sarva-bhūta-dayayāsad-alabhyayaiko**

**nānā-janeṣv avahitaḥ suhṛd antar-ātmā \|\|**

**madhvācāryaḥ (bhāgavata-tātparyam) :** sarva-bhūta-dayayāsura-gaṇair
hṛdy ārādhitas tvaṁ baddha-kāmair janair upacitopacārair nātiprasīdasi
\|

> ārādhito yo brahmādyair bhakti-jñāna-dayādibhiḥ \|
>
> kiṁ tasya kāmuka-jana-kṛtayā paricaryayā \|\| iti satya-saṁhitāyām
> \|\|12\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** bhaktānāṁ ca niṣkāmānāṁ tvam
ati-sulabho netareṣām ity āha, neti \| upacitair ūrjitair upacāraiḥ
puṣpopahārādibhiḥ \| yad yathā asatām abhaktānām alabhyayā
sarva-bhūta-dayayā \| prasāde hetuḥ, eka ity-ādi \|\|12\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** nātīti \| bhavān iti śeṣaḥ \|
tataś ca yad yathā sarva-bhūta-dayayā sādhāraṇair api janair ārādhito
bhavān atiprasīdati \| kutaḥ ? tatrāha---eka eva bhavān nānā-janeṣu
suhṛc cāntarātmā ca sāvadhānaś ceti \| sura-gaṇaiḥ kathaṁ-bhūtaiḥ ? hṛdi
baddha-kāmatvāt tatra tatra spardhāsūyā-yuktair ity arthaḥ \| tasmād
bhavat-prīty-arthaṁ sarva-bhūta-dayā-mayy eva bhaktiḥ kartavyeti bhāvaḥ
\|\|12\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** teṣv api
niṣkāma-bhaktānām evātiśreṣṭhaṁ na tu sa-kāmānām ity āha---nātiprasīdati
bhavān iti śeṣaḥ \| sakāmānāṁ svārtha-paratvād eva sarva-bhūteṣu dayāyā
abhāvam evātiprasādābhāve hetuṁ vyañjayan niṣkāmānāṁ tu
parārtha-paratvāt sarva-bhūta-dayā sāhajikīty atiprasādo'pi sāhajika ity
āha yad yathā sarva-bhūta-dayayā atiprasīdati \| asatām alabhyayā dayayā
atiprasāde hetuḥ eka eva bhavān nānā-janeṣv avahitaḥ kṛtāvadhānaḥ \|
yataḥ, suhṛt haitaiṣī \|

nanv evaṁ ced aham eva svayaṁ kṛpayā tān kathaṁ noddharāmi ? tatrāha
antarātmā tvaṁ sva-bhakta evaitat yaśo-dānārthaṁ jagad-uddhāriṇīṁ
sva-kṛpā-śaktiṁ teṣu nidhāya sarvatrāntaryāmi-svarūpeṇa svayam audāsyam
evāvalambase ity arthaḥ \| evaṁ ca suhṛd-antarātmeti padābhyāṁ krameṇa
nairghṛṇya-vaiṣamya-doṣau parameśvarasya parāhatau bhakta-vātsalyaṁ ca
dyotitam \| na caivaṁ sarva-mukti-prasaṅgaḥ iti vācyaṁ
sarva-bhūta-dayayety atra chatriṇo gacchantītivat sarva-śabdasya
prācurya-mātrārtha-paratvenābhidhānāt bhagavad-bhakta-kṛpāyā api prāyaḥ
khalv asārvatrikatva-darśanāt \|

yad vā, bhaktena sarva-bhūteṣv eva dayā kāryaiva tad api na sarva-muktir
draṣṭavyā \| nahi sarvatraivoptāny api bījāny uṣara-kṣārādi-bhūmiṣv api
prarohantīti nāradādīnām api dakṣādiṣu kṛpāyāḥ phalavattvādṛṣṭeḥ
\|\|12\|\|

\...

**\|\| 3.9.13 \|\|**

**puṁsām ato vividha-karmabhir adhvarādyair**

**dānena cogra-tapasā paricaryayā ca \|**

**ārādhanaṁ bhagavatas tava sat-kriyārtho**

**dharmo'rpitaḥ karhicid mriyate na yatra \|\|**

**śrīdhara-svāmī (bhāvārtha-dīpikā) :** yataḥ sa-kāmānāṁ bhavān
nātiprasīdaty ataḥ kāma-prāptiḥ kriyāṇām uttamaṁ phalaṁ na bhavati,
kintu tvat-prīṇanam eva \| kāma-saṁyogas tv avāntara-phalena
prarocanārtham ity āha, puṁsām iti \| bhagavatas tavārādhanam eva saṁś
cāsau kriyārthaś ca śreṣṭhaṁ kriyā-phalam \| śreṣṭhatve hetuḥ, yatra
tvayy arpito dharmo na kadācid dhriyate na naśyati, kāmārthas tu dharmaḥ
kāmaṁ dattvā naśyatīty arthaḥ \|\|13\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** āstāṁ tāvat pūjādau niṣkāmatvaṁ
vividha-karmādāv api tad evottamam ity āha---puṁsām iti \| ārādhanaṁ
prīṇanam \| na mriyate sadā tvat-prītiṁ dadad eva tiṣṭhatīty arthaḥ
\|\|13\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** bhaktau yato niṣkāmāḥ
śreṣṭhāḥ, ataḥ kevala-bhakty-aśaktyāv api pradhānī-bhūtā
laukika-vaidika-karmārpaṇa-rūpāpi bhaktir niṣkāmaiva kāryety
āha---puṁsām iti \| vividha-karmabhir laukikaiḥ adhvarādyair vaidikaiś
ca tvad-arpitair ārādhanaṁ yat karoṣi yad aśnāsi \[gītā 9.27\] bhagavatā
śikṣitam ity arthaḥ \| atra laukika-vaidika-nikhila-karmārpaṇaṁ
guṇī-bhūtāyāṁ vaidikasyaiva, na tu laukikasya kevalāyāṁ laukikasya tathā
śravaṇa-kīrtanādeś ca arpitasyaiva kāraṇam iti bhedo draṣṭavyaḥ \|
sat-kriyārthas tad eva sat-karmāṇāṁ phalaṁ kutaḥ ? yatra tvayy arpito
dharmaḥ karhicid api na mriyate, na naśyati, kintv ārādhana-rūpeṇa
pariṇamati \| kāmārthas tu dharmaḥ kāmaṁ dattvā naśyatīty arthaḥ
\|\|13\|\|

\...

**\|\| 3.9.14 \|\|**

**śaśvat svarūpa-mahasaiva nipīta-bheda-**

**mohāya bodha-dhiṣaṇāya namaḥ parasmai \|**

**viśvodbhava-sthiti-layeṣu nimitta-līlā-**

**rāsāya te nama idaṁ cakṛmeśvarāya \|\|**

**madhvācāryaḥ (bhāgavata-tātparyam) :** īśasyāpūrṇatājñānaṁ viṣṇor
anyasya ceśatā bhedas tasyāvatāreṣu jīvasyeśatvam eva ca \|

> tathā jīvatvam īśasya jaḍābhedas tayor api \|
>
> bheda-moha iti proktaḥ sa sadā na harau kvacit \|
>
> anyeṣāṁ tat-prasādena śanair yāti satām api \|\| iti skāndhe
> \|\|14\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** atas tvām eva vayaṁ natā ity
āha---śaśvat sarvadā svarūpa-caitanyenaiva nirasta-bheda-bhramāya \|
punaś ca bodha eva dhiṣaṇā vidyā-śaktir yasya \| yad vā, dhiṣaṇam
āśrayaḥ \| ata eva parasmai \| atra hetuḥ---viśvodbhavādi-nimittaṁ yā
māyā tasyā līlā vilāsas tayā rāsaḥ krīḍā yasya \| te tubhyam idaṁ namo
namanaṁ cakṛma kṛtavanto vayam \|\|14\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** śaśvad iti \| svarūpa-mahasā
svarūpa-śaktyā tad-vailakṣaṇyenaiva nipīto dūrīkṛto jīvādibhiḥ saha tava
bhede mohas taiḥ saha bhedo na sambhavatīti bhramo yena tvayā tasmai \|
tad vailakṣaṇyena tebhyo bhinnatayā niścitāyety arthaḥ \| ata eva
bodha-dhiṣaṇāya, na tu jīvavat kadācid abodhenāpi yuktāyety arthaḥ
\|\|14\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** evam upāsanāṁ dvividhāṁ
bhaktānāṁ nirūpya pūrvokta-lakṣaṇaṁ jñāni-bhaktayor upāsyaṁ
svarūpa-dvayaṁ praṇamati sarvadā svarūpa-caitanyenaiva agastyenaiva
nipīto bhedo moha-samudro yatas tasmai bodhasya svarūpānubhavasya hetur
dhiṣaṇā buddhir yatas tasmai nirviśeṣa-svarūpāya namaś cakṛma karavāma,
tathā viśvodbhavādi-nimittaṁ yā māyā tasminn api līlayā avalokana-rūpayā
rāsaḥ sambhogo yasya tasmai sa-viśeṣa-svarūpāya \| yad vā, he
nimitta-kāraṇa-rūpa-līlayā rāso gopī-jana-saṅgato lāsya-viśeṣo yasya
tasmai \| parārdhānte so'budhyata gopa-veśo me purastād āvirbabhūveti
śruteḥ \| kāma-dughāṅghri-padmaṁ pradarśayantam iti pūrvokteś ca
sa-viśeṣa-svarūpeṣv api madhye śrī-kṛṣṇa-svarūpasyaiva
parama-paripūrṇatvāt paramāśrayatvaṁ jñāpitam \|\|14\|\|

\...

**\|\| 3.9.15 \|\|**

**yasyāvatāra-guṇa-karma-viḍambanāni**

**nāmāni ye'su-vigame vivaśā gṛṇanti \|**

**te'naika-janma-śamalaṁ sahasaiva hitvā**

**saṁyānty apāvṛtāmṛtaṁ tam ajaṁ prapadye \|\|**

**madhvācāryaḥ (bhāgavata-tātparyam) :** bhakti-vivaśāḥ---

> ye bhakti-vivaśā viṣṇor nāma-mātraika-jalpakāḥ \|
>
> te'pi muktiṁ vrajanty āśu kim uta dhyāyinaḥ sadā \|\| iti
> vyoma-saṁhitāyām \|\|15\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** nāma-grahaṇa-mātrataḥ
kaivalya-pradatvenaiśvaryaṁ vyañjayan namaskaroti---yasyeti \|
avatārādīnāṁ viḍambanam anukaraṇam asti yeṣu \| tatrāvatāra-viḍambanāni
devakī-nandana ity-ādīni \| guṇa-viḍambanāni sarva-jño bhakta-vatsala
ity-ādīni \| karma-viḍambanāni govardhanoddharaṇaḥ kaṁsārātir ity-ādīni
\| asu-vigame'pi vivaśā api gṛṇanty uccārayanti kevalam \| śamalaṁ pāpam
\| apāvṛtaṁ nirastāvaraṇam \| ṛtaṁ brahma prāpnuvanti \|\|15\|\|

**------------------------------------------------------------------------------------------------------------------------**

**sanātana gosvāmī (dig-darṣinī, ha.bha.vi. 11.426) :** avatārādīnāṁ
viḍambanam anukaraṇam avalambanaṁ vāsti yeṣu \| tatrāvatāra-viḍambanāni
devakī-nandana ity-ādīni \| guṇa-viḍambanāni sarva-jño bhakta-vatsala
ity-ādīni \| karma-viḍambanāni govardhanoddharaṇaḥ kaṁsa-niṣūdana
ity-ādīni \| asu-vigame'pi vivaśā api gṛṇanty uccārayanti kevalam \|
śamalaṁ pāpam \| apāvṛtaṁ nirastāvaraṇam \| ṛtaṁ brahma \| sahasā sadya
eva prāpnuvanti, jīvan-muktā bhavantīty arthaḥ \|\|15\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** yasyāvatāreti \| asu-vigame'pīti
\| tadānīntana-tanmātratvam aśuddha-varṇatvaṁ ca vyañjitam \| vivaśā iti
\| tad-icchāṁ vinā kenacit kārāṇāntareṇāpīty arthaḥ \| vaśaḥ kāntāv ity
amaraḥ \| tādṛśa-śaktitve hetum āha---avatāreti \| avatārādi-sadṛśāni
tat-tat-tulya-śaktīnīty arthaḥ \| tatrāvatāra-viḍambanāni nṛsiṁhety
ādīni guṇa-viḍambanāni bhakta-vatsalety ādīni \| karma-viḍambanāni
govardhana-dharety-ādīni \| ṛtaṁ saccidānanda-rūpaṁ śrī-bhagavantam eva
\| ātma-tāttva-viśuddhy-arthaṁ yad āha bhagavān ṛtam \| brahmaṇe
darśayan rūpam ity ukteḥ \|\|15\|\| \[bhakti-sandarbha 152\]

------------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
ukta-lakṣaṇopāsyopāsanā-jñāna-gandham api vinā nāmābhāsa-mātrata eva
paśu-tulyebhyo'pi janebhyaḥ sva-pada-dāyitvena parama-kṛpaiśvaryam
ācakṣāṇaḥ sa-viśeṣa-svarūpa eva sva-prapattiṁ vijñāpayati yasyeti \|
avatārādi-sadṛśāni tat-tulya śaktīnīti sandarbhaḥ \| yad vā,
avatārādīnāṁ viḍambanaṁ naṭādiṣv anukaraṇam api yais tāni \| yad vā,
avatārādi-viḍambanāni sva-bhrātṛ-putrādi-jīva-viśeṣa-vācakatvād
avatārādy-ananurūpāṇīty arthaḥ \| tatra kṛṣṇo'yaṁ rāmo'yaṁ nārāyaṇo'yam
ity ādīny avatāra-viḍambanāni dayālur dīna-bandhur dāmodara ity ādīni
karma-viḍambanāni nāmāni ye janā ajāmilādaya iva prāṇa-vigame vivaśā api
gṛṇanti kevalam uccārayanti \| śamalaṁ pāpam apāvṛtaṁ nirastāvaraṇam
ṛtaṁ sac-cid-ānanda-svarūpaṁ bhagavantam ātma-tāttva-viśuddhy-arthaṁ yad
āha bhagavān ṛtam \| brahmaṇe darśayan rūpam ity atra tathaiva
vyākhyānāt \|\|15\|\|

\...

**\|\| 3.9.16 \|\|**

**yo vā ahaṁ ca giriśaś ca vibhuḥ svayaṁ ca**

**sthity-udbhava-pralaya-hetava ātma-mūlam \|**

**bhittvā tri-pād vavṛdha eka uru-prarohas**

**tasmai namo bhagavate bhuvana-drumāya \|\|**

**madhvācāryaḥ (bhāgavata-tātparyam) :**

brahmādi-bhāvo viṣṇos tu tan-niyāmakatā bhavet \|

> matsyādi-tāvat-svabhāvo nānyathā kvacid iṣyate \|\| iti vāmane \|
>
> anantāsana-vaikuṇṭha-kṣīrābdhi-stho haris tripāt \|\| iti ca
> \|\|16\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** tatra guṇāvatāra-karmāṇi
darśayan praṇamati---yo vai ekas tri-pāt trayo brahmādayaḥ pādāḥ skandhā
yasya \| pratyekaṁ ca uravaḥ prarohāḥ śākhopaśākhā
marīcy-ādi-manv-ādi-rūpā yasya tathā-bhūtaḥ san vavṛdhe, tasmai
bhuvanākārāya drumāya namaḥ \| kiṁ kṛtvā vavṛdhe ? ātmā svayam eva mūlam
adhiṣṭhānaṁ yasya, tat-pradhānaṁ bhittvā guṇa-traya-rūpeṇa vibhajya \|
tri-pāt tvam evāha \| ahaṁ brahmā, giriśaś ca, svayaṁ vibhur viṣṇuś ceti
sthity-udbhava-pralaya-hetavo ye vayam \| tri-pād bhūtvā yo vavṛdhe ity
arthaḥ \|\|16\|\|

**------------------------------------------------------------------------------------------------------------------------**

**jīva-gosvāmī (paramātma-sandarbhaḥ) :** ṭīkā ca---yo vai ekas tripāt
trayo brahmādayaḥ pādāḥ skandhā yasya ity eṣā \| vṛkṣa-rūpatvena
tad-varṇanād eṣāṁ skandhatvam \|\|16\|\| (paramāma-sandarbha 9)

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** na kevalam aham eka eva
prapadye, api tu mahad-ādīnāṁ sarveṣām eva tvatta udbhūtatvāt
tvat-prapattir ucitaivety abhivyañjayan namasyati \| yo vai ekaḥ tripāt
trayo brahmādayaḥ pādāḥ skandhā yasya uravo marīcy-ādi-manv-ādayaḥ
prarohāh śākhopaśākhā yasya tathā-bhūtaḥ san vavṛdhe \| kiṁ kṛtvā ?
ātma-mūlam ātma-kāraṇakaṁ pradhānaṁ bhittvā guṇa-traya-rūpeṇa vibhajya
tripāttvam eva \| aham ity-ādayaḥ sthity-ādi-hetava iti
yathā-sambhava-nirdeśaḥ \| atra vibhur viṣṇuḥ svayaṁ ceti viṣṇau
svayaṁ-pada-prayogāt brahma-giriśayor iva viṣṇor nāsti guṇa-nibandhanaḥ
svato bheda iti jñāpitam \| yad vā, ya eva aham-ādayaḥ ya eva ātmanaḥ
svasyāpi mūlaṁ kāraṇam \| tathā ya eva bhittvā sva-śakti-kṛtaṁ bhedaṁ
prāpya tripāt prathamaṁ triloka-rūpaḥ, tata uru-prarohaḥ
caturdaśa-loka-rūpaḥ, tasmai bhuvanākārāya drumāya nama iti
viśva-rūpatvam uktam \|\|16\|\|

\...

**\|\| 3.9.17 \|\|**

**loko vikarma-nirataḥ kuśale pramattaḥ**

**karmaṇy ayaṁ tvad-udite bhavad-arcane sve \|**

**yas tāvad asya balavān iha jīvitāśāṁ**

**sadyaś chinatty animiṣāya namo'stu tasmai \|\|**

**madhvācāryaḥ (bhāgavata-tātparyam) :**

nitya-jñāna-dṛśā nityaṁ lava-kālam apīśvaraḥ \|

> paśyet tātkālikaṁ caiva tasmād animiṣo hariḥ \|
>
> kālasyānimiṣatvaṁ ca lavāder nitya-vīkṣaṇāt \|\| iti tantra-sāre
> \|\|17\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** evaṁ guṇāvatāra-karma-viḍambanam
uktvā tasyaiva tat kālākhyaṁ rūpaṁ tat karma ca darśayan
praṇamati---loka iti dvābhyām \| vikarma-nirato viruddha-karma-niṣṭhaḥ
kuśale hite sve ātmīye tvad-udite tvayaiva sākṣād-ukte
bhavad-arcana-rūpe karmaṇi \| uktaṁ hi gītāsu,

> yat karoṣi yad aśnāsi yaj juhoṣi dadāsi yat \|
>
> yat tapasyasi kaunteya tat kuruṣva mad-arpaṇam \|\| \[gītā 9.27\]iti
> \|

tasmin pramatto'datta-citto yāvad vartate tāvad asya lokasya \|
animiṣāya kālāya \|\|17\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** vikarma bhagavad-bahir-mukhaṁ
karma \| arcanaṁ pañcarātrādy-uktaṁ pañcarātrasya kṛtsnasya vaktā[^37]
tu bhagavān svayaṁ \[ma.bhā. 12.337.62\] iti mokṣa-dharmāt \|\|17\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** viśva-rūpatvam uktam atha
viśva-nimiṣaṁ tu kāla-rūpatvena praṇamati loko manuṣyādiḥ kuśale karmaṇi
pramattaḥ akṛtāvadhānaḥ \| kuśalaṁ karmaiva kiṁ ?
tatrāha---bhavad-arcane \|

nanu sva-dharmeṇa tam abhyarcyety ukteḥ jñānino jñāna-yajñena yajanti
jñāna-vigraham ity ukteś ca karma-jñāna-yogābhyām api bhagavad-arcanam
eva syād iti kecid vyācakṣate, tatrāha---tvad-udite tvayaiva mad-arcanam
idam eveti sākṣād-ukteḥ \| ye vai bhagavatā proktā upāyā ātma-labdhaye
\[bhā.pu. 11.2.34\] ity ekādaśāt \| pañcarātrasya kṛtsnasya vaktā[^38]
tu bhagavān svayaṁ \[ma.bhā. 12.337.62\] iti mokṣa-dharmāc ca sve svīye
sva-kartavya ity arthaḥ \| tad evaṁ tvad-bhakta-lokebhyo'nyeṣv eva
kālasyādhikāra iti dyotitam \| asya abhakt-lokasya jīvitasyāpy āśāṁ kim
uta bhogādi-vāñchām ity arthaḥ \| animiṣāya kālāya \|\|17\|\|

\...

**\|\| 3.9.18 \|\|**

**yasmād bibhemy aham api dviparārdha-dhiṣṇyam**

**adhyāsitaḥ sakala-loka-namaskṛtaṁ yat \|**

**tepe tapo bahu-savo'varurutsamānas**

**tasmai namo bhagavate'dhimakhāya tubhyam \|\|**

**śrīdhara-svāmī (bhāvārtha-dīpikā) :** āstāṁ tāval lokasya kathā,
yasmāt kālākhyāt tvatto yad dvi-parārdhāvasthāyi dhiṣṇyaṁ sthānaṁ,
tad-ārūḍho'pi bibhemi, bhītaś ca saṁs tvām evāvarurutsamānaḥ prāptum
icchaṁs tapas taptavān \| kathaṁ-bhūtaḥ ? bahu-savo bahavaḥ savā yāgāḥ
saṁvatsarā vā yasya \| bahūn yāgān kṛtvāpi bahūn saṁvatsarān vā tapas
taptavān ity arthaḥ \| adhimakhāya makhādhiṣṭhātre \|\|18\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** uktasya
kāla-balavattvasya sīmām āha---yasmāt kālāt ahaṁ brahmā
dviparārdhāvasthāyi dhiṣnyaṁ sthānaṁ satya-lokam adhyāsito'pi bibhemi
tathā avarurutsamānaḥ avaroddhuṁ kālaṁ vaśīkartum icchan bahu-savaḥ
bahavaḥ savā yajñā yasya tathā-bhūtaḥ san tapaś cāhaṁ tepe \| tad api
bibhemīty arthaḥ \|

nanu kāla-vaśīkārārthaṁ bahu-yajña-pravṛttau tava kadā kā yuktir āsīt ?
tatrāha---adhimakhāya makhānām adhiṣṭhātre tubhyaṁ namaḥ \| makhānām
adhiṣṭhātus tava makhair eva yajanena kālo me vaśībhavatv iti buddhyety
arthaḥ \| pratyuta kālenaivāhaṁ vaśīkṛtaḥ sampraty api bibhemi, atas
tava śuddha-bhaktiṁ vinā kālo na jeyo bhavatīty adya jñāta-tattvo'taḥ
paraṁ śuddhām eva bhaktiṁ karavānīti dhvaniḥ \|\|18\|\|

\...

**\|\| 3.9.19 \|\|**

**tiryaṅ-manuṣya-vibudhādiṣu jīva-yoniṣv**

**ātmecchayātma-kṛta-setu-parīpsayā yaḥ \|**

**reme nirasta-viṣayo'py avaruddha-dehas**

**tasmai namo bhagavate puruṣottamāya \|\|**

**madhvācāryaḥ (bhāgavata-tātparyam) :** anirasta-ratir nitya-ratiḥ
\|\|19\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** idānīṁ
tat-tat-kāla-bhāvi-līlāvatāra-karmāṇi darśayann āha---tiryag-ādiṣu
jīva-yoniṣu svecchayā svīkṛta-mūrtiḥ san,
sva-kṛta-dharma-maryādā-pālanecchayā reme \| vastutaḥ
svānandānubhavenaiva nirasta-viṣaya-sukho'pi yo'pi eva puruṣottamaḥ
tat-tad-upādhi-dharmāsaṁsparśāt \| tad uktaṁ gītāsu---

> yasmāt kṣaram atīto'ham akṣarād api cottamāh \|
>
> ato'smi loke vede ca prathitaḥ puruṣottamaḥ \|\| \[gītā 15.18\] iti
> \|\|19\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** nirastā viṣayā jīva-gocarā arthāḥ
prākṛtā yasmāt \| ātmecchayā bhakta-pipālayiṣayā avaruddha-dehaḥ
prakaṭita-mūrtiḥ \|\|19\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tad evaṁ jagad-rūpatvena
tan-niyantṛ-kāla-rūpatvena ca praṇamyedānīṁ
paramopāsya-sac-cid-ānanda-svarūpatvena praṇamati \| tiryag-ādiṣu
svecchayaiva avatīrṇa iti śeṣaḥ \| sva-kṛta-setu-parīpsayā reme
ātmārāmatvāt tyakta-viṣaya-sukho'pi---

> patraṁ puṣpaṁ phalaṁ toyaṁ yo me bhaktyā prayacchati \|
>
> tad ahaṁ bhakty-upahṛtam aśnāmi prayatātmanaḥ \|\| \[gītā 9.26\] iti
> \|

sva-kṛta-maryādā-pālanāya
sva-bhaktopanīta-srak-candana-gandha-puṣpa-śayyādy-upabhogyeṣv eva reme,
nāham ātmānam āśāse mad-bhaktaiḥ sādhubhir vinā \[bhā.pu. 9.4.64\] ity
ātmārāmatve'py apūrṇa-kāma iveti bhāvaḥ \| srag-ādīnāṁ
prākṛta-viṣayatve'pi bhagavad-artha-viniyuktatve sati tat-kṣaṇa
evāprākṛtatvaṁ syād ity ekādaśe vyaktībhaviṣyati \[bhā.pu. 11.25.27-29\]
\| avaruddha-dehaḥ bhāguri-mate avety a-kāra-lope vibhutvād
anāvṛta-dehaḥ sac-cid-ānanda-śarīra evety arthaḥ \|

yad vā, ātma-kṛta-setoḥ sva-bhakta-vaśyatva-rūpa-maryādāyāḥ pari
sarvato-bhāvenepsayā prāptīcchayā śrī-yaśodayā dāmnevānyair api bhaktaiḥ
praṇaya-rasanayā avaruddha-dehaḥ \| ataḥ sarvotkarṣāt
mahat-sraṣṭādy-aryāmi-puruṣebhyo'py uttamāyeti kṛṣṇāvatāra eva tātparyam
\| yad uktaṁ---

> yasmāt kṣaram atīto'ham akṣarād api cottamāh \|
>
> ato'smi loke vede ca prathitaḥ puruṣottamaḥ \|\| \[gītā 15.18\] iti
> \|\|19\|\|

\...

**\|\| 3.9.20 \|\|**

**yo'vidyayānupahato'pi daśārdha-vṛttyā**

**nidrām uvāha jaṭharī-kṛta-loka-yātraḥ \|**

**antar-jale'hi-kaśipu-sparśānukūlāṁ**

**bhīmormi-mālini janasya sukhaṁ vivṛṇvan \|\|**

**śrīdhara-svāmī (bhāvārtha-dīpikā) :** idānīṁ dṛśyamānām eka mūrtiṁ
praṇamati---yo'vidyayeti dvābhyām \| daśārdhāḥ pañca vṛttayo yasyās
tayāvidyayā nidrā-hetu-bhūtayānabhibhūto'pi yoga-nidrām uvāha \| tasmai
te nama ity uttareṇānvayaḥ \| jaṭharī-kṛtā udare pravilāpitā loka-yātrā
loka-sthitir yena \| ahir eva kaśipuḥ śayyā \| tasyāḥ sparśo'nukūlo
yasyās tāṁ nidrām \| bhīmānāṁ ūrmīṇāṁ mālā vidyante yasminn antar-jale
nidrāṇasyāvivekino janasya nidrā-sukham īdṛg iti vivṛṇvan pradarśayan,
upahasann ity arthaḥ \| ata evāntar-jalādi-viśeṣaṇāni \| yad vā,
pūrva-kalpe śrāntasya janasya viśrāma-sukhaṁ vivṛṇvan sphārayan \| tadā
tu paropakārāya svayaṁ duḥsaham api duḥkhaṁ soḍhavyam iti dyotanārthaṁ
viśeṣaṇāni \|\|20\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tasyāvatāriṇaḥ puruṣottamasyaiva
dṛṣṭāṁ līlām anumodate---ya iti \| janasya yan nidrā-sukhaṁ, tad eva
līlayā svasmin prakaṭayan tatrānya-durgamāspadatvaṁ
sukha-sparśa-śayyatvaṁ ca tat-saukarya-hetum āha---antar-jala ity-ādinā
\|\|20\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** idānīṁ dṛśyamānaṁ
nijopāsyāṁ mūrtiṁ praṇamati dvābhyām \| daśārdhāḥ pañca-vṛttayo yasyās
tayā avidyayā nidrā-hetu-bhūtayā anabhibhūto'pi nidrām uvāha \| tasmād
iyaṁ te svarūpa-śakti-mayy eva nidreti bhāvaḥ \| jaṭharīkṛtā udare
pravilāpitā loka-yātrā loka-paramparā yasya saḥ \| ahir eva kaśipuḥ
śayyā tasya sparśo'nukūlo yasyās tām \| bhīmormi-mālini pralaya-samudre
janasya prākṛta-lokasyāpi \| jala-madhya-stha-komala-śayyā-śāyinaḥ
sukhaṁ bhavatīti vivṛṇvan lokaval līla eva tvaṁ bhavasīti bhāvaḥ \| yad
vā, pralaya-kāle'pi jana-mātra-bhayade samudre'pi sarpa-śayyāyām api
sukhena tvg nidrāsīti sarva-kāla-sarva-deśa-sarva-saṅga-nirbhayas tvam
eva nānya iti bhāvaḥ \| sukhaṁ vivṛṇvann iti kāla-deśa-saṅgato
bhaya-yukto'pi nidrālur hi janaḥ sukham eva nidrātīti \|\|20\|\|

\...

**\|\| 3.9.21 \|\|**

**yan-nābhi-padma-bhavanād aham āsam īḍya**

**loka-trayopakaraṇo yad-anugraheṇa \|**

**tasmai namas ta udara-stha-bhavāya yoga-**

**nidrāvasāna-vikasan-nalinekṣaṇāya \|\|**

**śrīdhara-svāmī (bhāvārtha-dīpikā) :** kiṁ ca, yasya nābhi-padmam eva
bhavanaṁ tasmāt \| loka-trayam upakaraṇaṁ yasya \| yad vā, loka-trayasya
sṛṣṭy-ādi-dvāreṇopakarotīti tathā tādṛśo'haṁ yad-anugraheṇāsam, udare
sthito bhavaḥ saṁsāra-prapañco yasya \| yoga-nidrāvasāne kiñcid
vikasan-nalinavad īkṣaṇaṁ yasya \|\|21\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** āsam abhūvaṁ loka-trayam
eva upakaraṇam ājñā-kāri yasya saḥ \| yad vā, sṛṣṭy-ādi-dvārā
loka-trayasyopakārī \| udare sthito bhavaḥ saṁsāra-.prapañco yasya
tasmai \| yoga-nidrāvasāne samprati rātry-anta iva vikasan-nalinam iva
īkṣaṇaṁ yasya tasmai \| tena he mat-prabho kṛpā-pārāvāra jāgṛhi jāgṛhi
kiṅkaro'haṁ maṅgalārātrikaṁ karavāṇīti bhāvaḥ \|\|21\|\|

\...

**\|\| 3.9.22 \|\|**

**so'yaṁ samasta-jagatāṁ suhṛd eka ātmā**

**sattvena yan mṛḍayate bhagavān bhagena \|**

**tenaiva me dṛśam anuspṛśatād yathāhaṁ**

**srakṣyāmi pūrvavad idaṁ praṇata-priyo'sau \|\|**

**madhvācāryaḥ (bhāgavata-tātparyam) :**

sva-sāmarthyāṁ sva-karmāṇi ramayā saha keśavaḥ \|

> kurute svayam evaiṣā kānicit puruṣottamaḥ \|\| iti nāradīye \|
>
> ātma-śabdasya mukhārtho viṣṇur ekaḥ sanātanaḥ \|
>
> sandeha-deha-manaso buddhi-jīvāḥ svayaṁ tathā \|\|
>
> brahmāpy amukhyāḥ kramaśa utkarṣo hy ātmatā bhavet \|\| iti
> prakāśa-saṁhitāyām \|\|22\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** evaṁ stutvā prārthayate---so'yam
iti caturbhiḥ \| yady ena sattvena jñānena bhagenaiśvaryeṇa ca mṛḍayate
sukhayati viśvam \| dṛśaṁ prajñām anuspṛśatād yojayatu, yathāhaṁ sraṣṭuṁ
kṣamo bhaviṣyāmi \| yataḥ praṇata-priyo'sāv ahaṁ ca praṇato na cānyaḥ
prārthanīyo'sti \| yato bhagavān \| sa eva samasta-jagatāṁ suhṛd
yato'sāv eko'nusyūta ātmāntaryāmī \|\|22\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** evaṁ stutvā prārthayate
so'yam iti caturbhiḥ \| samasta-jagatāṁ prākṛtāprākṛtānāṁ suhṛt pālakaḥ
ātmā nirupādhi-premāspadam \| evaṁ-bhūtasyānyasyābhāvād ekaḥ \| **yad**
yasmāt sattvena guṇena pālana-lakṣaṇena samasta-jagaty eva prākṛtāni
mṛḍayate sukhayati \| bhagena svīya-ṣaḍ-aiśvaryeṇa aprākṛtān
bhakta-janān api mṛḍayate \| tasmāt tenaiva sattvena kiñcin-mātreṇa
bhagena ca me mama dṛśaṁ prajñāṁ prākṛtīṁ bhaktimattvād aṁśenāprākṛtīṁ
ca anuspṛśatu pālayatu, yathāhaṁ srakṣyāmi prākṛtān marīcy-ādīn sraṣṭum
aprākṛtān nāradādīṁś cāvirbhāvayituṁ jñāsyāmi yato'sau prabhuḥ
praṇati-mātre kṛte'pi priyaḥ \|\|22\|\|

\...

**\|\| 3.9.23 \|\|**

**eṣa prapanna-varado**[^39] **ramayātma-śaktyā**

**yad yat kariṣyati gṛhīta-guṇāvatāraḥ \|**

**tasmin sva-vikramam idaṁ sṛjato'pi ceto**

**yuñjīta karma-śamalaṁ ca yathā vijahyām \|\|**

**śrīdhara-svāmī (bhāvārtha-dīpikā) : ātma-śaktyā ramayā** saha **yad
yat** karma **kariṣyati** \| **sva-vikramaṁ** svasya viṣṇor eva vikramaḥ
prabhāvo yasmin, tad **idaṁ** viśvaṁ tad-ājñayā **sṛjato'pi** me
**cetaḥ** sa eva **yuñjīta** pravartayatu \| karma **āsaktiṁ** tat-kṛtaṁ
**śamalaṁ** ca vaiṣamyādi-pāpaṁ **yathā** **vijahyāṁ** tyakṣyāmi
\|\|23\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) : :** yathā-pūrvaṁ
srakṣyāmi, tathāpi karmaṇo vikṣepakatvāt, kheda-bhītyā mayā tava
līlā-yogyaṁ yathā kathañcit sraṣṭuṁ śakyate, tathā varaṁ prayacchety
āśayenāha---**eṣa** ity-ādi \| he śrī-kṛṣṇa ! **eṣa** nārāyaṇa **idaṁ
viśvaṁ sṛjato** mama **ceto yuñjīta** cetaḥ prayojayatu \| tatra
prakāraṁ vadati---**prasanna-varado** bhavān śrī-kṛṣṇa **ātma-śaktyā**
sva-svarūpayā śaktyā **ramayā**, ramayati iti ramā ānandinī śaktiḥ, tayā
saha **gṛhīto guṇa**-mayo jagan-maṅgala-guṇātmako'**vatāro**
bhū-talāvarohaṇaṁ yena tathā san, **yad yat kariṣyati** bhavān,
mathurā-vṛndāvanādau\--yāṁ yāṁ līlām ācariṣyati, tasmin sva-vikramaṁ
kriyā-sāmarthyam api **yuñjīta** \|

ayaṁ bhāvaḥ---yadyapi tad-ājñayaiva srakṣyāmi, tathāpi
rajo-guṇātmakatvāt sṛṣṭi-karmaṇo bibhemi \| tal-līlā tatra bhaviṣyatīti
me sārthakaḥ śramo bhavitā \| ato yathā tatra mama śilpa-kauśalaṁ
bhavati, tathā yuñjīta, tathā sāmarthyaṁ dadatu \| **karma-śamalaṁ** ca
**yathā jahyāt**, tathā yuñjīta \|\|23\|\|

**eṣa prapanna-varado**[^40] **ramayātma-śaktyā**

**yad yat kariṣyati gṛhīta-guṇāvatāraḥ \|**

**tasmin sva-vikramam idaṁ sṛjato'pi ceto**

**yuñjīta karma-śamalaṁ ca yathā vijahyām \|\|**

**jīva-gosvāmī (krama-sandarbhaḥ) : eṣa** iti \| **ramayā**
iti---ramākhyayā **svarūpa-śaktyā**, na tu māyā-śaktyā hetunā
**gṛhīta-guṇāvatāraḥ**, gṛhītā guṇā bhakta-vātsalyādayo yeṣu, tādṛśā
avatārā yasya saḥ \| **sva-vikramam** iti tvad-vikrama-mayatvam eva
viśvaṁ syāt, tatas tvac-chaktyaiva mayā tat kartuṁ śakyam \| tatas tathā
tat-prārthanaṁ ca mama yuktam eveti bhāvaḥ \|\|23\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** punaś ca rajo-guṇa-mayyā
sṛṣṭer bibhyat svīya-bhakter abhyudayaṁ prārthayate \| **eṣa** bhavān
**prapannāya** mahyam etad-**varado**'stv ity arthaḥ \| **ramayā**
svarūpa-bhūtayā, na tu māyayety arthaḥ \| ato **gṛhīta-guṇā avatārā**
yasya saḥ \| tasmin dharoddharaṇādau karmaṇi mama **ceto** **yuñjīta**
pravartayatu \| mama kathaṁ-bhūtasya ? **sva-vikramaṁ** svasya
sva-prabhor vikramaḥ prabhāvo yasmin, tad **idaṁ** viśvaṁ **sṛjato'pi**
tena sṛṣṭau mama **ceto** nāsajjatu, kintu tal-līlā-kathāyām evety
arthaḥ \| **karma-śamalaṁ** sṛṣṭy-utthaṁ vaiṣamyādi-pāpaṁ tyakṣyāmi
\|\|23\|\|

\...

**\|\| 3.9.24 \|\|**

**nābhi-hradād iha sato'mbhasi yasya puṁso**

**vijñāna-śaktir aham āsam ananta-śakteḥ \|**

**rūpaṁ vicitram idam asya vivṛṇvato me**

**mā rīriṣīṣṭa nigamasya girāṁ visargaḥ \|\|**

**śrīdhara-svāmī (bhāvārtha-dīpikā) : ambhasi sato** **yasya
nābhi-hradād** **iha āsam** \| **vijñāne śaktir** yasya
mahat-tattvātmakasya cittasya tad-abhimānī, **asya rūpam idaṁ**
**vistārayato me** **nigamasya** avayava-bhūtānāṁ **girāṁ visarga**
uccāraṇaṁ **mā rīriṣīṣṭa** \| halāntaṁ brahma-varcasam iti nyāyena mā
lupyatām ity arthaḥ \|\|24\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** idaṁ mahā-pātakātmaka-paryantaṁ
sṛjato mama vedoccāraṇa-rūpaṁ brahma-tejo mā lupyatām \| yathā
sādhāraṇa-brāhmaṇānāṁ helayā brahma-teja ity arthaḥ \| mā rīriṣīṣṭeti
riṣ hiṁsāyām ity asya yaḍ-lug-anta-liḍi karma-kartari rūpaṁ chaṇdasam
\|\|24\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kiṁ ca, bhagavaṁs
tavaiśvarya-sindhoḥ kaṇa-mātre'py asmin mama yat praveśas taṁ khalui
vedābhyāsa-prasādād eva \| yad uktaṁ, vedaś cakṣus taveśvara \[11.20.4\]
iti samprati tu sṛṣṭy-artha-kavi-vidha-vyāpāravattvenānadhyavasāyāt
tasya vedasya vismṛtir me sambhaviṣyati, sā mā bhūd iti
prārthayate---nābhīti \|

**yasyāmbhasi** **sataḥ puṁsas** tava **nābhi-hradād** **aham āsaṁ**
**vijñāna-śaktiḥ** vijñāna-maya-puruṣaḥ samaṣṭi-jīva-rūpaḥ
buddhi-tattvādhiṣṭhātā vā asya parameśvarasya **rūpam idaṁ** viśvaṁ
vistārayato **mama** **nigamasya** avayava-bhūtānāṁ **girāṁ visargaḥ**
ṛg-ādi-bheda-prapañcaḥ **mā rīriṣīṣṭa** mā atiśayena lupyatāṁ, māyayā
vismṛto bhavatv ity arthaḥ \| riṣ hiṁsāyām ity asya yaṅ-lug-anta-liṅi
karma-kartari rūpaṁ chāndasam \|\|24\|\|

\...

**\|\| 3.9.25 \|\|**

**so'sāv adabhra-karuṇo bhagavān vivṛddha-**

**prema-smitena nayanāmburuhaṁ vijṛmbhan \|**

**utthāya viśva-vijayāya ca no viṣādaṁ**

**mādhvyā girāpanayatāt puruṣaḥ purāṇaḥ \|\|**

**śrīdhara-svāmī (bhāvārtha-dīpikā) : vivṛddha-premṇā smitena
vijṛmbhayan** \| viśvasya vijayāyodbhavāya \| **ca**-kārād
asmad-anugrahāya ca **utthāya** \|\|25\|\|

**------------------------------------------------------------------------------------------------------------------------**

**sanātana gosvāmī (dig-darṣinī) :** \[hari-bhakti-vilāsa 16.328\]:
**adabhra-karuṇaḥ** mahā-dayāluḥ \| ataḥ **vivṛddha-premṇā** yat
**smitaṁ** tena, **vijṛmbhan** vijṛmbhayan unmīlayan, **viśvasya
vijayāya** udbhavāya \| yad vā, nija-bhakti-pracāraṇena
viśva-vaśīkaraṇāya \| yad vā, jagan-mahotsavāya \| **ca**-śabdād
viśeṣato'nugrahāya ceti \| **no**'smākaṁ bhaktānāṁ viṣādaṁ pralayāt
cira-vāg-amṛta-pānābhāvato vā śoka-duḥkhaṁ **mādhvyā** madhurayā **girā
apanayatāt** \| ślokaś cāyaṁ śiṣṭācārānusāreṇātra likhitaḥ \| kintv
anye'pi yatheṣṭaṁ paṭhanīyāḥ \|\|25\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam**.***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kiṁ ca, prabhoḥ
kṛpā-kaṭākṣa-kṛpā-nideśābhyām eva dāsasya niḥsaṁśaya ānando bhaved iti
tāv eva prārthayate---so'sāv iti \| **vijṛmbhan** vijṛmbhayan
**no**'smākaṁ **viśvasmin** sarvatraiva **vijayāya** sṛṣṭy-ādiṣu
parābhavābhāvāya **ca**-kārāt pūrvokta-vāñchita-siddhaye ca \|
**mādhvyā** mādhurya-mayyā \"viśvaṁ sṛja\" iti nideśa-mayyā **girā**
\|\|25\|\|

\...

**\|\| 3.9.26 \|\|**

**maitreya uvāca---**

**sva-sambhavaṁ niśāmyaivaṁ tapo-vidyā-samādhibhiḥ \|**

**yāvan mano-vacaḥ stutvā virarāma sa khinnavat \|\|**

**śrīdhara-svāmī (bhāvārtha-dīpikā) : svasya saṁbhavo** yasmāt tam \|
**tapaḥ** śārīram, **vidyā** upāsanā, **samādhir** aikāgryam, tair
**niśāmya** dṛṣṭvā yathā-śakti **stutvā** śrāntavad **virarāma**
\|\|26\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **svasya sambhavo**
yasmāt taṁ **tapaḥ** śārīraṁ vidyā, ācārya-caittya-vapuṣā sva-gatiṁ
vyanakti \[bhā.pu. 11.29.6\] iti rītyā
ākasmika-sphūrti-prāpta-tan-mantropāsanā \| samādhiś cittaikāgryeṇa
dhyānaṁ tair **niśāmya** dṛṣṭvā yathā-śakti **stutvā**
kṛpā-kaṭākṣasyānupalambhāt **khinna** iva **virarāma** \|\|26\|\|

\...

**\|\| 3.9.27-28 \|\|**

**athābhipretam anvīkṣya brahmaṇo madhusūdanaḥ \|**

**viṣaṇṇa-cetasaṁ tena kalpa-vyatikarāmbhasā \|\|**

**loka-saṁsthāna-vijñāna ātmanaḥ parikhidyataḥ \|**

**tam āhāgādhayā vācā kaśmalaṁ śamayann iva \|\|**

**śrīdhara-svāmī (bhāvārtha-dīpikā) :** ātmano loka-saṁsthāna-vijñāne
parikhidyato **brahmaṇo'bhipretam** ālakṣya **tam āha** iti dvayor
anvayaḥ \| **tena** pralayodakena **viṣaṇṇa-cetasam** \|\|27\|\|
**kaśmalaṁ** moham \| **iveti** samasta-mohā-śamanaṁ darśayati
\|\|28\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **kalpa-vyatikarāmbhasā**
pralaya-kāla-militāgantuka-jalena hetunā **viṣaṇṇa-cetasaḥ**, tathā
**ātmanaḥ** svasya **lokānāṁ** deva-tiryag-ādīnāṁ **saṁsthānaṁ**
samucita-svabhāvatayā nirmāṇa-sthāpanādi-paripāṭī tad-vijñāne khidyato
brahmaṇo'bhipretam **anvīkṣya** jñātvā **tam āha** ity anvayaḥ \|
**kaśmalaṁ** mohaṁ **śamayann iveti** \|\|28\|\|

\...

**\|\| 3.9.29 \|\|**

**śrī-bhagavān uvāca---**

**mā veda-garbha gās tandrīṁ sarga udyamam āvaha \|**

**tan mayāpāditaṁ hy agre yan māṁ prārthayate bhavān \|\|**

**madhvācāryaḥ (bhāgavata-tātparyam) :** prārthanam api mat-preraṇam eva
\|\|29\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** he **veda-garbha** ! **tandrīṁ**
viṣāda-kṛtam ālasyaṁ **mā gāḥ** \| tenaiva me dṛśam anuspṛśatāt
\[3.9.22\] ity-ādi **yat prārthayate**, **tad** **agre** pūrvam eva
**saṁpāditam** \|\|29\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** samasta-mohopaśamanaṁ
darśayati \| **tandrīm** ajñānaṁ **mā gāḥ** \| **veda-garbha** ! iti na
hi sarva-veda-vijñasyājñānam ucitam iti bhāvaḥ \| nanu svasya
sṛṣṭi-sāmarthye saṁśayāno'smi \| tatrāha---sarga iti \| **udyamo**
niṣphalo bhāvīty api mā śaṅkiṣṭhā ity āha---**tan mayā** iti tenaiva me
dṛśam anuspṛśatāt \[3.9.22\] iti **yan māṁ prārthayate** \|\|29\|\|

\...

**\|\| 3.9.30 \|\|**

**bhūyas tvaṁ tapa ātiṣṭha vidyāṁ caiva mad-āśrayām \|**

**tābhyām antar-hṛdi brahman lokān drakṣyasy apāvṛtān \|\|**

**madhvācāryaḥ (bhāgavata-tātparyam) :** tapa ālocanaṁ proktaṁ vidyā
niṣṭhā prakīrtitā iti ca \|\|30\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** tarhi katham ahaṁ na jānāmi ?
ity ata āha---bhūya iti \|\|30\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** bhūya iti \| **tapaḥ** prāṇāyāmādi
\|\|30\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanv idānīm udyamena kiṁ
bhaviṣyati me ? mayā sṛjyās te bhūr-ādayo lokā eva na dṛśyante ity ata
āha---bhūya iti \| **tapaś** cittaikāgryaṁ, **vidyāṁ** mantropāsanām
**antar-hṛdi** hṛdaya eva bahiḥ-sthitām api **lokān** bhūr-ādīn
tatra-sthān manuṣyādīṁś ca **apāvṛtān** jalāvaraṇa-śūnyān **drakṣyasi**
\| tataś ca mayaiva yathā-sthitatayā darśayiṣyamāṇāṁs tān sva-hṛdaya eva
dṛṣṭvā ādarśa-darśī lekhaka iva sukhenaiva bahiḥ srakṣyasīti \|\|30\|\|

\...

**\|\| 3.9.31 \|\|**

**tata ātmani loke ca bhakti-yuktaḥ samāhitaḥ \|**

**draṣṭāsi māṁ tataṁ brahman mayi lokāṁs tvam ātmanaḥ \|\|**

**madhvācāryaḥ (bhāgavata-tātparyam) :**

dehe dehe haris tasmin lokāḥ sarve pratiṣṭhitāḥ \|

> aṅguṣṭha-mātre'pi pare para-śaktir yato vibhuḥ \|\| iti ca \|

ātmani sthite mayi \|\|31\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) : bhakti-yuktaḥ** **samāhitaś** ca
sann **ātmani** svasmin **loke** ca **māṁ tataṁ** vyāpya sthitaṁ
**draṣṭāsi** drakṣyasi \| **ātmano** jīvāṁś ca \|\|31\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sṛṣṭy-āveśa-vaśatve'pi
tvām ahaṁ na vismareyam iti yat prārthitaṁ, tatrāha---**tataḥ**
sṛṣṭi-samaye'pi **bhakti-yuktaḥ** **samāhitaś** ca san **ātmani**
sva-manasi bahir loke ca **māṁ draṣṭāsi** \| tathā **mayi lokān**
bhūr-ādīn ātmano jīvāṁś ca mṛd-bhakṣaṇa-līlāyāṁ yaśodeva **draṣṭāsi** \|
yad vā, tataḥ kṛṣṇāvatāre vatsa-vatsapālādy-ākārair vyāpakaṁ māṁ mayi
lokān brahmāṇḍāni ātmanaś caturbhuja-mūrtīḥ \| yad vā, ātmanaḥ svāni
bahūn parameṣṭhinaḥ drakṣyasi \|\|31\|\|

\...

**\|\| 3.9.32 \|\|**

**yadā tu sarva-bhūteṣu dāruṣv agnim iva sthitam \|**

**praticakṣīta māṁ loko jahyāt tarhy eva kaśmalam \|\|**

**śrīdhara-svāmī (bhāvārtha-dīpikā) :** sarvatra mad-darśane moho
nivartata ity āha---yadā tv iti \| **praticakṣīta** paśyet \|\|32\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** karma-śamalaṁ ca yathā
vijayām iti yat prārthitaṁ tat khalv etādṛśyāṁ daśāyāṁ sambhaved ity
āha---yadā tv iti **praticakṣīti** paśyet \| **kaśmalaṁ** moham
\|\|32\|\|

\...

.

**\|\| 3.9.33 \|\|**

**yadā rahitam ātmānaṁ bhūtendriya-guṇāśayaiḥ \|**

**svarūpeṇa mayopetaṁ paśyan svārājyam ṛcchati \|\|**

**madhvācāryaḥ (bhāgavata-tātparyam) :** svarūpeṇa mayopetaṁ hṛdi-sthaṁ
jīva-rūpaṁ hi parameśvara-sahitaṁ bhavati \|

> tyaktvā dehādy-ātma-bhāvaṁ jīva-rūpe hṛdi sthite \|
>
> dṛṣṭvātma-bhāvaṁ taṁ cāpi hari-pādābja-saṁsthitam \|\|
>
> yad āpaśyaty āparokṣyāt tadā muktiṁ vrajaty asau \|\| iti
> dattātreya-yoge \|\|33\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** tadā ca mithyā-jñāna-nivṛttau
mucyata ity āha---yadeti \| bhūtādibhir virahitam **ātmānaṁ** jīvaṁ
śuddha-tvaṁ-padārthaṁ **svarūpeṇa** svasya ātma-bhūtena **mayā**
tat-padārthena **upetam** ekī-bhūtaṁ **paśyan** bhavati, tadā
**svārājyaṁ** mokṣaṁ prāpnoti \|\|33\|\|

**------------------------------------------------------------------------------------------------------------------------**

**jīva-gosvāmī (paramātma-sandarbha 43) :** atha bhaktīcchuṁ prati tayor
\[puruṣeśvarayor\] bhedam upadiśati---yadeti \| **ātmānaṁ** jīvaṁ
svarūpeṇa tasyā jīva-śakter āśraya-bhūtena śaktimatā **mayā upetaṁ**
yuktam \| **svārājyaṁ** sārṣṭy-ādikam \|\|33\|\|

**------------------------------------------------------------------------------------------------------------------------**

**jīva-gosvāmī (prīti-sandarbhaḥ 1)**: **upetaṁ** yuktam ity
evākliṣṭo'rthaḥ \| jīva-svarūpasyaiva gauṇānandatvaṁ darśitam \|\|33\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** yadeti \| bhūtādibhir virahitam
ātmānaṁ jīvaṁ svarūpeṇa tasya jīva-śakter āśraya-bhūtena śaktimatā
**mayā upetaṁ** yuktam \| **svārājyaṁ** sārṣṭy-ādikam \|\|33\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kasyāṁ daśāyāṁ tvāṁ
prāpnuyād ity apekṣāyām āha---**yadāātmānaṁ** svaṁ **bhūtādibhī
rahitaṁsvarūpeṇaiva**, na tu svīya-jīvātmatvaṁ parityajyety arthaḥ \|
**mayā** sevyena parameśvareṇa saha **upa** samīpa eva **itaṁ**
sevārthaṁ prāptaṁ **paśyan** bhavati, tadā \[**svārājyam**\] svena
svīyena prabhunā saha rājata iti svarāṭ dāsas tasya bhāvaḥ karma vā
dāsyam **ṛcchati** prāpnoti \|

kecit punar nirviśeṣa-saviśeṣa-svarūpayor dvayor eva stutau
prakrāntatvāt tad-upāsakānāṁ jñānināṁ bhaktānāṁ ca tantreṇaiva
carama-daśā-vyañjakatayā padyam idaṁ vyācakṣate \| tathā hi, jñānī
ātmānaṁ śuddhatvaṁ padārtha-svarūpeṇa mayā tat-padārthena upetam
ekībhūtaṁ paśyan yadā bhavati, tadā svārājyaṁ mokṣaṁ prāpnoti \| tathā
bhaktaḥ śāntādi-pañca-vidho'pi svarūpeṇa śāntaś cid-rūpatvena dāso
dāsya-rūpatvena sakhā sakhyenaiva pitrādir vātsalyena priyā premṇaiva
upetaṁ yuktam ātmānaṁ svaṁ tathā mayāpi pañca-vidha-bhāva-viṣayeṇa saha
sākṣāt-para-brahmaṇā prabhunā sakhyā putrādinā kāntena ca **upetam** iti
yathā-yatham evārthaḥ \| **svārājyaṁ** svena cit-ghanākāreṇa svīyena
prabhunā sakhyā putrādinā kāntena ca saha rājata iti tasya bhāvas
tattvam **ṛcchati** prāpnoti \|\|33\|\|

\...

**\|\| 3.9.34 \|\|**

**nānā-karma-vitānena prajā bahvīḥ sisṛkṣataḥ \|**

**nātmāvasīdaty asmiṁs te varṣīyān mad-anugrahaḥ \|\|**

**śrīdhara-svāmī (bhāvārtha-dīpikā) :** yato **varṣīyān** vṛddhataraḥ \|
atyadhiko'stīty arthaḥ \|\|34\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tad evaṁ
jñāna-bhakti-rasa-tattvam upadiśya tvayi mamānugraho na kevalam adyatana
eva, api tu sārvakālika evety āha---nāneti, **varṣīyān** jyāyān
\|\|34\|\|

\...

**\|\| 3.9.35 \|\|**

**ṛṣim ādyaṁ na badhnāti pāpīyāṁs tvāṁ rajo-guṇaḥ \|**

**yan mano mayi nirbaddhaṁ prajāḥ saṁsṛjato'pi te \|\|**

**śrīdhara-svāmī (bhāvārtha-dīpikā) :** anugraham evāha---ṛṣim iti
caturbhiḥ \| yat yatas te mano mayi nirbaddham \|\|35\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ṛṣim iti \| dvitīya-skandhe pūrvam
evam uktam---

> etan mataṁ samātiṣṭha parameṇa samādhinā \|
>
> bhavān kalpa-vikalpeṣu na vimuhyati karhicit \|\| \[bhā.pu. 2.9.36\]
> iti \|

ato na bhāratī me'ṅga mṛṣopalakṣyate \[bhā.pu. 2.6.34\] ity-ādikam api
svayam uktam \| yas tu tasyānyāveśaḥ kvacit śrūyate, sa khalu na sthiraḥ
syād iti tad-ābhāsa eva jñeyaḥ \| astu daśama-skandhe'sya mohaḥ śrūyate,
sa tu na rajasā, kintu bhagavad-aiśvarya-viśeṣa-darśanena
tad-viśeṣa-darśanecchayā ca \| ambhojanma-janir\[bhā.pu. 10.13.15\]
ity-ādes tatraiva śravaṇāt \| evam ekādaśe ca haṁsa-rūpeṇa sanakādiṣu
jñāna-kathanāt sva-mahima-prakāśanāya brahma-jñāna-varaṇaṁ jñeyam
\|\|35\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tvaṁ rajo-guṇān mā
bhaiṣīr ity āha---ṛṣim iti \| daśama-skandhe'sya vikṣepo na rajasā,
kintu mañju-mahima-darśana-saubhāgyādṛṣṭa-vaśād eveti tatraiva
vyākhyāsyate \|\|35\|\|

\...

**\|\| 3.9.36 \|\|**

**jñāto'haṁ bhavatā tv adya durvijñeyo'pi dehinām \|**

**yan māṁ tvaṁ manyase'yuktaṁ bhūtendriya-guṇātmabhiḥ \|\|**

**madhvācāryaḥ (bhāgavata-tātparyam) :**

bhūtendriya-mano-buddhi-tri-guṇādiṣu sarvaśaḥ \|

> yuktaṁ niyāmakatayā paśyan jānāti keśavam \|\| iti ca \|\|36\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) : yad** yasmād bhūtair indriyair
guṇaiḥ sattvādibhir ātmanā'haṅkāreṇa cāyuktaṁ manyase \|\|36\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** jñāto'ham iti yad uktaṁ, tat tu
jñāto'si\[bhā.pu. 3.9.1\] ity-ādi-brahmokta-padya-pañcakānusāreṇa jñeyam
\|\|36\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **yad** yasmāt māṁ
sākāram api bhūtādibhir ayuktaṁ rūpaṁ yad etad avabodha-rasodayenety ādi
bruvāṇas tvaṁ manyase tasmān mayāyam ākāro na bhūtāni pṛthivy-ādīni
nāpīndriyāṇi taijasāni nāpi guṇa-māyā nāpy ātmā jīvaḥ, kintu sākṣād
brahmaiva tvaṁ jānāsīty arthaḥ \| tena mad-rūpasya
sac-cid-ānandatva-māyātvayor mananam eva maj-jñānājñānayor liṅgam iti
bhagavad-abhiprāyo'vagrāhyaḥ \|\|36\|\|

\...

**\|\| 3.9.37 \|\|**

**tubhyaṁ mad-vicikitsāyām ātmā me darśito'bahiḥ \|**

**nālena salile mūlaṁ puṣkarasya vicinvataḥ \|\|**

**śrīdhara-svāmī (bhāvārtha-dīpikā) : tubhyaṁ** tava nālena mārgeṇa
puṣkarasya mūlam adhiṣṭhānaṁ **salile** **vicinvato** **mayi
vicikitsāyāṁ** bhavitavyam asyāśrayeṇa, na ca dṛśyate \| tato'sti
nāstīti sandehe saty **ātmā** svarūpaṁ **me** mayā **abahir** antar-hṛdi
darśitaḥ \|\|37\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yato mad-rūpasya
mad-icchayaivātarkyayā dṛśyatvaṁ, na tu vastuto netrādīndriya-grāhyatvam
ity atra tvam eva pramāṇam ity āha---**tubhyaṁ** tvāṁ kṛtārthī-kartum
**ātmā** śrī-vigraho **me** mayā **abahir** antar-hṛdi \| yad vā, bahir
api darśitaḥ---gopa-veśo me purastād āvirbabhūva \[go.tā.u. 1.25\] iti
śruteḥ \| ātma-darśanasya deyatvāt kriyā-grahaṇam api kartavyam iti
sampradāne caturthī vā \| kadā ? **puṣkarasya mūlaṁ vicinvatas** tava
**mayi** viṣaye **vicikitsāyām** asyādhiṣṭhānam asti nāsti veti sandehe
satīty arthaḥ \| atra tapasaḥ samādheś cānullekhāt tāv api
mad-darśanasya vastuto na hetuḥ, kintu mad-icchaiveti rahasyaṁ
siddhāntam api brahmāṇaṁ jñāpayāmāseti jñeyam \|\|37\|\|

\...

**\|\| 3.9.38 \|\|**

**yac cakarthāṅga mat-stotraṁ mat-kathābhyudayāṅkitam \|**

**yad vā tapasi te niṣṭhā sa eṣa mad-anugrahaḥ \|\|**

**śrīdhara-svāmī (bhāvārtha-dīpikā) :** aṅga he brahman ! cakartha
kṛtavān asi \| mat-kathaivābhyudayas tenāṅkitam \| sa eṣa bandhābhāvo
mayi mano-nirbandho maj-jñānaṁ mad-rūpasya hṛdi darśanaṁ mat-stutis
tapo-niṣṭhā ceti yady eṣa sarvo'pi mad-anugrahaḥ \|\|38\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** yac ceti \| tiryaṅ-manuṣyatve'py
evaṁ-rūpaṁ mat-kathā-mātram abhyudayaḥ, tatrāpi tad-aṅkitaṁ stotram iti
vaiśiṣṭyam \| sa eṣa iti \| tad etat sarvaṁ mad-anugraha-rūpam ity
arthaḥ \|\|38\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** atas tava
mat-stavādayo'pi mat-kartṛkānugraheṇaivābhuvann ity āha---yac cakartha
akaroḥ tat sarvaṁ sa prasiddha eṣa pratyakṣo mad-anugraha iti etasyaiva
kāryaṁ tat tat pratīhīty arthaḥ \|\|38\|\|

\...

**\|\| 3.9.39 \|\|**

**prīto'ham astu bhadraṁ te lokānāṁ vijayecchayā \|**

**yad astauṣīr guṇamayaṁ nirguṇaṁ mānuvarṇayan \|\|**

**madhvācāryaḥ (bhāgavata-tātparyam) :**

sārvajñyādi-guṇair yuktaṁ sattvādi-guṇa-varjitam \|

> yo jānāti hariṁ tasya prīto bhavati keśavaḥ \|\| iti vyoma-saṁhitāyām
> \|\|39\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) : guṇa-mayatvena** pratīyamānam api
**nirguṇam** eva **anuvarṇayan** \|\|39\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** prīto'ham iti \| kecit
prākṛta-guṇa-yuktatvena stuvanti \| kecit tu tad-rahitatvena \|
**guṇa-mayam** aprākṛtānanta-guṇa-viśiṣṭaṁ tvaṁ tu tad-rahitaṁ
prākṛta-guṇa-pracuraṁ ca pratipādya **mām astauṣīr** ity arthaḥ
\|\|39\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kiṁ ca, mat-kṛpotthayaiva
bhaktyā punar ham atīva prīṇāmīty adbhutāṁ mat-paripāṭīṁ paśyety
āha---prīta iti \| lokānāṁ vijayecchayā mat-sṛjyamānā lokā jaya-yuktā
bhavantv itīcchayā guṇa-mayaṁ kalyāṇa-samudraṁ sākāraṁ māṁ nirguṇaṁ
prākṛta-sattvādi-guṇa-rahitam anuvarṇayan yad astauṣīḥ \| prīto'ham atas
teṣāṁ bhadram astu \| ye tu guṇa-mayaṁ māṁ śrī-nārāyaṇg
sattvādi-guṇavattvenaiva stuvanti, na tu nirguṇatvena, teṣu na
prīto'smīti na teṣāṁ bhadram astv iti bhāvaḥ \|\|39\|\|

\...

**\|\| 3.9.40 \|\|**

**ya etena pumān nityaṁ stutvā stotreṇa māṁ bhajet \|**

**tasyāśu samprasīdeyaṁ sarva-kāma-vareśvaraḥ \|\|**

**madhvācāryaḥ (bhāgavata-tātparyam) :**

adhikārika-devānāṁ svādhikārādhikām itā \|

> bhavati prītaye viṣṇor bhaktyādyair api yat sadā \|\| iti ca
> \|\|40\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** tava prīta iti kiṁ vaktavyam ity
āha---ya iti \|\|40\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tvayi prīta iti kiṁ
vaktavyam ity āha---ya iti \|\|40\|\|

\...

**\|\| 3.9.41 \|\|**

**pūrtena tapasā yajñair dānair yoga-samādhinā \|**

**rāddhaṁ niḥśreyasaṁ puṁsāṁ mat-prītis tattvavin-matam \|\|**

**madhvācāryaḥ (bhāgavata-tātparyam) : niḥśreyasaṁ** rājyam \| mokṣe'pi
rañjanīyā **mat-prītir** eva \| muktasyāpi hareḥ prītiḥ sarvato'py
anurajyate iti vāmane \|\|41\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** na ca mat-prīter apy adhikaṁ
kiñcid astīty āha---**pūrtādibhī rāddhaṁ** siddhaṁ yan **niḥśreyasaṁ**
phalaṁ tan **mat-prītir** eveti **tattva-vidāṁ matam** \|\|41\|\|

**------------------------------------------------------------------------------------------------------------------------**

**sanātana gosvāmī (dig-darṣinī) :** (ha.bha.vi. 11.47) : na ca
mat-prīter adhikaṁ kiñcid astīty āha---pūrteneti \| **pūrtādibhī
rāddhaṁ** siddhaṁ yan **niḥśreyasaṁ** phalaṁ, tan **mat-prītir** eveti
**tattva-vidāṁ matam** \|\|41\|\|

**------------------------------------------------------------------------------------------------------------------------**

**jīva-gosvāmī (prīti-sandarbhaḥ 33) :** ata evānyeṣām api vaidikānāṁ
sādhanānāṁ saiva mukhyaṁ phalam iti nirdiśati---pūrteneti \| ṭīkā
ca---na ca mat-prīter apy adhikaṁ kiñcid asti ity āhuḥ---pūrtādibhī
rāddhaṁ siddhaṁ yan niḥśreyasaṁ phalam \| tat mat-prīter eveti
tattva-vidāṁ matam \|\| ity eṣā \|\| anyat tu phalam atattvavidāṁ matam
iti bhāvaḥ \| tatra teṣāṁ sādhanatvaṁ ca bhakti-dvāreti jñeyam
\|\|33\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tad evaṁ
bhakta-viṣayaka-sva-prītiṁ stutvā sva-viṣayikām api bhakta-prītiṁ
stauti---pūrteneti \| pūrtādīnā paramparayā sākṣād vā yā mayi prītiḥ
saiva rāddhaṁ suvicāra-siddhaṁ niḥśreyasaṁ phalam \| yatas tad eva
tattvavin-matam iti \|\|41\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** na ca mat-prīter
abhyadhikaṁ kiñcid astīty āha---**pūrtādibhiḥ rāddhaṁ** sādhitaṁ yan
**niḥśreyasaṁ** phalaṁ tat **tattva-vidāṁ mataṁ** **mat-prītir** eva \|
mat-prītiṁ vinā rāddhaṁ niḥśreyasam aniḥśreyasam evety atas tattva-vido
mat-prīty-artham eva pūrtādikaṁ kurvantīti te māṁ prīṇantam eva kartum
icchanti, na tu māṁ sva-prīter viṣayaṁ cikīrṣanti \| atas tayā sāttvikyā
bhaktyā tān praty ahaṁ prītaḥ, tebhyo mokṣaṁ dadāmīti bhāvaḥ \|\|41\|\|

\...

**\|\| 3.9.42 \|\|**

**aham ātmātmanāṁ dhātaḥ preṣṭhaḥ san preyasām api \|**

**ato mayi ratiṁ kuryād dehādir yat-kṛte priyaḥ \|\|**

**madhvācāryaḥ (bhāgavata-tātparyam) :**

sarvato'pi priyo hy ātmā tasyāpi priyatāṁ hariḥ \|

> āpādayati yat tasmāt svātmano'pi priyo hariḥ \|\| iti brahma-vaivarte
> \|\|42\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** atra hetum āha---**aham** iti \|
**ātmanām** ahaṅkāropādhīnāṁ jīvānām **ātmā** \| ataḥ **preyasām**
atipriyāṇām api madhye **preṣṭhaḥ,** priyatamaḥ san niravadyaḥ \|
**yat-kṛte** yad-artham \|\|42\|\|

**------------------------------------------------------------------------------------------------------------------------**

**jīva-gosvāmī (prīti-sandarbhaḥ 34) :** anyat tu phalam atattva-vidāṁ
mataṁ tatrāha---aham iti \| ātmanāṁ raśmi-sthānīyānāṁ śuddha-jīvānām api
ātmā maṇḍala-sthānīyaḥ paramātmāham \| kṛṣṇam enam avehi tvam ātmānam
akhilātmanām \[bhā.pu. 10.14.55\] iti ca vakṣyate \| ataḥ **preyasām
ātmanām** api **preṣṭhaḥ** san niravadyaḥ \| yeṣām ātmanāṁ **kṛte
dehādir** artho'pi **priyo** bhavati \| **kuryāt** sarva eva kartum
arhatīty arthaḥ \| ato mad-ajñāna-doṣeṇaiva na karotīty bhāvaḥ \|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tathaiva sādhayati---aham ātmeti
\| ātmanāṁ śuddha-jīvānām api, ato nirupādhi-niravadhi-priyatamasya
prasāda-rūpā prītir eva prārthanīyeti bhāvaḥ \|\|42\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nirguṇa-bhaktimatāṁ tu
prīter ahaṁ viṣaya iti vyañjayan sarveṣām api jīvānāṁ vastutaḥ prīter
aham eva viṣayī-bhavituṁ yogya ity ataḥ svasmin prītiṁ vidhatte---aham
iti \| ātmanāṁ jīvānām aham ātmā paramātma yat-kṛte dehādiḥ priya iti
kalatra-putrādiṣu prītir deha-sambandhena, dehe prītir
jīvātma-sambandhena, jīvātmani prītiḥ paramātma-sambandheneti
paramātmany eva prītiḥ svābhāvikī, jīvātmādiṣv aupacārikīti teṣu krameṇa
priyatva-hrāsaḥ \|

nanu tarhi **mayi ratiṁ kuryād** ity asya vākyasya kathaṁ vidhitvaṁ,
rateḥ prāptatvād eva yad uktaṁ vidhiratyantam aprāptau iti ?
ucyate---māyāyāṁ khalv adhikāro jīvātma-paryanta eva, na tu tato'pi
paratra paramātmanīti māyā-bandha-patitānāṁ manuṣyādīnāṁ māyikeṣv eva
vastuṣv anubhavaḥ pravartate, jīvasyāpy āropitaṁ māyikatvaṁ vartata iti
\| tathāpi paramātmani tu svābhāvikyāḥ prīter vartamānatve'py
anubhavābhāvād ajñāta-sva-bahu-vittasya vaṇijo dāridryam iva tatra
prīty-abhāva iti prītiṁ vidhatte śāstram iti \|

kiṁ ca, vastutaḥ preṣṭho'pi paramātma-jñānibhiḥ sākṣād-anubhūto'pi ratyā
vinā premāspadaṁ na bhavati\| ato bhaktānām eva sarva-deśa-kāla-vartī
san preṣṭho bhavati, na tu jñānināṁ, yathā śītādy-ārti-hare
cakṣuḥ-prakāśa-sukha-prade'pi sūrye sākṣād-anubhūte'pi ke'pi yat
nānurajyanti tatra mamatvābhāva eva hetuḥ \| sūryaś ca
tat-sukha-prado'pi teṣūdāsta eva \| evaṁ jñāni-janāḥ khalv
ajñānatamo'ntari svānubhava-sukha-prade'pi brahmaṇi mamatvābhāvān
nānurajyanti \| brahmāpi svaṁ nirviśeṣam evānubhāvayaṁs teṣūdāsta eva \|

yadā ca sūrya-bhakto janaś caksuṣmān andho vā bhaktyā santoṣitaṁ sūryam
ihaiva kara-caraṇādimantaṁ, sahāśva-ratha-sārathy-ādikaṁ paśyati taṁ
sva-prema-vaśaṁ ca karoti, tathaiva mukto baddho vā jīvo bhaktyaiva
paramātmanaṁ sa-viśeṣam anubhavaṁs tatrānurajyati, taṁ ca
sva-prema-vaśaṁ karotīty ataḥ paramātmanaḥ sarvataḥ preṣṭhatvaṁ
bhaktānāṁ kevalayā pradhānī-bhūtayā vā bhaktyaiva \| na tu jñānināṁ
guṇī-bhūtayā bhaktyeti \| ata uktaṁ svayaṁ paramātmaiva, **ato mayi
ratiṁ kuryād** iti vivecanīyam \|

yad vā, rateḥ ukta-yukter eva hetor mayi ratiṁ kuryāt \| yasyā rateḥ
kṛte dehādāv aprītim ato'pi vivekino dehādi-priyo bhavati,
dehendriyādibhir eva paricaryā-kīrtanādir bhakti-siddhir iti naiva te
mokṣākāṅkṣiṇaḥ syur iti bhāvaḥ \|\|42\|\|

\...

**\|\| 3.9.43 \|\|**

**sarva-veda-mayenedam ātmanātmātma-yoninā \|**

**prajāḥ sṛja yathā-pūrvaṁ yāś ca mayy anuśerate \|\|**

**śrīdhara-svāmī (bhāvārtha-dīpikā) :** atas tvaṁ kṛtārtha eva tathāpi
mat-priyārthaṁ sṛṣṭiṁ kurv ity āha, sarveti \| ātmā tvam idaṁ trailokyaṁ
yā mayy anuśerate tāḥ prajāś ca sṛja \| kena ātmanaivānya-nirapekṣeṇa \|
tatra jñāpakāpekṣābhavam āha, sarva-veda-mayeneti \| ātmā ahaṁ yoniḥ
kāraṇaṁ yasyeti jñāna-kriyā-śakty-atiśayaṁ sūcayati \| yathā-pūrvam iti
tavāt rābhyāso'py astīty uktam \| mayy anuśerata iti sthitānām
abhivyakti-mātram eva kartavyam ity anāyāsatvam uktam \|\|43\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** mā rīriṣīṣṭa
nigamasyeti---yat prārthitaṁ, tatrāha---sarva-veda-mayeneti \| veds
tvayā na vismartavya iti bhāvaḥ \| idam ātmanā anenaiva dehena prajāḥ
sṛja ātmanām ātmā aham eva yoniḥ kāraṇaṁ yasyeti tena \|
yathā-pūrva-dina-sṛṣṭiṁ smārayati---mayy anuśerata iti \| sthitānām
abhivyakti-mātraṁ kartavyam ity anāyāsatvam uktaṁ, ca-kārād bhaktiṁ ca
kuru \|\|43\|\|

\...

**\|\| 3.9.44 \|\|**

**maitreya uvāca---**

**tasmā evaṁ jagat-sraṣṭre pradhāna-puruṣeśvaraḥ \|**

**vyajyedaṁ svena rūpeṇa kañja-nābhas tirodadhe \|\|**

**śrīdhara-svāmī (bhāvārtha-dīpikā) :** idaṁ sṛjyaṁ vyajya prakāśya
padmanābhaḥ śrī-nārāyaṇa-rūpeṇa tiro-dadhe'śyo'bhavat \|\|44\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** svena kañjanābhākāreṇaiva
rūpeṇedaṁ vyajya tirodadhe \|\|44\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** idaṁ sṛjyaṁ jagat vyajya
prakāśya svena śrī-nārāyaṇa-rūpeṇa \| atra brāhmye kalpe aham evāsam
evāgre ity-ādi catuḥ-ślokī-bhāgavatam iva pādme kalpe yadā tu
sarva-lokeṣv iti yadā rahitam iti pūrteneti aham ātmā ātmanām iti
catuḥślokī-bhāgavat idaṁ bhagavān upadideśeti kecid āhuḥ \|\|44\|\|

iti sārārtha-darśinyāṁ harṣiṇyāṁ bhakta-cetasām \|

tṛtīye navamo'dhyāyaḥ saṅgataḥ saṅgataḥ satām \|\|\*\|\|

\...

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ tṛtīya-skandhe vidura-maitreya-saṁvāde
>
> pādmodbhave brahma-stavo nāma
>
> navamo'dhyāyaḥ \|

\|\| 3.9 \|\|

...

(3.10)

### daśamo'dhyāyaḥ

##  daśa-vidha-sṛṣṭi-varṇanam \|

\|\| **3.10.1** \|\|

**vidura uvāca---**

**antarhite bhagavati brahmā loka-pitāmahaḥ \|**

**prajāḥ sasarja katidhā daihikīr mānasīr vibhuḥ \|\|**

**śrīdhara-svāmī (bhāvārtha-dīpikā) :**

daśame kāla-saṁpraśna- prāptiṁ vaktuṁ tad udbhavaḥ \|

prākṛtādi-vibhāgena sargas tu daśadhocyate \|\|1\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**

kālasya lakṣaṇaṁ sāmānyato daśama ucyate \|

sargo daśa-vidhaś cātaḥ prākṛtādi-vibhedavān \|\|1\|\|

\...

**\|\| 3.10.2 \|\|**

**ye ca me bhagavan pṛṣṭās tvayy arthā bahu-vittama \|**

**tān vadasvānupūrvyeṇa chindhi naḥ sarva-saṁśayān \|\|**

**śrīdhara-svāmī (bhāvārtha-dīpikā) :** me mayā \| vadasva vada \|
bhāsayasveti vā \|\|2\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** vadasva tvaṁ sarvathā
jānāsīty ato vadety arthaḥ \|\|2\|\|

\...

**\|\| 3.10.3 \|\|**

**sūta uvāca---**

**evaṁ sañcoditas tena kṣattrā kauṣāravir muniḥ \|**

**prītaḥ pratyāha tān praśnān hṛdi-sthān atha bhārgava \|\|**

**śrīdhara-svāmī (bhāvārtha-dīpikā) :** sañcoditaḥ prārthitaḥ \|
hṛdi-sthān evāha, na tu te praśnās tena vismṛtā ity arthaḥ \|\|3\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sūta uvāceti evam ity-ādikā
saṅgatiḥ \| svayam eva sūtena kriyate, na śrī-śuka-kṛtānūdyata iti
bodhayati \| maitreya uvācety ādikaṁ tu śrī-śuka-vākyānukaraṇam \| śuka
uvāceti bhaṛateti ca pāṭhau na bahu-sammatau \|\|3\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** bhārgavety ādinā jñāne
sāmarthyaṁ dyotitam \| hṛdi-sthān iti na te praśān tena vismṛtā ity
arthaḥ \|\|3\|\|

\...

**\|\| 3.10.4 \|\|**

**maitreya uvāca---**

**viriñco'pi tathā cakre divyaṁ varṣa-śataṁ tapaḥ \|**

**ātmany ātmānam āveśya yathāha bhagavān ajaḥ \|\|**

**madhvācāryaḥ (bhāgavata-tātparyam) :** ātmani parameśvare mana āveśya
\|\|4\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** ātmani śrī-nārāyaṇe ātmānaṁ mana
āveśya \|\|4\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ātmani śrī-nārāyaṇe
ātmānaṁ manaḥ \|\|4\|\|

\...

**\|\| 3.10.5-6 \|\|**

**tad vilokyābja-sambhūto vāyunā yad-adhiṣṭhitaḥ \|**

**padmam ambhaś ca tat-kāla- kṛta-vīryeṇa kampitam \|\|**

**tapasā hy edhamānena vidyayā cātma-saṁsthayā \|**

**vivṛddha-vijñāna-balo nyapād vāyuṁ sahāmbhasā \|\|**

**śrīdhara-svāmī (bhāvārtha-dīpikā) :** abja-saṁbhūto brahmā yad
adhiṣṭhāya sthitaḥ, kartari ktaḥ \| tat padmam ambhaś ca vilokya \|
kathaṁ-bhūtaṁ padmam ambhaś ca ? tena pralaya-kālena kṛtaṁ vīryaṁ yasya
tena vāyunā kampitaṁ, nyapād ity uttareṇānvayaḥ \|\|5\|\| vivṛddhaṁ
vijñānaṁ balaṁ ca yasya \| nyapāt sarvaṁ pītavān \|\|6\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tad iti yugmakam \|\|5\|\| nyapād
iti yāvat pralaye vardhate sma tāvad iti bhāvaḥ \|\|6\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** abja-saṁbhūto brahmā yat
padmam adhiṣṭhita iti kartari ktaḥ \| tad eva padmam ambhaś ca vāyunā
kampitaṁ vīkṣya nyapād ity uttareṇānvayaḥ \| vāyunā kathambhūtena ?
tat-kālena pralaya-samayena kṛtaṁ vīryaṁ yasya tena nyapāt nāśayāmāsety
arthaḥ \| pralaya-kāle yāvat-pramāṇam ambho vāyuś cāvardhata
tāvat-pramāṇam eveti jñeyam \|\|5\|\|

\...

**\|\| 3.10.7 \|\|**

**tad vilokya viyad-vyāpi puṣkaraṁ yad-adhiṣṭhitam \|**

**anena lokān prāg-līnān kalpitāsmīty acintayat \|\|**

**śrīdhara-svāmī (bhāvārtha-dīpikā) :** puṣkaraṁ padmam \| prāg-līnān
trīl lokān kalpitāsmi srakṣyāmi \|\|7\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tataś ca puṣkaraṁ padmaṁ
viyad-vyāpi satya-loka-paryantam ucchritaṁ kalpitāsmi srakṣyāmi
\|\|7\|\|

\...

**\|\| 3.10.8 \|\|**

**padma-kośaṁ tadāviśya bhagavat-karma-coditaḥ \|**

**ekaṁ vyabhāṅkṣīd urudhā tridhā bhāvyaṁ dvi-saptadhā \|\|**

**śrīdhara-svāmī (bhāvārtha-dīpikā) :** bhagavatā svayaṁ karaṇīye
karmaṇi codito niyuktaḥ saṁs tadā padma-kośaṁ praviśya tam ekam eva
tridhā loka-rūpeṇa vyabhāṅkṣīd vibabhāja \| ekena kamala-mukulena kathaṁ
loka-traya-sṛṣṭir ity asaṁbhāvanāṁ vārayituṁ tasya viśālatām
āha---dvi-saptadhā caturdaśa-loka-rūpeṇa \| urudhā tato'pi
bahu-prakāreṇa \| bhāvyaṁ bhāvayituṁ yogyam \| ato na tena
tri-lokī-karaṇaṁ citram ity arthaḥ \|\|8\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tataś ca āviśya praviśya
bhagavatā karmaṇi jagat-sarge niyuktaḥ \| tam ekam eva tridhā
loka-traya-rūpeṇa vyabhāṅkṣīt vibabhāja \| ekena kamala-koṣeṇa kathaṁ
loka-traya-sṛṣṭir ity asambhāvanāṁ vārayituṁ tasya viśālatām
āha---dvi-saptadhā caturdaśa-loka-rūpeṇa, urudhā tato'pi bahu-prakāreṇa,
bhāvyaṁ bhāvayituṁ yogyam \| ato na tena trilokī-karaṇaṁ citram iti
svāmi-caraṇāḥ \| prathamaṁ sa nālena kamala-koṣeṇa tridhā, tataś
caturdaśadhā, tataḥ sūrya-candrādi-loka-bhedena urudhā vyabhāṅkṣīt \|
kīdṛśaṁ ? bhāvyaṁ dhyeyaṁ vairājopāsakair ity anye \|\|8\|\|

\...

**\|\| 3.10.9 \|\|**

**etāvāñ jīva-lokasya saṁsthā-bhedaḥ samāhṛtaḥ \|**

**dharmasya hy animittasya vipākaḥ parameṣṭhy asau \|\|**

**madhvācāryaḥ (bhāgavata-tātparyam) :** animittasya brahmārpaṇa-buddhyā
kṛtasya \| a iti brahmeti śruteḥ \|\|9\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** tri-lokī-rūpeṇaiva vibhāge hetum
āha---etāvāṁs tri-lokī-rūpo jīva-lokasya jīvānāṁ bhoga-sthānasya praty
ahaṁ sṛjyasya saṁsthā-bhedo racanāviśeṣa uktaḥ \| nanu parameṣṭhino'pi
jīvatvāviśeṣād brahma-lokasyāpi kim iti praty ahaṁ sṛṣṭir na bhavati
tatrāha---**hi** yasmād nimittasya niṣkāmasya dharmasya vipākaḥ
phala-rūpo'sau \| upalakṣaṇam etat satya-lokasya mahaḥ prabhṛti-lokānāṁ
tad vāsināṁ ca \| trai-lokyasya kāmya-karma-phalatvāt pratikalpam
utpatti-vināśau bhavataḥ \| mahaḥ prabhṛtīnām
upāsanāsamucita-niṣkāma-dharma-phalatvād dvi-parārdha-paryantaṁ na nāśaḥ
\| tatra-sthānāṁ ca tataḥ paraṁ prāyeṇa muktir iti bhāvaḥ \|\|9\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** etāvān dvisaptadhā paryantaḥ
śrī-brahmā tu sarvato viśiṣṭatvāt tat-sraṣṭety āha---dharmasyeti \|
animittasya svabhāvenaiva kriyamāṇasya, na tu gṛhasthavat
tat-tat-saṅkalpenapīty arthaḥ \| vipākaḥ parākāṣṭhā-prāpta-pariṇāmaḥ \|
asāv iti \| brahmāntaraṁ vyavacchinatti, brahmaṇo'pi bhayaṁ
matta\[bhā.pu. 11.10.30\] ity-ādy-ukteḥ \|\|9\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** jīva-lokasya
vyaṣṭi-virāṭ-samūhasya saṁsthā-bhedaḥ
pratibimbocita-sthāna-racanā-viśeṣa uktaḥ \| nanu katham etāvatāṁ
jīvānām ekenaiva brahmaṇā saṁsthā-nirmāṇaṁ ? ity ata āha---**hi** yasmād
asau animittasya niṣkāmasya dharmasya tapo-vidyādeḥ vipākaḥ
paripāka-mūrtir eva tapo-balena kim aśakyam iti bhāvaḥ \|\|9\|\|

\...

**\|\| 3.10.10 \|\|**

**vidura uvāca---**

**yathāttha bahu-rūpasya harer adbhuta-karmaṇaḥ \|**

**kālākhyaṁ lakṣaṇaṁ brahman yathā varṇaya naḥ prabho \|\|**

**madhvācāryaḥ (bhāgavata-tātparyam) :** lakṣaṇaṁ lakṣyam ātmā ca
svarūpam iti kathyate ity abhidhānam \|\|10\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** kāla-bhedena loka-sṛṣṭi-bhedaṁ
śrutvā tam eva kālaṁ jijñāsuḥ pṛcchati \| yat kālākhyaṁ lakṣaṇaṁ
svarūpam āttha abravīḥ \| kathaṁ kālaḥ kalpate ? kiṁ vā tasya sūkṣmaṁ
sthūlaṁ ca rūpaṁ ? iti yathāvad varṇayety arthaḥ \|\|10\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**
kālākhyayāsadita-karma-tantra iti guṇena kālānugateneti kālena so'jaḥ
puruṣāyuṣeti tat-kāla-kṛta-vīryeṇety ādibhiḥ pralaya-sṛṣṭy-ādikaṁ
puruṣa-prayatnādikaṁ ca kālenaiva siddhyatīti vismṛtaḥ kālaṁ pṛcchati,
yat kālākhyaṁ lakṣaṇaṁ svarūpam āttha abravīḥ, tad yathāvad eva varṇaya
\|\|10\|\|

\...

**\|\| 3.10.11 \|\|**

**maitreya uvāca---**

**guṇa-vyatikarākāro nirviśeṣo'pratiṣṭhitaḥ \|**

**puruṣas tad-upādānam ātmānaṁ līlayāsṛjat \|\|**

**madhvācāryaḥ (bhāgavata-tātparyam) :** guṇa-vyatikaram ākaroti tad
dṛṣṭvā apratiṣṭhito'nyatra \| sa bhagavaḥ kasmin pratiṣṭhita iti
sva-mahimni iti śrutiḥ \| tad upādānaṁ guṇa-vyatikaropādāna-kartāraṁ,
sṛṣṭy-ādy-arthatvena tasya puruṣasya brahmā-viṣṇu-maheśvarā iti trīṇi
rūpāṇy ātmanā sṛṣṭāni \|\|11\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** tatra sāmānyataḥ kālasya
svarūpam atrocyate, uttarādhyāye tu viśeṣataḥ \| guṇānāṁ vyatikaro
mahad-ādi-pariṇāmas tenaivākriyate yaḥ, sa kāla iti śeṣaḥ \| vakṣyate
caikādaśe---guṇa-vyatikaraḥ kālaḥ svabhāvaḥ sūtram eva ca \[bhā.pu.
11.22.13\] iti \| svatas tu nirviśeṣaḥ \| apratiṣṭhitaḥ kvāpy
aparyavasitaḥ, ādy-anta-śūnya ity arthaḥ \| etad eva darśayitum īśvaraḥ
sṛṣṭy-ādi tena nimitta-bhūtena karotīty āha---puruṣa iti \| upādīyate
nimittatayā svīkriyate ity upādānam \| sa kāla upādānaṁ nimittaṁ yasmin,
tam ātmānam eva viśva-rūpeṇāsṛjat \| sva-vyatirekeṇa sṛjyasyābhāvāt \|
etac ca vastu-kathana-mātram \| kālena nimittena cāsṛjad ity etāvad eva
vivakṣitam \|\|11\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** guṇānāṁ vyatikarāt
mahad-ādi-pariṇāmād eva ākāraḥ svarūpa-jñānaṁ yasya saḥ \| svatas tu
nirviśeṣaḥ apratiṣṭhitaḥ kvāpy aparyavasitaḥ ādy-anta-śūnya ity arthaḥ
\| yena nimitta-bhūtena sṛṣṭy-ādikaṁ bhavati, sa kāla ity āha---puruṣa
iti \| upādīyate nimittatayā svīkriyate ity upādānam \| sa kāla eva
upādānaṁ nimitta-kāraṇaṁ yasmin, tam ātmānam ātma-śakti-kāryatvād
ātma-śabda-vācyaṁ viśvam asṛjat \|\|11\|\|

\...

**\|\| 3.10.12 \|\|**

**viśvaṁ vai brahma-tan-mātraṁ saṁsthitaṁ viṣṇu-māyayā \|**

**īśvareṇa paricchinnaṁ kālenāvyakta-mūrtinā \|\|**

**madhvācāryaḥ (bhāgavata-tātparyam) :** brahma nirmātṛkam \| māyayā
sāmarthyena \| tatra yat saṁhatrīśvarākhyg rūpg tat kālākhyam \| kal
chedena iti dhātoḥ \| atha trayī vāva prakṛtiḥ sattvaṁ rajas tama iti
tāṁ nārāyaṇaṁ paryapaśyad ananya-pratiṣṭhitaḥ tvaṁ vā etam āhuḥ puruṣa
iti pūrṇo hy eṣa bhavati satre dhāva bhūvaiṣāṁ guṇānām upādānāya viṣṇur
vāva sattvasya rajaso brahmeśāno nāma tamasaḥ sa āviveśa \| brahmā
brahmāṇaṁ nāma caturmukhaḥ \| īśa īśānaṁ nāma pañca-mukhaṁ yo vā īśa
īśānam āviveśa \| taṁ vā enaṁ kāla ity ācakṣate kāla ity ācakṣate iti
saukarāyaṇa-śrutiḥ \|\|12\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** sva-vyatirikta-sṛjyābhāvaṁ
darśayan kālasya sṛṣṭi-nimittatāṁ darśayati---viśvam iti \| viṣṇu-māyayā
saṁsthitaṁ saṁhṛtaṁ brahma-tan-mātraṁ sad viśvam \| īśvareṇa kartrā
kālena nimittena paricchinnaṁ pṛthak prakāśitam \| avyaktā mūrtiḥ
svarūpaṁ yasyeti svato nirviśeṣatā darśitā \|\|12\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** kālam ācaṣṭe---yat tu lakṣaṇaṁ
jñāpakaṁ guṇa-vyatikareṇa kriyā-rūpaṁ tat-pariṇāmādi
paurvyāparyānusandhānenākriyate ākāra-bhedair lakṣyate yaḥ, sa kāla ity
arthaḥ \| viṣṇor īśvarasya māyayā sṛṣṭy-ādi-śaktyā saha līnaṁ brahmaṇi
viṣṇāv eva tādātmyopapannaṁ sat, īśvareṇa tat-prabhāva-rūpeṇa kālena
paricchinnaṁ pṛthak kṛtam ity arthaḥ \|\|12\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yo viśvaṁ paricchinatti,
sa kāla ity āha---viśvam iti \| viṣṇor māyayā śaktyā samyak sthitam idaṁ
viśvaṁ brahma-tan-mātraṁ kāraṇaṁ yasya tat īśvareṇa
īśvara-prabhāva-rūpeṇa kālena paricchinnam etāvad iti
pariccheda-viṣayīkṛtam avyaktā mūrtir yasya iti svato nirviśeṣatā
darśitā \|\|12\|\|

\...

**\|\| 3.10.13 \|\|**

**yathedānīṁ tathāgre ca paścād apy etad īdṛśam \|**

**madhvācāryaḥ (bhāgavata-tātparyam) :**

sṛṣṭiś ca pralayaś caiva saṁsāro muktir eva ca \|

> devarṣi-prabhṛtayo lokā lokā bhūr-ādayas tathā \|\|
>
> anādy-ananta-kālīnāḥ sarvadaika-prakārakāḥ \|
>
> jagat-pravāhaḥ satyo'yaṁ naiva mithyā kathañcana \|\|
>
> ye tv etad anyathā brūyuḥ sarva-hantāra eva te \|
>
> devair brahmādibhiḥ śaptā ṛṣībhir mānuṣādibhiḥ \|\|
>
> setihāsais tathā vedaiḥ sarve yānty avaraṁ tamaḥ \|
>
> sarva-brahmatva-vettāro jīva-brahmatasya-vedinaḥ \|\|
>
> anya-sāmya-vido viṣṇor viṣṇu-dveṣṭāra eva ca \|
>
> sarve yānti tamo ghoraṁ na caiṣām utthitiḥ kvacit \|\| iti skānde
> \|\|13\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** apratiṣṭhitatvaṁ darśayituṁ
tat-kārya-viśva-pravāhasyāpratiṣṭhām āha---yathedānīm asti tathāgre
pūrvam apy āsīt paścād api bhaviṣyati \|\|13\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** yathety ardhakam \| īdṛśaṁ
pūrvokta-prakāreṇa pralayādy-ātmakaṁ sarga iti prākṛto vaikṛtas tv iti
\| tatra kecit prākṛtā īśvara-sṛṣṭāḥ, kecic ca vaikṛtā brahma-sṛṣṭā ity
arthaḥ \| ubhayātmakas tu vakṣyate \|\|13\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanv ādy-antayor
asattvāsad eva viśvam ity ato'satyasya viśvasya kiṁ paricchinatvād
yukteti cen, maivaṁ vācyam ity āha---yatheti \| agre
pūrva-mahā-pralayasyādāv api etad viśvam āsīd eva, paścād
uttara-pralayānte'pi bhaviṣyaty evety ape'sya na mithyā-bhūtatvaṁ, kintu
naśvaratvam eveti bhāvaḥ \|\|13\|\|

\...

**\|\| 3.10.14 \|\|**

**sargo nava-vidhas tasya prākṛto vaikṛtas tu yaḥ \|**

**kāla-dravya-guṇair asya tri-vidhaḥ pratisaṅkramaḥ \|\|**

**madhvācāryaḥ (bhāgavata-tātparyam) :**

tāmasasya padārthasya sattvaṁ hi laya-kāraṇam \|

sāttvikasya tamaś caiva tayor api rajaḥ kvacit \|\|

guṇato'yaṁ layaṁ prokto dravyatas tu virodhinā \|

kālataḥ kāla-saṅkhyāko layaḥ sarvasya vastunaḥ \|\| iti brahma-tarke
\|\|14\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** evaṁ sāmānyataḥ kālaṁ nirūpya
viśeṣato nirūpayiṣyaṁs tan nimittasya sargasya pūrvoktān eva bhedān
anuvadati---sarga iti \| yas tu prākṛto vaikṛtaś ca sa daśamaḥ \| tan
nimittam eva tri-vidhaṁ pralayam āha---kālenaiva kevalena nityaḥ
pralayaḥ \| dravyeṇa saṅkarṣaṇāgny-ādinā naimittikaḥ \| guṇaiḥ
sva-sva-kāryaṁ grasadbhiḥ prākṛtikaḥ \|\|14\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ādyas tv ity atra yatreti
pūrveṇāpi sambadhyate \| yatra mahataḥ sarge ātmano jīvasya
guṇa-vaiṣamyaṁ bhavatīti yadyapi padma-kalpe'smin pūrva-siddhatvān
mahad-ādīnāṁ sargo nāsti, tathāpi tad-uddeśaḥ
sūkṣma-sūkṣma-krama-bodhārtha eva \|\|14\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** evaṁ sāmānyataḥ kālaṁ
nirūpyottarādhyāye viśeṣato nirūpayiṣyan tan-nimittaṁ sargaṁ
vistareṇoktaṁ vakṣyamāṇaṁ ca sukha-bodhārthaṁ saṅkṣepato daśa-vidhatvena
saṅkalayati sarga iti \| yas tu prākṛto vaikṛtaś ca sa daśama iti śeṣaḥ
\| tan-nimittam eva trividhaṁ pralayam āha---kālenaiva kevalena nityaḥ
pralayaḥ dravyeṇa saṅkarṣaṇāgny-ādinā naimittikaḥ guṇaiḥ sva-sva-kāryaṁ
grasadbhiḥ prākṛtikaḥ \|\|14\|\|

\...

**\|\| 3.10.15 \|\|**

**ādyas tu mahataḥ sargo guṇa-vaiṣamyam ātmanaḥ \|**

**dvitīyas tv ahamo yatra dravya-jñāna-kriyodayaḥ \|\|**

**madhvācāryaḥ (bhāgavata-tātparyam) :**

tamaso rajas tu dvi-guṇaṁ rajasaḥ sattvam eva ca \|

> parimāṇataḥ evaṁ syus trayaḥ prakṛtijā guṇāḥ \|\|
>
> tatra sattvaṁ kevalaṁ syāt rajasy api śatādhikam \|
>
> sattvaṁ rajaḥ-śatāṁśaṁ tu tamas tatra prakīrtitam \|\|
>
> tamasy api tathā sattvaṁ tamasas tu daśottaram \|
>
> tad-daśāṁśena tu rajo mūlajg yat rajas tu tat \|\|
>
> vilaye daśāṁśataḥ sattva ekāṁśena tamasy api \|
>
> miśritaṁ bhavati hy etāṁ sāmyāvasthāṁ vidur budhāḥ \|\|
>
> yadā tu tat rajaḥ sarvaṁ tamasā saha saṅgatam \|
>
> tadā tv āhur mahat-tattvaṁ tac-catur-bhāga-sambhavam \|\|
>
> tatra tri-bhāgo rajasa eko'ṁśa-tamasas tathā \|
>
> tad āhur brahmaṇo rūpaṁ guṇa-vaiṣamya-nāmakam \|\|
>
> tad eva kevalaṁ sattva itarāpekṣayā bhavet \|
>
> śrīr mūla-sattvaṁ vijñeyā bhūr-mūla-raja ucyate \|\|
>
> mūlaṁ tamas tathā durgā mahā-lakṣmī strī-mūlikā \|
>
> guṇebhyo guṇa-mūlāc ca yo'tītaḥ sa janārdanaḥ \|\|
>
> yat rajo mūla-rajasi mūle tamasi yat rajaḥ \|
>
> tamaś ca mūle tamasi mahat-tattvaṁ tad-ātmakam \|\|
>
> daśāṁśās tatra sattvaṁ syād ekāṁśo raja eva tu \|
>
> tad-daśāṁśaṁ tamo jñeyam ahaṅkāras tad-ātmakaḥ \|\|
>
> sa rudras tāmaso jñeyo viriñcāpekṣayaiva tu \|
>
> itarāpekṣayā sattvaṁ sattvādyās tadvad asya ca \|\|
>
> tat tamo'ṁśāt sāttvikāṁśā mana-ādyāḥ prakīrtitāḥ \|
>
> rajaso'ṁśas tv indriyāṇi tamaso'ṁśaś ca khādayaḥ \|\| iti
> tattva-viveke \|\|15\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** tān eva sargān
prapañcayati---ādya ity-ādinā yāvad-adhyāya-samāpti \| mahato lakṣaṇam
ātmano hareḥ sakāśād guṇānāṁ vaiṣamyam iti \| ahamo'haṅkārasya \| tasya
lakṣaṇam---yatreti \| dravyādayo vakṣyamāṇās trayaḥ sargāḥ tan mātro
bhūta-sargaḥ, bhūta-sūkṣma-sarga ity arthaḥ \| dravya-śaktimān
mahā-bhūtotpādakaḥ \|\|15\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tān eva sargān
vivṛṇoti---ādya ity-ādinā yāvad-adhyāya-samāpti \| mahato lakṣaṇam
ātmanaḥ parameśvarāt sakāśād guṇānāṁ vaiṣamyaṁ prathamaḥ \|
ahamo'haṅkārasya, tasya lakṣaṇam---yatreti \| dravyāṇi bhūtāni jñānāni
jñānendriyāṇi devatā manaś ca kriyāḥ karmendriyāṇi teṣām udayaḥ yataḥ
saḥ \|\|15\|\|

\...

**\|\| 3.10.16 \|\|**

**bhūta-sargas tṛtīyas tu tan-mātro dravya-śaktimān \|**

**caturtha aindriyaḥ sargo yas tu jñāna-kriyātmakaḥ \|\|**

**madhvācāryaḥ (bhāgavata-tātparyam) :**

bhūtāni dravya-śaktīni bhūteṣu dravaṇaṁ yataḥ \|

> tathā tanmātra-śaktīni śabdādy-ātmakatā yataḥ \|\|
>
> kriya-śaktīni vāg-ādyānīndriyāṇīty ādi tu \|
>
> jñāna-śaktīni manasā devāś ca jñāna-śaktayaḥ \|\|
>
> eteṣāṁ mūla-bhūtatvād ahaṅkāras triśaktimān \|
>
> mānuṣāpekṣayā devā sāttvikāḥ parikīrtitāḥ \|\|
>
> tatrāpi sāttvikāḥ proktā tāttvikāyās tu devatāḥ \|
>
> tatrāpi sāttviko rudras tatrāpi tu caturmukhaḥ \|\|
>
> avikārī brahma-rudrau deha-bhedādi-sambhavau \|
>
> vikāravanta indrādyās tasmād vaikārikā matāḥ \|\|
>
> ta evendriya-rūpeṇa yatas tv ativikāriṇaḥ \|
>
> jñāna-mātra-guṇodriktās tasmāt taijasa-nāmakāḥ \|\|
>
> avikāritva-yogyatvaṁ nivṛttaṁ hīndriyeṣu tu \|
>
> vaikāritva-nāmāpi tatas teṣāṁ na vidyate \|\|
>
> yathā vipra-kule mūrkho mūrkha ity abhidhīyate \|
>
> vidyā-yogyatvataḥ śūdro na mūrkho mūrkha eva san \|\|
>
> tāmasāni hi bhūtāni kiñcid vyavahitatvataḥ \|
>
> jñānasya suṣṭhujñatve'pi pūrṇa-jñāno hariḥ svayam \|\| iti ca
> \|\|16\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** jñāna-karmendriyātmakaś
caturthaḥ \| pañcamo vaikārikaḥ indriyādhiṣṭhātāro devā manaś ca
\|\|16\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tanmātraḥ teṣāṁ bhūtānāṁ mātrā
sūkṣmāvasthā yasmin saḥ \| yas tv iti \| tu-śabdaḥ pāda-pūraṇe \|
tu-hi-ca-sma-he-vai-pāda-pūraṇe ity amaraḥ \|\|16\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** bhūta-sargaḥ tanmātraḥ
tan-mātrātmako dravyeṣu mahā-bhūteṣu śaktimān tat-prakāśana-sāmarthyaś
cety arthaḥ \| jñāna-karmendriyāṇām ātmā svarūpaṁ yataḥ \|\|16\|\|

\...

**\|\| 3.10.17 \|\|**

**vaikāriko deva-sargaḥ pañcamo yan-mayaṁ manaḥ \|**

**ṣaṣṭhas tu tamasaḥ sargo yas tv abuddhi-kṛtaḥ prabhoḥ \|\|**

**madhvācāryaḥ (bhāgavata-tātparyam) :**

abuddhi-pūrvam iva tu brahmaṇo hari-buddhitaḥ \|

> avidyā pañcaparvaiṣā prādurbhūtā mahātmanaḥ \|\|
>
> tāmasānāṁ tu bhūtānāṁ sahasraṁ sattva-bhāginām \|
>
> śatāṁśa-rajasām eka-tamasāṁ sarva-vedinām \|
>
> kevalas tamaso yo'ṁśaḥ sāvidyā pañca-parvikā \|\|
>
> jñātārti-duṣṭās tad-dehād daitya-rakṣaḥ-piśācakāḥ \|
>
> yat rajo-bhautikaṁ tena mānuṣāṇāṁ sadā janiḥ \|\|
>
> tamo-gūḍhena rajasā tv itara-sthāsnu-cāriṇām \|
>
> bhautikena tu sattvena gūḍhaṁ brahmaṇa āṇḍajam \|\|
>
> rūpaṁ tatrāpi tu tamaḥ śatāṁśena prakīrtitam \|
>
> tajjo rudras tatas tvem indrādīnāṁ punar janiḥ \|\|
>
> gūhitaṁ bhūta-rajasā tat sattvaṁ mānuṣā yadā \|
>
> devā evaṁ guṇās tv ete sarvaṁ vyāpya vyavasthitāḥ \|\| 17\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** ṣaṣṭhas tu tamasaḥ
pañca-parvāvidyāyāḥ \| abuddhir jīvānām āvaraṇaṁ vikṣepaś ca tāṁ
karotīty abuddhi-kṛttasya \| me mattaḥ śṛṇu \|\|17\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** vaikārikāḥ
sāttvikāhaṅkāra-sambandhī \| devānām indriyādhiṣṭhātṝṇāṁ sargaḥ yan
mayaṁ manaḥ manaso'pi sargaḥ tṛtīya ity arthaḥ \| ete pañca-sargāḥ
prādhānikā uktāḥ \| āvidyakaṁ sargam āha---ṣaṣṭhas tv iti \| tu
bhinnopakrame \| tamaso'jñānasya sargaḥ, ṣaṣṭhaḥ prabhoḥ parameśvarasya
śaktir abuddhir jīva-mohinī yā avidyā-nāmnī tayā kṛtaḥ \| ayam
arthaḥ---pradhānam avidyā vidyeti māyāyās tisro vṛttayaḥ \| tatra
pradhānena mahad-ādi-pṛthivy-antāni tattvāni satyāny eva sṛṣṭāni yair
eva samaṣṭi-vyaṣṭi-rūpāḥ jīvasya sthūḷās tayā sūkṣmāś copādhayo'bhavan
dvitīyayā avidyayā tu jīvaṁ mohayantyā jīva-sambandham
avidyāsmitā-rāga-dveṣābhiniveśātmakaṁ tamaḥ pañca-vidham ajñānam asatyam
eva sṛṣṭam \| evaṁ satya-mithyātmakaṁ jagad idaṁ pradhānāvidyābhyāṁ
sṛṣṭam \| tṛtīyayā vidyayā tu pañca-vidhājñāna-nivartakaṁ jñānaṁ sṛṣṭam
\| tac cāgre vivṛtya vyākhyāsyate \|\|17\|\|

\...

**\|\| 3.10.18 \|\|**

**ṣaḍ ime prākṛtāḥ sargā vaikṛtān api me śṛṇu \|**

**rajo-bhājo bhagavato līleyaṁ hari-medhasaḥ \|\|**

**madhvācāryaḥ (bhāgavata-tātparyam) :**

guṇātītaṁ ca yad rūpaṁ brahmādīnāṁ sukhātmakam \|

> cid-rūpaṁ tac ca sattvasyaivotkarṣo yatra vidyate \|\|
>
> tac cotkṛṣṭaṁ tamo yatra hīnaṁ tatra svabhāvataḥ \|
>
> upagūhane tu naivāsti viśeṣo nitya-cinmaye \|\|
>
> prakṛter guṇa-rūpāyā mūlikāyāś ca na kvacit \|
>
> viśeṣaḥ parame tattve vāsudeve kutaḥ punaḥ \|\|
>
> avyaktādyāḥ pṛthivy-antāḥ sarvāḥ prakṛtayaḥ smṛtāḥ \|
>
> tad-upādānakaḥ sargaḥ prākṛtaḥ paripaṭhyate \|\|
>
> aṇḍaṁ tu vikṛtaṁ jñeyaṁ tajjo vaikṛta ucyate \|
>
> pañca-parvātva-vidyā tu bhūtebhyo hariṇā purā \|\|
>
> uddhṛtya brahmaṇi kṣiptā sā punas tena niḥsṛtā \|
>
> tat-sraṣṭṛtva-jñāpanāya tasmāt sā prākṛtā matā \|\|
>
> ete guṇā hareḥ samayak svātantrya-viṣayāḥ sadā \|
>
> svatantrāḥ prakṛteś cāpi brahmaṇo'nyeṣu tu kramāt \|
>
> deveṣv eva tad anyeṣu paratantrā hi te matāḥ \|\| iti ca \|\|18\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** anudvegena śrotavyatām āha---yad
viṣayā medhā saṁsāraṁ harati, tasya harer līlā \| yad vā, iyam iti
tama-ādi-sarga-rūpā \| **rajo-bhāja** iti brahma-rūpasyety arthaḥ \|
asmin pakṣe abuddhi-kṛta iti prathamāntam \| anavadhāna-kṛta ity arthaḥ
\|\|18\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** rajo-bhājaḥ sannidhau na svayaṁ
tad-upakārakasya brahma-rūpeṇa tu tad-upādhikasyety arthaḥ \| ṭīkāyāṁ
tama-ādīti \| ādi-padena mukhya-sarga-prabhṛtitvaṁ grāhyam \|
anavadhāna-kṛta iti harer eva dhyāna-svātantryāt, brahmaṇas tu
tad-vyabhicārād ity arthaḥ \|\|18\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** prakṛter māyā-śakteḥ
sakāśāj jāttā iti prākṛtā ime ṣaṭ \| vikṛtiḥ samaṣṭi-virāḍ brahmā tasmāj
jātān vakṣyamāṇān api me mattaḥ vaikṛtān ity etad vivṛṇoti---rajo-bhājo
brahma-rūpasya harir medhāyāṁ yasya tasya \|\|18\|\|

\...

**\|\| 3.10.19 \|\|**

**saptamo mukhya-sargas tu ṣaḍ-vidhas tasthuṣāṁ ca yaḥ \|**

**vanaspaty-oṣadhi-latā-tvak-sārā vīrudho drumāḥ \|\|**

**śrīdhara-svāmī (bhāvārtha-dīpikā) :** mukhyam iva prathamaṁ kṛto
mukhya-sargaḥ \| **tasthuṣāṁ** sthāvarāṇām \| ṣaḍ-vidhatvam evāha---ye
pūṣpaṁ vinā phalanti te vanaspatayaḥ \| oṣadhayaḥ phala-pākāntāḥ \| latā
ārohaṇāpekṣāḥ \| tvak-sārā veṇv-ādayaḥ \| latā eva kāṭhinyena
ārohaṇānapekṣā vīrudhaḥ \| ye puṣpaiḥ phalanti te drumāḥ \|\|19\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** saptama iti sārdhakam \|\|19\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sthāvara-jaṅgamātmakasya
jagataḥ sthāvarāṇāṁ prāthamyāt **mukhye** prathame bhavo mukhyaḥ \| yas
**tasthūṣāṁ** sthāvarāṇām \| puṣpaṁ vinā phalayanto **vanaspatayaḥ** \|
**oṣadhayaḥ** phala-pākāntāḥ \| **latā** ārohaṇāpekṣāḥ \| **tvak-sārā**
veṇv-ādayaḥ \| latā eva kāṭhinyenārohaṇāpekṣā **vīrudhaḥ** \| puṣpair
eva phalanto **drumāḥ** \|\|19\|\|

\...

**\|\| 3.10.20 \|\|**

**utsrotasas tamaḥ-prāyā antaḥ-sparśā viśeṣiṇaḥ \|\|**

**madhvācāryaḥ (bhāgavata-tātparyam) :**

sthāsnubhir niyamān mukhyā-sthiter gatir avāpyate \|

> prāyaḥ paropakartṛtvāt te mukhya-srotasaḥ smṛtāḥ \|\|
>
> nādho nordhvaṁ tiraścāṁ tu punas tatraiva yaj janiḥ \|
>
> yajñopayogaṁ ca satām upakāraṁ vināpi ca \|\|
>
> tiryak-srotasa ity eva procyante jñānibhis tataḥ \|
>
> prāyo'dho-gamanaṁ yasmāt prayatnena vinā bhavet \|\|
>
> arvāk-srotasa ity eva mānuṣāḥ parikīrtitāḥ \|
>
> niyamād ūrdhva-gantāro devāmokṣaika-bhāginaḥ \|\|
>
> ūrdhva-srotasa ity eva tasmāt te parikīrtitāḥ \|\| iti brāhme \|
>
> tiraścāṁ sthāvarāṇāṁ ca buddhi-pūrva-pravartanām \|
>
> asurāṇāṁ rakṣasāṁ vā piśācānāṁ tathaiva ca \|\|
>
> arvāk-srotas tvam uddiṣṭaṁ niyamād asurādinām \|
>
> mukhya-srotasa ity asya artha utsrotasa iti \|
>
> ūrdhva ity eva yas tūccatama evābhidhīyate \|\|
>
> ūrdhva-srotasa etasmād devā eva na tat-pare \|
>
> ucchabda-ucca-mātre'pi tasmāt sthāsnuṣu bhaṇyate \|\| iti ca \|
>
> tiraścīnā sthāvarāś ca antaḥ-sparśā itīritāḥ \|
>
> yat-pratyakṣānumānābhyāṁ hṛjja-jñānaṁ hi śāstrataḥ \|\| iti pādme
> \|\|20\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** teṣāṁ sādhāraṇaṁ lakṣaṇam
āha---ūrdhvaṁ srotaḥ āhāra-sañcāro yeṣām \| tamaḥ-prāyā
avyakta-caitanyāḥ \| antaḥ-sparśāḥ sparśam eva jānanti nānyat \| tad apy
antar eva na bahiḥ \| viśeṣiṇo'vyavasthita-pariṇāmādy-aneka-bhedavantaḥ
\|\|20\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** teṣāṁ sādhāraṇaṁ lakṣaṇam
āha---ūrdhvaṁ srota āhāra-sañcāro yeṣāṁ te \| tamaḥ-prāyā
avyakta-caitanyāḥ antaḥ-sparśā antaś cheda eva vyathānubhavinaḥ \|
viśeṣiṇaḥ avyavasthita-pariṇāmādy-aneka-bhedavantaḥ \|\|20\|\|

\...

**\|\| 3.10.21 \|\|**

**tiraścām aṣṭamaḥ sargaḥ so'ṣṭāviṁśad-vidho mataḥ \|**

**avido bhūri-tamaso ghrāṇa-jñā hṛdy avedinaḥ \|\|**

**madhvācāryaḥ (bhāgavata-tātparyam) :** yad aprayatnād hṛdayaṅgamaṁ tad
eva jānanti no śāstra-yuktibhyām ity arthaḥ \|

> aṣṭāviṁśad-viśeṣeṇa yajñeṣūpakṛto yataḥ \|
>
> tiraścāṁ tāvad etasmād gaṇyate candra-vedibhiḥ \|\|21\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** tiryak srotasāṁ sargam
āha---tiraścām iti \| sa ca aṣṭāviṁśati-bhedaḥ \| tiraścāṁ lakṣaṇam \|
avidaḥ śvastanādi-jñāna-śūnyāḥ \| bhūri-tamasaḥ
āhārādi-jñāna-mātra-niṣṭhāḥ \| ghrāṇenaiveṣṭam arthaṁ jānanti \| hṛdi
avedino dīrghānusandhān aśūnyāḥ \| tathā ca śrutiḥ---athetareṣāṁ paśūnām
aśanāpipāse evābhivijñānaṁ na vijñātaṁ vadanti, na vijñātaṁ paśyanti, na
viduḥ śvastanaṁ na lokālokau iti \|\|21\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** gaur aja iti catuṣkam \|
ekaiko'yaṁ bahūnām upalakṣaṇa-rūpo jñeyaḥ \|\|21\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tiraśāḥ tiryak-srotasām
\| avidaḥ svastanādi-jñāna-śūnyāḥ \| bhūri-tamasaḥ āhārādi-mātra-niṣṭhāḥ
\| ghrāna-jñāḥ ghrāṇenaiveṣṭam arthaṁ jānanti \| hṛdi avedinaḥ
dīrghānusandhāna-śūnyāḥ alpa-parāmarśāḥ \| tathā ca śrutiḥ---athetareṣāṁ
paśūnām aśanāpipāse evābhivijñānaṁ na vijñātaṁ vadanti, na vijñātaṁ
paśyanti, na viduḥ śvastanaṁ na lokālokau iti \| yad vā, bhūri-tamaso
bahu-ruṣaḥ ghrāṇenaiva jānanti hṛdyaṁ prati sva-priyaṁ vastv eva
vindanti bhojana-śayanādy-arthaṁ gṛhṇanti \|\|21\|\|

\...

**\|\| 3.10.22-25 \|\|**

**gaur ajo mahiṣaḥ kṛṣṇaḥ sūkaro gavayo ruruḥ \|**

**dvi-śaphāḥ paśavaś ceme avir uṣṭraś ca sattama \|\|**

**kharo'śvo'śvataro gauraḥ śarabhaś camarī tathā \|**

**ete caika-śaphāḥ kṣattaḥ śṛṇu pañca-nakhān paśūn \|\|**

**śvā sṛgālo vṛko vyāghro mārjāraḥ śaśa-śallakau \|**

**siṁhaḥ kapir gajaḥ kūrmo godhā ca makarādayaḥ \|\|**

**kaṅka-gṛdhra-baka-śyena- bhāsa-bhallūka-barhiṇaḥ \|**

**haṁsa-sārasa-cakrāhva- kākolūkādayaḥ khagāḥ \|\|**

**madhvācāryaḥ (bhāgavata-tātparyam) :**

gaur ajo mahiṣaḥ kṛṣṇaṁ śūkaro gavayo ruruḥ \|

> avy-uṣṭrau ca kharāśvau ca tathaivāśvataroparaḥ \|\|
>
> gauraś ca śarabhaś caiva camarī śva-śṛgālakau \|
>
> vṛko vyāghraś ca mārjāro hariś ca śaśa-śalpakau \|\|
>
> kapir gajaś ca godhādyā jalajāḥ pakṣiṇas tathā \|\| iti brahmāṇḍe \|

kūrmo jalajatvenāṣṭāviṁśas tv antarbhūto'pi
pañca-nakhatva-pradarśanārthaṁ pṛthag-uktaḥ \|

> tat-tad-ākāra-saṁyuktān sṛjyān sraṣṭāram eva ca \|
>
> yaḥ sadā saṁsmared yogī na sa bhūyo'bhijāyate \|\|

iti skānda-vacanāt prasiddhānām api dviśaphādīnāṁ
smaraṇa-vidhānārtha-muktiḥ \|\|

> ucyate suprasiddhaṁ ca smaraṇārthaṁ ca kutracit \|
>
> aprasiddha-jñāpanārthaṁ dvidhā śāstra-vacaḥ smṛtam \|\| iti ṣāḍguṇye
> \|
>
> valguro nṛtya-pakṣī ca salalukaś ca kathyate ity abhidhāne \|
>
> aṣṭāviṁśat pradhānās tu tiraścāṁ yās tu jātayaḥ \|
>
> yo yasya sadṛśas tv anyaḥ tantrāntar-gato bhavet \|\|
>
> jalajāntargatāḥ sarpāḥ kīṭādyā yāś ca jātayaḥ \|
>
> teṣāṁ jala-pradhānatvāc charīrasya tu sarvaśaḥ \|\| iti
> satya-saṁhitāyām \|\|22-25\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** aṣṭā-viṁśati-bhedān
evāha---gavādaya uṣṭrāntā dvi-śaphā dvi-khurā nava \|\|21\|\|

svarādaya eka-śaphāḥ ṣat \| aṣṭā-viṁśati-bhedān evāha---gavādaya
uṣṭrāntā dvi-śaphā dvi-khurā nava \|śvādayo godhāntāḥ pañca-nakhā
dvādaśa \| evam ete bhū-carāḥ sapta-viṁśatiḥ \| makarādayo jala-carāḥ \|
kaṅkādayaś ca sva-gā abhūcaratvenaikī-kṛtya gṛhītāḥ \| tad evam
aṣṭā-viṁśati-bhedā bhavanti \| teṣu kṛṣṇa-ruru-gaurā mṛga-viśeṣāḥ \|
anyeṣām api tiryak prāṇināṁ yathā-yatham eteṣv evāntar bhāvaḥ
\|\|22-25\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** gavādaya uṣṭrāntā
dvi-śaphā dvi-khurā nava \| avir meṣaḥ \| kharādayaś camaryas tāḥ,
ekaśaphā ṣaṭ \| śvādayo godhās tāḥ pañcanakhāḥ dvādaśa \| evam ete
sthala-carāḥ saptaviṁśatiḥ \| makarādayo jala-carāḥ \| kaṅkādayaḥ
sthala-carāḥ \| haṁsādayaḥ punar-jalacarāḥ \| kākādayaḥ punaḥ
sthala-carā iti \| ete makarādaya ekavidhatvenaiva vyupadiṣṭāḥ \| tad
evam aṣṭāviṁśati-bhedā gavādayas teṣu ruru-kṛṣṇa-gaurā mṛga-viśeṣāḥ \|
anyeṣām api tiryak-prāṇināṁ yathāyatham eteṣv antarbhāvaḥ \|\|22-25\|\|

\...

**\|\| 3.10.26 \|\|**

**arvāk-srotas tu navamaḥ kṣattar eka-vidho nṛṇām \|**

**rajo'dhikāḥ karma-parā duḥkhe ca sukha-māninaḥ \|\|**

**madhvācāryaḥ (bhāgavata-tātparyam) :**

rajo-niṣṭhā tamo-niṣṭhā dvedhārvāk-srotasaḥ smṛtāḥ \|

> asurādyās tamo-niṣṭhā mānuṣās tu rajo'dhikāḥ \|\| iti vyoma-saṁhitāyām
> \|\|26\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** adha āhāra-sañcāro yasya
so'rvāk-srotaḥ \| hrasvatvam ārṣam \| nṛṇāṁ sargo nṛṇāṁ lakṣaṇam \|
rajo'dhikaṁ yeṣu te \|\|26\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** arvāg adha āhāra-sañcāro
yasya so'rvāk-srotaḥ \| hrasvatvam ārṣam \| nṛṇāṁ lakṣaṇam \| raja
ity-ādi \|\|23-26\|\|

\...

**\|\| 3.10.27 \|\|**

**vaikṛtās traya evaite deva-sargaś ca sattama \|**

**vaikārikas tu yaḥ proktaḥ kaumāras tūbhayātmakaḥ \|\|**

**madhvācāryaḥ (bhāgavata-tātparyam) :** duḥkhe ca sukha-mānino surāḥ,
sarvārthān viparītāṁś ca buddhiḥ sāpārtha-tāmasīti vacanāt \| sukhe
sukhaika-bhāvās tu devā naivaṁ tu dānavā iti ṣāḍguṇye \|

> kumārantīti kaumāro devānām antajodbhavaḥ \|
>
> vaikārikāṇāṁ jananāt prākṛto vaikṛtaś ca saḥ \|
>
> vaikārikeṣv evānyeṣām īṣad-bhogitva-hetutaḥ \|
>
> ubhayātmakatvenaiva procyante'ṣṭa-gaṇā api \|\| iti ca \|

deva-sargaś ceti ca-kārārtha ubhayātmakaḥ \| vaikārikas tu deva-sargaḥ
prākṛtatvenoktaḥ \|\|27\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** ete trayo vaikṛtā eva na
kaumāravad ubhayātmakāḥ \| deva-srgaś ca vaikṛta ity anuṣaṅgaḥ \|
vaikārikas tu deva-sargaḥ prākṛteṣu pūrvam eva proktaḥ \| ayaṁ tu tato
nyūnatvād vaikṛto deva-sargatvāt tad antar-bhūtaś ca \|
sanat-kumārādīnāṁ sargas tu prākṛto vaikṛtaś ca devatvena manuṣyatvena
ca sṛjya ity arthaḥ \|\|27\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** yas tu vaikārikas
tattva-devatā-rūpaḥ \| sa tu proktaḥ prākṛtatvān, na tu vaikṛto'tra
procyate ity arthaḥ \| kaumāras tu ubhayātmaka iti teṣāṁ brahmaṇo manasy
āvirbhūta-mātratvāt tat sṛjyāntaḥ-pāta-vivakṣayā \|\|27\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ete trayo vaikṛtā eva \|
deva-sargaś ca vaikṛtaḥ \| prākṛtaś ca ka ity apekṣāyām āha---yas tu
vaikārikaḥ vaikārikāhaṅkāra-bhavānāṁ devānāṁ sargaḥ prākṛteṣu proktaḥ \|
punas teṣām eva brahma-sṛṣṭatvād vaikṛtaś ca „tathā kaumāraḥ
sanat-kumāraḥ sanat-kumārādīnāṁ sargas tu ubhayātmaka iti teṣāṁ
bhagavad-dhyāna-janyatvena manasānyāṁs tato'sṛjad ity agrimokter
bhagavad-dhyāna-janyatvena bhagavaj-janyatvena brahma-janyatvāc ca
prākṛto vaikṛtaś cety arthaḥ \|\|27\|\|

\...

**\|\| 3.10.28-29 \|\|**

**deva-sargaś cāṣṭa-vidho vibudhāḥ pitaro'surāḥ \|**

**gandharvāpsarasaḥ siddhā yakṣa-rakṣāṁsi cāraṇāḥ \|\|**

**bhūta-preta-piśācāś ca vidyādhrāḥ kinnarādayaḥ \|**

**daśaite vidurākhyātāḥ sargās te viśva-sṛk-kṛtāḥ \|\|**

**madhvācāryaḥ (bhāgavata-tātparyam) :**

proktā aṣṭa-vidhā devā vibudhā sarva eva tu \|

> pitṝṇāṁ śatam evātra asurās triṁśad eva ca \|\|
>
> gandharvāpsarasāṁ caiva dvi-śataṁ parikīrtitam \|
>
> saptatir yakṣa-rakṣaḥsu triṁśac-cāraṇa-jātiṣu \|\|
>
> śataṁ siddhās tathānyāsu saptatiḥ sarva-jātiṣu \|
>
> ūrdhva-srotasa ete vai anye'rvāk-srotaḥ smṛtāḥ \|\|
>
> vaikārikeṣu deveṣu ete vai mukhya-bhoginaḥ \|
>
> abhoginas tad anye tu devā ete tataḥ smṛtāḥ \|\|
>
> sarvajñās te sahārādhyā bhaktās teṣv antar eva \|
>
> nṛtya-gānādi-kartāro vāhanādi kṛtas tathā \|\|
>
> siddhāsiddheti-vaktāro cārāś caiṣāṁ kvacit kvacit \|
>
> sevā-karā iti hy etair bhedair aṣṭa-vidhā matāḥ \|\|
>
> anye ca ye tu sarvajñā vibudhās te prakīrtitāḥ \|
>
> tathānye karmabhis tais tair aṣṭa-bhedāntaraṁ gatāḥ \|\| iti
> tattva-viveke \|
>
> yadi devādayo doṣāj jāyeran mānuṣādiṣu \|
>
> tathāpi devā vijñyeāsurādyās tu tathādhruvam \|\| iti ca \|\|28-29\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** vaikṛtaś ca
deva-sargo'ṣṭa-vidhaḥ \| tatra vibudhādayas trayo bhedāḥ \|
gandharvāpsarasa ekaḥ \| yakṣa-rakṣāṁsy ekaḥ \| bhūta-preta-piśācā ekaḥ
\| siddha-cāraṇa-vidyādharā ekaḥ \| kinnarādaya ekaḥ \| ādi-śabdāt
kiṁpuruṣāśva-mukhādayaḥ \| etad viṁśe'dhyāye spaṣṭaṁ bhaviṣyati
\|\|28-29\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** deva-sarga iti sārdhakam
\|*\|*28\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** vaikṛtas tu
deva-sargo'ṣṭa-bhedaḥ tatra vibudhādayas trayo bhedāḥ gandharvāpsaras
ekaḥ yakṣa-rakṣa;msy ekaḥ bhūta-preta-piśācā ekaḥ
siddha-cāraṇa-vidyādharā ekaḥ kinnarādayaḥ eka ity aṣṭau bhedāḥ \|
ādi-śabdāt kiṁpuruṣādayaḥ \| viśva-sṛk parameśvaro brahmā ca
\|\|28-29\|\|

\...

**\|\| 3.10.30 \|\|**

**ataḥ paraṁ pravakṣyāmi vaṁśān manvantarāṇi ca \|**

**evaṁ rajaḥ-plutaḥ sraṣṭā kalpādiṣv ātma-bhūr hariḥ \|\|**

**sṛjaty amogha-saṅkalpa ātmaivātmānam ātmanā \|\|**

**madhvācāryaḥ (bhāgavata-tātparyam) :**

guṇāpluto harir nityaṁ guṇānāṁ madhyago yataḥ \|

> anahaṁ-vedanāt tasya guṇāsaṁsparśa eva ca \|\| iti ca \|
>
> sṛṣṭvā devādi dehān sa ātmānaṁ bahudhākarot \|
>
> tan-niyantṛtayātmānaṁ prakṛtiṁ deha-bhedataḥ \|\| iti nāradīye \|
>
> kartā ca karaṇaṁ caiva karma caiva svayaṁ hariḥ \|
>
> ātmāno bahudhā bhāve prakṛtes tu svatantratā \|\| ity āgneye
> \|\|30\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** harir evātma-bhūḥ sann
ity anvayaḥ \|\|30\|\|

\...

**\|\| 3.10.31-32 \|\|**[^41]

**guṇa-vyatyaya etasmin māyāvitvād adhīśituḥ \|**

**na paurvāparyam icchanti sṛṣṭe nadyāṁ yathā bhrame \|\|**

**devāsurādayo nāma-rūpābhyāṁ ye prakīrtitāḥ \|**

**asmin kalpe ta evāsan kṣattar manvantarāntare \|\|**

**śrīdhara-svāmī (bhāvārtha-dīpikā) :** nanu tarhi prathamaṁ sṛṣṭiḥ
pralayo vā, tatrāha---guṇeti \| guṇa-vyatyaye sarge bhrāmyan
bhramaṇa-śīlo bhramir aviśeṣād bhrāmyad bhramis tasya nadyāṁ bhramato
yathā nādir nāntas tathā sṛṣṭi-saṁhārayor ity arthaḥ \|
saṁsārasyānāditvam eka-rūpatvaṁ cāha---devāsurādaya iti \| ta eveti \|
tan-nāmānas tad-rūpāś cety arthaḥ \|\|31-32\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**

iti sārārtha-darśinyāṁ harṣiṇyāṁ bhakta-cetasām \|

tṛtīye daśamo'dhyāyaḥ saṅgataḥ saṅgataḥ satām \|\|\*\|\|

\...

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ tṛtīya-skandhe vidura-maitreya-saṁvāde
>
> tattvādy-utpatti-kramo nāma
>
> daśamo'dhyāyaḥ \|

\|\| 3.10 \|\|

### ...

### (3.11)[????]{.mark}

**ekādaśo'dhyāyaḥ**

## manvantarādi-kāla-parimāṇa-nirūpaṇaṁ manuṣya-devādy-āyuṣo varṇanaṁ ca \|

**\|\| 3.11.1 \|\|**

**maitreya uvāca---**

**caramaḥ sad-viśeṣāṇām aneko'saṁyutaḥ sadā \|**

**paramāṇuḥ sa vijñeyo nṛṇām aikya-bhramo yataḥ \|\|**

**madhvācāryaḥ (bhāgavata-tātparyam) :** kāla-parimāṇaṁ darśayituṁ
dravya-parimāṇaṁ dṛṣṭāntatvena darśayati \|

> manuṣyād eva loko'pi viśeṣeṇaiva darśane \|
>
> aṁśāṁśatva-viśeṣaṁ tu yasya draṣṭuṁ na śaknuyuḥ \|\|
>
> caramo viśeṣa iti munayo śrūyur añjasā \|
>
> paramāṇuḥ sa vijñeyaḥ kaṇādādyā niraṁśinam \|\|
>
> anantāṁśa-yutatve'pi yaṁ brūyur bhrānti-darśanāt \|
>
> tato'pi paramāṇutvaṁ tad-aṁśānāṁ tu yadyapi \|
>
> anantatvād vivekārtham asyoktā paramāṇutā \|\| iti tattva-vivekaḥ \|

anekāṁśair āsamantād \|\|1\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :**

tata ekādaśe kālaḥ paramāṇv-ādi-lakṣaiḥ \|

yuga-manvantarādibhyaḥ kalpam ānādi varṇyate \|\|

tad evaṁ sāmānyataḥ kālasyopalakṣaṇa-bhūtaṁ guṇa-vyatikaraṁ daśa-vidhaṁ
nirūpyedānīṁ tasyaiva viśeṣaṁ nirūpayituṁ tat-paricchedyaṁ vastu
lakṣayati dvābhyām \| sataḥ kāryasya viśeṣāṇām aṁśānāṁ yaś caramo'ntyo
yasyāṁśo nāsti \| anekaḥ kāryāvasthām aprāptaḥ \| asaṁyutaḥ
samudāyāvasthāṁ cāprāptaḥ \| ata eva sadā kārya-samudāyāvasthayor
apagame'py asti sa paramāṇur vijñeyaḥ \| kiṁ tatra pramāṇam ata
āha---yato yebhyaḥ samuditebhyo nṛṇāṁ vyavahartṝṇām
aikya-bhramo'vayavi-buddhiḥ \| tathā ca pañcame'vayavi-nirākaraṇe
vakṣyati, yeṣāṁ samūhena kṛto viśeṣa iti \| kāryānupapattyā kalpyata iti
bhāvaḥ \|\|1\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**

ekādaśe punaḥ kālo viśeṣeṇāpi lakṣyate \|

māsa-varṣa-yugādīnāṁ pramāṇaṁ jñāyate yataḥ \|\|

prathamam ātyantikaṁ sūkṣma-kālaṁ svarūpato lakṣayitum aśaknuvaṁs tat
paricchedyaṁ vastu lakṣayati \| sataḥ kāryasya pṛthivy-āder viśeṣāṇām
aṁśānāṁ yaś caramaḥ, yasyāṁśo na sambhavati \| nanu carama ity
eka-vacanāt sa kim eka eva na, kintv anekaḥ \| atra
sūkṣma-kāla-jñānārthaṁ teṣāṁ bahutve'pi ekasyaivopayogitety
eka-vacana-prayogaḥ \| nanu tarhi sa svair milito'milito vā atropādīyata
ity ata āha---asaṁyutaḥ paramāṇur vijñeya eva, na tu dṛśyata ity arthaḥ
\| nanu tarhi tasya sattve kiṁ pramāṇaṁ tatrāha---yataḥ yebhyaḥ
samuditebhyaḥ nṝṇām aikyam iti bhramo bhavati \| sūrya-raśmi-yukte
gavākṣa-randhre ye bhramanto'tisūkṣma eva kaṇa iti buddhir bhavatīty
arthaḥ \| tasya ṣaṣṭho'ṁśa eva paramāṇuḥ sa tv adṛśya evety arthaḥ \|
nṝṇām ity uktyā trasareṇu-pramāṇa-dehānāṁ kīṭa-viśeṣāṇāṁ keṣāṁcit ko'pi
dṛśya eveti vyajyate \|\|1\|\|

\...

**\|\| 3.11.2 \|\|**

**sata eva padārthasya svarūpāvasthitasya yat \|**

**kaivalyaṁ parama-mahān aviśeṣo nirantaraḥ \|\|**

**madhvācāryaḥ (bhāgavata-tātparyam) :** kālato deśato guṇataś ca
parama-mahattvam \| sataḥ para-brahmaṇa eva \| sac-chabdo'nyatrāpy
upacārato bhavatīty ataḥ padārthasyeti \| sat-padasya yo mukhyābhidheyas
tasya \|

> mukhyābhidheyas tv arthaḥ syād vācyam anyac ca bhaṇyate \|
>
> amukhyeṣv artha-śabdas tu nīco parihito bhavet \|\| iti brahma-tarke
> \|

yady eva samaḥ pluṣiṇety-ādinānyatra-sthitasya tat-parimāṇatvam apy
astīty ataḥ svarūpāvasthitasyeti \| jagad-āvaraka-svarūpasya tataḥ
kiñcin mahattvam itvam ity ataḥ kaivalyam iti \| tatrāpi bahu-vidhāni
rūpāṇi tasya santīti aviśeṣa iti \| sarva-gate prādeśa-mātram api
vidyata ity ato nirantara iti \| para-brahmaṇo yaḥ kevala-bhāvaḥ \|
aṇḍā'dy-antaḥ-praviṣṭaṁ tad-āvarakaṁ tasyaiva parama-puruṣādi-rūpāntaraṁ
tad eka-deśaṁ prādeśaḥ prādeśa-mātrādi-viśeṣaṁ ca vinā yat sarva-gataṁ
rūpaṁ tad eva parama-mahān \|

> kāla-koṭi-vihīnatvaṁ kālānantyaṁ vidur vadhāḥ \|
>
> deśa-koṭi-vihīnatvaṁ deśānantyaṁ tathaiva ca \|\|
>
> guṇānām aprameyatvaṁ vastv-ānantyaṁ vido viduḥ \|
>
> ānantyaṁ trividhaṁ nityaṁ harer nānyasya kasyacit \|\|
>
> tasya sarva-svarūpeṣv apy ānantyaṁ tu tri-lakṣaṇam \|
>
> tathāpi deśatas tasya paricchedo'pi vidyate \|\|
>
> paricchedas tathā vyāptir eka-rūpe'pi yujyate \|
>
> tasyācintyādbhutaiśvaryād vyavahārārtham eva ca \|
>
> guṇataḥ kālataś caiva paricchedo na kutracit \|
>
> vyāptatvaṁ deśato'py asti sarva-rūpeṣu yadyapi \|
>
> na ca bhedaḥ kvacit teṣām aṇu-mātro'pi .viśeṣ \|
>
> tathāpi viśeṣe'ṇutvaṁ tasmād aiśvarya-yogataḥ \|
>
> tasmād buddhy-avatārārtham avyāptatvaṁ ca bhaṇyate \|\|
>
> yat tasya vyāpakaṁ rūpaṁ paraṁ nārāyaṇābhidham \|
>
> śūnyaṁ brahmeti tat prāhur dvitīyaṁ sraṣṭṛ yat tataḥ \|\|
>
> paramaḥ puruṣo nāma mitaṁ tad-deśato vibhuḥ \|
>
> tṛtīyaṁ vāsudevākhyaṁ jagad-āvarakaṁ mitam \|\|
>
> deśato jagad āviṣṭaṁ turīyaṁ viṣṇu-nāmakam \|\| iti brahma-tarke \|

sarva-gatasyāpi brahma-rūpasya kālādi-rūpayā prakṛtyā samavyāptāv api
dārṣṭāntikāntar-bhāvāt tad-anyasminn avasthānāc ca svarūpāvasthitasyety
uktam \|

> devyāṁ kālādi-rūpiṇyāṁ sthitaṁ brahmāpi sarvagam \|
>
> uttam'nanyagaṁ yasmād ātmavat sā harer vibhoḥ \|\|
>
> mahad-ādi-gataṁ yat tu tad-anya-gatam uttam \| iti brāhme \|

anumitaḥ śāstra-lokānusāreṇa jñātaḥ \| anumeti dvayaṁ prāhur yathā
jñānaṁ ca liṅgajam ity abhidhānam \|

> yāvantaṁ tad eva lokastho mānuṣas tv avadhārayet \|
>
> mahā-prājño deva-jūkaḥ sa kālaḥ paramāṇukaḥ \|\|
>
> sargādyair anavacchinnas tad anantara ity api \|
>
> tathaiva paramāṇv-ādi-viśeṣātmāpi no bhavet \|\|
>
> pūrvāparādi-bhedo na sa kālaḥ paramo mahān \|\| iti brahma-tarke \|

svarūpāvasthitasya kaivalyam aviśeṣo nirantara ity etāni viśeṣaṇāni
krameṇa parama-mahataḥ kālasyāpy atroktāni \|

> deśataḥ kālataś caiva vastutas tu tridhā hareḥ \|
>
> yathānantyaṁ na cānyasya prakṛter deśa-kālataḥ \|\|
>
> tathā śabdasya kālasya deśānantyaṁ na kālataḥ \|
>
> kāla-śabdātmik saiva tathāpi tu hareḥ sadā \|\|
>
> nāsyāḥ sāmarthya-leśo'pi jñānānanda-guṇeṣv api \|
>
> jñeyas tad avaro vāyuḥ śeṣavīndra-harās tataḥ \|\|
>
> avarās tata indrādyā guṇaiḥ sarvair na saṁśayaḥ \|\| iti
> brahma-vaivarte \|\|
>
> aṇv-ādi kāla-saṁsthāna-bhoktṛtvāt parameśvaraḥ \|
>
> aṇv-ādi-nāma-vācyo'sau kālaś cety abhidhīyate \|\| iti ca \|

sato brahmaṇaḥ aviśeṣaṁ svarūpaṁ yaḥ kālaḥ kālāntaryāmī, tad eva brahma
bhuṅkte \| tad api brahma parama-mahān, tasyāpi tridhā paricchedābhāvāt
\|

> sarvaṁ sarvatra bhoktāpi viśeṣād eka-bhoktṛvat \|
>
> sthito harir acintyātmā nijaiśvaryād ajo vibhuḥ \|\| iti brahma-tarke
> \|\|2-4\|\|

sata eva padārthasya svarūpāvasthitasya yat \| kaivalyaṁ parama-mahān
aviśeṣo nirantaraḥ \|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** sūkṣmam uktvā sthūlam āha---sata
eveti \| yasya caramo'ṁśaḥ paramāṇus tasyaiva sataḥ kārya-mātrasya
svarūpāvasthitasya pariṇāmāntaram aprāptasya yat kaivalyam aikyaṁ sa
parama-mahān \| puṁstvaṁ tu paramāṇu-pratiyogitvāt \| nanu
nānā-viśeṣavān parasparaṁ bhinnaś ca sarvaḥ padārthaḥ, katham aikyaṁ
tasya ? tatrāha---aviśeṣo viśeṣa-vivakṣā-rahito nirantaro
bheda-vivakṣā-rahitaś ca sarvo'pi prapañcaḥ parama-mahān ity arthaḥ
\|\|2\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ātyantikaṁ sūkṣmam uktvā
ātyantikaṁ sūkṣmam \[sthūlam?\] apy āha---yasya caramo'mśáḥ paramāṇus
tasyaiva sataḥ kārya-mātrasya svarūpāvasthitasya
pralaya-pariṇāma-prāg-bhūtasya yat kaivalyam aikyaṁ sa parama-mahān**,**
puṁstvaṁ tu paramāṇu-pratiyogitvāt \| nanu nānā-viśeṣavān parasparaṁ
bhinnaś ca sarvaḥ padārthaḥ, katham aikyaṁ tasya ? tatrāha---aviśeṣo
viśeṣa-vivakṣā-rahito nirantaro bheda-vivakṣā-rahitaś ca sarvo'pi
prapañcaḥ parama-mahān ity arthaḥ \|\|2\|\|

\...

**\|\| 3.11.3 \|\|**

**evaṁ kālo'py anumitaḥ saukṣmye sthaulye ca sattama \|**

**saṁsthāna-bhuktyā bhagavān avyakto vyakta-bhug vibhuḥ \|\|**

**śrīdhara-svāmī (bhāvārtha-dīpikā) :** yathā sūkṣmaḥ sthūlaś cāyaṁ
padārthaḥ---evaṁ kālo'py anumitaḥ \| ca-kārān madhyamāvasthā gṛhyate \|
saṁsthānaṁ paramāṇv-ādy-avasthānasya bhuktir vyāptis tayā bhagavān iti
hareḥ śaktiḥ svato'vyakto bhuṅkte vyāpnoti paricchinattīti tathā \|
vibhur utpatty-ādiṣu dakṣaḥ \|\|3\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yathā sūkṣmaḥ sthūlaś
cāyaṁ padārthaḥ---evaṁ kālo'py anumito jñātaḥ \| kena prakāreṇa ?
saṁsthānaṁ paramāṇu-parama-mahatoḥ svarūpaṁ tasya bhuktyā vyāptyā
bhagavac-chaktitvād bhāgavat svato'vyakto vyaktaṁ sarva-prapañcaṁ
bhuṅkte vyāpnoti paricchinattīti tathā \| vibhur ata eva vyāpakaḥ,
utpatty-ādiṣu dakṣo vā \|\|3\|\|

\...

**\|\| 3.11.4 \|\|**

**sa kālaḥ paramāṇur vai yo bhuṅkte paramāṇutām \|**

**sato'viśeṣa-bhug yas tu sa kālaḥ paramo mahān \|\|**

**śrīdhara-svāmī (bhāvārtha-dīpikā) :** etad eva prapañcayati---sa
ity-ādinā \| sataḥ prapañcasya paramāṇutāṁ paramāṇv-avasthāṁ yo bhuṅkte,
sa kālaḥ paramāṇuḥ \| tasyaivāviśeṣaṁ sākalyaṁ yo bhuṅkte, sa
parama-mahān \| ayam arthaḥ---graha-rkṣa-tārā-cakra-stha\[bhā.pu.
3.11.13\] ity-ādinā yat sūrya-paryaṭanaṁ vakṣyate, tatra sūryo yāvatā
paramāṇu-deśam atikrāmati tāvān kālaḥ paramāṇuḥ \| yāvatā ca
dvādaśa-rāśy-ātmakaṁ sarvaṁ bhuvana-kośam atikrāmati, sa parama-mahān
saṁvatsarātmakaḥ kālaḥ \| tasyaivāvṛttyā yuga-manvantarādi-krameṇa
dvi-parārdhāntatvam iti \| tathā ca pañcame sūrya-gatyaiva
kālādi-vibhāgaṁ vakṣyati \|\|4\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** evaṁ \[bhā.pu. 3.10.3\] iti yad
uktaṁ tad eva vivṛṇoti---sa kāla iti \| atra ṭīkāyāṁ paramāṇu-deśam ati
krāmati ity atra madhyama-vīthī-maya-jyotiś-cakra-gatyeti jñeyam \|
sarvaṁ bhuvana-koṣam atikrāmati ity atra tu sva-gatyeti jñeyam \| yo
bhuṅkte paramāṇutām ity atra ca sūrya-rūpeṇa paramāṇu-deśātikrāmitām ity
evārthaḥ \| vakṣyate ca tasya kālasya sūryeṇābhedaḥ---yaḥ sṛjya-śaktim
urudhā\[bhā.pu. 3.11.15\] ity anena \| yad vā, paramāṇutāṁ
tat-padārthavat parama-sūkṣmāvasthatāṁ yo bhuṅkte vyāpnoti sa kālaḥ
paramāṇuḥ \|[^42] sataḥ prapañcasyāviśeṣa-bhuk
sṛṣṭy-ādi-saṁhāra-paryantaṁ sarvam eva vyāpnoti yaḥ, sa kālaḥ
parama-mahān dvi-parārdha-rūpa ity arthaḥ \| tathā ca vakṣyate kālo'yaṁ
paramāṇv-ādi dviparārdhāntaḥ\[bhā.pu. 3.11.38\] iti \|\|4\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sambhoktety asyārthaṁ
vivṛṇoti---sataḥ kāryasya paramāṇutāṁ paramāṇu-svarūpaṁ yaḥ kālo
bhuṅkte, sūrya-rūpeṇa atikrāmyati sa paramāṇuḥ \| graha-rkṣa- \[bhā.pu.
3.11.13\] iti vakṣyamāṇa-vākya-dṛṣṭyā yāvatā kālena sūryaḥ
paramāṇu-deśam atikrāmati, tāvān kālaḥ paramāṇur ity arthaḥ \| sa ca
tasyaiva aviśeṣaṁ sarvam eva prapañcaṁ bhuṅkte vatsara-yugādy-āvṛttyā
sūrya-rūpī yaḥ kālaḥ sa parama-mahān sṛṣṭim ārabhya prapañcasya
saṁhāra-paryantaṁ yāvān kālaḥ tāvān sarva eva parama-mahān ity arthaḥ \|
tatra paramāṇv-aṇu-trasareṇūnāṁ kāryāṁśānāṁ saṁjña-pramāṇe tulye eva,
tathā parama-mahataḥ kāryasya kālasya ca saṁjñeva tulyā
tan-madhya-sthānāṁ saṁjñā-pramāṇayor bhinnatvam iti jñeyam \|\|4\|\|

\...

**\|\| 3.11.5 \|\|**

**aṇur dvau paramāṇū syāt trasareṇus trayaḥ smṛtaḥ \|**

**jālārka-raśmy-avagataḥ kham evānupatann agāt \|\|**

**madhvācāryaḥ (bhāgavata-tātparyam) :** agāt dṛṣṭi-viṣayaṁ prāpya jñāta
ity arthaḥ, rāśi-bhedāt \|\|5\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** idānīṁ
hvy-aṇukādi-lakṣaṇa-pūrvakaṁ madhyama-kālāvasthāṁ kathayati \| dvau
paramāṇū aṇuḥ syāt \| trayo'ṇavas trasareṇuḥ \| sa tu pratyakṣa ity
āha---jālārketi \| gavākṣa-praviṣṭeṣv arka-raśmiṣv avagataḥ \| ko'sau ?
yo'ti-laghutvena svam evānupatann agād gataḥ \| pāṭhāntare svam
evānupatann avagataḥ, na tu gāṁ pṛthvīm \|\|5\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** aṇur dvāv iti padyaṁ
padārtha-kālayoḥ sāmānya-vacanaṁ
dṛṣṭānta-dārṣṭāntika-bhāvanaika-nāmatvena ca \|\|5\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** dvau paramāṇū aṇuḥ syāt
\| trayo'ṇavas trasareṇuḥ, sa tu pratyakṣa ity āha---jālārketi \|
gavākṣa-praviṣṭeṣv arka-raśmiṣu kham evātilāghavena anupatann avagataś
cakṣuṣā jñātaḥ, na tu gāṁ pṛthvīm \| agād iti pāṭhe tathā-bhūtaś
calatīty arthaḥ \| atrāṇu-paramāṇvoḥ sattve kiṁ jñāpakam iti cet
trasareṇur eva \| tathā hi avayavānāṁ sthaulya-pracuratve vinā avayavī
kalpyā, na tu paramāṇavas teṣāṁ sthaulyābhāvāt sthaulyam
aneka-vastu-ghaṭitatvam ity aṇoḥ sthaulyaṁ paramāṇuṁ vinā na sambhaved
iti paramāṇu-siddhiḥ \| trasareṇor dṛśyatvam avayava-sthaulyaṁ vinā na
sambhaved ity aṇu-siddhiḥ \| tathā aṇoḥ sthaulyārthaṁ paramāṇor dvitvam
eva kalpyate, na tu tritva-catuṣṭvādikaṁ prathamopasthites tantratvād
iti nyāyāt \| yathā kapiñjalān ālabhate prācuryārtham aṇor api tritvam
eva kalpyate tathā yukter iti \|\|5\|\|

\...

**\|\| 3.11.6 \|\|**

**trasareṇu-trikaṁ bhuṅkte yaḥ kālaḥ sa truṭiḥ smṛtaḥ \|**

**śata-bhāgas tu vedhaḥ syāt tais tribhis tu lavaḥ smṛtaḥ \|\|**

**śrīdhara-svāmī (bhāvārtha-dīpikā) :** śataṁ bhāgāḥ truṭi-rūpā yasmin
sa vedhaḥ \|\|6\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** trasareṇu-trikam iti \|
tirbhis trasareṇubhiḥ truṭiḥ \| sūcyā bhinne padma-pātre truṭir ity
abhidhīyate iti sūrya-siddhāntaḥ \| yāvatā kālena padma-puṣpa-patraṁ
bhidyate tāvān kālaḥ truṭir ity arthaḥ \| śataṁ bhāgāḥ truṭi-rūpā yasmin
sa vedhaḥ truṭi-śatena vedha ity arthaḥ \| tais tribhir lavaḥ \|\|6\|\|

\...

**\|\| 3.11.7 \|\|**

**nimeṣas tri-lavo jñeya āmnātas te trayaḥ kṣaṇaḥ \|**

**kṣaṇān pañca viduḥ kāṣṭhāṁ laghu tā daśa pañca ca \|\|**

**śrīdhara-svāmī (bhāvārtha-dīpikā) :** te nimeṣās trayaḥ kṣaṇa ity
āmnātaḥ \| kāṣṭhāḥ pañcadaśa ekaṁ laghu \|\|7\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** te nimeṣās trayaḥ kṣaṇa
ity āmnātaḥ \| kathitāḥ tāḥ kāṣṭhāḥ pañcadaśa ekaṁ laghu bhavati
\|\|7\|\|

\...

**\|\| 3.11.8 \|\|**

**laghūni vai samāmnātā daśa pañca ca nāḍikā \|**

**te dve muhūrtaḥ praharaḥ ṣaḍ yāmaḥ sapta vā nṛṇām \|\|**

**madhvācāryaḥ (bhāgavata-tātparyam) :** ūnātirekāt sapta veti \|\|8\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** nāḍikāḥ ṣaṭ sapta vā praharaḥ \|
sa eva yāmo dinasya rātreś ca caturtho bhāgaḥ \| hrāse ṣaṭ vṛddhau sapta
\| sandhyāṁśa-muhūrta-dvayaṁ vineti jñātavyam \| tatrāpy aniyamārtho
vā-śabdaḥ \| pratyahaṁ tad bhedānāṁ gaṇayitum aśakyatvāt \|\|8\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ṣaṭ sapta veti \| vā-śabdas tatra
sarvam evāntaraṁ samuccinoti \|*\|*8\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nāḍikā daṇḍaḥ te dve
nāḍike \| ṣaṭ sapta vā nāḍikāḥ praharaḥ sa eva yāmo'pi \| dinasya rātreś
ca caturtha-bhāgaḥ \| hrāse ṣaṭ vṛddhi-pravṛttau sapta \|
sandhyā-dvaya-ghaṭikāṁ vineti jñeyam \| tatrāpy aniyame vā-śabdaḥ \|
pratyahaṁ tad-bhedānāṁ gaṇayitum aśakyatvāt \|\|8\|\|

\...

**\|\| 3.11.9 \|\|**

**dvādaśārdha-palonmānaṁ caturbhiś catur-aṅgulaiḥ \|**

**svarṇa-māṣaiḥ kṛta-cchidraṁ yāvat prastha-jala-plutam \|\|**

**madhvācāryaḥ (bhāgavata-tātparyam) :**

kākaṇikā-catuṣkaṁ tu viṁśāṁśety abhidhīyate \|

> kṛṣṇalety api taṁ brūyus taiś caturbhis tu māṣakam \|\|
>
> caturaṅgula-dīrghe tu kṛte māsa-catuṣṭayam \|
>
> yāvat syāt pariṇāhena tāvad dvāraṁ vidhīyate \|\|
>
> prasthasya nāḍī-pātrasya ṣaṭ-dalasya śubhe jale \|
>
> bhārādhikye nodakena kṣipraṁ pūrtir bhaviṣyati \|\|
>
> atiśaitye kalaṅke ca māghenaiva tu pūraṇam \|
>
> tasmād vasanta-kāle tu prayāgasthodakena tu \|\|
>
> nāḍī-śuddhi-parīkṣā syād anyathā na sambhavet \|\| iti pādme \|
>
> nirmalena samoṣṇena nitya-sūryāṁśu-vāriṇā \|
>
> pravāhagena kāryā syāt kali-śuddhiḥ sadaiva tu \|\| iti brahmāṇḍe
> \|\|9\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** nāḍikāyā unmānam
āha---unmīyate'nenety unmānaṁ pātraṁ ṣaṭ-pala-tāmra-viracitam \|
pañca-guñjo māṣas taiś caturbhiś catur-aṅgulāyāmaśalākārūpeṇa racitaiḥ
kṛta-mūla-cchidraṁ tena chidreṇa yāvat prastha-parimitaṁ jalaṁ praviśati
tena ca plutaṁ nimagnaṁ bhavati tāvān kālo nāḍikā \| atra
pala-cchidrayor ādhikye śīghraṁ nimajjed alpatve ca vilambeneti
pala-śalākayor niyamaḥ \|\|9\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nāḍīkāyā unmānam
āha---unmīyate'nenety unmānaṁ ṣaṭ-pala-tāmra-racitaṁ pātraṁ catuḥṣaṣṭyā
māṣaiḥ palaṁ bhavati \| pañca-guñjā māṣaḥ taiś caturbhiś
caturaṅgulāyāma-śalākā-rūpeṇa racitaiḥ kṛta-mūla-cchidraṁ tena
chidreṇayāvat prastha-parimitaṁ jalaṁ praviśati \| tena ca plutaṁ
nimagnaṁ bhavati tāvān kālo nāḍikā atra pala-cchidrayor ādhikye śīghraṁ
nimajjet \| alpatve ca vilambeneti pala-śalākayor niyamas tatrāpi
rajatādi-śalākayā chidra-puṣṭiḥ syād iti svarṇasyāpi niyamaḥ \|\|9\|\|

\...

**\|\| 3.11.10 \|\|**

**yāmāś catvāraś catvāro martyānām ahanī ubhe \|**

**pakṣaḥ pañca-daśāhāni śuklaḥ kṛṣṇaś ca mānada \|\|**

**madhvācāryaḥ (bhāgavata-tātparyam) :** yatrobhayoḥ sa-śabdaḥ syāt
tatra dvi-vacane'py ubha ity abhidhānam \|\|10\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** ahanī aho-rātram \|\|10\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

\...

**\|\| 3.11.11 \|\|**

**tayoḥ samuccayo māsaḥ pitṝṇāṁ tad ahar-niśam \|**

**dvau tāv ṛtuḥ ṣaḍ ayanaṁ dakṣiṇaṁ cottaraṁ divi \|\|**

**śrīdhara-svāmī (bhāvārtha-dīpikā) :** ṣaṇ-māsā ayanam \| divīty
asyottareṇānvayaḥ \|\|11\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ṣaṇ-māsā ayanam \| divīty
asyottareṇānvayaḥ \|\|11\|\|

\...

**\|\| 3.11.12 \|\|**

**ayane cāhanī prāhur vatsaro dvādaśa smṛtaḥ \|**

**saṁvatsara-śataṁ nṝṇāṁ paramāyur nirūpitam \|\|**

**śrīdhara-svāmī (bhāvārtha-dīpikā) :** divīti devānām aho-rātre prāhūḥ
\| dvādaśa māsāḥ \|\|12\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** graharkṣeti
sūrya-gati-mātra-kathanaṁ, na tu kālāvasāna-tātparyakaṁ saṁvatsarasya
parama-mahattvāyogāt \|\|12\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** te ayane divi devānām
ahanī aho-rātrau dvādaśa-māsā vatsaraḥ \|\|12\|\|

\...

**\|\| 3.11.13 \|\|**

**graha-rkṣa-tārā-cakra-sthaḥ paramāṇv-ādinā jagat \|**

**saṁvatsarāvasānena paryety animiṣo vibhuḥ \|\|**

**śrīdhara-svāmī (bhāvārtha-dīpikā) :** anena krameṇāsau sūryo nityam
āyuḥ kṣapayatīty āha---grahāś candrādayaḥ, ṛkṣāṇy aśviny ādīni, tārā
anyaṇi nakṣatrāṇi, tad upalakṣitaṁ yat kāla-cakraṁ, tatra sthito'nimiṣaḥ
kālātmā vibhur īśvaraḥ sūryo jagad dvādaśa-rāśy-ātmakaṁ bhuvana-kośaṁ
paryeti paryaṭati \|\|13\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tac ca nṛṇām āyur
udayāstamayābhyāṁ sūryo haratīty āha---grahāś candrādayaḥ ṛkṣāṇy
aśviny-ādīni tārā anyāni nakṣatrāṇi teṣāṁ cakre maṇḍale tiṣṭhatīti
jyotiścakrastha ity arthaḥ \| animiṣaḥ kāla-svarūpaḥ vibhur īśvarāṁśaḥ
paryeti parikrāmati \|\|13\|\|

\...

**\|\| 3.11.14 \|\|**

**saṁvatsaraḥ parivatsara iḍā-vatsara eva ca \|**

**anuvatsaro vatsaraś ca viduraivaṁ prabhāṣyate \|\|**

**madhvācāryaḥ (bhāgavata-tātparyam) :**

iḍā-vatsara-nāmāsau nakṣatra-dvādaśa-sthitaḥ \|

> tithīnāṁ dvādaśāvarte yo hariḥ so'nuvatsaraḥ \|\|
>
> vatsaro yaḥ sthitas tv ahnāṁ ṣaṣṭy-uttara-śata-traye \|
>
> gurvāvarte dvādaśāṁśe yaḥ sthaḥ sa parivatsaraḥ \|\|
>
> saura-dvādaśake māse yaḥ sthaḥ saṁvatsaro hariḥ \|
>
> evaṁ sa kāla-nāmāpi kāla-sthaḥ parameśvaraḥ \|\| iti brahma-tarke \|
>
> sarvadā darśanāt tasyānimiṣatvaṁ vidur budhāḥ \|
>
> satataṁ gamanād vāpi kāla-sthasya mahātmanaḥ \|\| iti ca \|\|14\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** saṁvatsarādi-bhedaś ca
saura-bārhaspatya-sāvana-cāndra-nākṣatra-māsa-bhedena draṣṭavyaḥ \|
kecit punar evam āhuḥ \| yadā śukla-pakṣa-pratipadi saṅkrāntir bhavati
saura-cāndra-māsayor yuga-pad upakramo bhavati sa saṁvatsaraḥ \| tataḥ
saura-mānena varṣe ṣaṭ dināni vardhante cāndra-mānena varṣe ṣaṭ dināni
hrasantīti dvādaśa-dina-vyavadhānād ubhayor agra-paścād bhāvo bhavati \|
evaṁ vyavadhāna-tāratamyena pañca-varṣāṇi gacchanti \| tan-madhye dvau
mala-māsau bhavataḥ \| punaḥ ṣaṣṭhaḥ saṁvatsaro bhavati \|\|14\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**
graha-rkṣa-tārā-cakra-stha ity uktam, ataḥ sūrya-gatyā grahādīnāṁ gatyā
varyasya nāma-bhedān āha---saṁvatsara iti saura-gatyā \| parivatsara iti
bārhaspatya-gatyā \| anuvatsara iti cāndra-gatyā \| ṛkṣa-tārāṇāṁ svato
gaty-abhāvāt cakra-gatir eva gatir iti \| tatrāpi ṛkṣāṇāṁ
sapta-viṁśati-dina-mānair māsair dvādaśabhir vatsara iti \| tārāṇāṁ
saṅkhyābhāvāt triṁśad-dina-pramāṇaiḥ sāvanair māsair idāvatsara iti
jñeyam \|\|14\|\|

\...

**\|\| 3.11.15 \|\|**

**yaḥ sṛjya-śaktim urudhocchvasayan sva-śaktyā**

**puṁso'bhramāya divi dhāvati bhūta-bhedaḥ \|**

**kālākhyayā guṇamayaṁ kratubhir vitanvaṁs**

**tasmai baliṁ harata vatsara-pañcakāya \|\|**

**madhvācāryaḥ (bhāgavata-tātparyam) :**

a-bhramāyābhūta-bhedakaḥ kratubhiḥ sva-prajñābhiḥ \|

> bhūtānāṁ jyaiṣṭha-kaniṣṭhājñaptyai yajñādi-vṛttaye \|
>
> bodhayan sṛjya-śaktiṁ ca kālastho vartate hariḥ \|\| iti
> tantra-prakāśikāyām \|\|15\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** evaṁ-bhūtaḥ kālātmā
vityamapramattaiḥ pūjanīya ity āha---ya iti \| sṛjyaṁ kāryam aṅkurādi
tad-viṣayāṁ bījādīnāṁ śaktiṁ kāla-rūpayā sva-śaktyā bahudhocchvasayan
kāryābhimukhī-kurvan divy antarikṣe dhāvati \| ko'sau ? bhūta-bhedo
mahā-bhūta-viśeṣas tejo-maṇḍala-rūpī sūryaḥ \| kim arthaṁ dhāvati \|
puruṣasyābhramāya bhramo mohas tan nivṛttaye \| āyur-ādi-vyayena
viṣayāsaktiṁ nivartayann ity arthaḥ \| sa-kāmānāṁ tu guṇa-mayaṁ
svargādi-phalaṁ kratubhir vistārayan \| tasmai
saṁvatsara-pañcaka-pravartakāya pūjāṁ kuruta \|\|15\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kim-artham idaṁ
vatsara-bheda-kalpanam iti cet
tat-tad-varṣa-vihita-dharmādi-siddhy-artham ity āha---ya iti \| sṛjyānām
udbhij-jādīnāṁ śaktim aṅkurādau sāmarthyaṁ sva-śaktyā kāla-rūpayā urudhā
ucchvasayan prakāśayan divi antarīkṣe dhāvati ko'sau bhūta-bhedaḥ
mahā-bhūta-viśeṣas tejo-maṇḍala-rūpī sūryaḥ kim-arthaṁ dhavati puṁsaḥ
puruṣasya abhramāya diṅmāhādi-nivṛttaye sakāmānāṁ guṇa-mayaṁ
svargādi-phalaṁ saṁvatsarādi-vihita-karma-kāla-jñāpanayā kratubhir
anuṣṭheyaiḥ \| tasmāt tasmai vatsara-pañcaka-pravartakāya kalim
ardhyādi-pūjopahāraṁ datta \| he dhārmika-lokāḥ ! \|\|15\|\|

\...

**\|\| 3.11.16 \|\|**

**vidura uvāca---**

**pitṛ-deva-manuṣyāṇām āyuḥ param idaṁ smṛtam \|**

**pareṣāṁ gatim ācakṣva ye syuḥ kalpād bahir vidaḥ \|\|**

**śrīdhara-svāmī (bhāvārtha-dīpikā) :** idaṁ sva-sva-mānena varṣa-śataṁ
gaṇitam āyur mānam \| pratyahaṁ kalpyate sṛjyate iti kalpas trai-lokyaṁ
tasmād bāhyataḥ \| vido jñāninaḥ \|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** pitrādīnām āyur idam iti \| tad
etad yathā-svaṁ pūrvokta-kāla-gaṇanātmakam ity arthaḥ \| śataṁ tu nṛṇām
eva \| pūrvaṁ nṛṇāṁ pitṝṇāṁ devānāṁ ca kāla-saṅkhyānam uktvā
saṁvatsara-śataṁ nṝṇāṁ paramāyur nirūpitam iti nirdhāritatvāt \|
indrādīnāṁ manvantara-sthāyinām adhika-parimāṇa-praptiś ca pareṣāṁ
brahma-sanakādīnāṁ kalpād brahma-dinād bahir ye syuḥ jīvanti \|\|16\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** idaṁ sva-sva-mānena
varṣa-śataṁ ye vido vidvāṁsaḥ kalpād dainandinād bahiḥ paratrāpi
tiṣṭhanti, teṣāṁ sanakādīnāṁ bhṛgv-ādīnāṁ ca gatim āyuḥ \|\|16\|\|

\...

**\|\| 3.11.17 \|\|**

**bhagavān veda kālasya gatiṁ bhagavato nanu \|**

**viśvaṁ vicakṣate dhīrā yoga-rāddhena cakṣuṣā \|\|**

**śrīdhara-svāmī (bhāvārtha-dīpikā) :** yoga-rāddhena yoga-siddhena
\|\|17\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** bhagavān bhavān
yoga-rāddhena yoga-siddhena \|\|17\|\|

\...

**\|\| 3.11.18 \|\|**

**maitreya uvāca---**

**kṛtaṁ tretā dvāparaṁ ca kaliś ceti catur-yugam \|**

**divyair dvādaśabhir varṣaiḥ sāvadhānaṁ nirūpitam \|\|**

**śrīdhara-svāmī (bhāvārtha-dīpikā) : dvādaśabhir** varṣa-sahasrair ity
uttara-śloka-sāmarthyāj jñātavyam \| **avadhīyate** ity avadhānaṁ
sandhyā cāṁśaś ca, tat-sahitam \|\|18\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : kṛtam** ity-ādīnām ayam
arthaḥ---manuṣyāṇāṁ ṣaṣṭy-adhika-tri-śata-parimitair varṣaiḥ (360)
devānāṁ varṣaṁ, tair **dvādaśabhiḥ** sahasrais teṣāṁ **caturyugam** \|
tac ca manuṣyāṇāṁ viṁśati-sahasrādhika-tri-catvāriṁśal-lakṣa-gaṇitaṁ
(432000) varṣa-saṅkhyākaṁ bhavati \| tāvad eva satyādi-catur-yugam \|
yataḥ satyaṁ (1728000) tretā (1296000) dvāparaḥ (864000) kaliḥ (432000)
iti evaṁ devānāṁ yuga-sahasra-dvayaṁ brahmaṇo'ho-rātraḥ \| tac ca
manuṣyāṇāṁ padmāṣṭakaṁ catuḥ-ṣaṣṭi-koṭy-adhikaṁ (800,000,640,000,000)
iti \|\|18\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kalpa-bahir-āyuṣo hi
bhṛgv-ādayo brahma-tulyāyuṣa eva bhavantīti brahmaṇa āyur vaktuṁ
yugādīnāṁ mānam āha---**kṛtam** iti \| **varṣair** varṣa-sahasraiḥ \|
**avadhīyata** ity avadhānaṁ sandhyā-sandhyāṁśaś ca, tat-sahitam
\|\|18\|\|

\...

**\|\| 3.11.19 \|\|**

**catvāri trīṇi dve caikaṁ kṛtādiṣu yathā-kramam \|**

**saṅkhyātāni sahasrāṇi dvi-guṇāni śatāni ca \|\|**

**śrīdhara-svāmī (bhāvārtha-dīpikā) : kṛta**-yuge **catvāri sahasrāṇi**
sandhyā-sandhyāṁśayoś catvāri-catvārīty aṣṭau śatāni ca \| evaṁ
tretādiṣv api yojyam \|\|19\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **yathā-kramam** iti \|
kṛta-yuge **catvāri sahasrāṇi** \| sandhyā-sandhyāṁśayoś
catvāri-catvārīty aṣṭau śatāni \| evaṁ tretādiṣv api yojyam \|\|19\|\|

\...

**\|\| 3.11.20 \|\|**

**sandhyā-sandhyāṁśayor antar yaḥ kālaḥ śata-saṅkhyayoḥ \|**

**tam evāhur yugaṁ taj-jñā yatra dharmo vidhīyate \|\|**

**śrīdhara-svāmī (bhāvārtha-dīpikā) :** yugasyādau **sandhyā**,
ante'ṁśaḥ **sandhyāṁśaḥ** \| uktāni **śatāni saṅkhyā** yayoḥ, tayor
**antar** madhye **yugam** \| tasya viśeṣam āha---**yatra** iti \|
gavālambhādi-**dharma**-viśeṣo **yatra vidhīyate** ity arthaḥ \|
sādhāraṇa-dharmas tu sandhyāṁśayor apy asty eva \|\|20\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : sandhyā-sandhyāṁśayor antar** ity
atra sandhyā-sandhyāṁśayor anta iti \|\|20\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yugasyādau **sandhyā**,
ante'ṁśaḥ sandhyāṁśaḥ \| tayoḥ kathambhūtayoḥ ? uktāni **śatāni
saṅkhyā** yayoḥ, tayor **antar** madhya-vartī **yaḥ kālaḥ**, **taṁ
yugam** **āhuḥ** \| **yatra dharma** iti
dhyāna-yajña-paricaryā-kīrtanātmako dharma-viśeṣaḥ \| sādhāraṇa-dharmas
tu guṇa-bhūtaḥ \| sandhyāṁśayor apy asty eva \| kiṁ ca, yasya yugasya yo
dharmaḥ, sa eva tat-sandhyā-sandhyāṁśayor api pradhānī-bhūtaḥ iti jñeyam
\| manuṣyāṇāṁ ṣaṣṭy-adhika-tri-śata-varṣair devānām eka-varṣam \| evaṁ
manuṣyāṇāṁ viṁśati-sahasrādhika-tricatvāriṁśal-lakṣa-varṣaiś catur-yugaṁ
śāstreṣu yuga-śabdenocyate \|
tatrāṣṭāviṁśa-sahasrādhika-saptadaśa-lakṣair varṣaiḥ satyaṁ,
ṣaṇṇavati-sahasrādhika-dvādaśa-lakṣais tretā \|
catuḥṣaṣṭhi-sahasrādhikāṣṭa-lakṣair dvāparaḥ \|
dvātriṁśat-sahasrādhika-catur-lakṣaiḥ kaliḥ \|\|20\|\|

\...

**\|\| 3.11.21 \|\|**

**dharmaś catuṣ-pān manujān kṛte samanuvartate \|**

**sa evānyeṣv adharmeṇa vyeti pādena vardhatā \|\|**

**śrīdhara-svāmī (bhāvārtha-dīpikā) :** catuṣ-pāt saṁpūrṇaḥ \| tretādiṣu
pādena pādena vyeti hrasati \| pādena pādena vardhamānenādharmeṇa hetunā
\| etac ca svarūpa-kathana-mātraṁ vairāgyārthaṁ na tu
dharma-saṅkocanārtham \|\|21\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** catuṣ-pāt pūrṇaḥ \|
manujānulakṣīkṛtya anyeṣu tretādiṣu adharmeṇa pādena pādena vardhatā
vardhamānena hetunā vyeti pādena pādena hrasati \|\|21\|\|

\...

**\|\| 3.11.22 \|\|**

**tri-lokyā yuga-sāhasraṁ bahir ābrahmaṇo dinam \|**

**tāvaty eva niśā tāta yan nimīlati viśva-sṛk \|\|**

**śrīdhara-svāmī (bhāvārtha-dīpikā) :** tri-lokyā bahir
mahar-loka-prabhṛti-brahma-lokam abhivyāpya catur-yuga-sahasram ekaṁ
dinam \| yad yasyāṁ viśva-sṛk brahmā nimīlati svapiti \|\|22\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tri-lokyā bahir
mahar-loka-prabhṛti-brahma-lokam abhivyāpya catur-yuga-sahasram ekaṁ
dinam \| yad yasyāṁ viśva-sṛg brahmā nimīlati, tadaiva svapantaṁ
garbhodaśāyinam anusvapiti \| evaṁ yuga-sahasra-dvayaṁ brahmaṇo'horātraḥ
\| tatra manuṣyāṇāṁ catuḥ-ṣaṣṭhi-koṭy-adhikāṣṭa-padma-varṣāṇi bhavanti
\|\|22\|\|

\...

**\|\| 3.11.23 \|\|**

**niśāvasāna ārabdho loka-kalpo'nuvartate \|**

**yāvad dinaṁ bhagavato manūn bhuñjaṁś catur-daśa \|\|**

**śrīdhara-svāmī (bhāvārtha-dīpikā) :** tatra dina-sthitim
āha---niśāvasāna ity-ādi-sārdhaiś caturbhiḥ \| caturdaśa-manūn bhuñjan
pālayan \| vyāpnuvann ity arthaḥ \|\|23\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tatra dina-sthitim
āha---niśāvasāna ity-ādi-sārdhaiś caturbhiḥ \| caturdaśa-manūn bhuñjan
pālayan \| vyāpnuvann ity arthaḥ \|\|23\|\|

\...

**\|\| 3.11.24 \|\|**[^43]

**svaṁ svaṁ kālaṁ manur bhuṅkte sādhikāṁ hy eka-saptatim \|**

**manvantareṣu manavas tad-vaṁśyā ṛṣayaḥ surāḥ \|**

**bhavanti caiva yugapat sureśāś cānu ye ca tān \|\|**

**madhvācāryaḥ (bhāgavata-tātparyam) :** dinastho bhagavān bhoktā \|

> yugaika-saptater ūrdhvaṁ sārdhāṣṭādaśa-lakṣakam \|
>
> vatsarāṇāṁ manor bhuktiḥ sahasraṁ catur-uttaram \|
>
> śatānāṁ pralayaś caiva pañcottaram athāpi ca \|
>
> ādyeṣu ṣaṭsu prathame dvi-sāhasrāṁ prakīrtitam \|
>
> vatsarāṇāṁ manor antar evam indrādīnāṁ bhavet \|\| iti mahā-vārāhe
> \|\|24\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** kiñcid adhikāṁ yugānām
eka-saptatim \| manu-vaṁśyāḥ pṛthvī-pālakāḥ krameṇa bhavanti \|
saptarṣi-prabhṛtayas tu yugapat sama-kālam eva bhavanti \| sureśā indrāḥ
\| tān anuvartante ye gandharvādayas te'pi \|\|24\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** svaṁ svam ity ardhakam \|\|24\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** manuḥ svāyambhuvādiḥ
kiñcid adhikāṁ catur-yugānām eka-saptatiṁ kālaṁ vyāpya tatra deva-mānena
dvipañcāśat-sahasrādhikāny aṣṭa-lakṣāṇi varṣāṇi bhavanti, manuṣya-mānena
tu tirṁśat-koṭyaḥ sapta-ṣaṣṭa-lakṣāṇi viṁśatiḥ sahasrāṇīti \| tathoktaṁ
viṣṇu-purāṇe---

> triṁśat-koṭyas tu sampūrṇāḥ saṅkhyātāḥ saṅkhyayā dvija \|
>
> sapta-ṣaṣṭis tathānyāni niyutāni mahā-mune \|
>
> viṁśatiś ca sahasrāṇi kālo'yam adhikaṁ vinā \|
>
> manvantarasya saṅkhyeyaṁ mānuṣair vatsarair dvija \|\| iti \|

manu-vaṁśaḥ pṛthvī-pālakaḥ krameṇa bhavati \| saptarṣi-prabhṛtayas tu
yugapat sama-kālam eva bhavanti \| sureśā indrās tān anuvartante ye
gandharvādayas te'pi \|\|24\|\|

\...

**\|\| 3.11.25 \|\|**

**eṣa dainandinaḥ sargo brāhmas trailokya-vartanaḥ \|**

**tiryaṅ-nṛ-pitṛ-devānāṁ sambhavo yatra karmabhiḥ \|\|**

**śrīdhara-svāmī (bhāvārtha-dīpikā) :** trailokyaṁ vartayatīti tathā
\|\|25\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** yugapad iti sva-sva-manvantara ity
arthaḥ \|\|25\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** trailokye vartate iti sa
trailokya-sṛṣṭir ity arthaḥ \|\|25\|\|

\...

**\|\| 3.11.26 \|\|**

**manvantareṣu bhagavān bibhrat sattvaṁ sva-mūrtibhiḥ \|**

**manv-ādibhir idaṁ viśvam avaty udita-pauruṣaḥ \|\|**

**śrīdhara-svāmī (bhāvārtha-dīpikā) :** sva-mūrtibhir manvantarāvatārair
manv-ādibhir dvāra-bhūtair āviṣkṛta-puruṣa-kāraḥ san viśvaṁ rakṣati
\|\|26\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sva-mūrtibhir avatārair
udita-pauruṣa āviṣkṛta-puruṣākāraḥ \|\|26\|\|

\...

**\|\| 3.11.27 \|\|**

**tamo-mātrām upādāya pratisaṁruddha-vikramaḥ \|**

**kālenānugatāśeṣa āste tūṣṇīṁ dinātyaye \|\|**

**śrīdhara-svāmī (bhāvārtha-dīpikā) :** rātri-gatāṁ sthitim āha
pañcabhiḥ \| tamaso mātraṁ leśam \| pratisaṁruddhaḥ pratyāhṛto vikramo
yena \| anugatam anupraviṣṭam aśeṣaṁ yasmin \|\|27\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** rātri-gatāṁ sthitim
āha---tamaso mātrāṁ trailokya-mātra-saṁhārārthaṁ leśaṁ
kālāgni-rudra-rūpeṇa svīkṛtya saṁhāraṁ pratisaṁruddho vahny-ādibhir
āvṛto vikramo bhūr-ādi-loka-trayaṁ yena saḥ \| vikramo bhūr-bhuvaḥ-svar
iti pūrvokteḥ \| tataś cānugatam anupraviṣṭam aśeṣaṁ yasmin
trailokya-stha-jīva-vṛndaṁ yatra saḥ \| tūṣṇīṁ tyakta-māyika-līlā-vinoda
ity arthaḥ \|\|27\|\|

\...

**\|\| 3.11.28 \|\|**

**tam evānv api dhīyante lokā bhūr-ādayas trayaḥ \|**

**niśāyām anuvṛttāyāṁ nirmukta-śaśi-bhāskaram \|\|**

**śrīdhara-svāmī (bhāvārtha-dīpikā) :** tad eva spaṣṭayati---tam eveti
\| anv api dhīyanta iti karma-kartari-prayogaḥ \| tirohitā bhavantīty
arthaḥ \| kathaṁ ? nirmukto rahitaḥ śaśī bhaṣkaraś ca yathā bhavati
tathā \|\|28\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tad eva spaṣṭayati---tam
eveti \| anv api dhīyanta iti karma-kartari-prayogaḥ \| tirohitā
bhavantīty arthaḥ \| kathaṁ ? nirmukto rahitaḥ śaśī bhaṣkaraś ca yathā
bhavati tathā \|\|28\|\|

\...

**\|\| 3.11.29 \|\|**

**trilokyāṁ dahyamānāyāṁ śaktyā saṅkarṣaṇāgninā \|**

**yānty uṣmaṇā maharlokāj janaṁ bhṛgv-ādayo'rditāḥ \|\|**

**śrīdhara-svāmī (bhāvārtha-dīpikā) :** bhagavac-chakti-rūpo yaḥ
saṅkarṣaṇa-mukhāgnis tenoṣmaṇārditāḥ santo jana-lokaṁ yānti \|\|29\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kena prakāreṇa ity
apekṣāyām āha---trilokyām iti \|\|29\|\|

\...

**\|\| 3.11.30 \|\|**

**tāvat tri-bhuvanaṁ sadyaḥ kalpāntaidhita-sindhavaḥ \|**

**plāvayanty utkaṭāṭopa-caṇḍa-vāteritormayaḥ \|\|**

**śrīdhara-svāmī (bhāvārtha-dīpikā) :** kalpāntenaidhitāḥ sindhavaḥ
samudrāḥ \| utkaṭa āṭopaḥ ksobho yeṣāṁ te ca te caṇḍa-vātair īritor
mayaś ca \|\|30\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sadya iti trilokyāṁ
dagdhāyāṁ satyām avilambenety arthaḥ \| dāhas tu śata-varṣa-paryanto
jñeyaḥ \| utkaṭa āṭopaḥ ksobho yeṣāṁ te ca, te caṇḍa-vāterita-taraṅgāś
ceti te \|\|30\|\|

\...

**\|\| 3.11.31 \|\|**

**antaḥ sa tasmin salila āste'nantāsano hariḥ \|**

**yoga-nidrā-nimīlākṣaḥ stūyamāno janālayaiḥ \|\|**

**śrīdhara-svāmī (bhāvārtha-dīpikā) :** jana-loka ālayo yeṣāṁ
mahar-loka-gatānām anyeṣāṁ ca taiḥ \|\|31\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** utkaṭāṭopaiś caṇḍa-vātair īritā
ūrmayo yeṣāṁ te \|\|31\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yogākhyā vimalādīnāṁ
cic-chakti-vṛttīnāṁ pañcamī saiva tadānīṁ nidrā-rūpā tayā mudita-netraḥ
\| janālayair jana-loka-nivāsibhir munibhiḥ \|\|31\|\|

\...

**\|\| 3.11.32 \|\|**

**evaṁ-vidhair aho-rātraiḥ kāla-gatyopalakṣitaiḥ \|**

**apakṣitam ivāsyāpi paramāyur vayaḥ-śatam \|\|**

**madhvācāryaḥ (bhāgavata-tātparyam) :** asya brahmaṇaḥ, brahmaṇo dinam
ity uktatvāt \|

> nāyur mānaṁ bhagavataḥ kasmin rūpo'pi vidyate \|
>
> anāditvād amadhyatvād anantatvāc ca so'vyayaḥ \|\| iti harivaṁśaḥ
> \|\|32\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** vairāgyārtham āha---evaṁ-vidhair
aho-rātrair varṣa-śataṁ sarveṣāṁ prāṇinām āyuṣaḥ param adhikam asya
brahmaṇo yad āyus tad apy apakṣitam iva kṣīṇam iveti lokoktiḥ \|
gata-prāyam ity arthaḥ \|\|32\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** asya brahmaṇo'py āyur
upalakṣitam apakṣīṇaṁ gata-prāyam eveti yasmād bibhemy ahaṁ \[bhā.pu.
3.9.18\] ity uktyā kālād bibhyatā brahmaṇāpi viṣaya-bhogebhyo virajya
nirantaram eva bhāgavat upāsyate manuṣyāḥ kiyad āyuṣaḥ kena sāhasena
viṣayam upabhuñjānās taṁ na bhajantīti bhakti-vairāgyayoḥ prayatna
āvaśyaka iti kāla-nirūpaṇa-prayojanam uktam \|\|32\|\|

\...

**\|\| 3.11.33 \|\|**

**yad ardham āyuṣas tasya parārdham abhidhīyate \|**

**pūrvaḥ parārdho'pakrānto hy aparo'dya pravartate \|\|**

**śrīdhara-svāmī (bhāvārtha-dīpikā) :** pūrvasya parārdhasyādāv iti
tribhir vastu-kathana-mātram \|\|33\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** yad ardham iti adya asmin
\|\|33\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tad-āyur dvidhā vibhaktam
āha---yad iti \|\|33\|\|

\...

**\|\| 3.11.34 \|\|**

**pūrvasyādau parārdhasya brāhmo nāma mahān abhūt \|**

**kalpo yatrābhavad brahmā śabda-brahmeti yaṁ viduḥ \|\|**

**śrīdhara-svāmī (bhāvārtha-dīpikā) :** pādmatve hetuḥ, yad iti
\|\|34\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** pūrvasyeti
prabhāsa-khaṇḍoktaḥ śveta-varāhādibhiḥ pitṛ-kalpās tais triṁśat-kalpair
eva śukla-pratipadādy-amāvasyāntāni triṁśad-dināni teṣām eva kalpānāṁ
punaḥ punar āvṛttyā māsāḥ māsair dvādaśabhir varṣaṁ pañcāśatā varṣair
ekaṁ parārdham \| tatra pūrvasya prathamasya ādau brāhma iti
śveta-vārāha eva brahma-janma-tithitvāt brāhma-śabdenocyate \| sā tithiś
ca caitra-śukla-pratipad eva jyotiḥ-śāstroktyā jñeyā \|\|34\|\|

\...

**\|\| 3.11.35 \|\|**

**tasyaiva cānte kalpo'bhūd yaṁ pādmam abhicakṣate \|**

**yad dharer nābhi-sarasa āsīl loka-saroruham \|\|**

**śrīdhara-svāmī (bhāvārtha-dīpikā) :** ayaṁ tu dvitīyasyādau kathitaḥ
\|\|35\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kalpaḥ pitṛ-kalpaḥ yaṁ
parārdhasyaivāntimaṁ pitṛ-kalpam eva pādmaṁ vadanti, pādmatve
hetuḥ---yad iti \| tena sarveṣv eva kalpeṣu lokātmakaṁ padmaṁ na
bhavati, kintu kvāpi kvāpy evety arthaḥ \|\|35\|\|

\...

**\|\| 3.11.36 \|\|**

**ayaṁ tu kathitaḥ kalpo dvitīyasyāpi bhārata \|**

**vārāha iti vikhyāto yatrāsīc chūkaro hariḥ \|\|**

**śrīdhara-svāmī (bhāvārtha-dīpikā) :** tad evaṁ kālena nimittena
sṛjyānām āyuḥ parimāṇam uktvā kāla-pariccheda-rahitaṁ tattvam
āha---kālo'yam iti pañcabhiḥ \| upacaryate kevalaṁ na tv anenāpi
krameṇāyur gaṇanaṁ tasyety āha---avyākṛtasya kāryopādhi-śūnyasya ata
evānantasyānādeś ca jagad-ātmano jagat-kāraṇasya \|\|36\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tad evaṁ brahmaṇo dina-kalpanena
garbhoda-śāyino dina-kalpanā jñeyā \| tasyāpi tad-ante
yoga-nidrā-svīkārāt \| kāraṇārṇava-śāyinaḥ kāla-kalpana'ṁ tv evam ity
āha---kālo'yam iti \| yasyaika-niśvasita-kālam athāvalambya jīvanti
loma-bilajā jagad-aṇḍa-nāthāḥ iti brahma-saṁhitātaḥ \|\|36\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ayaṁ tu samprati
vartamāna-dvitīyasya parārdhasya eka-pañcāśattama-varṣasya
prathama-divasa ity arthaḥ \| atra pādmaṁ kalpam atho śṛṇv ity
upakrāntāyām udāplutaṁ viśvam ity-ādi-pādma-kalpa-kathāyām ekārṇavodake
ekasya padmasyaiva śravaṇāt tatraikasya brahmaṇa evodbhavād vilokya
tatrānyad apaśyamāna ity ādy-ukter mahā-kalpāyuṣāṁ sanakādīnāṁ ca
tatrānupalambhāt kecit prathama-parārdhānte mahar-janas-tapaḥ-satyānāṁ
dvi-parārdhānta-paryanta-sthāyinām anaṣṭānām api jala-plāvanaṁ tathā
tatratyānāṁ sarveṣām eva kalpāyuṣāṁ brahma-sāhitenaiva śrī-nārāyaṇe
praveśam ākhyāya prathama-parārdha-samāptau dvitīya-parārdhasyādimaṁ
śveta-vārāham eva pādmam āhuḥ \| dvādaśādhyāye ca sanakādi-marīcy-ādīnāṁ
brāhma-kalpa iva brahmata evāvirbhāvaś ca vakṣyate, na ca tatra
brāhma-kalpa-kathaiveti vācyaṁ, pādma-kalpa-kathāyāḥ prakrāntatvāt \|
tasmāt tasyaiva cānta ity atra ante avasāne samāptāv ity artha iti \|
ayaṁ tv iti tur evārthe ayam eva pādma eva vārāha iti khyātaḥ \| tatra
hetur yatrāsīd iti dvitīyasyāpīty api-kāreṇa prathama-parārdhasyādimo
brāhmaḥ kalpo'pi pādma ucyata iti vyācakṣate \|\|36\|\|

\...

**\|\| 3.11.37 \|\|**

**kālo'yaṁ dvi-parārdhākhyo nimeṣa upacaryate \|**

**avyākṛtasyānantasya hy anāder jagad-ātmanaḥ \|\|**

**śrīdhara-svāmī (bhāvārtha-dīpikā) :** tat paricchede kālasyāsāmarthyād
ity āha---kālo'yam īśvaraḥ samartho'pi bhūmnaḥ paripūrṇasyeśituṁ naiva
prabhuḥ samarthaḥ \| yato dhāma-mānināṁ deha-gehābhemāninām eveśvaraḥ
\|\|37\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** dhāma-mānināṁ
satya-lokādy-adhikāra-māninām \|\|37\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tad evaṁ sūkṣmaṁ sthūlaṁ
kālam uktvedānīm ātyantikaṁ sthūlaṁ parama-mahāntaṁ kālam
āha---dvi-parārdha-saṁjñaḥ kālasya paryavasānāsambhave'py
ātyantika-sthūlatvena sa eva śāstre vyavahrīyate so'pi jagad-ātmanaḥ
parameśvarasya nimeṣaḥ \| nanv evaṁ nimeṣādikrameṇa tasyāpi kim āyur
gaṇyate, tatra nahi nahīti sarasanād aṁśam āha---upacaryate kvacin
nimeṣa iti \| yasyaika-niḥśvasita-kālam athāvalambya jīvanti loma-bilajā
jagad-aṇḍa-nāthā iti brahma-saṁhitādau kvacin niśvāsa ity upacāra-mātraṁ
na tu vastuto nimeṣo'pīty arthaḥ \| yato'vyākṛtasya
kāla-kṛta-vikāra-rahitasya \| tatra hetur anantasyānādeḥ
kāla-paricchedātītasyety arthaḥ \| yato jagad-ātmanaḥ
kālādi-sarva-jagat-kāraṇasya \|\|37\|\|

\...

**\|\| 3.11.38 \|\|**

**kālo'yaṁ paramāṇv-ādir dvi-parārdhānta īśvaraḥ \|**

**naiveśituṁ prabhur bhūmna īśvaro dhāma-māninām \|\|**

**śrīdhara-svāmī (bhāvārtha-dīpikā) :** "bhūmna" ity uktaṁ tat
prapañcayann āha---vikāraiḥ ṣoḍaśabhir yuktair aṣṭa-prakṛti-saṁyutaiḥ
sahitas tad ārabdha ity arthaḥ \| ayam āṇḍa-kośo yatra praviṣṭaḥ
paramāṇuval lakṣyate ity uttareṇānvayaḥ \| kīdṛśaḥ \| antaḥ
pañcāśat-koṭi-yojana-vistṛtaḥ, bahiś ca viśeṣādibhiḥ pṛthivy-ādibhiḥ
saptabhir āvṛtaḥ \|\|38\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** vyañjitam evārthaṁ punaḥ
spaṣṭayati---kālo'yam iti \| bhūmnaḥ parameśvarasya dhāma-mānināṁ
satya-lokādy-adhikāriṇām \|\|38\|\|

\...

**\|\| 3.11.39 \|\|**

**vikāraiḥ sahito yuktair viśeṣādibhir āvṛtaḥ \|**

**āṇḍakośo bahir ayaṁ pañcāśat-koṭi-vistṛtaḥ \|\|**

**madhvācāryaḥ (bhāgavata-tātparyam) :**

daśendriyāṇi ca mano-bhūtāny aṇḍa-gatāni tu \|

vikārā iti vijñeyā bhūtāhaṁ mahataḥ param \|\|

> pṛthivīṁ viśeṣa ity āhuḥ śabdādīnāṁ bahutvataḥ \|
>
> sā sūkṣmatvād vṛṇoty aṇḍaṁ dviguṇā tu daśottarāḥ \|
>
> avādayaḥ prakṛty-antā aṣṭa prakṛtayaḥ smṛtāḥ \|\| iti ca \|
>
> śarīrāṇāṁ bahutvena atītān āgatais tathā \|
>
> asyeva deva-kāyeṣu prati prati ca darśanāt \|
>
> viṣṇu-sāmarthyato'ṇḍānāṁ bahutvaṁ nānyathā bhavet \|\| iti
> brahma-tarke \|
>
> ekam aṇḍaṁ bahutvena pratyekaṁ roma-kūpagam \|
>
> brahmāpaśyat tathātmānaṁ hares teṣu pṛthak pṛthak \|\| iti brahmāṇḍe
> \|

bṛhad-aṇḍam abhūd ekam iti ca bhārate \|\|39\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** kīdṛśaiḥ ? aṇḍa-kośa-pramāṇād
daśa-guṇam uttarottaro'dhiko yeṣu taiḥ \| na kevalam ayam eka eva, api
tv anye'pi lakṣyante \|\|39\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** vikārair iti yugmakam \| vikārā
ekādaśendriya-pañca-mahābhūta-rūpāḥ prakṛtayaḥ
prakṛti-mahad-ahaṅkāra-pañca-tanmātrā-rūpāḥ mahad-ādyāḥ,
prakṛti-vikṛtayaḥ sapteti nyāyena kha-svakāryaṁ prati mahad-ādīnām api
prakṛtitva-mananāt \|*\|*39\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** jagad-ātman ity anena
vyañjitaṁ sarva-jagat-paricchedakatvaṁ tasyāha---vikāraiḥ ṣoḍaśabhir
yuktaiḥ aṣṭa-prakṛti-yuktaiḥ sahitas tad-ārabdha ity arthaḥ \| ayam
aṇḍa-koṣo yatra praviṣṭaḥ paramāṇuval lakṣyate ity uttareṇānvayaḥ \|
kīdṛśaḥ ? bahir viśeṣādibhiḥ pṛthavyādibhiḥ saptabhir āvṛtaḥ \|\|39\|\|

\...

**\|\| 3.11.40-41 \|\|**

**daśottarādhikair yatra praviṣṭaḥ paramāṇuvat \|**

**lakṣyate'ntar-gatāś cānye koṭiśo hy aṇḍa-rāśayaḥ \|\|**

**tad āhur akṣaraṁ brahma sarva-kāraṇa-kāraṇam \|**

**viṣṇor dhāma paraṁ sākṣāt puruṣasya mahātmanaḥ \|\|**

**madhvācāryaḥ (bhāgavata-tātparyam) :** antar-gatā śarīrāṇi \|
dhāma-gṛham aṇḍa-rāśayaḥ \|

yamaḥ kālo mānuṣāṇāṁ tasya kālaḥ sudarśanaḥ \|

> tasyāpi rudras tat-kālo brahmā durgāpi tasya tu \|\|
>
> sā brahma-pralaye devī vartate cakra-rūpiṇī \|
>
> saṁharati sadā lokān saiva brahmādiṣu sthitā \|\|
>
> tasyā niyāmako viṣṇuḥ paraḥ kālaḥ sa ucyate \|
>
> kālābhimāninī saiva prabhur na jagad-īśituḥ \|
>
> tasyāḥ prabhuḥ sa eveśo viṣṇuḥ sarveśvareśvaraḥ \|\| iti ca \|\|40\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** sarveṣāṁ kāraṇānāṁ kāraṇam \|
dhāma svarūpam \|\|40\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** anye ca lakṣyante iti
jalādy-āvaraṇaṁ tu pūrvokta-yuktyaivam eva sarveṣām avagantavyam
\|\|40\|\|

yadyapi pūrvokta-rītyā mahā-puruṣo'pi kālādhīno na bhavaty eva \|
tathāpy āvirbhāva-tirobhāva-līlatvād akṣara-śabda-vācyo na bhavati \|
kintu tasya parama-svarūpaṁ svayaṁ bhagavān eva nityāvirbhāvatvāt
tad-vācya ity āha---tad āhur iti \| mahātmano viṣṇor mahā-viṣṇv-ākhyasya
sākṣād yat paraṁ dhāma svataḥ siddhaṁ paramāṁśi-rūpa-tattvaṁ tad
evākṣaraṁ nityāvirbhāvaṁ brahma paripūrṇaṁ bhagavattvam āhuḥ \| yataḥ
sarva-kāraṇasya pūruṣasyāpi kāraṇam iti \|\|41\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kīdṛśaiḥ ?
aṇḍa-koṣa-pramāṇād daśa-guṇa uttarottaro'dhiko yeṣu taiḥ \| na kevalam
ayam eka eva api tv anye'pi lakṣyante viṣṇoḥ kāraṇārṇava-śāyino dhāma
dehaḥ \| gṛha-deha-tviṭ-prabhāvā dhāmanīty amaraḥ \|\|40-41\|\|

iti sārārtha-darśinyāṁ harṣiṇyāṁ bhakta-cetasām \|

tṛtīye daśamo'dhyāyaḥ saṅgataḥ saṅgataḥ satām \|\|\*\|\|

\...

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ tṛtīya-skandhe vidura-maitreya-saṁvāde
>
> kāla-svarūpa-kathanaṁ nāma
>
> ekādaśo'dhyāyaḥ \|

\|\| 3.11 \|\|

### ...

### (3.12)

**atha dvādaśo'dhyāyaḥ**

## sanakāde rudrasya marīcy-ādīnāṁ sarasvatyā vedādīnāṁ cotpatti-varṇanam, brahmaṇo dehāt svāyambhuva-manoḥ śatarūpāyāś ca janma \|

**\|\| 3.12.1 \|\|**

**maitreya uvāca---**

**iti te varṇitaḥ kṣattaḥ kālākhyaḥ paramātmanaḥ \|**

**mahimā veda-garbho'tha yathāsrākṣīn nibodha me \|\|**

**śrīdhara-svāmī (bhāvārtha-dīpikā) :**

dvādaśe tu kumārādi-manaḥ-sargāsamedhanāt \|

kāya-dvaidhena yaunas tu manu-sargo'nuvarṇyate \|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**

sanakādi-marīcy-ādi-dharādharmādi-sṛg-vidhiḥ \|

dvādaśe sarga-vṛddhy-arthaṁ mithunaṁ dehato'sṛjat \|\|

mahimā prabhāvaḥ \|\|1\|\|

\...

**\|\| 3.12.2 \|\|**

**sasarjāgre'ndha-tāmisram atha tāmisram ādi-kṛt \|**

**mahā-mohaṁ ca mohaṁ ca tamaś cājñāna-vṛttayaḥ \|\|**

**madhvācāryaḥ (bhāgavata-tātparyam) :**

tamas tu śārvaraṁ proktaṁ mohaś caiva viparyayaḥ \|

> tad-āgraho mahā-mohas tāmisraḥ krodha ucyate \|
>
> maraṇaṁ tv andha-tāmisram avidyā pañca-parvikā \|\| iti bhārate \|
>
> tamo'jñānaṁ viparyāso moho'nye tu tad-āgrahā iti hari-vaṁśe \|\|2\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** agra iti \| brahmā sva-sṛṣṭau
prathamam avidyā-vṛttīḥ sasarja \| tatra tamo nāma svarūpāprakāśaḥ \|
moho dehādy-ahaṁ-buddhiḥ \| mahā-moho bhogecchā \| tāmisraṁ
tat-pratighāte krodhaḥ \| andha-tāmisraṁ tan-nāśe'ham eva mṛto'smīti
buddhiḥ \| tad evoktaṁ vaiṣṇave---

> tamo'viveko mohaḥ syād antaḥ-kraṇa-vibhramaḥ \|
>
> mahā-mohas tu vijñeyo grāmya-bhoga-sukhaiṣaṇā \|\|
>
> maraṇaṁ hy andha-tāmisraṁ tāmisraḥ krodha ucyate \|
>
> avidyā pañca-parvaiṣā prādurbhūtā mahātmanaḥ \|\| iti \|

pātañjale'py eta evoktāḥ---avidyāsmitā-rāga-dveṣābhiniveśāḥ pañca kleśāḥ
iti \| śrī-viṣṇusvāmi-proktā vā, ajñāna-viparyāsa-bheda-bhaya-śokāḥ \|
tad uktaṁ svādṛg-uttha-viparyāsa ity-ādi \|\|2\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** avidyā-vṛttayaḥ
pūrva-siddhā eva, sṛṣṭy-ārambhe brahmataḥ sakāśāt
tama-ādi-rūpeṇāvirbabhūvur ity āha---sasarjeti \| tatra tamo nāma
jīvasya svarūpāprakāśaḥ \| moho dehādāv aham-āropaḥ \| mahā-moho
bhoktavya-viṣayeṣu mamatvāropaḥ \| tāmisraḥ bhoga-pratighāte saty
antaḥ-karaṇa-dharmasya krodhasya svīkāraḥ \| tataś cāndha-tāmisraḥ
krodha-tan-mayī-bhāva-rūpā mūrcchaiva maraṇam \| ete jīvasyāsanto'py
avidyayā sṛṣṭāḥ \| yathoktaṁ vaiṣṇave---

> tamo'viveko mohaḥ syād antaḥ-kraṇa-vibhramaḥ \|
>
> mahā-mohas tu vijñeyo grāmya-bhoga-sukhaiṣaṇā \|\|
>
> maraṇaṁ hy andha-tāmisraṁ tāmisraḥ krodha ucyate \|
>
> avidyā pañca-parvaiṣā prādurbhūtā mahātmanaḥ \|\| iti *\|*

pātañjale'py eta evoktāḥ---avidyāsmitā-rāga-dveṣābhiniveśāḥ pañca kleśāḥ
iti \| śrī-viṣṇusvāmi-proktā vā, ajñāna-viparyāsa-bheda-bhaya-śokāḥ \|
vastutas tv avidyāyā āvaraṇa-vikṣepāv eva dvau dharmau \| tāv eva
avidyāsmitā-śabdātma\|bhāv ajñāna-viparyāsa-śabdābhyāṁ cocyate \|
rāga-dveṣābhiniveśās tv antaḥkaraṇa-dharmā api vikṣepāṁśa-prādhānyād
vikṣepa-prapañcatayaivocyante iti jñeyam \|\|2\|\|

\...

**\|\| 3.12.3 \|\|**

**dṛṣṭvā pāpīyasīṁ sṛṣṭiṁ nātmānaṁ bahv amanyata \|**

**bhagavad-dhyāna-pūtena manasānyāṁ tato'sṛjat \|\|**

**śrīdhara-svāmī (bhāvārtha-dīpikā) :** na bahv amanyata nābhyanandat
\|\|3\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** dṛṣṭveti yugmakam \| asṛjat
brāhma-kalpa-sṛṣṭān eva tān trailokya-sṛṣṭau tatra prakaṭayāmāsety
arthaḥ \|\|3\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** avidyāyā nivartikā
vidyaiveti jñāpayituṁ vidyā-vṛttayo'pi tasmād eva
sanakādi-rūpeṇāvirbabhūvur ity āha---dṛṣṭvety ādinā \| mahā-kalpāyuṣāṁ
brahmādīnāṁ jīvatām eva prathama-parārdhānte parameśvare praveśāt pādme
kalpe yathā brahmā padmād udapadyata, tathā brahmāpi sanakādīn punar
utpādayāmāsety āha \|\|3\|\|

\...

**\|\| 3.12.4** \|\|

**sanakaṁ ca sanandaṁ ca sanātanam athātma-bhūḥ \|**

**sanat-kumāraṁ ca munīn niṣkriyān ūrdhva-retasaḥ \|\|**

**śrīdhara-svāmī (bhāvārtha-dīpikā) :** yadyapi pratikalpaṁ
sanakādi-sṛṣṭir nāsti, tathāpi brāhma-sargatvād ihocyate \| vastutas tu
mukhya-sargādaya eva pratikalpaṁ bhavanti, sanakādayas tu
brāhma-kalpa-sṛṣṭā evānuvartante \|\|4\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sanakaṁ ceti \|
sāṅkhya-yoga-vairāgya-tapāṁsīti catvāry eva vidyāyāś catasro vṛttayaḥ \|
tāsām eva sanakādi-catuṣṭaya-rūpeṇāvirbhāvaḥ \| kiṁ ca, bhaktyā vinā
vidyāyā vaiphalyāt tad-vṛttiṣu tapa-ādiṣv api bhaktir guṇī-bhūtā satī
tiṣṭhed iti sanakādayo'pi bhaktimanta eva dṛṣṭāḥ \| mukhya-bhaktyer
āvirbhāvas tu nārada-rūpeṇāgre vakṣyate \|\|4\|\|

\...

**\|\| 3.12.**5 \|\|

**tān babhāṣe svabhūḥ putrān prajāḥ sṛjata putrakāḥ \|**

**tan naicchan mokṣa-dharmāṇo vāsudeva-parāyaṇāḥ \|\|**

**śrīdhara-svāmī (bhāvārtha-dīpikā) :** svabhūr brahmā \|\|5\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tān iti anicchāyāṁ hetur
mokṣa-dharmāṇa iti \| nanu prajāpatīnām api mokṣa-dharmitvaṁ dṛśyate \|
tatrāha---vāsudeva-parāyaṇāḥ \| devarṣi-bhūtāpta-nṛṇāṁ pitṝṇām
ity-ādibhyaḥ \|\|5\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tan naicchann iti
jñāna-yogaṁ khalv āvidyaka-karma-yoga-nirāsaka eva syād iti dyotitam
\|\|5\|\|

\...

**\|\| 3.12.**6 \|\|

**so'vadhyātaḥ sutair evaṁ pratyākhyātānuśāsanaiḥ \|**

**krodhaṁ durviṣahaṁ jātaṁ niyantum upacakrame \|\|**

**śrīdhara-svāmī (bhāvārtha-dīpikā) :** avadhyāto'vajñātaḥ \|
pratyākhyātam anaṅgī-kṛtam anuśāsanaṁ yaiḥ \|\|6\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** avadhyāto'vajñātaḥ \|
niyantum upacakrama iti brahmaṇo rājasa-svabhāvatvaṁ vyaktam \| evaṁ
tama-ādi-sanakādyoḥ sṛṣṭau tāmasa-sāttvika-bhāvodayau tasya pūrvaṁ
jñeyau \|\|6\|\|

\...

**\|\| 3.12.**7 \|\|

**dhiyā nigṛhyamāṇo'pi bhruvor madhyāt prajāpateḥ \|**

**sadyo'jāyata tan-manyuḥ kumāro nīla-lohitaḥ \|\|**

**śrīdhara-svāmī (bhāvārtha-dīpikā) :** sa cāsau manyuś ca tan manyuḥ
\|\|7\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** avidyāyā nivartikā yathā
vidyāyā api kvacin nivartikā, tathā avidyā syād iti darśayituṁ
vidyodayavaty api brahmaṇi avidyā-vṛtti-mukhyasya tāmisrābhidhānasya
krodhasya rudra-rūpeṇāvirbhāvam āha---dhiyeti \| tan-manyuḥ tasya
prajāpater manyuḥ sa cāsau manyuś ceti vā nīla-lohita iti krodho'pi
tad-varṇa eva \|\|7\|\|

\...

**\|\| 3.12.**8 \|\|

**sa vai ruroda devānāṁ pūrvajo bhagavān bhavaḥ \|**

**nāmāni kuru me dhātaḥ sthānāni ca jagad-guro \|\|**

**śrīdhara-svāmī (bhāvārtha-dīpikā). jīva-gosvāmī (krama-sandarbhaḥ) :**
*na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tal-līlām āha---sa vā iti
\|\|8\|\|

\...

**\|\| 3.12.9 \|\|**

**iti tasya vacaḥ pādmo bhagavān paripālayan \|**

**abhyadhād bhadrayā vācā mā rodīs tat karomi te \|\|**

*na katamenāpi vyākhyātam.*

\...

**\|\| 3.12.10 \|\|**

**yad arodīḥ sura-śreṣṭha sodvega iva bālakaḥ \|**

**tatas tvām abhidhāsyanti nāmnā rudra iti prajāḥ \|\|**

**śrīdhara-svāmī (bhāvārtha-dīpikā) :** bālaka iva \|\|10\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

\...

**\|\| 3.12.11 \|\|**

**hṛd indriyāṇy asur vyoma vāyur agnir jalaṁ mahī \|**

**sūryaś candras tapaś caiva sthānāny agre kṛtāni te \|\|**

**śrīdhara-svāmī (bhāvārtha-dīpikā) :** agre pūrvam eva me mayā kṛtāni
\|\|11\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** hṛdīti \| hṛd-ādīnām
ahaṅkāra-kāryatvād ahaṅkārādhiṣṭhātuḥ rudrasya tat-tat-sthānaucityāt \|
krodha-pakṣe tu hṛt-krodhasya janma-sthānam eva sa tatra pravṛtto
netra-pāṇi-pādendriyeṣv api tiṣṭhati tat-tad-vyāpāra-sūcyaḥ \|
tathaivāsuṣu prāṇeṣv api nāsāśvāsādhiya-sūcyaḥ \| tathā bahir-ākāśasya
pracaṇḍa-ghora-siṁhādi-śabdair vāyv-agni-jalānāṁ
śoṣakatva-dāhakatva-plāvakatvaiḥ mahyāḥ sva-vikārair mudgarādibhis tathā
teṣāṁ saṅghātaiḥ siṁha-vyāghra-sarpādibhiḥ \| sūrya-candrayos
tāpa-himābhyāṁ mārakatvam astīti teṣv api krodhas tiṣṭhati \| tapa ity
upalakṣaṇaṁ sāṅkhya-yoga-vairāgyāṇām api teṣām api bhakti-pālyatvābhāve
krodha-sthānatvaṁ dṛṣṭaṁ tapo-dīpita-manyava ity-ādi-vākyaiḥ \| ata
evoktam, āruhya kṛcchreṇa paraṁ padaṁ tataḥ patanty adho'nādṛtya
yuṣmad-aṅghrayaḥ \[bhā.pu. 10.2.32\]iti \|\|11\|\|

\...

**\|\| 3.12.12 \|\|**

**manyur manur mahinaso mahāñ chiva ṛtadhvajaḥ \|**

**ugraretā bhavaḥ kālo vāmadevo dhṛtavrataḥ \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** manyur ity ādīny ekādaśa
rudrāṇāṁ nāmāni \|\|12\|\|

\...

**\|\| 3.12.13 \|\|**

**dhīr dhṛtir asalomā ca niyut sarpir ilāmbikā \|**

**irāvatī svadhā dīkṣā rudrāṇyo rudra te striyaḥ \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** dhīr ity ādīny ekādaśa
tac-chaktīnāṁ nāmāni \|\|13\|\|

\...

**\|\| 3.12.**14 \|\|

**gṛhāṇaitāni nāmāni sthānāni ca sa-yoṣaṇaḥ \|**

**ebhiḥ sṛja prajā bahvīḥ prajānām asi yat patiḥ \|\|**

**śrīdhara-svāmī (bhāvārtha-dīpikā) :** sa-yoṣaṇaḥ sa-strīkaḥ \| ebhiḥ
sthānair nāmabhiś ca yuktaḥ prajāḥ sṛja \|\|14\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sa-yoṣaṇaḥ sa-strīkaḥ \|
ebhiḥ sthānair nāmabhiś ca yuktaḥ san prajāḥ sṛja \|\|14\|\|

\...

**\|\| 3.12.15 \|\|**

**ity-ādiṣṭaḥ sva-guruṇā bhagavān nīla-lohitaḥ \|**

**sattvākṛti-svabhāvena sasarjātma-samāḥ prajāḥ \|\|**

**śrīdhara-svāmī (bhāvārtha-dīpikā) :** sattvaṁ balam \| ākṛtir
nīla-lohitatā \| svabhāvas tīvratā tena \|\|15\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sattvaṁ balam \| ākṛtir
nīla-lohitatā \| svabhāvas tīvratā \|\|15\|\|

\...

**\|\| 3.12.16 \|\|**

**rudrāṇāṁ rudra-sṛṣṭānāṁ samantād grasatāṁ jagat \|**

**niśāmyāsaṅkhyaśo yūthān prajāpatir aśaṅkata \|\|**

**śrīdhara-svāmī (bhāvārtha-dīpikā) :** rudrāṇāṁ yūthāni dṛṣṭvā
\|\|16\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** rudra-sṛṣṭānāṁ rudrāṇāṁ
yūthāni dṛṣṭvety anvayaḥ \|\|16\|\|

\...

**\|\| 3.12.17 \|\|**

**alaṁ prajābhiḥ sṛṣṭābhir īdṛśībhiḥ surottama \|**

**mayā saha dahantībhir diśaś cakṣurbhir ulbaṇaiḥ \|\|**

*na katamenāpi vyākhyātam.*

\...

**\|\| 3.12.18** \|\|

**tapa ātiṣṭha bhadraṁ te sarva-bhūta-sukhāvaham \|**

**tapasaiva yathā pūrvaṁ sraṣṭā viśvam idaṁ bhavān \|\|**

**śrīdhara-svāmī (bhāvārtha-dīpikā) :** sraṣṭā srakṣyati \|\|18\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tapa ātiṣṭheti
sṛṣṭi-sthiti-samaye rudrasya līlā na bhadrāyeti tapasi pravartanā yathā
pūrvaṁ sraṣṭeti viparīta-lakṣaṇā \| yathā pūrva-kalpānte viśvaṁ
samaharan, tathā ita ūrdhvam api saṁhartāsīty arthaḥ \| kvacit kalpe
śivo'pi brahmeva prajāḥ sasarjety eke \|

> sṛjāmi tapasā viśvaṁ grasāmi tapasā punaḥ \|
>
> bibhemi tapasā viśvaṁ vīryaṁ me dustaraṁ tapaḥ \|\|

ity uktavatā bhagavatā śivasyaikyād idam uktam ity apare \|\|18\|\|

\...

**\|\| 3.12.19** \|\|

**tapasaiva paraṁ jyotir bhagavantam adhokṣajam \|**

**sarva-bhūta-guhāvāsam añjasā vindate pumān \|\|**

**madhvācāryaḥ (bhāgavata-tātparyam) :**

kālato balataś caiva jñānānandādikair api \|

> sarvair guṇair viṣṇur eva śreṣṭhas tad-avamā ramā \|\|
>
> anantāṁśena kālāt tv asamatasyāś caturmukhaḥ \|
>
> avaro bahulāṁśena tat-samo vāyur ucyate \|\|
>
> niyamād vāyur evaiko brahmatvaṁ yāti nāparaḥ \|
>
> tasmāt samānatām uktau vāyutve kiñcid ūnatā \|\|
>
> daśavarṣaṁ tu tat paścāj jananaṁ tat-striyor api \|
>
> ānandādis tad-daśāṁśaḥ kālaḥ saṁvatsarāt paraḥ \|\|
>
> yāvat paścāj janis tāvat pūrvaṁ ced akṣayo bhavet \|
>
> brahma-vāyos tu te devau tad-deśāṁśaḥ sukhādikaḥ \|\|
>
> śeṣasya garuḍasyāpi kālo divya-sahasrakaḥ \|
>
> śeṣa-rudrau brahma-vāyu yathā tadvat parasparam \|\|
>
> tad-devyas tad-daśāṁśā syus tatas tv indrādayo matāḥ \|
>
> evam uktau ca pūrvaṁ ca nānyathā kvacid iṣyate \|
>
> anyathoktir yatra ca syāt tan-mohārthaṁ bhaviṣyati \|
>
> pūrvāpara-viparyāso bahu-rūpatva-hetutaḥ \|\|

iti viṣṇu-kṛta-tattva-viveke \| athāta ānandasya mīmāṁsā devāsurebhyo
maghavān pradhāna ity-ādi ca \|

> indrādyāḥ sanakādyāś ca dakṣādyā ye'pi cāpare \|
>
> ṛṣayo manavo devās tad-vaśā ye ca kecana \|\|
>
> rāmāyā avarāḥ sarve guṇaiḥ sarvair nisaṁśayaḥ \|
>
> tat-samo na bhaviṣyo vā na bhūto'dyatano'pi vā \|\|
>
> ṛte hariṁ brahma-vāyu śeṣavīndrān sa-bhāryakān \|
>
> śaṅkaraṁ ceti vettavyam anyan mohārtham ucyate \|\| iti
> viṣṇu-kṛta-tattva-viveke \|\|19\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yad yad ācarati śreṣṭhas
tat tad evetaro janaḥ \[gītā 3.21\] iti nyāyena tvattas tapaḥ śikṣitvā
sāṁsāriko loko'pi nistariṣyatīty āha---tapasaiveti \|\|19\|\|

\...

**\|\| 3.12.20-21** \|\|

**maitreya uvāca---**

**evam ātmabhuvādiṣṭaḥ parikramya girāṁ patim \|**

**bāḍham ity amum āmantrya viveśa tapase vanam \|\|**

**athābhidhyāyataḥ sargaṁ daśa putrāḥ prajajñire \|**

**bhagavac-chakti-yuktasya loka-santāna-hetavaḥ \|\|**

*na katamenāpi vyākhyātam.*

\...

**\|\| 3.12.22 \|\|**

**marīcir atry-aṅgirasau pulastyaḥ pulahaḥ kratuḥ \|**

**bhṛgur vasiṣṭho dakṣaś ca daśamas tatra nāradaḥ \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** karma-yogasyāpi
marīcy-ādi-rūpeṇāvirbhāvam āha---marīcir iti \|
jñāna-vairāgya-tapo-yoga-karmaṇāṁ sāphalyaṁ bhaktyaiva, tathā svayam api
nirapekṣatayaiva bhaktiḥ sarva-phala-dātrī svayaṁ phala-rūpā ceti
sarvānte bhakter nārada-rūpeṇāvirbhāvam āha---daśama iti \|\|22\|\|

\...

**\|\| 3.12.23-24** \|\|

**utsaṅgān nārado jajñe dakṣo'ṅguṣṭhāt svayambhuvaḥ \|**

**prāṇād vasiṣṭhaḥ sañjāto bhṛgus tvaci karāt kratuḥ \|\|**

**pulaho nābhito jajñe pulastyaḥ karṇayor ṛṣiḥ \|**

**aṅgirā mukhato'kṣṇo'trir marīcir manaso'bhavat \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** utsaṅgāt prīti-sthānāt
śleṣeṇa utkṛṣṭāt saṅgāt sādhu-saṅgād ity arthaḥ \| āpo nārā iti proktāḥ
ity-ādi-dṛṣṭer nara-śabdena parameśvara ucyate \| narasyedam ity arthe
tasyedam ity aṇā nāraṁ bhagavad-dāsya-sakhyādikaṁ dadātīti nārado
bhakti-yogaḥ \|\|23-24\|\|

\...

**\|\| 3.12.25 \|\|**

**dharmaḥ stanād dakṣiṇato yatra nārāyaṇaḥ svayam \|**

**adharmaḥ pṛṣṭhato yasmān mṛtyur loka-bhayaṅkaraḥ \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** bhakti-yogasya
karma-yogasya ca vihitasyānuṣṭhāne paramo dharmaś ca bhavatīti
dharmotpattim āha---dharma iti \| stanād iti sarvotkṛṣṭa-sthānasya
hṛdayasyāpyt uttama-pradeśād atipriyāt \| dharmasyaiva vihitasyākaraṇe
niṣiddhasya ca karaṇe adharma ity adharmasyāpy utpattim āha---adharma
iti \| pṛṣṭhata ity aprakṛṣṭā-sthānād anatipriyāt \|\|25\|\|

\...

**\|\| 3.12.26 \|\|**

**hṛdi kāmo bhruvaḥ krodho lobhaś cādharada-cchadāt \|**

**āsyād vāk sindhavo meḍhrān nirṛtiḥ pāyor aghāśrayaḥ \|\|**

**śrīdhara-svāmī (bhāvārtha-dīpikā) :** adharada-cchadād adharoṣṭhāt
\|\|26\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** adharmaḥ kathaṁ syāt ?
iti tat-pravartakānāṁ kāmādīnām utpattim āha---hṛdi manasīti manasaḥ
puruṣānadhīnatvāt tatra-sthasya kāmasya unmūlanaṁ dūḥśakam iti
dyotayati \| **krodh**ādīnām api manasa eva utpannānāṁ
bhrū-prakṛti-prākaṭya-sthānam eva jñeyam \| kāma-krodhādimattve'pi
śāstra-jñāna-mayaṁ pāṇḍityaṁ sambhaved iti darśayituṁ tadaiva sarasvatyā
utpattim āha---āsyād iti \|\|26\|\|

\...

**\|\| 3.12**.**27 \|\|**

**chāyāyāḥ kardamo jajñe devahūtyāḥ patiḥ prabhuḥ \|**

**manaso dehataś cedaṁ jajñe viśva-kṛto jagat \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sadā
tāmasa-rājasa-bhāvavatām api kadācit kiñcit sāttvika-bhāvodayaḥ syād iti
darśayitum āha---chāyāyāḥ kānteḥ \|\|27\|\|

\...

**\|\| 3.12.28 \|\|**

**vācaṁ duhitaraṁ tanvīṁ svayambhūr haratīṁ manaḥ \|**

**akāmāṁ cakame kṣattaḥ sa-kāma iti naḥ śrutam \|\|**

**śrīdhara-svāmī (bhāvārtha-dīpikā) :** dehāntareṇa kṛtaṁ sargaṁ vaktuṁ
tad-deha-tyāgte kāraṇam āha---vācam ity-ādinā \|\|28\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** vācaṁ duhitaram ity-ādi-kathanaṁ
dehāntarmukhānāṁ bhīṣaṇārthaṁ tad-bahirmukhānāṁ tad-dṛṣṭāntayā tathā
pravṛttyā tad-avajñayā bāla-śāsanārthaṁ ca \|\|28\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** atividuṣām ativivekinām
api kāma-jayo na bhaved ataḥ kanyā-bhaginy-ādibhiḥ saha rahasi na vased
iti jñāpayitum āha---vācam iti \| naḥ śrutam ity anenaitad vaktum
anarham api taj-jñānārtham aparādhād bibhyad adoṣa-dṛg eva bravīmīti
dyotitam \| doṣa-dṛṣṭau tu marīci-putrāṇām ivādhaḥ-pātaḥ syād iti
bhīṣaṇā na jñeyā \| tathā naḥ śrutam ity etat-kalpa-bhavānāṁ keṣāñcid
dṛṣṭam apy etan na bhaved iti prasaṅgato'tipūrva-kalpa-gatam evaitat
karma sampraty uktam iti bhāvaḥ \|
catuḥ-ślokī-bhāgavatopadeśa-prāpty-anantaram etad aghaṭaṇāt \| yad uktaṁ
bhagavatā---

> etan mataṁ samātiṣṭha parameṇa samādhinā \|
>
> bhavān kalpa-vikalpeṣu na vimuhyati karhicit \|\| \[bhā.pu. 2.9.36\]
> iti \|\|28\|\|

**jagadānandaḥ** : mātsye tu---

> sṛṣṭy-arthaṁ yat kṛtaṁ tena tapaḥ parama-dāruṇam \|
>
> tat sarvaṁ nāśam agamat sva-sutopagamecchayā \|\| \[mā.pu. 1.2.39\]

\...

**\|\| 3.12.29 \|\|**

**tam adharme kṛta-matiṁ vilokya pitaraṁ sutāḥ \|**

**marīci-mukhyā munayo viśrambhāt pratyabodhayan \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam \|*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** viśrambhāt
janya-janaka-sambandhottha-sakhyāt, na tu pāpa-darśanottha-kopād ity
arthaḥ \| yad vā, mahatāṁ vikarmāpi nāpakārakam iti viśvāsāt kevalam
anupravṛtta-lokāniṣṭa-śaṅkayaiva prabodhayāmāseti marīcy-ādīnām
aparādhya-bhāvo dyotitaḥ \|\|29\|\|

\...

**\|\| 3.12.30 \|\|**

**naitat pūrvaiḥ kṛtaṁ tvad ye na kariṣyanti cāpare \|**

**yas tvaṁ duhitaraṁ gaccher anigṛhyāṅgajaṁ prabhuḥ \|\|**

**śrīdhara-svāmī (bhāvārtha-dīpikā) : tvat** tvatto **ye pūrve**
brahmādayo'nye vā **tair etan na kṛtam** \| **apare** tvatto'rvācīnās
te'pi **na kariṣyanti** \| **aṅgajaṁ** kāmam \|\|30\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **pūrvaiḥ**
pūrva-kalpa-gatair lokaiḥ \| tvattaḥ pūrve ye brahmādayaḥ, tair vā \|
**aṅgajaṁ** kāmam \|\|30\|\|

\...

**\|\| 3.12.31 \|\|**

**tejīyasām api hy etan na suślokyaṁ jagad-guro \|**

**yad-vṛttam anutiṣṭhan vai lokaḥ kṣemāya kalpate \|\|**

**śrīdhara-svāmī (bhāvārtha-dīpikā) : tejīyasām** atitejasvinām api
**suślokyaṁ** sat-kīrtidaṁ **na** bhavati \| **yeṣāṁ** tejīyasāṁ
**vṛttam** \|\|31\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **suślokyaṁ**
saṅkīrty-arhaṁ **vṛttaṁ** caritram \|\|31\|\|

\...

**\|\| 3.12.32 \|\|**

**tasmai namo bhagavate ya idaṁ svena rociṣā \|**

**ātma-sthaṁ vyañjayāmāsa sa dharmaṁ pātum arhati \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** evaṁ prabodhito'pi brahmā
yadā na prābudhyata, tadā bhagavat-kṛpāṁ vinā kāmaṁ prakārāntareṇa
nopaśāmyed iti siddhāntam anusmṛtya te munayo bhagavantam eva
prāpadyanta ity āha---**tasmā** iti \|\|32\|\|

\...

**\|\| 3.12.33 \|\|**

**sa itthaṁ gṛṇataḥ putrān puro dṛṣṭvā prajāpatīn \|**

**prajāpati-patis tanvaṁ tatyāja vrīḍitas tadā \|**

**tāṁ diśo jagṛhur ghorāṁ nīhāraṁ yad vidus tamaḥ \|\|**

**madhvācāryaḥ (bhāgavata-tātparyam) :**

yāṁ tatyāja vibhur brahmā mānuṣī vāk ca sā smṛtā \|

> sarasvatīṁ nijāṁ bhāryāṁ devīṁ vācaṁ ca tāṁ viduḥ \|\| iti ca
> \|\|33\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** tanvaṁ tanum \|\|33\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tanvaṁ tanuṁ tatyājeti
mahā-pātakasya prāṇāntam eva prāyaścittaṁ mukhyam iti jñāpayāmāsa \|
dviparārdha-madhye tasya tanu-tyāga-sambhavād bhāva-tyāga eva
tanu-tyāgatvenoktaḥ \| diśa iti tā eva tamasā adyāpy āvrīyante
\|\|33\|\|

\...

**\|\| 3.12.34 \|\|**

**kadācid dhyāyataḥ sraṣṭur vedā āsaṁś catur-mukhāt \|**

**kathaṁ srakṣyāmy ahaṁ lokān samavetān yathā purā \|\|**

**śrīdhara-svāmī (bhāvārtha-dīpikā) :** kathaṁ srakṣyāmīty abhidhyāyataḥ
sraṣṭur brahmaṇaś catuḥ-saṅkhyāyuktān mukhāt \| samavetān su-saṅgatān \|
yathā purā prāk kalpe \|\|34\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tejīyasāṁ na doṣāya
vahneḥ sarva-bhujo yathā \[bhā.pu. 10.33.32\] ity-ādi-vacanāt
sva-kanyānugāmino'pi brahmaṇo mālinyaṁ nāśaṅkanīyam iti vaktuṁ brahmaṇas
tejasvītvam āha---kadācid ity-ādinā \| nānā-śakty-upabṛṁhitaḥ ity antena
granthena yathā purāham asṛjaṁ tathā kathaṁ srakṣyāmīti dhyāyataḥ vedā
āsann iti vedeṣu sṛṣṭi-prakāraḥ sarva eva vartata iti tad-dṛṣṭyā sukhena
sṛjeti bhagavad-ājñā-vaśād iti bhāvaḥ \|\|34\|\|

\...

**\|\| 3.12.35 \|\|**

**cātur-hotraṁ karma-tantram upaveda-nayaiḥ saha \|**

**dharmasya pādāś catvāras tathaivāśrama-vṛttayaḥ \|\|**

**śrīdhara-svāmī (bhāvārtha-dīpikā) :** cātur-hotraṁ hotrādīnāṁ caturṇāṁ
karma \| karma-tantraṁ yajña-vistāraḥ \| upavedair nyāyaiś ca saha \|
āśramās tad vṛttayaś cāsan \|\|35\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** hotā udgātā adhvaryur
brahmeti caturṇāṁ hotṝṇāṁ karma cāturhotram \| karma-tantraṁ
yajña-vistāraḥ upavedair nayair nyāyaiś ca saha \| āśramas tad-vṛttayaś
cāsan \|\|35\|\|

\...

**\|\| 3.12.36 \|\|**

**vidura uvāca---**

**sa vai viśva-sṛjām īśo vedādīn mukhato'sṛjat \|**

**yad yad yenāsṛjad devas tan me brūhi tapo-dhana \|\|**

**madhvācāryaḥ (bhāgavata-tātparyam) :**

abhimānitaḥ śabdataś ca brahmā vedān sasarja ha \|

> yajñādīṁś ca klipe vācā tathā sarvābhimāninaḥ \|\|36\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** mukhato mukhebhyaḥ \|\|36\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** mukhato mukhebhyaḥ
\|\|36\|\|

\...

**\|\| 3.12.37 \|\|**

**maitreya uvāca---**

**ṛg-yajuḥ-sāmātharvākhyān vedān pūrvādibhir mukhaiḥ \|**

**śāstram ijyāṁ stuti-stomaṁ prāyaścittaṁ vyadhāt kramāt \|\|**

**śrīdhara-svāmī (bhāvārtha-dīpikā) :** cātur-hotra-sṛṣṭi-kramam
āha---śastram apragīta-mantra-stotraṁ hotuḥ karma \| ijyām adhvaryoḥ
karma \| stuti-stomaṁ stutiḥ saṅga ītaṁ, stomaṁ tad artham ṛksam udāyaṁ
tri-vṛt stomo bhavati ity-ādi-vihitam udgātṛ-prayojyam \| prāyaścittaṁ
brāhmam \|\|37\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** caturhotrasya sṛṣṭīm
āha---śastram apragītam astra-stotraṁ hotuḥ karma \| ijyām adhvaryoḥ
karma \| stuti-stomaṁ stutiḥ saṅgītaṁ stotraṁ, stomaṁ tad-artham
ṛk-samudāyam \| trivṛt stomo bhavatīty ādi vihitam udgātuḥ karma \|
prāyaścittaṁ brahmaṇaḥ karma \|\|37\|\|

\...

**\|\| 3.12.38 \|\|**

**āyur-vedaṁ dhanur-vedaṁ gāndharvaṁ vedam ātmanaḥ \|**

**sthāpatyaṁ cāsṛjad vedaṁ kramāt pūrvādibhir mukhaiḥ \|\|**

**śrīdhara-svāmī (bhāvārtha-dīpikā) :** upaveda-kramam āha---āyurvedām
iti \| ātmano mukhaiḥ \| sthāpatyaṁ viśvakarma-śāstram \|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** upavedānāṁ sṛṣṭim
āha---āyur iti \| sthāpatyaṁ sthapateḥ karma viśvakarma-śāstram
\|\|38\|\|

\...

**\|\| 3.12.39 \|\|**

**itihāsa-purāṇāni pañcamaṁ vedam īśvaraḥ \|**

**sarvebhya eva vaktrebhyaḥ sasṛje sarva-darśanaḥ \|\|**

**madhvācāryaḥ (bhāgavata-tātparyam) :**

itihāsa-purāṇe tu śrutvā hari-mukhāt svayam \|

> bhāratādīn vinā paścāt hariṇānyaiś ca nirmitān \|\| iti \|\|39\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** *na vyākhyātam.*

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** itihāseti yugmakam \|
itihāsetyādikaṁ prathamaskandhe vivṛtamasti \|\|39\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sarvebhya iti sarve
veda-vivaraṇa-rūpatvāt teṣām \|\|39\|\|

\...

**\|\| 3.12.40 \|\|**

**ṣoḍaśy-ukthau pūrva-vaktrāt purīṣy-agniṣṭutāv atha \|**

**āptoryāmātirātrau ca vājapeyaṁ sagosavam \|\|**

**śrīdhara-svāmī (bhāvārtha-dīpikā) :** karma-tantra-kramam
āha---ṣoḍaśy-ukthāv iti \| purīṣī cayanam \| agniṣṭud agniṣṭomaḥ
\|\|40\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** karma-tantra-sṛṣṭim
āha---ṣoḍaśy-ukthāv iti \| pūrīṣi cayanam agniṣṭut agniṣṭomaḥ etau
dakṣiṇa-vaktrād ity evaṁ kramaḥ sarvatra draṣṭavyaḥ \|\|40\|\|

\...

**\|\| 3.12.41 \|\|**

**vidyā dānaṁ tapaḥ satyaṁ dharmasyeti padāni ca \|**

**āśramāṁś ca yathā-saṅkhyam asṛjat saha vṛttibhiḥ \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** vidyeti śaucam \| kṣetra-jñasyeśvara-jñānād
viśuddhiḥ paramā matā iti smṛteḥ \| dānam iti dayā,
bhūtābhaya-pradānasya kalāṁ nārhanti ṣoḍaśīm iti vacanāt \| evaṁ ca,
tapaḥ śaucaṁ dayā satyam iti pādāḥ kṛte kṛtāḥ\[bhā.pu. 1.17.24\] iti
prathama-skandhokter avirodhaḥ \|\|41\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

\...

**\|\| 3.12.42 \|\|**

**sāvitraṁ prājāpatyaṁ ca brāhmaṁ cātha bṛhat tathā \|**

**vārtā sañcaya-śālīna-śiloñcha iti vai gṛhe \|\|**

**madhvācāryaḥ (bhāgavata-tātparyam) :** prājāpatyaṁ brahmacaryam
eka-bhārya-rtu-gāmitā iti vyāsa-smṛtau \| vārtā yāyāvaraṁ jñeyam ekā hi
tvam asañcaya iti \|\|42\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** brahmacaryādy-āśrameṣv ekaikasya
cātur-vidhyam āha---sāvitraṁ brahmacaryaṁ, upanayanād ārabhya gāyatrīm
adhīyānasya tri-rātram \| prājāpatyaṁ vratāny ācarataḥ saṁvatsaram \|
brāhmaṁ veda-grahaṇāntam \| bṛhan naiṣṭhikam \| vārtā
aniṣiddha-kṛṣy-ādi-vṛttiḥ \| sañcayo yājanādi-vṛttiḥ \| śālīnam
ayācita-vṛttiḥ \| śiloñchaḥ patita-kaṇiśa-kaṇa-vṛttiḥ \| eka-vacanam
ārṣam \| ity etā gṛhe vṛttaya iti \| yad vā, śiloñcha iti dvandvaikye
saptamī \| evaṁ vṛtti-bhede sati gṛhe sthitā bhavantīty arthaḥ
\|\|42\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sāvitram ity ādayo
brahmacarya-bhedāḥ vārteti \| sarve'pi dvandvo vibhāṣayaikavad bhavatīti
nyāyāt \| ūkālo'c hrasva-dīrgha-pluta \[pā. 1.2.27\] itivat \|\|42\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** upanayanād ārabhya
gāyatrīm adhīyānasya tri-rātraṁ vyāpya brahmacaryaṁ sāvitram \| vratāny
ācarataḥ saṁvatsara-paryantaṁ bṛhad iti caturvidhaṁ brahmacaryam \|
vārtā aniṣiddha-kṛṣy-ādi-vṛttiḥ \| sañcayo yājanādi-vṛttiḥ \| śālīnam
ayācita-vṛttiḥ \| śiloñchanaṁ patita-kaṇiśa-kaṇa-vṛttiḥ \| śiloñcha iti
dvandvaikyam ūkālo'c hrasva-dīrgha-pluta\[pā. 1.2.27\] itivat \| gṛhe
iti jīvikā-cāturvidhyāt gārhasthyam api caturvidham ity arthaḥ
\|\|42\|\|

\...

**\|\| 3.12.43 \|\|**

**vaikhānasā vālakhilyauḍumbarāḥ phenapā vane \|**

**nyāse kuṭīcakaḥ pūrvaṁ bahvodo haṁsa-niṣkriyau \|\|**

**madhvācāryaḥ (bhāgavata-tātparyam) :**

vaikhānasā mūla-bhakṣāḥ phala-bhakṣā uḍumbarāḥ \|

> vālakhilyāḥ sarva-bhakṣā phenapā vatsa phenapāḥ \|\| iti ca \|\|43\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** vane sthitāś catvāraḥ \| tatra
vaikhānasā akṛṣṭa-pacya-vṛttayaḥ \| vālakhilyā nave'nne labdhe
pūrva-sañcitānna-tyāginaḥ \| audumbarāḥ prātar utthāya yāṁ diśaṁ
prathamaṁ paśyanti tata āhṛtaiḥ phalādibhir jīvantaḥ \| phenapāḥ svayaṁ
patitaiḥ phalādibhir jīvantaḥ \| kuṭīcakaḥ svāśrama-karma-pradhānaḥ \|
bahvodaḥ karmopasarjanī-kṛtya jñāna-pradhānaḥ \| haṁso
jñānābhyāsa-niṣṭhaḥ \| niṣkriyaḥ prāpta-tattvaḥ \| ete ca sarve
yathottaraṁ śreṣṭhāḥ \|\|43\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** vaikhānasāḥ
akṛṣṭa-pacya-vṛttayaḥ \| vālakhilyāḥ nave'nne labdhe
pūrva-sañcitānna-tyāginaḥ \| uḍumbarāḥ prātar utthāya yāṁ diśaṁ
prathamaṁ paśyanti tata āhṛtaiḥ phalādibhir jīvantaḥ \| phenapāḥ svayaṁ
patitaiḥ phalādibhir jīvantaḥ \| vane iti vṛtti-bhedena nāma-bhedād
vānaprasthāśramo'pi caturvidhaḥ \| nyāse iti sannyāso'pi caturvidhaḥ \|
tatra kuṭīcakaḥ svāśrama-karma-pradhānaḥ \| bahvodaḥ
karmopasarjanī-kṛtya jñāna-pradhānaḥ \| haṁso jñānābhyāsa-niṣṭhaḥ \|
niṣkriyaḥ prāpta-tattva iti yathottaraṁ śreṣṭhāḥ \|\|43\|\|

\...

**\|\| 3.12.44 \|\|**

**ānvīkṣikī trayī vārtā daṇḍa-nītis tathaiva ca \|**

**evaṁ vyāhṛtayaś cāsan praṇavo hy asya dahrataḥ \|\|**

**madhvācāryaḥ (bhāgavata-tātparyam) :**

ānvīkṣakī tantra-vidyā sā ca vedānusāriṇī \|

> viśeṣsarvu-proktā śivādy-uktā jñeyā veda-bahiṣkṛtāḥ \|\|
>
> daṇḍa-nītiḥ rāja-dharmas trayī-vedāḥ prakīrtitaḥ \|
>
> vārtā-vāṇijyakādiḥ syād etābhir yut tu jīvanam \|
>
> tad ānvīkṣiky-ādi-nāma brahmaṇā nirmitaṁ purā \|\| iti ca \|

praṇavaḥ pūrva-vaktrāt \|

> praṇavaḥ pūrva-vaktreṇa bhūr-ādyāś ca mukha-trayāt \|
>
> pradakṣiṇam avartanta vedāś caivāśramās tathā \|\|44\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** nyāyādīnāṁ
pūrvādi-krameṇotpattim āha---ānvīkṣikīti \| ānvīkṣiky-ādyā
mokṣa-dharma-kāmārtha-vidyāḥ \| bhūr-bhūvaḥ-svar iti vyastās tisraḥ \|
samastā caturthī \| yathāha āśvalāyanaḥ---evaṁ vyāhṛtayaḥ proktā vyastāḥ
samastāḥ iti \| yad vā, maha iti caturthī \| tathā ca śrutiḥ---

> bhūr-bhuvaḥ-suvar iti vā etās tisro vyāhṛtayaḥ \| tāsām u ha smaitāṁ
> caturthīṁ māhā-camasyaḥ pravedayate maha iti \|\| iti \|

dahrato hṛdayākāśāt \|\|44\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nyāyādīnāṁ
pūrvādi-krameṇotpattim āha---ānvīkṣikīti \| ānvīkṣiky-ādyā
mokṣa-dharma-kāmārtha-vidyāḥ \| bhūr-bhūvaḥ-svar iti vyastās tisraḥ \|
samastā caturthīty evaṁ catasro vyāhṛtayaḥ \| yathāha āśvalāyanaḥ---evaṁ
vyāhṛtayaḥ proktā vyastāḥ samastā api iti \| yad vā, maha iti caturthī
\| tathā ca śrutiḥ---

> bhūr-bhuvaḥ-suvar iti vā etās tisro vyāhṛtayaḥ \|
>
> tāsām u ha smaitāṁ caturthīṁ māhā-camasyaḥ pravedayate mahatīm iti
> \|\| iti \|

hṛt svataḥ hṛdayākāśāt \| dahrata iti pāṭhe sa evārthaḥ \|\|44\|\|

\...

**\|\| 3.12.45 \|\|**[^44]

**tasyoṣṇig āsīl lomabhyo gāyatrī ca tvaco vibhoḥ \|**

**triṣṭuṁ māṁsāt snuto'nuṣṭub jagaty asthnaḥ prajāpateḥ \|\|**

**śrīdhara-svāmī (bhāvārtha-dīpikā) :** snutaḥ snāyutaḥ \| anuṣṭup
snāvān iti śruteḥ \|\|45\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** chandasām utpattim
āha---tasyeti \| snutaḥ sānyutaḥ sarvāṅgācchādaka-nāḍīta ity arthaḥ \|
anuṣṭup snāvān iti śruteḥ \|\|45\|\|

\...

**\|\| 3.12.46-47 \|\|**[^45]

**majjāyāḥ paṅktir utpannā bṛhatī prāṇato'bhavat \|**

**sparśas tasyābhavaj jīvaḥ svaro deha udāhṛtaḥ \|\|**

**ūṣmāṇam indriyāṇy āhur antaḥ-sthā balam ātmanaḥ \|**

**svarāḥ sapta vihāreṇa bhavanti sma prajāpateḥ \|\|**

**madhvācāryaḥ (bhāgavata-tātparyam) :**

sparśās tasyābhava-jīvāt svarā dehāt prajajñire \|

> ūṣmāṇa indriyebhyaś ca antasthā balato vibhoḥ \|\| iti ca \|
>
> yasmāt yaj jāyate cāṅgāt tat tad aṅgābhidhaṁ bhavet \|\| iti ca
> \|\|46-47\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** mahā-kalpe brahmā
śabda-brahma-rūpo'bhavad ity uktaṁ tad eva darśayan varṇānām utpattim
āha---sparśa iti sārdhena \| sparśaḥ kādi-varga-pañcakam \|
svaro'kārādiḥ \| uṣmāṇaḥ śa-ṣa-sa-ha-catuṣkam \| anta-sthā ya-ra-la-vāḥ
\| sapta-svarāḥ ṣaḍ-jādayaḥ \| vihāreṇa krīḍayā \|\|46-47\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** varṇānām utpattim
āha---sparśa iti sārdhena \| kādi-varga-pañcakaṁ sparśaḥ \|
svaro'kārādiḥ \| uṣmāṇaḥ śa-ṣa-sa-ha-catuṣkam \| anta-sthā ya-ra-la-vāḥ
\| sapta-svarāḥ ṣaḍ-jādayaḥ \| vihāreṇa krīḍayā \|\|47\|\|

\...

**\|\| 3.12.48 \|\|**[^46]

**śabda-brahmātmanas tasya vyaktāvyaktātmanaḥ paraḥ \|**

**brahmāvabhāti vitato nānā-śakty-upabṛṁhitaḥ \|\|**

**madhvācāryaḥ (bhāgavata-tātparyam) :**

śabda-brahmātmako brahmā sarva-śabdo'bhidhīyate \|

> ṛte nārāyaṇādīni nānmāṁ sa viṣayo yataḥ \|\|\
> vyakta-brahmāṇḍam uddiṣṭam avyaktaṁ mahad-ādi ca \|
>
> tad-vyāpakatvād brahmā tu vyaktātmakaḥ sadā smṛtaḥ \|\| iti ca
> \|\|48\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** ata eva śabda-tanutvād brahmaṇaḥ
parameśvaro nityaṁ prakāśata ity āha---vyaktā vaikharī, avyaktaḥ
praṇavaḥ, tad-ātmanas tasya brahmaṇaḥ paraḥ parameśvaro'vabhāti \|
kīdṛśaḥ ? brahma paripūrṇaḥ, tatrāvyaktātmano brahma-rūpo vitato'vabhaṭi
vyaktātmano nānā-bhakty-upabṛṁhita indrādi-rūpo'vabhāti \|\|48\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** śabda brahmeti \| vyaktāvyaktau
vaikharī-praṇavau \| tat-tad-ātmakāt sarvasmād api vedāntasya
parameśvara evābhāti \| sa eva ca brahma-paripūrṇa-rūpaḥ \| tatra
hetuḥ---svarūpato'vitataḥ śaktiś ca nāneti \|\|48\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** parameśvara-sphūrtyaiva
brahmaṇas tejasvitvam adhikam ity āha---śabda-brahma vedas tan-maya eva
ātmā deho yasya tasya \| yato vyaktā vaikharī, avyaktaḥ praṇavaḥ,
tad-ātmanas tasya brahmaṇa upāsyatvena paraḥ parameśvara ābhāti samyak
sphurati \| ya eva nirviśeṣa-jñāna-gamyatvena brahma \|
sa-viśeṣa-śuddha-jñāna-gamyatvena nānā-śakty-upavṛttaṁ hito bhagavān ity
atas tasya kanyānugamana-janya-mālinyaṁ nāstīti sādhitam \|\|48\|\|

\...

**\|\| 3.12.49 \|\|**[^47]

**tato'parām upādāya sa sargāya mano dadhe \|**

**ṛṣīṇāṁ bhūri-vīryāṇām api sargam avistṛtam \|\|**

**madhvācāryaḥ (bhāgavata-tātparyam) :**

ṛṣīṇāṁ bhūri-vīryāṇām iti siṁhāvalokanam \|

> yatra paścāttanaḥ śreṣṭhās tatra siṁhāvalokanam \|\| iti brahma-tarke
> \|\|49\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** yā pūrvaṁ visṛṣṭā satī nīhāraṁ
tamo'bhavat \| tato'parām aniṣiddhakām āsaktāṁ tanum \|
śabda-brahma-tanus tu sadāsty eva \| tanv-antaragrahaṇe kāraṇam
āha---ṛṣīṇām ity-ādinā \|\|49\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yā pūrvaṁ visṛṣṭā satī
nīhāraṁ tamo'bhavat \| tato'parām aniṣiddhakām āsaktāṁ tanum \|
śabda-brahma-tanus tu sadāsty eva \| nanu tena pūrva-sṛṣṭau marīcy-ādaya
eva bahutarāḥ prajāḥ sṛjantīti sarge tasyālaṁ punaḥ prayatnenety ata
āha---ṛṣīṇām iti \|\|49\|\|

\...

**\|\| 3.12.50 \|\|**[^48]

**jñātvā tad dhṛdaye bhūyaś cintayām āsa kaurava \|**

**aho adbhutam etan me vyāpṛtasyāpi nityadā \|\|**

**śrīdhara-svāmī (bhāvārtha-dīpikā) :** cintām evāha---aho iti \|
vyapṛtasya vyāpāraṁ kurvāṇasya \|\|50\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

\...

**\|\| 3.12.51 \|\|**

**na hy edhante prajā nūnaṁ daivam atra vighātakam \|**

**evaṁ yukta-kṛtas tasya daivaṁ cāvekṣatas tadā \|\|**

**madhvācāryaḥ (bhāgavata-tātparyam) :** kena vyāptatvāt kāyaḥ
\|\|51\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** yukta-kṛto yathocitaṁ kurvataḥ
\|\|51\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yukta-kṛtaḥ yathocitaṁ
kurvataḥ \|\|51\|\|

\...

**\|\| 3.12.52 \|\|**

**kasya rūpam abhūd dvedhā yat kāyam abhicakṣate \|**

**tābhyāṁ rūpa-vibhāgābhyāṁ mithunaṁ samapadyata \|\|**

**śrīdhara-svāmī (bhāvārtha-dīpikā) :** ata eva kasya brahmaṇo rūpaṁ
dvidhā bhūtam ity āścaryāt kāyam adyāpy abhicakṣate \|\|52\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** daivaṁ svīya-diṣṭam
evāvekṣamāṇasya kasya brahmaṇaḥ rūpam ekam eva dvidhā ekaṁ śmaśru-yuktam
aparaṁ kuca-dvaya-yuktam iti dvividham abhūt \| yad ubhayam api kāyaṁ
ka-sambandhitvāt kāya-śabda-vācyaṁ naḍāditvāt yan na lopaś chāndasaḥ
\|\|52\|\|

\...

**\|\| 3.12.53 \|\|**

**yas tu tatra pumān so'bhūn manuḥ svāyambhuvaḥ svarāṭ \|**

**strī yāsīc chatarūpākhyā mahiṣy asya mahātmanaḥ \|\|**

**śrīdhara-svāmī (bhāvārtha-dīpikā) :** yā strī sā asya mahiṣy āsīt
\|\|53\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

\...

**\|\| 3.12.54 \|\|**

**tadā mithuna-dharmeṇa prajā hy edhāṁ babhūvire \|**

**sa cāpi śatarūpāyāṁ pañcāpatyāny ajījanat \|\|**

**śrīdhara-svāmī (bhāvārtha-dīpikā) :** edhāṁ babhūvire vṛddhiṁ prāptāḥ
\| tad evāha---sa cāpīti \|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sa ca svāyambhuvaḥ
\|\|54\|\|

\...

**\|\| 3.12.55 \|\|**

**priyavratottānapādau tisraḥ kanyāś ca bhārata \|**

**ākūtir devahūtiś ca prasūtir iti sattama \|\|**

*na katamenāpivyākhyātam.*

\...

**\|\| 3.12.56 \|\|**

**ākūtiṁ rucaye prādāt kardamāya tu madhyamām \|**

**dakṣāyādāt prasūtiṁ ca yata āpūritaṁ jagat \|\|**

**śrīdhara-svāmī (bhāvārtha-dīpikā) :** yato yāsāṁ santatibhiḥ
\|\|56\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yataḥ yāsāṁ santatibhiḥ
\|\|56\|\|

\...

iti sārārtha-darśinyāṁ harṣiṇyāṁ bhakta-cetasām \|

tṛtīye dvādaśo'dhyāyaḥ saṅgataḥ saṅgataḥ satām \|\|\*\|\|

\...

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ tṛtīya-skandhe
>
> vidūra-maitreya-saṁvāde sṛṣṭi-varṇanaṁ nāma
>
> dvādaśo'dhyāyaḥ \|

\|\|12\|\|

### ...

### (3.13)

**atha trayodaśo'dhyāyaḥ**

## brahmaṇo nāsā-randhrād āvirbhūtasya bhagavato yajña-varāhasya saṁkṣipta-caritam, ṛṣibhiḥ kṛtaṁ bhagavataḥ stavanaṁ ca \|

**\|\| 3.13.1 \|\|**

**śrī-śuka uvāca---**

**niśamya vācaṁ vadato muneḥ puṇyatamāṁ nṛpa \|**

**bhūyaḥ papraccha kauravyo vāsudeva-kathādṛtaḥ \|\|**

**śrīdhara-svāmī (bhāvārtha-dīpikā) :**

trayodaśe sisṛkṣāyāṁ manor ākasmikāplutām \|

dharām uddhartum udbhūtāt kroḍād daityānusūdanam \|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ādṛtir asyāstīty ādṛtaḥ sādara ity
arthaḥ \| arśa āditvādac \|\|1\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**

trayodaśe manor vācā dhyāyato brahmaṇo nasaḥ \|

udbhūya gāṁ gataḥ kroḍo gām uddadhre dvijaiḥ stutaḥ \|\|

ādṛtir asyāstīty arśa ādyac ādṛtaḥ sādara ity arthaḥ \| yad vā,
kathayaiva kartryā mām asau viduraḥ śṛṇotu, man-mādhuryam etat
kartṛkāsvādāt sārthakaṁ bhavatv ity ādṛtaḥ \| yad vā, kathāyām ādṛtaḥ
vaktṛbhiḥ śrotṛbhiś cety arthaḥ \|\|1\|\|

\...

**\|\| 3.13.2 \|\|**

**vidura uvāca---**

**sa vai svāyambhuvaḥ samrāṭ priyaḥ putraḥ svayambhuvaḥ \|**

**pratilabhya priyāṁ patnīṁ kiṁ cakāra tato mune \|\|**

**śrīdhara-svāmī (bhāvārtha-dīpikā) :** svayambhuvaḥ putras
tad-dehāṁśatvāt \|\|2\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** : *na vyākhyātam.*

\...

**\|\| 3.13.3 \|\|**

**caritaṁ tasya rājarṣer ādi-rājasya sattama \|**

**brūhi me śraddadhānāya viṣvaksenāśrayo hy asau \|\|**

**śrīdhara-svāmī (bhāvārtha-dīpikā) :** viṣvakseno harir evāśrayo yasya
saḥ \|

**------------------------------------------------------------------------------------------------------------------------**

**jīva-gosvāmī (bhakti-sandarbhaḥ 95)**: [+++]{.mark}

**------------------------------------------------------------------------------------------------------------------------**

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

\...

**\|\| 3.13.4 \|\|**

**śrutasya puṁsāṁ sucira-śramasya**

**nanv añjasā sūribhir īḍito'rthaḥ \|**

**tat-tad-guṇānuśravaṇaṁ mukunda-**

**pādāravindaṁ hṛdayeṣu yeṣām \|\|**

**śrīdhara-svāmī (bhāvārtha-dīpikā) :** atas tasya caritaṁ śrotavyam ity
āha---**suciraṁ śramo** yasmiṁs, tasya puṁsāṁ śrutasyāñjasā
mukhyatvenāyam evārthaḥ \| **īḍitaḥ** stutaḥ \| nanu
**mukunda-pādāravindaṁ** yeṣāṁ **hṛdayeṣv** asti, teṣāṁ bhāgavatānāṁ
**guṇānuśravaṇam** iti yat \|\|4\|\|

**------------------------------------------------------------------------------------------------------------------------**

**sanātana gosvāmī (dig-darṣinī) :** \[bṛ.bhā. 2.7.14\] teṣāṁ
māhātmya-śravaṇam eva parama-phalam iti śrī-vidureṇoktaṁ
tṛtīya-skandhe---śrutasya iti \| asyārthaḥ---**suciraṁ śramo** yasmin
**tasya** puṁsāṁ **śrutasya** śāstrasya tad-abhyāsasya
tad-utpanna-jñānasya vā ayam evārthaḥ \| nanu niścitam **īḍitaḥ** stutaḥ
ko\'sau ? **mukunda-pādāravindaṁ** **yeṣāṁ hṛdayeṣv** asti, teṣāṁ teṣāṁ
bhāgavatānām, yad vā, yeṣāṁ hṛdayeṣv asti, teṣāṁ tasya
mukunda-pādāravinda-hṛdaya-rūpasyānirvacanīyasya vā **guṇasya**
māhātmyasya svabhāvasya vā **anuśravaṇaṁ** vāraṁ vāraṁ śravaṇam iti
\|\|4\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**
[vaiṣṇava]{.mark}-kathā-śravaṇaṁ vinā viduṣām api vidyā viphalā
bhavatīty āha---**suciraṁ śramo** yasmin, tasya guru-mukhāt **śrutasya**
śāstrādy-adhyayanasyety arthaḥ \| ayam evārthaḥ prayojanam \| **īḍitaḥ**
stutaḥ tad-anyas tu nindita ity arthaḥ \| sa ca kaḥ ? **yeṣāṁ** yeṣāṁ
**hṛdayeṣu** kṛṣṇa-pāda-padmaṁ vartate, teṣāṁ teṣāṁ
**guṇānuśravaṇa**-kīrtanādīty arthaḥ \|\|4\|\|

\...

**\|\| 3.13.5 \|\|**

**śrī-śuka uvāca---**

**iti bruvāṇaṁ viduraṁ vinītaṁ**

**sahasra-śīrṣṇaś caraṇopadhānam \|**

**prahṛṣṭa-romā bhagavat-kathāyāṁ**

**praṇīyamāno munir abhyacaṣṭa \|\|**

**śrīdhara-svāmī (bhāvārtha-dīpikā) :** sahasra-śīrṣā śrī-kṛṣṇas
tac-caraṇāv upadhīyete yasmin, śrī-kṛṣṇaḥ prītyā yasyotsaṅge caraṇau
prasārayatīty arthaḥ \| tam abhyacaṣṭa abhyabhāṣta \| munir maitreyaḥ \|
praṇīyamānas tena pravartyamānaḥ \|\|5\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sahasrāṇām ananta-saṅkhyānāṁ
śīrṣṇaḥ śreṣṭha-rūpasya śrī-kṛṣṇasya caraṇopadhānam iti mahābhārate
śrī-bhagavatas tad-gṛha-bhojane prasiddham \| śīrṣasya śīrṣaṁś
chandasi\[pā. 6.1.60\] iti bhagavān pāṇiniḥ \|\|5\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sahasra-śīrṣā
vidura-śaṅkā-nivṛtty-arthaṁ tad-gṛhe dhṛta-sahasra-śīrṣa-vigrahaḥ
śrī-kṛṣṇasya caraṇayor upadhānam upabarha-rūpaṁ mahābhārate vidura-gṛhe
bhojane bhagavāṁs tad-utsaṅge caraṇau nidhāya suṣvāpeti prasiddheḥ \|
praṇīyamānaḥ tena pravartyamānaḥ \|\|5\|\|

\...

**\|\| 3.13.6 \|\|**

**maitreya uvāca---**

**yadā sva-bhāryayā sārdhaṁ jātaḥ svāyambhuvo manuḥ \|**

**prāñjaliḥ praṇataś cedaṁ veda-garbham abhāṣata \|\|**

**śrīdhara-svāmī (bhāvārtha-dīpikā) :** veda-garbhaṁ brahmāṇam \|\|6\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

\...

**\|\| 3.13.7 \|\|**

**tvam ekaḥ sarva-bhūtānāṁ janma-kṛd vṛttidaḥ pitā \|**

**tathāpi naḥ prajānāṁ te śuśrūṣā kena vā bhavet \|\|**

**śrīdhara-svāmī (bhāvārtha-dīpikā) :** tvam evaikaḥ pitā sarveṣām \|
yato janma-kṛd vṛtti-daḥ poṣakaś ca tvam eva \| atas tava yady apy
anyāpekṣā nāsty athāpy asmākaṁ te śuśrūṣā kena karmaṇā bhavet tad
vidhehīty uttareṇānvayaḥ \|\|7\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

\...

**\|\| 3.13.8 \|\|**

**tad vidhehi namas tubhyaṁ karmasv īḍyātma-śaktiṣu \|**

**yat kṛtveha yaśo viṣvag amutra ca bhaved gatiḥ \|\|**

**śrīdhara-svāmī (bhāvārtha-dīpikā) :** he īḍya, ātma-śaktiṣv
asmac-chakyeṣu karmasu madhye kena karmaṇā bhavet tad vidhehi idaṁ
kartavyam iti kathaya \| yat kṛtvā yasmin kṛte sati \| viṣvak sarvataḥ
\| amutra para-loke \|\|8\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** yat kṛtvety atra sthitasyety
adhyāhāryam \|\|8\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** he īḍya, ātma-śaktiṣv
asmac-chakyeṣu karmasu madhye kena karmaṇā te suśrūṣā bhavet tad vidhehi
ājñāpayety arthaḥ \| yat kṛtvā sthitasya mamety adhyāhāryam \|\|8\|\|

\...

**\|\| 3.13.9 \|\|**

**brahmovāca---**

**prītas tubhyam ahaṁ tāta svasti stād vāṁ kṣitīśvara \|**

**yan nirvyalīkena hṛdā śādhi mety ātmanārpitam \|\|**

**śrīdhara-svāmī (bhāvārtha-dīpikā) :** vāṁ yuvābhyāṁ svasti bhadraṁ
stāt bhūyāt \| yad yato mā māṁ śādhy anuśikṣayety ātmanā svayam
evārpitaṁ niveditam ataḥ prīto'smi \|\|9\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** matsaro'nya-śubha-dveṣaḥ \| sa
cātraikākitayā gurv-ājñā-kartṛṣu sajātīyeṣu sambhavatīti gata-matsarair
ity uktam \|\|9\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tubhyaṁ prīta iti
\|"patye śete" itivat sampradānam \| ato vāṁ yuvābhyāṁ strī-puṁsābhyām
eva svasti stāt \| tad yato mā māṁ śādhy anuśikṣayety ātmanā svayam
evārpitam \| viśeṣya-padānuktyā ahaṁtāspada-mamatāspadādikaṁ sarvam eva
niveditam ity arthaḥ \|\|9\|\|

\...

**\|\| 3.13.10 \|\|**

**etāvaty ātmajair vīra kāryā hy apacitir gurau \|**

**śaktyāpramattair gṛhyeta sādaraṁ gata-matsaraiḥ \|\|**

**śrīdhara-svāmī (bhāvārtha-dīpikā) :** apacitiḥ pūjā \| gṛhyeta ājñeti
śeṣaḥ \| sanakādayo na kurvanti vayaṁ kim iti kariṣyāma ity evaṁ-bhūto
gato matsaro yebhyaḥ \|\|10\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam \|*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** apacitiḥ sevā gṛhyeta
ājñeti śeṣaḥ \| sanakādayo na kurvanti vayaṁ kim ity ājñāṁ kurma ity
evaṁ-bhūto gato matsaro yebhya iti taiḥ \|\|10\|\|

\...

**\|\| 3.13.11 \|\|**

**sa tvam asyām apatyāni sadṛśāny ātmano guṇaiḥ \|**

**utpādya śāsa dharmeṇa gāṁ yajñaiḥ puruṣaṁ yaja \|\|**

**śrīdhara-svāmī (bhāvārtha-dīpikā) :** gāṁ śāsa śādhi pālayety arthaḥ
\| puruṣaṁ harim \|\|11\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam \|*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** gāṁ pṛthvīṁ śāsa śādhi
pālayety arthaḥ \|\|11\|\|

\...

**\|\| 3.13.12 \|\|**

**paraṁ śuśrūṣaṇaṁ mahyaṁ syāt prajā-rakṣayā nṛpa \|**

**bhagavāṁs te prajā-bhartur hṛṣīkeśo'nutuṣyati \|\|**

**śrīdhara-svāmī (bhāvārtha-dīpikā) :** prajā-pālakasya te tuṣṭo
bhaviṣyati \|\|12\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** apārthāya apārthatvāyety arthaḥ \|
yad ātmā nādṛtaḥ svayam iti paramātmānādareṇa svata evātmānādarāt
\|\|12\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** mahyaṁ mama māṁ
prīṇayitum iti vā \|\|12\|\|

\...

**\|\| 3.13.13 \|\|**

**yeṣāṁ na tuṣṭo bhagavān yajña-liṅgo janārdanaḥ \|**

**teṣāṁ śramo hy apārthāya yad ātmā nādṛtaḥ svayam \|\|**

**śrīdhara-svāmī (bhāvārtha-dīpikā) :** udāsīnasya bhagavato'toṣe me ko
doṣaḥ ? tatrāha---yeṣām iti \| yajña-liṅgo yajña-mūrtiḥ \| apagato'rtho
yasmāt \| kevalaṁ śramāyaivety arthaḥ \| **yad** yasmād ātmaiva svayaṁ
nādṛtaḥ \| tasminn atuṣṭe svārthasyaivāsiddheḥ sarvātmatvāc ca tasya
\|\|13\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam \|*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yajñair yajanaiḥ
arcana-śravaṇa-kīrtanādyair eva liṅgyate jñāyate iti saḥ \| **yad**
yasmād ātmaiva nādṛtaḥ \| paramātmanādareṇa svata evātmānādarāt tasminn
atuṣṭe svārthasyaivāsiddheḥ \|\|13\|\|

\...

**\|\| 3.13.14 \|\|**

**śrī-manur uvāca---**

**ādeśe'haṁ bhagavato varteyāmīva-sūdana \|**

**sthānaṁ tv ihānujānīhi prajānāṁ mama ca prabho \|\|**

**śrīdhara-svāmī (bhāvārtha-dīpikā) :** varteya vartiṣye \| amīvasūdana
pāpa-nāśana \| anujānīdyatra sthātavyam ity anujñāṁ dehi \|\|14\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam \|*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** varteya vartiṣye \|
sthānaṁ vasati-sthalam \| anujānīhi parāmṛśa \| amīva-sūdana he
pāpa-nāśana \|\|14\|\|

\...

**\|\| 3.13.15 \|\|**

**yad okaḥ sarva-bhūtānāṁ mahī magnā mahāmbhasi \|**

**asyā uddharaṇe yatno deva devyā vidhīyatām \|\|**

**śrīdhara-svāmī (bhāvārtha-dīpikā) :** mahīti ced ata āha---yadokaḥ
sthānaṁ sā mahī \| he deva, asyā devyāḥ \|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** yad oka ity-ādikaṁ pādma-prasaṅge
brahma-kathā-sūcanavad-vartamāna-kalpaja-śveta-varāha-kathā-sūcanaṁ
jñeyam \| yatraiva svāyambhuva-prasaṅge
prācetasa-dakṣa-dauhitra-hiraṇyākṣa-vadha-rūpā cākṣuṣa-kathāpi
bhaviṣyati \| atra tu śyāmatayāvirbhūta iti tamāla-nīlam iti vakṣyati \|
mahāmbhasi garbhodake \|\|15\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu pūrva-pūrva-kalpe
manavaḥ kutra sa-prajā āsann iti śravaṇajñatvāt tvaṁ jānāsi na veti cet
satyaṁ jānāmy evety āha---yad oka iti \|\|15\|\|

\...

**\|\| 3.13.16 \|\|**[^49]

**śrī-maitreya uvāca---**

**parameṣṭhī tv apāṁ madhye tathā sannām avekṣya gām \|**

**katham enāṁ samunneṣya iti dadhyau dhiyā ciram \|\|**

**śrīdhara-svāmī (bhāvārtha-dīpikā) :** pūrvaṁ pāne kṛte'pi punar akāṇḍa
evodbhūtānām apāṁ madhye sannām avasannāṁ nimagnām \| samunneṣye
uddhariṣyāmi \|\|16\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

\...

**\|\| 3.13.17 \|\|**

**sṛjato me kṣitir vārbhiḥ plāvyamānā rasāṁ gatā \|**

**athātra kim anuṣṭheyam asmābhiḥ sarga-yojitaiḥ \|**

**yasyāhaṁ hṛdayād āsaṁ sa īśo vidadhātu me \|\|**

**śrīdhara-svāmī (bhāvārtha-dīpikā) :** cintām evāha---sṛjataḥ sataḥ \|
varbhir adbhiḥ \| rasāṁ rasā-talam \| īśvareṇa sarge niyuktaiḥ
me'nuṣṭheyaṁ sa eva vidadhātu sampādayatu \|\|17\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** rasāṁ gateti \|
tad-avakāśa-paryantaṁ magnety arthaḥ \| rasāyā api mahī-vivaratvāt
yasyety ardhakam \| hṛdayād āsaṁ saṅkalpa-mātrāt \|\|17\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** rasāṁ rasātalopalakṣitaṁ
garbhodam ity arthaḥ \| rasātalasya bhūr-vivaratvāt tatra bhuvo
majjanānupapatteḥ \| vidadhātv iti anuṣṭheyam ity asya pūrvasyānuṣaṅgaḥ
\|\|17\|\|

\...

**\|\| 3.13.18 \|\|**

**ity abhidhyāyato nāsā-vivarāt sahasānagha \|**

**varāha-toko niragād aṅguṣṭha-parimāṇakaḥ \|\|**

**śrīdhara-svāmī (bhāvārtha-dīpikā) :** varāha-tokaḥ sūkṣmo varāhaḥ \|
kha-stha ākāśe sthitaḥ san \|\|18\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** varāha-toko niragād iti \|
tādṛśa-bhāvābhāvān na putratvādi-vyavahāra iti jñāpitam \|
aṅguṣṭha-parimāṇaka iti kvacit kintu svāmibhir agre aṅguṣṭhāgra-pramāṇa
ity eva likhiṣyate \|\|18\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** varāha-tokaḥ sūkṣmo
varāhaḥ \|\|18\|\|

\...

**\|\| 3.13.19 \|\|**

**tasyābhipaśyataḥ kha-sthaḥ kṣaṇena kila bhārata \|**

**gaja-mātraḥ pravavṛdhe tad adbhutam abhūn mahat \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam \|*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** gaja-mātraḥ
hasti-śarīra-parimitaḥ \|\|20\|\|

\...

**\|\| 3.13.20 \|\|**

**marīci-pramukhair vipraiḥ kumārair manunā saha \|**

**dṛṣṭvā tat saukaraṁ rūpaṁ tarkayām āsa citradhā \|\|**

**śrīdhara-svāmī (bhāvārtha-dīpikā) :** citradhā anekadhā \|\|20\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

\...

**\|\| 3.13.21 \|\|**

**kim etat sūkara-vyājaṁ sattvaṁ divyam avasthitam \|**

**aho batāścaryam idaṁ nāsāyā me viniḥsṛtam \|\|**

*na katamena vyākhyātam.*

\...

**\|\| 3.13.22 \|\|**

**dṛṣṭo'ṅguṣṭha-śiro-mātraḥ kṣaṇād gaṇḍa-śilā-samaḥ \|**

**api svid bhagavān eṣa yajño me khedayan manaḥ \|\|**

**śrīdhara-svāmī (bhāvārtha-dīpikā) :** pūrvam aṅguṣṭhāgra-pramāṇo
dṛṣṭaḥ \| gaṇḍa-śilā sthūla-pāṣāṇas tat samaḥ \| yajño viṣṇuḥ \|
nija-rūpa-tiro-dhānena me manaḥ khedayan \|\|22\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** khedayan adṛṣṭa-rūpāvirbhāvena
saṁśayair manaḥ kṣobhayan \|\|22\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yajñaḥ
prathama-manvantarāvatāraḥ \| khedayan adṛṣṭa-rūpāvirbhāvena saṁśayair
manaḥ kṣobhayan \|\|22\|\|

\...

**\|\| 3.13.23 \|\|**

**iti mīmāṁsatas tasya brahmaṇaḥ saha sūnubhiḥ \|**

**bhagavān yajña-puruṣo jagarjāgendra-sannibhaḥ \|\|**

**śrīdhara-svāmī (bhāvārtha-dīpikā) :** iti mīmāṁsa-mānasya sataḥ \|
jagarjāgarjat \| girīndra-tulyaḥ \|\|23\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** jagarja tad-anumatiṁ kurvan
huṅkṛtavān iva \| agendro mahān giriḥ \|\|23\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** *na vyākhyātam.*

\...

**\|\| 3.13.24 \|\|**

**brahmāṇaṁ harṣayām āsa haris tāṁś ca dvijottamān \|**

**sva-garjitena kakubhaḥ pratisvanayatā vibhuḥ \|\|**

**śrīdhara-svāmī (bhāvārtha-dīpikā) :** svena asādhāraṇena garjitena
\|\|24\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kakubho diśaḥ
pratisvanayatā pratidhvani-matīḥ kurvatā \|\|24\|\|

\...

**\|\| 3.13.25 \|\|**

**niśamya te ghargharitaṁ sva-kheda-**

**kṣayiṣṇu māyāmaya-sūkarasya \|**

**janas-tapaḥ-satya-nivāsinas te**

**tribhiḥ pavitrair munayo'gṛṇan sma \|\|**

**śrīdhara-svāmī (bhāvārtha-dīpikā) :** ghargharitaṁ
taj-jāty-anukaraṇa-dhvanim \| aniścayena yaḥ sva-khedas tasya kṣayiṣṇu
kṣapayiṣṇu nāśakam \| te iti punar uktiḥ prasiddhi-khyāpanārthā \|
tribhiḥ pavitrair ṛg-yajuḥ-sāma-mantrair agṛṇann astuvan \|\|25\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** māyātra kṛpaiva \|\|25\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** māyā-mayasya kṛpāmayasya
jñānamayasyeti vā māyāyā avidyāyā api āmayo rogo yasmāt tasyeti vā \|
ghargharitaṁ taj-jāty-anukaraṇa-dhvanim \| sveṣāṁ tad-aniścayena
pṛthivyā anupālambhena vā yaḥ khedas tasya kṣayiṣṇu kṣapayiṣṇu nāśakaṁ
te brahmādayo'gṛṇan astuvan, tathā te prasiddhā jana-ādi-vāsino
bhṛgv-ādayo munayas tribhiḥ pavitraiḥ ṛg-yajuḥ-sāma-mantrair astuvann
iti te ity asya dviḥ-pāṭhād vykahyeyam \|\|25\|\|

\...

**\|\| 3.13.26 \|\|**

**teṣāṁ satāṁ veda-vitāna-mūrtir**

**brahmāvadhāryātma-guṇānuvādam \|**

**vinadya bhūyo vibudhodayāya**

**gajendra-līlo jalam āviveśa \|\|**

**śrīdhara-svāmī (bhāvārtha-dīpikā) :** vedair vitanyate stūyate mūrtir
yasya saḥ \| ata evātmano guṇān anuvadati tathā tat teṣāṁ brahma
uccāritaṁ vedam avadhārya jñātvā \|\|26\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam \|*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** veda-vitāna-rūpā
sarva-veda-mayī, na tu prākṛtī mūrtir yasya saḥ \| vedānāṁ
bhagavan-niḥśvāsa-rūpatvāt bhagavan-niśvāsasyaiva līlayā
brahma-nāsā-praviṣṭasya śūkara-rūpatvaṁ jñeyam \| atas teṣāṁ munīnām
ātma-guṇānuvādaṁ tan-muni-kartṛkam ātma-guṇānukathanam eva brahma vedam
avadhārya jñātvā \|\|26\|\|

\...

**\|\| 3.13.27 \|\|**

**utkṣipta-vālaḥ kha-caraḥ kaṭhoraḥ**

**saṭā vidhunvan khara-romaśa-tvak \|**

**khurāhatābhraḥ sita-daṁṣṭra īkṣā-**

**jyotir babhāse bhagavān mahīdhraḥ \|\|**

**śrīdhara-svāmī (bhāvārtha-dīpikā) :** kathaṁ-bhūtaḥ sann āviveśa ? ity
apekṣāyām āha dvābhyām \| uccaiḥ kṣipto vālaḥ pucchaṁ yena \| kha-cara
ākāśa-cārī \| kathoraḥ kaṭhinaḥ \| saṭāḥ skandha-vālān \| kharāṇi
tīkṣṇāni romāṇi yasyāḥ sā tvagyasya \| khurair āhatāny abhrāṇi yena \|
sita-daṁṣṭro'ti-śukla-daṁṣṭraḥ \| īkṣā nirīkṣaṇam eva jyotir āloko yasya
\| tadā prakāśāntarābhāvāt \| babhāse'śobhata \| mahī-dhraḥ pṛthivyā
uddhartā \|\|27\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** kharāṇi romāṇi santi yasyāḥ sā
tvak yasya \|\|27\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** jalaṁ praviśatas tasya
dhyānam āha---uccaiḥ kṣipto vālaḥ pucchaṁ yena saḥ \| khacara iti
brahma-lokād ākāśa-mārgeṇaiva trilokyām avatatārety arthaḥ \|
khara-roma-yuktā tvag yasya saḥ \| īkṣaiva jyotiṣī candra-sūryāv iva
yasya saḥ \| mahīdhraḥ pṛthivyā uddhartā parvata-tulyo vā \|\|27\|\|

\...

**\|\| 3.13.28 \|\|**

**ghrāṇena pṛthvyāḥ padavīṁ vijighran**

**kroḍāpadeśaḥ svayam adhvarāṅgaḥ \|**

**karāla-daṁṣṭro'py akarāla-dṛgbhyām**

**udvīkṣya viprān gṛṇato'viśat kam \|\|**

**śrīdhara-svāmī (bhāvārtha-dīpikā) :** kroḍāpadeśo varāha-cchaḍmā \|
ataḥ svayam adhvarāṅgo'pi paśur iva ghrāṇena vijighran \| gṛṇataḥ stotṝn
viprān udvīkṣyordhvaṁ vīkṣya kaṁ jalam āviśat \|\|28\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** krīḍāpadeśaḥ prākṛta-kroḍa-vyājaḥ
\| svayaṁ tu adhvarāṅgatvād aprākṛta-kroḍākṛtir ity arthaḥ \|
svabhāvo'pi kroḍasyeva darśita ity āha---ghrāṇeneti \| ākṛtyā anyeṣām
ugro'pi kṛpā-dṛṣṭyā bhaktānāṁ parama-sukomala ity āha---karāleti
\|\|28\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tasya līlām
āha---ghrāṇeneti \| adhvarāṅgaḥ svayaṁ veda eva kroḍāpadeśo
varāha-cchadmeti \| stanāpadeśaṁ phala-yugmam eva dhatte mṛduḥ
kāñcana-vallir ivetivad apahnuty-alaṅkāreṇa

> kroḍatvasyaiva vāstavatvaṁ pratyāyate \|
>
> prakṛtaṁ yan niṣiddhyānyat sthāpyate, sā tv apahnutir \|\| iti
> lakṣaṇāt \|

kaṁ jalam \|\|28\|\|

\...

**\|\| 3.13.29 \|\|**

**sa vajra-kūṭāṅga-nipāta-vega-**

**viśīrṇa-kukṣiḥ stanayann udanvān \|**

**utsṛṣṭa-dīrghormi-bhujair ivārtaś**

**cukrośa yajñeśvara pāhi meti \|\|**

**śrīdhara-svāmī (bhāvārtha-dīpikā) :** tadānīntana-samudra-dhvanim
utprekṣate \| sa udanvān samudra ārta iva stanayan śabdaṁ kurvan bho
yajñeśvara, mā māṁ pāhi mām ava ity evaṁ cukrośa \| ārta-sādṛśyam
āha---utsṛṣṭāḥ prasāritā dīrghā ūrmaya eva bhujās tair viśiṣṭaḥ \|
ārtatve hetuḥ, vajra-kūṭo vajra-mayaḥ parvatas tadvad aṅgaṁ yad
bhagavatas tasya nipāta-vegena viśīrṇā kukṣir yasya \|\|29\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam \|*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tadānīntanaṁ
samudra-dhvanim utprekṣate \| vajra-kūṭo vajra-mayaḥ parvatas tadvad
aṅgaṁ yad bhagavatas tasya nipāta-vegena viśīrṇā kukṣir yasya sa udanvān
sva-prāṇa-tyāga-śaṅkayevārtuś cukrośa \| he yajñeśvara mā māṁ pāhīti
cukrośa \|\|29\|\|

\...

**\|\| 3.13.30 \|\|**

**khuraiḥ kṣuraprair darayaṁs tad āpa**

**utpāra-pāraṁ tri-parū rasāyām \|**

**dadarśa gāṁ tatra suṣupsur agre**

**yāṁ jīva-dhānīṁ svayam abhyadhatta \|\|**

**śrīdhara-svāmī (bhāvārtha-dīpikā) :** tadā rasāyāṁ rasātale gāṁ
pṛthvīṁ dadarśa \| kaḥ ? tri-paruḥ trīṇi parūṁṣi savanātmakāni parvāṇi
yasya \| yajña-mūrtir ity arthaḥ \| kiṁ kurvan ? kṣura-prā āyatāgrāḥ
śarās tat sadṛśaiḥ khurair apo darayan \| katham ? utpāra-pāram
utpārāṇāṁ pāra-śūnyānām apy apāṁ pārama-vasānaṁ yathā bhavati tathā
vidārayan \| kathaṁ-bhūtaḥ ? agre pralaya-samaye tatra tāsv apsu
suṣupsuḥ śiśayiṣuḥ san jīvā dhīyante yasyāṁ sarva-jīvādhāra-bhūtāṁ yāṁ
svayam abhyadhatta ābhimukhyena dadhāra \| jaṭhare dhṛtavān ity arthaḥ
\| anena tad uddharaṇe'nāyāsaṁ dyotayati \|\|30\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sva-daṁṣṭrayety ardhakam \| atra
viṣṇudharme viśeṣaś ca---

> pātāla-mūleśvara-bhoga-saṁhatau
>
> vinyasya pādau pṛthivīṁ ca bibhrataḥ \|
>
> yasyopamāno na bhabhūva so'cyuto
>
> mamāstu māṅgalya-vivṛddhaye hariḥ \|\|[^50]iti \|

atra tu salile sva-khurākrānta iti vakṣyati \|\|30\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kṣuraprair astra-viśeṣair
iva khurais tadā apo jalāni darayan \| utpārāṇāṁ pāra-śūnyānām apy apāṁ
pāram avasānaṁ yathā syāt tathā darayan trīṇi parūṁṣi savanātmakāni
parvāṇi yasya, yajña-mūrtir ity arthaḥ \| rasāyāṁ rasātalopalakṣite
pātāla-tale garbhode ity arthaḥ \| atalādīnāṁ saptānām eva
bhū-vivaratvena pṛthivītvāt rasātale tasyāḥ sthity-asambhavāt \| yad
uktaṁ viṣṇu-dharme---

> pātāla-mūleśvara-bhoga-saṁhatau
>
> vinyasya pādau pṛthivīṁ ca bibhrataḥ \|
>
> yasyopamāno na bhabhūva so'cyuto
>
> mamāstu māṅgalya-vivṛddhaye hariḥ \|\| iti \|

atrāpi salile sva-khurākrānta iti vakṣyati \| gāṁ pṛthvīṁ jīva-dhānīṁ
jīvā dhīyante'syām iti jīvadhānīm abhyadhatta svayam eva
veda-rūpeṇoddhṛtavān ity arthaḥ \|\|30\|\|

\...

**\|\| 3.13.31-32 \|\|**

**sva-daṁṣṭrayoddhṛtya mahīṁ nimagnāṁ**

**sa utthitaḥ saṁruruce rasāyāḥ \|**

**tatrāpi daityaṁ gadayāpatantaṁ**

**sunābha-sandīpita-tīvra-manyuḥ \|\|**

**jaghāna rundhānam asahya-vikramaṁ**

**sa līlayebhaṁ mṛgarāḍ ivāmbhasi \|**

**tad-rakta-paṅkāṅkita-gaṇḍa-tuṇḍo**

**yathā gajendro jagatīṁ vibhindan \|\|**

**madhvācāryaḥ (bhāgavata-tātparyam) :**

brahmajas tu hiraṇyākṣaḥ prathamaḥ daṁṣṭrayā hataḥ \|

> sa eva pārṣadāviṣṭo dvitīyaḥ karṇa-tāḍanāt \|\|
>
> pūrvaṁ layodake magnāṁ dvitīyaṁ tena majjitām \|
>
> bhuvam uddharataivāsau hariṇā kroḍa-mūrtinā \|\| iti brahmāṇḍe
> \|\|32\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** rasāyāḥ sakāśād utthitaḥ
saṁruruce samyag aśobhata \| tatrāpy ambhasi gadām udyamyāgacchantaṁ
rundhānaṁ pratighnantaṁ na sahyaḥ sahanānarho vikramo yasya taṁ daityaṁ
sunābhaṁ cakraṁ tadvat sandīpitas tīvro manyur yasya \| yad vā, mayi
vidyamāne kim iti paribhavaṁ sahasa iti sunābhena sandīpitas
tīvra-manyuḥ sa bhagavān siṁho gajam iva līlayā jaghānety uttareṇānvayaḥ
\|\|31\|\| gajendro jagatīṁ krīḍayā vidārayan gairikayā yathā
aruṇa-gaṇḍa-tuṇḍo bhavati tathā tasya raktam eva paṅkas tenāṅkitau
gaṇḍau tuṇḍaṁ ca yasya saḥ \|\|32\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tatrāpīti sārdhakaṁ
tādṛśa-samplavāmbhasy apīty arthaḥ \| apir atra vismaye \|
samplavādi-sādhāraṇye naivābhedoktir iyam \| vastutas tu
cākṣuṣāntara-samplave evāyaṁ prasaṅgaḥ \| ata eva svāyambhuvādi-samplave
trilokī-gatānām anutpatter mahar-loka-sthānāṁ ca pālanāya
janas-tapaḥ-satya-nivāsibhir eva stutaṁ
cākṣuṣa-samplavānta-hiraṇyākṣa-dig-vijaye tu sargiṇāṁ sthitiś cirantany
eva spaṣṭā \| athavā tatraiva varāhāvatāre'pīti kadācid apīty arthaḥ \|
mṛgarāḍ-ādi-dṛṣṭāntas tat-parākramādy-anubhava-sopāna-mātram
\|\|31-32\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tatrāpi
tādṛśa-samplavāmbhasy apīti \| api vismaye \| daityaṁ hiraṇyākṣaṁ
jaghāna \| ādi-daityam iti ca pāṭhaḥ \| kīdṛśam ? gadayā saha āpatantam
\| sa kīdṛśaḥ ? sunābhena cakreṇa sandīpitaḥ \| mayi vartamāne'pi tvāṁ
pratyayaṁ gadāmud yacchatīty uddīptīkṛto manyur yasya saḥ \| rundhānaṁ
roddhuṁ catur-dikṣu bhramáaṁ taṁ ghnáaṁ śrī-varāham upamimīte gajendras
trikūṭa-parvata-sthaḥ \| siṁha-śarabhādīnām api hantā jagatīṁ tatratyāṁ
pṛthivīṁ krīḍayā vidārayan gairikayā aruṇa-gaṇḍa-tuṇḍo bhavati tathā \|
jagatī jagati-cchando-viśeṣe'pi kṣitāv api ity amaraḥ \|\|31-32\|\|

\...

**\|\| 3.13.33 \|\|**

**tamāla-nīlaṁ sita-danta-koṭyā**

**kṣmām utkṣipantaṁ gaja-līlayāṅga \|**

**prajñāya baddhāñjalayo'nuvākair**

**viriñci-mukhyā upatasthur īśam \|\|**

**madhvācāryaḥ (bhāgavata-tātparyam) :**

vyatyāsenāpi cocyante avivekena kutracit \|

> duṣṭānāṁ mohanārthāya tatra tatra kathāḥ kvacit \|\| iti skānde \|

avivekenety asya vivicya nocyate ity arthaḥ \| na tu kartur avivekaḥ \|
sarvajñasya kuto'jñānaṁ vyāsasyodāra-karmaṇaḥ \| duṣṭānāṁ mohanārthāya
iti \|\|33\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** prajñāya ālakṣya \| anuvāko
vaidikaṁ sūktaṁ tat sadṛśair vākyais tuṣṭuvuḥ \|\|33\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** atra śveta-varāha-kalpe
svāyambhuva-manvantarārambhe brahma-nāsāta eva śveta-varāha āvirbhūya
kevalaṁ pṛthvīm uddhṛtyaivāntaradhāt tataḥ ṣaṣṭhe cākṣuṣa-manvantare
punar ākasmike pralaye jalāder āvirbhūya nīlo varāhaḥ pṛthvīm uddharan
hiraṇyākṣaṁ jaghāneti varāha-dvaya-līlām ekīkṛtvaivātra maitreyaḥ prāha
smeti śrī-bhāgavatmṛta-kārikābhyo'vagantavyam \| tāś ca, yathā---

> dvir āvirāsīt[^51] kalpe'sminn ādye svāyambhuvāntare \|\
> ghrāṇād vidher dharoddhṛtyai cākṣuṣīye tu nīrataḥ \|\|10\|\|
>
> hiraṇyākṣaṁ dharoddhāre nihantuṁ daṁṣṭri-puṅgavaḥ \|
>
> catuṣpāt śrī-varāho'sau nṛ-varāhaḥ kvacin mataḥ \|\|11\|\|
>
> kadācij jalada-śyāmaḥ kadācic candrapāṇḍaraḥ \|
>
> yajña-mūrtiḥ sthaviṣṭho'yaṁ varṇa-dvaya-yutaḥ smṛtaḥ \|\|12\|\|
>
> dakṣāt prācetasāt sṛṣṭiḥ śrūyate cākṣuṣe'ntare \|
>
> atas tatraiva janmāsya hiraṇyākṣasya yujyate \|\|13\|\| \[la.bhā.
> 1.3.10-13\]
>
> uttānapāda-vaṁśyānāṁ tanayasya pracetasām \|
>
> dakṣasyaiva ditiḥ putrī hiraṇākṣo diteḥ sutaḥ \|\|15\|\|
>
> kalpārambhe tadā nāsti sutotpattir manor api \|
>
> kvāsau prācetaso dakṣaḥ kva ditiḥ kva diteḥ \|\|16\|\|
>
> ataḥ kāla-dvayodbhūtaṁ śrī-varāhasya ceṣṭitam \|
>
> ekatraivāha maitreyaḥ kṣattuḥ praśnānurodhataḥ \|\|17\|\|
>
> madhye manvantarasyaiva muneḥ śāpān manuṁ prati \|
>
> pralayo'sau babhūveti purāṇe kvacid īryate \|\|18\|\|
>
> ayam ākasmiko jātaś cākṣuṣasyāntare manoḥ \|
>
> pralayaḥ padmanābhasya līlayeti ca kutracit \|\|19\|\| \[la.bhā.
> 1.3.15-19\] iti \|

anuvāko vaidikaḥ sūjktaṁ tat-sadṛśair vākyais tuṣṭuvuḥ \|\|33\|\|

\...

**\|\| 3.13.34 \|\|**

**ṛṣaya ūcuḥ**---

**jitaṁ jitaṁ te'jita yajña-bhāvana**

**trayīṁ tanuṁ svāṁ paridhunvate namaḥ \|**

**yad-roma-garteṣu nililyur addhayas**

**tasmai namaḥ kāraṇa-sūkarāya te \|\|**

**śrīdhara-svāmī (bhāvārtha-dīpikā) :** bho ajita ! te tvayā jitaṁ jitam
iti sambhrame vīpsā \| yajñair bhāvyate ākriyata iti tathā \| trayīṁ
veda-mayīm \| nililyur līna-prāyāḥ \| kāraṇaṁ pṛthivy-uddharaṇaṁ tena
sūkarāya \|\|34\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** kāraṇaṁ paraṁ brahma tat-svarūpāya
śūkarāya \|\|34\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** te tvayā jitaṁ jitam \|
he ajita ! jaya jayety arthaḥ \| yajñān bhāvayasi, he
sarva-yajña-kāraṇety arthaḥ \| trayīṁ veda-mayīm \| he
sarva-jagat-kāraṇa \|\|34\|\|

\...

**\|\| 3.13.35 \|\|**

**rūpaṁ tavaitan nanu duṣkṛtātmanāṁ**

**durdarśanaṁ deva yad adhvarātmakam \|**

**chandāṁsi yasya tvaci barhi-romasv**

**ājyaṁ dṛśi tv aṅghriṣu cātur-hotram \|\|**

**śrīdhara-svāmī (bhāvārtha-dīpikā) :** yajñātmatāṁ prapañcayantaḥ
stuvanti---rūpam ity-ādi-caturbhiḥ \| chandāṁsi gāyatry-ādīni \|
yajñāṅga-bhūta-cchanda-ādy-anuvādena bhagavad avayavatā vidhīyate \|
barhiḥ-śabde dīrghābhāva ārṣaḥ \| dṛśi cakṣuṣi \| cātur-hotraṁ
hotrādi-karma-catuṣṭayam \|\|35\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** atas tad-āśrayaiva sarvā
yajña-prakriyety āha---rūpam ity-ādi-caturbhiḥ \|\|35\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yajñātmatāṁ
prapañcayantaḥ stuvanti---rūpam ity-ādi-caturbhiḥ \| tvaci chandāṁsīty
ādau chanda-ādīnāṁ tava tvag-ādaya eva kāraṇam ity artho jñeyaḥ \|
barhiḥ-śabde dīrghābhāva ārṣaḥ \| cātur-hotrādi-karma-catuṣṭayam
\|\|35\|\|

\...

**\|\| 3.13.36 \|\|**

**srak tuṇḍa āsīt sruva īśa nāsayor**

**iḍodare camasāḥ karṇa-randhre \|**

**prāśitram āsye grasane grahās tu te**

**yac carvaṇaṁ te bhagavann agni-hotram \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** sruk juhūs tuṇḍe mukhāgre \| sruvo nāsikayoḥ \|
iḍā bhakṣaṇa-pātrī \| camasā grahāś ca soma-pātrāṇi \| prāśitraṁ
brahma-bhāga-pātram \| grasyate'neneti grasanaṁ mukhāntarvarti-cchidram
\| carvaṇaṁ bhakṣaṇam \|\|36\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam \|*

\...

**\|\| 3.13.37 \|\|**

**dīkṣānujanmopasadaḥ śiro-dharaṁ**

**tvaṁ prāyaṇīyodayanīya-daṁṣṭraḥ \|**

**jihvā pravargyas tava śīrṣakaṁ kratoḥ**

**satyāvasathyaṁ citayo'savo hi te \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** dīkṣā dīkṣaṇīyeṣṭiḥ \| anujanma vāraṁ vāram
abhivyaktiḥ \| upasadas tisra iṣṭayaḥ \| śiro-dharaṁ grīvā \| prāyaṇīyā
dīkṣānantareṣṭiḥ \| udayanīyā samāptīṣṭiḥ \| te eva daṁṣṭre yasya \|
pravargyo mahā-vīraḥ pratyupasadaṁ pūrvaṁ kriyate \| satyo
homa-rahito'gniḥ \| āvasathya aupāsanāgniḥ \| tayor dvandvaikyam \| tat
tava kratu-rūpasya śīrṣaṁ śiraḥ \| citaya iṣṭakā-cayanāni pañcāsavaḥ
prāṇāḥ \|\|37\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam \|*

\...

**\|\| 3.13.38 \|\|**

**somas tu retaḥ savanāny avasthitiḥ**

**saṁsthā-vibhedās tava deva dhātavaḥ \|**

**satrāṇi sarvāṇi śarīra-sandhis**

**tvaṁ sarva-yajña-kratur iṣṭi-bandhanaḥ \|\|**

**śrīdhara-svāmī (bhāvārtha-dīpikā) :** prātaḥ savanādīny avasthitir
āsanaṁ bālyādy-avasthā vā \| agniṣṭomo'ty-agniṣṭoma ukthyaḥ ṣoḍaśī
vājapeyo'ti-rātra āptoryāma iti sapta-saṁsthādi-bhedās tvaṅ
māṁsādi-sapta-dhātavaḥ \| satrāṇi dvādaśāhādīni
bahu-yāga-saṅghāta-rūpāṇi \| asomā yajñāḥ, sa-somāḥ kratavaḥ, tad-rūpas
tvam \| iṣṭir yajanam anuṣṭhānaṁ tad eva bandhanaṁ yasya saḥ \|\|38\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam \|*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** savanāni
prātar-ādi-karma-kālāḥ \| avasthitir āsanam \| saṁsthā-vibhedā
agniṣṭomo'tyagniṣṭoma ukthaḥ ṣoḍaśī vājapeyo'tirātram āptoryāma iti
sapta-dhātavas tvaṅ-māṁsādayaḥ \| satrāṇi dvādaśāhādīnīti
bahu-yāga-saṅghāta-rūpāṇi \| yajñā asomāḥ kratavaḥ, sasomās tad-rūpas
tvam \| iṣṭir yajanaṁ yajñāṅga-bhūtā tvad-bhaktiḥ, saiva bandhanaṁ yasya
\|\|38\|\|

\...

**\|\| 3.13.39 \|\|**

**namo namas te'khila-mantra-devatā-**

**dravyāya sarva-kratave kriyātmane \|**

**vairāgya-bhakty-ātma-jayānubhāvita-**

**jñānāya vidyā-gurave namo namaḥ \|\|**

**śrīdhara-svāmī (bhāvārtha-dīpikā) :** pūrvoktam eva sa-parikaraṁ
kīrtayantaḥ praṇamanti---namo nama iti \| akhila-mantrādi-rūpāya
kriyātmane sāmānya-vyāpāra-rūpāya \| kiṁ ca, vairāgya-yūkta-karma-sādhyā
sattva-śuddhis tato bhaktis tata ātma-jayaś citta-sthairyaṁ,
tenānubhāvitaṁ sākṣāt-kṛtaṁ yaj jñānaṁ tasmai \|
evaṁ-bhūta-jñāna-pradāya gurave ca \|\|39\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam \|*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** uktārthaṁ samāsena
stavānāḥ praṇamanti---namo nama iti \| kriyātmane yajñādi-vyāpāra-rūpāya
\| yadyapy evaṁ tvaṁ līlayā karma-mārga-pravartakatvena
sarva-kāraṇa-mūrtir asi \| tad api karma-phala-spṛhā-rahitayā bhaktyaiva
tavānubhavo bhaved ity āhuḥ---vairāgyaṁ
dṛṣṭādṛṣṭā-karma-phala-spṛhā-rāhityaṁ tad-yuktā yā bhaktis tayaivātmano
manaso jayas tenānubhāvitaṁ sākṣāt-kṛtaṁ jñānaṁ sva-viṣayakaṁ yena
tasmai \| ata eva vidyā-gurave \| dadāmi-buddhi-yogaṁ taṁ yena mām
upayānti te \[gītā 10.10\] iti tvad-uktas tvat-prāpakaṁ jñānaṁ tvam eva
dātum arhasīti bhāvaḥ \|\|39\|\|

\...

**\|\| 3.13.40 \|\|**

**daṁṣṭrāgra-koṭyā bhagavaṁs tvayā dhṛtā**

**virājate bhūdhara bhūḥ sa-bhūdharā \|**

**yathā vanān niḥsarato datā dhṛtā**

**mataṅ-gajendrasya sa-patra-padminī \|\|**

**śrīdhara-svāmī (bhāvārtha-dīpikā) :** he bhūdhara \| sa-bhūdharā
sa-parvatā \| vanād udakān nirgacchato gajendrasya \| datā dantena
\|\|40\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** aho pṛthivyā bhāgyaṁ, yāṁ
vaṁ dhatse iti tāṁ varṇayati---daṁṣṭreti \| he bhūdhara ! sa-bhū-dharā
sa-parvatā \| vanāt jalāt \| sapatra-padminīti tasyāḥ
koraka-kuṭmalādibhir ucca-nīca-parvatā upamitā \|\|40\|\|

\...

**\|\| 3.13.41 \|\|**

**trayīmayaṁ rūpam idaṁ ca saukaraṁ**

**bhū-maṇḍalenātha datā dhṛtena te \|**

**cakāsti śṛṅgoḍha-ghanena bhūyasā**

**kulācalendrasya yathaiva vibhramaḥ \|\|**

**śrīdhara-svāmī (bhāvārtha-dīpikā) :** tvayā dhṛtā bhūr virājata ity
uktam \| idānīṁ bhū-maṇḍalena tvad-rūpaṁ virājata ity āhuḥ---trayīti \|
athety arthāntare \| te idaṁ rūpaṁ dantena dhṛtaṁ yad bhū-maṇḍalaṁ tena
cakāsti śobhate \| śṛṅgeṇoḍho dhṛto yo ghanas tena \| bhūyasā'timahatā
vibhramo vilāsaḥ \|\|41\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tata eva trayī-mayam api
bhū-maṇḍala-sthānīyena śṛṅgoḍha-ghanena kulācalendrasya yathaiva
vibhrameṇa eva rūpaṁ cakāstīty arthaḥ \|\|41\|*\|*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yathā tvayā svāminā dhṛtā
bhūḥ śobhate, tathā bhuvāpi sva-bhaktayā dhṛtas tvaṁ śobhasa ity
āhuḥ---trayīti \| kulācalendrasya mahā-parvatasya śṛṅgeṇa ūḍho dhṛto yo
ghano meghas tena vibhramaḥ śobhā yathā \|\|41\|\|

\...

**\|\| 3.13.42 \|\|**

**saṁsthāpayaināṁ jagatāṁ sa-tasthuṣāṁ**

**lokāya patnīm asi mātaraṁ pitā \|**

**vidhema cāsyai namasā saha tvayā**

**yasyāṁ sva-tejo'gnim ivāraṇāv adhāḥ \|\|**

**śrīdhara-svāmī (bhāvārtha-dīpikā) :** lokāya vāsa-sthānārtham \| te
patnīm \| jagatāṁ mātaram \| yatas tvaṁ pitāsi \| evaṁ sati tatra
sthitāḥ santas tvayā pitrā sahāsyai mātre manasā vidhema namanaṁ
kariṣyāmaḥ, namaskāreṇa paricaremeti vā \| sva-tejo-dhāraṇa-śaktiṁ
yājñikā mantrato'gnim araṇāv ivādhāḥ nihitavān asi \|\|42\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam \|*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kiṁ yuṣmākam abhīpsitaṁ
tad vrateti ced ata āhuḥ---saṁsthāpayeti \| lokāya vāsa-sthānārthaṁ te
patnīṁ jāgatāṁ mātaraṁ yatas tvaṁ pitāsi \| atas tvayā pitrā saha asyai
mātre namasā vidhema namaskāraṁ karavāma \| sva-tejo-dhāraṇa-śaktiṁ tvam
adhāḥ dhṛtavān asi \| araṇau agniṁ yājñikā yathā dhārayati tathā
\|\|42\|\|

\...

**\|\| 3.13.43 \|\|**

**kaḥ śraddadhītānyatamas tava prabho**

**rasāṁ gatāyā bhuva udvibarhaṇam \|**

**na vismayo'sau tvayi viśva-vismaye**

**yo māyayedaṁ sasṛje'tivismayam \|\|**

**śrīdhara-svāmī (bhāvārtha-dīpikā) :** idaṁ ca tvayāti-duṣkaraṁ kṛtam
ity āhuḥ---ka iti \| prabho, tava tvayā kṛtaṁ bhuva udvibarhaṇam
uddharaṇaṁ tvad anyaḥ kaḥ śraddadhīta spṛhayet \| adhyavasyed ity arthaḥ
\| tvayi punar asau vismayo na bhavati \| yato viśve sarve vismayā
yasmin \| kutaḥ ? yo bhavān \| ativismayam atyadbhutam idaṁ viśvam,
kriyā-viśeṣaṇaṁ vā \| sasṛje sṛṣṭavān \|\|43\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam \|*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tavemāṁ līlāmanair
duṣkarāṁ vayaṁ gāyāma ity āhuḥ---ka iti \| he vibho ! bhuva udvivarhaṇaṁ
tava tvat-kartṛkaṁ tvatto'nyattamaḥ kaḥ śraddadhīta kartuṁ spṛhayet
adhyavasyed ity arthaḥ \|\|43\|\|

\...

**\|\| 3.13.44 \|\|**

**vidhunvatā veda-mayaṁ nijaṁ vapur**

**janas-tapaḥ-satya-nivāsino vayam \|**

**saṭā-śikhoddhūta-śivāmbu-bindubhir**

**vimṛjyamānā bhṛśam īśa pāvitāḥ \|\|**

**śrīdhara-svāmī (bhāvārtha-dīpikā) :** vismayaṁ darśayantaḥ
prārthayante---vidhunvateti dvābhyām \| saṭānāṁ śikhābhir agrair uddhūtā
ucchalitā ye śivā ambu-bindavas taiḥ sicyamānā vayaṁ pavitrī-kṛtāḥ
\|\|44\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** pṛthivy-uddharaṇaṁ tvayi
na vismayo vismayaḥ punar ayam eva yat tan-miṣeṇa mahārṇave nipatatā
vastutas tv asmāsv eva kṛpāparavaśena tvayā svāṅga-kṣālanāmṛtair
ūrdhvordhvaṁ prāpitair vayam ṛṣayaḥ kṛtārthīkṛtā ity āhuḥ---vidhunvateti
\|\|44\|\|

\...

**\|\| 3.13.45 \|\|**

**sa vai bata bhraṣṭa-matis tavaiṣate**

**yaḥ karmaṇāṁ pāram apāra-karmaṇaḥ \|**

**yad-yogamāyā-guṇa-yoga-mohitaṁ**

**viśvaṁ samastaṁ bhagavan vidhehi śam \|\|**

**śrīdhara-svāmī (bhāvārtha-dīpikā) :** tava karmaṇāṁ pāraṁ ya eṣa
te'valokayati jñātum icchatīty arthaḥ \| yasya tava yoga-māyayā yo
guṇaiḥ sah yogas tena mohitam \| ato viśvasya śaṁ maṅgalaṁ vidhehi \|
yathā tvām acintyānanta-śaktiṁ jñātvā bhaje tathānugṛhāṇety arthaḥ
\|\|45\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sa vai iti \| eṣa te iti
bhauvādikasya eṣṛ gatāv ity asya ṛkārānubaddhasya rūpam \| tato
gaty-arthatvaj jānāty arthatvena avalokayatīti vyākhyātam \| tasya
cāsambhavād jñātum icchatīty evārthaḥ \|*\|*45\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** evaṁ tal-līlāṁ kati
varṇayāmo vayaṁ sarva-veda-vido'pi tal-līlā-sindhoḥ kaṇam api sāmastyena
na vidmaḥ, ke punar anye varākā ity āhuḥ---sa vai iti \| yas tava
karmaṇāṁ pāram eṣate jānāti jānāmīty abhimanyata ity arthaḥ \| eṣṛ gatau
bhauvādikaḥ\| nanu māyā-mohito jīvo na jānātu nāma, māyātīto mad-bhakto
nāradādir jānāty eva ? iti tatrāhuḥ---yasya tava yogamāyā
cic-chakti-vṛtti-bhedaḥ guṇa-yogo guṇa-melana-rūpo'vidyā ca tābhyāṁ
mohitaṁ samastam aprākṛtaṁ prākṛtaṁ ca viśvaṁ, tatra ye aprākṛtās
tvad-bhaktās te yoga-māyayā tan-mādhuryeṣu nimajya mohyante \| ye ca
tvad-anye prākṛtā jīvās te māyayā vaiṣayika-sukha-duḥkheṣu mohyante iti
kas te karmaṇāṁ pāraṁ jñāsyatīty arthaḥ \| ataḥ śaṁ vidhehi, yathā
jānīma iti mithyābhimāno na bhaved iti bhāvaḥ \|\|45\|\|

\...

**\|\| 3.13.46 \|\|**

**maitreya uvāca---**

**ity upasthīyamāno'sau munibhir brahma-vādibhiḥ \|**

**salile sva-khurākrānta upādhattāvitāvanim \|\|**

**śrīdhara-svāmī (bhāvārtha-dīpikā) :** upasthīyamānaḥ stūyamānaḥ \|
sva-khurākrānta iti jale'pi dhāraṇa-śakty-ādhānaṁ darśayati \| avitā
rakṣakaḥ \|\|46\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** upasthīyamānaḥ stutyā
paricaryamāṇaḥ \| salile salilopari sva-khurākrānta iti jale'pi
dhāraṇa-śakty-ādhānaṁ darśayati \| avitā rakṣakaḥ \|\|46\|\|

\...

**\|\| 3.13.47 \|\|**

**sa itthaṁ bhagavān urvīṁ viṣvaksenaḥ prajāpatiḥ \|**

**rasāyā līlayonnītām apsu nyasya yayau hariḥ \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** yayau sva-lokam iti śeṣaḥ \| antardadhe iti vā
\|\|47\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** yayau sva-lokam iti śeṣaḥ
\|\|47\|\|

\...

**\|\| 3.13.48 \|\|**

**ya evam etāṁ hari-medhaso hareḥ**

**kathāṁ subhadrāṁ kathanīya-māyinaḥ \|**

**śṛṇvīta bhaktyā śravayeta vośatīṁ**

**janārdano'syāśu hṛdi prasīdati \|\|**

**śrīdhara-svāmī (bhāvārtha-dīpikā) :** kathanīyāni māyīni māyāvanti
caritrāṇi yasya \| śravayeta śrāvayeta \| hrasvatvam ārṣam \| uśatīṁ
kamanīyām \| hṛdi prasīdati sva-manasi santuṣyatīty arthaḥ \|\|48\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** evaṁ hiraṇyākṣam ity-ādi vakṣyati
hari-medhasaḥ loka-duḥkha-hara-saṅkalpasya kathanīyā praśasyā mā māyā
kṛpā tad-yuktasya \| praśasyatvam evāha---śṛṇvīteti \|\|48\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** harantī bhakta-saṁsāraṁ
nāśayantī medhā buddhir yasmin tasya \| kathanīyā varṇanīyā māyā
māyā-śaktiḥ kṛpā vā svarūpa-śaktir vā tadvataḥ \| śravayeta śrāvayet \|
uśatīṁ kamanīyām \|\|48\|\|

\...

**\|\| 3.13.49 \|\|**

**tasmin prasanne sakalāśiṣāṁ prabhau**

**kiṁ durlabhaṁ tābhir alaṁ lavātmabhiḥ \|**

**ananya-dṛṣṭyā bhajatāṁ guhāśayaḥ**

**svayaṁ vidhatte sva-gatiṁ paraḥ parām \|\|**

**śrīdhara-svāmī (bhāvārtha-dīpikā) :** āśiṣo yady api sulabhās tathāpi
na prārthanīyā ity āha---tābhir āśīrbhir alam \| lavātmabhis tucchābhiḥ
\| na ca tadā bhajanasya vaiphalya śaṅkanīyam ity
āha---bhagavad-bhajana-vyatirekeṇa phalāntara-dṛṣṭiṁ vinā bhajatāṁ
sva-pada-prāptiṁ svayam eva vidhatte \| guhāśayatvād ahaitukīṁ bhaktiṁ
jānan \|\|49\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sarva-phalade'pi tat-prasāde
parama-phalam āha---tasminn iti \| sva-gatiṁ sva-sphūrti-rūpaṁ jñānam
\|\|49\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kiṁ vastu durlabham ? api
tu sarvam eva sulabham \| tad api tābhir āśīrbhir alam \| lavātmabhiḥ
kṣudrābhis tucchābhir ity arthaḥ \| na ca tadā bhajanasya vaiphalyaṁ
śaṅkanīyam ity āha---ananya-dṛṣṭā bhagavad-bhajana-vyatirekeṇa
phalāntara-dṛṣṭiṁ guhāśayatvād ahaitukīṁ bhaktiṁ jānann iti
svāmi-caraṇānāṁ vyākhyā \|\|49\|\|

\...

**\|\| 3.13.50 \|\|**

**ko nāma loke puruṣārtha-sāravit**

**purā-kathānāṁ bhagavat-kathā-sudhām \|**

**āpīya karṇāñjalibhir bhavāpahām**

**aho virajyeta vinā naretaram \|\|**

**śrīdhara-svāmī (bhāvārtha-dīpikā) :** ataḥ ko nāma purā-kathānāṁ
pūrva-vṛttānāṁ madhye kathañcid āpīya virajyeta viramet \| naretaraṁ
paśuṁ vinā \|\|50\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tataś ca sā kathaiva taiḥ
pīyūṣa-dhāreva tyaktum aśakyā bhavatīti vyatirekeṇāha---ka iti
\|*\|*50\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** bhaktir eva
sarva-puruṣārtha-mahā-phalam iti jānann eva sārajña ucyate \| bhaktiḥ
puruṣārtha-sādhanam eva, na tu svataḥ phala-rūpeti vyācakṣāṇas tu paśur
evety āha---ko nāmeti \| purā-kathānāṁ pūrva-vṛttānāṁ madhye bhavāpahāṁ
saṁsāra-dhvaṁsinīm aho āścaryaṁ naretaraṁ paśuṁ vinā ko virajyeta---sa
paśur eveti tena autkaṇṭhya-bāṣpa-kalayā muhur ardyamānas tac cāpi
citta-vaḍiśaṁ śanakair viyuṅkte iti vakṣyamāṇa-lakṣaṇasya yoginaḥ
paśutvaṁ vyañjitam \|\|50\|\|

iti sārārtha-darśinyāṁ harṣiṇyāṁ bhakta-cetasām \|

trayodaśas tṛtīyasya saṅgataḥ saṅgataḥ satām \|\|\*\|\|

\...

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ tṛtīya-skandhe

vidura-maitreya-saṁvāde pṛthivy-uddharaṇaṁ nāma

trayodaśo'dhyāyaḥ

\|\|3.13\|\|

### ...

### (3.14)

**atha caturdaśo'dhyāyaḥ**

## diti-kaśyapa-saṁvādaḥ, dityāṁ kaśyapa-dvārā garbha-sthāpanaṁ ca \| 

**\|\| 3.14.1 \|\|**

**śrī-śuka uvāca---**

**niśamya kauṣāraviṇopavarṇitāṁ**

**hareḥ kathāṁ kāraṇa-sūkarātmanaḥ \|**

**punaḥ sa papraccha tam udyatāñjalir**

**na cātitṛpto viduro dhṛta-vrataḥ \|\|**

**śrīdhara-svāmī (bhāvārtha-dīpikā) :**

caturdaśe nidānaṁ tu tad-vadhe vaktum ucyate \|

sandhyāyāṁ kaśyapād garbha-sambhavaḥ kāmato diteḥ \|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tenaiveti \| yena svāyambhuve
pṛthvī samuddadhre cākṣuṣe'pi tenaivety arthaḥ \|\|1\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**

caturdaśe ditiḥ sāyam akāmaṁ cakame munim \|

anutepe ca tad-duṣṭa-putrābhūt śiṣṭa-naptṛkā \|\|

ca-kāra evārthaḥ \|\|1\|\|

\...

**\|\| 3.14.2 \|\|**

**vidura uvāca---**

**tenaiva tu muni-śreṣṭha hariṇā yajña-mūrtinā \|**

**ādi-daityo hiraṇyākṣo hata ity anuśuśruma \|\|**

**śrīdhara-svāmī (bhāvārtha-dīpikā) :** tenaiva yena bhūmir uddhṛtā \|
anuśuśruma tvan-mukhāt \|\|2\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tenaiva yena hariṇā
svāyambhuve pṛthvī uddadhre, tena ca cākṣuṣīye hiraṇyākṣo hata iti
vyākhyeyam \|\|2\|\|

\...

**\|\| 3.14.3 \|\|**

**tasya coddharataḥ kṣauṇīṁ sva-daṁṣṭrāgreṇa līlayā \|**

**daitya-rājasya ca brahman kasmād dhetor abhūn mṛdhaḥ \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** mṛdho yuddham \|\|3\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tasya ceti ca-śabdaḥ punar-arthe
\|\|3\|\|

\...

**\|\| 3.14.4 \|\|**

**śraddadhānāya bhaktāya brūhi taj-janma-vistaram \|**

**ṛṣe na tṛpyati manaḥ paraṁ kautūhalaṁ hi me \|\|**

*na katamena vyākhyātam.*

\...

**\|\| 3.14.5 \|\|**

**maitreya uvāca---**

**sādhu vīra tvayā pṛṣṭam avatāra-kathāṁ hareḥ \|**

**yat tvaṁ pṛcchasi martyānāṁ mṛtyu-pāśa-viśātanīm \|\|**

**śrīdhara-svāmī (bhāvārtha-dīpikā) :** sādhutve hetuḥ, **yad** yasmāt
tvaṁ harer avatāra-kathāṁ pṛcchasīti \| mṛtyoḥ pāśaṁ viśātayati
mocayatīti tathā \|\|5\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** he vīra ! harer
yuddha-līlā-śuśrūṣoḥ pṛṣṭam idaṁ sādhu, yata etat praśna-miṣeṇa
avatārayor varāha-nṛsiṁhayoḥ kathāṁ pṛcchasi \| tad-vaira-kāraṇoktau
tayor upasthiteḥ anyān api kṛtārthayitum ity āha---martyānām iti
\|\|5\|\|

\...

**\|\| 3.14.6 \|\|**

**yayottānapadaḥ putro muninā gītayārbhakaḥ \|**

**mṛtyoḥ kṛtvaiva mūrdhny aṅghrim āruroha hareḥ padam \|\|**

**śrīdhara-svāmī (bhāvārtha-dīpikā) :** tad eva darśayati \| yayā
kathayā uttānapadaḥ putro dhruvaḥ \| muninā nāradena \| arbhaka eva \|
yadā dhruvāya sunandādibhir vimānam ānītaṁ tadāsya deha-tyāgo'pekṣitaḥ
syād iti matvā mṛtyāv āsanne'pi dehaṁ na tatyāja, kintu sopāna iva tasya
mūrdhni padaṁ dattvā vimānam āruhya viṣṇu-padam ārūḍhaḥ \| vakṣyati
hi---

> parītyābhyarcya dhiṣṇyāgryaṁ kṛta-svasty ayano dvijaiḥ \|
>
> iyeṣa tad adhiṣṭhātuṁ bibhrad rūpaṁ hiraṇmayam \|\| \[bhā.pu.
> 4.12.29\]iti \|\|6\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** yayā yasyāḥ prabhāveṇārbhaka eva
sadā san anta-kāle'pi deha-tyāgān mṛtyor mūrdhni aṅghrim iva kṛtva hareḥ
padam āruroha \| kintv arbhakatvam atra kiśoratvaṁ jñeyam \| rājatve
labdhe tac-chravaṇaṁ jātam iti yuktyā labhyate, rājatva-yogya-vayasa
āvaśyakāpekṣatvāt, putrādy-utpatti-śravaṇāc ca \|\|6\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** hari-kathaiva
jagad-uddhāriṇīty atra pramāṇam āha---yayā kathayā mṛtyor mūrdhnīti
dhruvasyānta-kālaṁ jñātvā yadaiva mṛtyur āgatas tadaiva sunandādibhir
vimānam ānītam āroḍhuṁ dhruvaḥ sopānam anveṣaṇe mṛtyum avasthitaṁ dṛṣṭvā
bhadram idaṁ jātam iti tasyaiva mūrdhni padaṁ dattvā sa-śarīram
atyaktvaiva vimānam āruhya viṣṇu-padaṁ jagāmeti \|\|6\|\|

\...

**\|\| 3.14.7 \|\|**

**athātrāpītihāso'yaṁ śruto me varṇitaḥ purā \|**

**brahmaṇā deva-devena devānām anupṛcchatām \|\|**

**śrīdhara-svāmī (bhāvārtha-dīpikā) :** tayoḥ saṅgrāme hetuṁ vaktum
itihāsaṁ prastauti---atheti \| anupṛcchatāṁ devānāṁ brahmaṇā varṇita
itihāso mayā śrutaḥ \|\|7\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ye mayā anupṛcchatāṁ
devānāṁ sambandhena \|\|7\|\|

\...

**\|\| 3.14.8-9 \|\|**

**ditir dākṣāyaṇī kṣattar mārīcaṁ kaśyapaṁ patim \|**

**apatya-kāmā cakame sandhyāyāṁ hṛc-chayārditā \|\|**

**iṣṭvāgni-jihvaṁ payasā puruṣaṁ yajuṣāṁ patim \|**

**nimlocaty arka āsīnam agny-agāre samāhitam \|\|**

**śrīdhara-svāmī (bhāvārtha-dīpikā) :** deva-praśna-prastāvāya prathamaṁ
hiraṇyākṣa-hiraṇyakaśipūtpatti-prasaṅgam āha---ditir ity-ādinā yāvad
adhyāya-parisamāptiḥ \| **marīceḥ** putraṁ **kaśyapam** \|
**hṛc-chayaḥ** kāmaḥ, tena **arditā** \| ataḥ **sandhyāyām** eva
kāmitavatī \|\|8\|\| tad apy \[**agny-agāre**\] agnihotra-śālāyam \|
tatrāpi **samāhitam** \| **agnir jihvā** yasya \| **yajuṣāṁ** yajñānāṁ
**patiṁ** puruṣaṁ śrī-viṣṇum \|\|9\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ditir iti yugmakam \|\|8\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** deva-praśna-prastāvāya
prathamaṁ hiraṇyākṣa-hiraṇyakaśipūtpatti-prasaṅgam āha---ditir ity-ādinā
yāvad adhyāya-parisamāptiḥ \| **marīceḥ** putraṁ **kaśyapam** \|
**hṛc-chayārditā** kāma-pīḍitā \| ataḥ **sandhyāyām** eva tatrāpy
agnihotra-śālāyāṁ, tatrāpi **samāhitaṁ** kṛta-samādhiṁ sandhyāyām api
**nimlocaty** arkāsta-maya-kāla evety arthaḥ \| **agnir jihvā** yasya
taṁ, **yajuṣāṁ** yajñānāṁ **patiṁ** viṣṇum \|\|8\|\|

\...

**\|\| 3.14.10 \|\|**

**ditir uvāca---**

**eṣa māṁ tvat-kṛte vidvan kāma ātta-śarāsanaḥ \|**

**dunoti dīnāṁ vikramya rambhām iva mataṅgajaḥ \|\|**

**śrīdhara-svāmī (bhāvārtha-dīpikā) :** kṛpaṇāṁ bahu-bhāṣiṇīṁ \[bhā.pu.
3.14.16\] iti vakṣyati, tatra eṣa mām iti dvābhyāṁ kārpaṇyaṁ, bhartarīti
caturbhiś ca bahu-bhāṣaṇaṁ varṇyate \| dunoti pīḍayati \| vikramya
śauryam āvirbhāvya \| rambhāṁ kadalīm \|\|10\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** eṣa mām iti mudrita-netre
patyau kāyikāś cākṣuṣāś ca abhiyoge akiñcitkarā eva vāckeṣv api madhye
śabdotthā arthotthāś ca vyaṅgyāḥ \| parameśvarābhiniveśita-buddhau
kaśyape'nāvakāśaṁ labhanta evety uttamāṅganānām abhidhāyaiva puruṣe
sambhoga-prārthanā yadyapi naiva svabhāvaḥ, tad api
kandarpa-pīḍayonmāditā ditir lajjā-śaṅke nirgilantīva
samādhi-bhaṅgārtham uccair āha---eṣa sākṣād iva dṛśyamāna ity arthaḥ \|
tvat-kṛte iti yady aham ekākiny asthāsāṁ, tadaiṣa mama kim akariṣyad iti
patyau tasminn eva doṣo nyastaḥ \| dīnāṁ dunotīti tvaṁ patiḥ kathaṁ māṁ
na rakṣasīti bhāvaḥ \| nanu lajjāṁ kathaṁ sahasaivāhāsīḥ ?
tatrāha---rambhām iveti \| yadi prāṇā eva naśyanti, tadā kiṁ lajjayeti
bhāvaḥ \|\|10\|\|

\...

**\|\| 3.14.11 \|\|**

**tad bhavān dahyamānāyāṁ sa-patnīnāṁ samṛddhibhiḥ \|**

**prajāvatīnāṁ bhadraṁ te mayy āyuṅktām anugraham \|\|**

**śrīdhara-svāmī (bhāvārtha-dīpikā) :** āyuṅktāṁ sarvato yunaktu samyak
karotu \|\|11\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** na ca kevalam ahaṁ
kāmāturaiva ratiṁ yāce, kintu putrārthiṇy apīty āha---tad iti \|
āyuṅktāṁ sarvato-bhāvena karotu \|\|11\|\|

\...

**\|\| 3.14.12 \|\|**

**bhartary āptorumānānāṁ lokān āviśate yaśaḥ \|**

**patir bhavad-vidho yāsāṁ prajayā nanu jāyate \|\|**

**śrīdhara-svāmī (bhāvārtha-dīpikā) :** bhartari prāpta-bahu-mānānāṁ
strīṇāṁ yaśo lokān āviśate vyāpnoti \| prajayā putra-rūpeṇa \| taj jāyā
jāyā bhavati yad asyāṁ jāyate punaḥ iti śruteḥ \|\|12\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tvat-prasādād yaśasvinī
putravatī ca bhūyāsam ity āha---bhartari bhartuḥ sakāśād ity arthaḥ \|
prāpta-bahu-saṁmānānāṁ strīṇāṁ yaśo lokān vyāpnoti prajayā putra-rūpeṇa
\| taj jāyā jāyā bhavati yad asyāṁ jāyate punaḥ iti śruteḥ \| yad vā,
bhavad-vidhaḥ patiḥ prajayā hetunaiva jāyate bhavati, ato'haṁ prajāvatī
kathaṁ na bhaveyam iti bhāvaḥ \|\|12\|\|

\...

**\|\| 3.14.13 \|\|**

**purā pitā no bhagavān dakṣo duhitṛ-vatsalaḥ \|**

**kaṁ vṛṇīta varaṁ vatsā ity apṛcchata naḥ pṛthak \|\|**

**śrīdhara-svāmī (bhāvārtha-dīpikā) :** no'smākaṁ pitā no'smān pṛthag
apṛcchat \| ayaṁ bhāvaḥ---trayodaśānām apy asmākaṁ tvayi bhāva-sāmye
vaiṣamyācaraṇaṁ tavānucitam iti \|\|13\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sa iti padasyāvṛttyā
caturthy-arthaḥ ṣaṣṭhy-arthaś ca yojyaḥ \|\|13\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kiṁ ca, vivāhāt pūrvam
evāhaṁ tvayānurāgiṇīti pratyākhyeya-vākyā na bhavitum arhāmīty
āha---pureti \| no'smākaṁ pitā no'smān apṛcchat \|\|13\|\|

\...

**\|\| 3.14.14 \|\|**

**sa viditvātmajānāṁ no bhāvaṁ santāna-bhāvanaḥ \|**

**trayodaśādadāt tāsāṁ yās te śīlam anuvratāḥ \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** no bhāvam iti lajjayā
tvan-nāmāgṛhṇatīnām apy asmākam iṅgitenaiva janāntara-dvārā sahasā
jñātvety arthaḥ \| tāsāṁ duhitṝṇāṁ madhye tena trayodaśānāṁ madhye
katham aham evāputriṇīti tad vaiṣamyam idam anucitam iti bhāvaḥ
\|\|14\|\|

\...

**\|\| 3.14.15 \|\|**

**atha me kuru kalyāṇaṁ kāmaṁ kamala-locana \|**

**ārtopasarpaṇaṁ bhūmann amoghaṁ hi mahīyasi \|\|**

**śrīdhara-svāmī (bhāvārtha-dīpikā) :** moghaṁ na bhavati hi \| mahīyasi
tvādṛśe mahattame \|\|15\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu sva-ramaṇārthaṁ
sāyaṁ mat-samādhi-bhaṅge yatamānā tvaṁ kathaṁ mat-sama-śīlety ata
āha---ārtopasargaṇam iti \| sampraty aham ārtā kiṁ karomi---nārtaḥ kālam
apekṣata iti śāstraṁ tvaṁ parama-dayālur jānāsy eveti bhāvaḥ \|\|15\|\|

\...

**\|\| 3.14.16 \|\|**

**iti tāṁ vīra mārīcaḥ kṛpaṇāṁ bahu-bhāṣiṇīm \|**

**pratyāhānunayan vācā pravṛddhānaṅga-kaśmalām \|\|**

**śrīdhara-svāmī (bhāvārtha-dīpikā) :** pravṛddhānaṅgena kaśmalaṁ moho
yasyās tām \|\|16\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** he vīreti \| yathā
bhavad-vidhā dharma-vīrās tathā na kaśyapa iti yato'nunayann eva
pratyāha---na tu sakopa-kaṭākṣaṁ tarjann iti \| yadi kṛtrimam api kopam
adarśayiṣyat tadā tasyāḥ kāma-pīḍāpi bhītyā antar adhāsyataiveti bhāvaḥ
\| pravṛddheti na hy anaṅga-ghūrṇitā anunayaṁ sahata iti bhāvaḥ
\|\|16\|\|

\...

**\|\| 3.14.17 \|\|**

**eṣa te'haṁ vidhāsyāmi priyaṁ bhīru yad icchasi \|**

**tasyāḥ kāmaṁ na kaḥ kuryāt siddhis traivargikī yataḥ \|\|**

**śrīdhara-svāmī (bhāvārtha-dīpikā) :** sandhyā-kāla-vañcanāya
bhāryā-praśaṁsā---eṣa iti pañcabhiḥ \| yato yasyāḥ sakāśāt \|\|17\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** eṣa te'ham iti \|
kaśyapasya bahu-vāg-vilāsa-racanā sāyaṁ-kāla-yāpanārtham eveti jñeyam
\|\|17\|\|

\...

**\|\| 3.14.18 \|\|**

**sarvāśramān upādāya svāśrameṇa kalatravān \|**

**vyasanārṇavam atyeti jala-yānair yathārṇavam \|\|**

**śrīdhara-svāmī (bhāvārtha-dīpikā) :** sarvāśramān upādāyeti \| tān apy
annādi-dānena kṛcchratas tārayan svayaṁ taratīty arthaḥ \|\|18\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sarvāśramān iti \|
vānaprasthasyāpi gṛhasthād evotpatteḥ \|\|18\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sarvāśramān iti \|
caturo'py āśramān annādi-dānena kṛcchratas tārayan svayaṁ taratīty
arthaḥ \|\|18\|\|

\...

**\|\| 3.14.19 \|\|**

**yām āhur ātmano hy ardhaṁ śreyas-kāmasya mānini \|**

**yasyāṁ sva-dhuram adhyasya pumāṁś carati vijvaraḥ \|\|**

**śrīdhara-svāmī (bhāvārtha-dīpikā) :** ātmano dehasyārdham \| karmasu
dvayoḥ sahādhikārāt \| yac-chabdānāṁ tāṁ tvām iti tṛtīya-ślokena
sambandhaḥ \| sva-dhuraṁ dṛṣṭādṛṣṭa-karma-bhāram \| vijvaro niścintaḥ
\|\|19\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yāṁ striyam ātmano
dehasya ardho vā eṣa yat patnī iti śruteḥ \| sva-dhuraṁ
dṛṣṭādṛṣṭa-karma-bhāram \|\|19\|\|

\...

**\|\| 3.14.20 \|\|**

**yām āśrityendriyārātīn durjayān itarāśramaiḥ \|**

**vayaṁ jayema helābhir dasyūn durga-patir yathā \|\|**

**śrīdhara-svāmī (bhāvārtha-dīpikā) :** helābhir līlābhiḥ \| jayemeti \|
sa-bhāryasyendriyāṇi prāyeṇetas tato na sarpantīti bhāvaḥ \|\|20\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** durga-patir iti \|
dasyavaḥ khalu durgam āśrityaiva janān luṇṭhanti \| yas tu durga-patis
tatra kathaṁ prabhavantīty arthaḥ \| durgo'tra viṣaya-bhoga eva \| tatra
daivāt patitān brahmacaryādīn eva bhraṁśantīti, na tu gṛhasthān, teṣāṁ
bhoga-viśeṣasya śāstra-vihitatvena duradṛṣṭānutpādanāt \|\|20\|\|

\...

**\|\| 3.14.21 \|\|**

**na vayaṁ prabhavas tāṁ tvām anukartuṁ gṛheśvari \|**

**apy āyuṣā vā kārtsnyena ye cānye guṇa-gṛdhnavaḥ \|\|**

**śrīdhara-svāmī (bhāvārtha-dīpikā) :** tām anekopakāra-kartrīṁ tvāṁ
kārtsnyenānukartuṁ pratyupakārais tvat-sadṛśā bhavituṁ na prabhavo na
samarthāḥ \| ye cānye guṇa-gṛdhnavo guṇa-priyāḥ, te'pi na samarthāḥ \|
sampūrṇenāpy āyuṣā \| vā-śabdāj janmāntarair api na prabhava ity uktam
\|\|21\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tad evaṁ striyam
āśrityaiva gṛhastha eva sukhena viṣayam api bhuṅkte narake'pi na patati,
na tu virakta ity atas tām prasiddhāṁ tvāṁ strī-jātim anukartuṁ
pratyupakārais tādṛśī-bhavituṁ vayaṁ puruṣa-jātayo na prabhavaḥ \|
kārtsnyena yad āyus tenāpi sampūrṇenāpy āyuṣety arthaḥ \| vā-śabdāj
janmāntarair api ye cānye'tithayaḥ guṇa-gṛdhnavas tad-guṇa-grāhiṇaḥ,
pakṣe tvām ity eka-vacanena vayam iti bahu-vacanena apy āyuṣety ādinā ca
parihāsaḥ sūcitaḥ \|\|21\|\|

\...

**\|\| 3.14.22 \|\|**

**athāpi kāmam etaṁ te prajātyai karavāṇy alam \|**

**yathā māṁ nātirocanti muhūrtaṁ pratipālaya \|\|**

**śrīdhara-svāmī (bhāvārtha-dīpikā) :** yady api tvad-anukaraṇam aśakyam
\| prajātyai putrotpattyai \| nātirocanti na nindanti \| pratipālaya
pratīkṣasva \|\|22\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** evaṁ yadyapi
tvad-anukaraṇam aśakyam, sthitpūrv etaṁ kāmaṁ prajātyai putrotpattyai
karavāṇi \| nanv alaṁ vāg-vilāsena kāla-vilambasya duḥkha-sahatvāt
tūrṇaṁ talpa-gṛhaṁ praviśeti tatrāha---nātirocanti na nindanti \|
pratipālaya pratīkṣasva \|\|22\|\|

\...

**\|\| 3.14.23 \|\|**

**eṣā ghoratamā velā ghorāṇāṁ ghora-darśanā \|**

**caranti yasyāṁ bhūtāni bhūteśānucarāṇi ha \|\|**

**śrīdhara-svāmī (bhāvārtha-dīpikā) :** sva-nindām agaṇayantīṁ bhīṣayan
śrī-rudram anuvarṇayati---eṣeti saptabhiḥ \| ghorāṇām eṣā velā \| svayaṁ
ca ghora-darśanā \|\|23\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nindām agaṇayantīṁ
bhīṣayamāṇaḥ śrī-rudram anuvarṇayati---eṣeti saptabhiḥ \| ghorāṇām
darśanaṁ yasyāṁ, ata eva ghoratamā \| ghorāṇām iti ghora-svāmikety
arthaḥ \| ghorāṇy evāha---carantīty ādi \|\|23\|\|

\...

**\|\| 3.14.24 \|\|**

**etasyāṁ sādhvi sandhyāyāṁ bhagavān bhūta-bhāvanaḥ \|**

**parīto bhūta-parṣadbhir vṛṣeṇāṭati bhūtarāṭ \|\|**

**śrīdhara-svāmī (bhāvārtha-dīpikā) :** bhūta-parṣadbhir bhūta-gaṇaiḥ
\|\|24\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** bhūtāny apy agaṇayantī
punar āha---etasyām iti \|\|24\|\|

\...

**\|\| 3.14.25 \|\|**

**śmaśāna-cakrānila-dhūli-dhūmra-**

**vikīrṇa-vidyota-jaṭā-kalāpaḥ \|**

**bhasmāvaguṇṭhāmala-rukma-deho**

**devas tribhiḥ paśyati devaras te \|\|**

**śrīdhara-svāmī (bhāvārtha-dīpikā) :** tarhi tat-saṁmukhatva-mātraṁ
varjanīyam iti cet, tatrāha---śmaśāne yaś cakrānilo vāta-maṇḍalī, tasmin
yā dhūliḥ, tayā dhūmro vikīrṇo vikṣipto vidyoto dyutimāñ jaṭā-kalāpo
yasya \| bhasmanāvaguṇṭhaḥ prāvṛto'malo rukmavad deho yasya, sa devas
tribhiḥ somārkāgni-netraiḥ paśyatīty asyottara-śloka-traye'py anuṣaṅgaḥ
\| ekasya jāmātaraḥ parasparaṁ bhrātaro vyavahriyante \| ato mama bhrātā
asau tava devara iti lajjārtham uktam \|\|25\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** nanu śmaśānādi-sambandhaḥ katham
asmai rocate ? yadi roceta tadāsmākaṁ durvṛttam api roceta \| kiṁ ca,
yadi devara ity ucyate, tadāsmat-sadṛśa evāsau katham etāvad
ādara-viṣayaḥ syāt ? tatrāha---na yasyeti \| mahānubhāvatvād asmabhyaṁ
sarva-sampat-pradatvāt tasyānādare doṣa eva syād iti bhāvaḥ \| atra
bhukta-bhogām iti yac caraṇāpaviddhām iti ca loka-śikṣaṇāya tasya
kādācitkīṁ līlām ālambya siddhāntitam \|\|25\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tarhi tat
saṁmukhatva-mātraṁ varjanīyam iti cet, tatrāha---śmaśāne yaś cakrānilo
vāta-maṇḍalī, tatra dhūliḥ, dhūmro vikīrṇo vikṣipto vidyoto dyutimān
jaṭā-samūho yasya saḥ \| bhasmanā avaguṇṭha āvaraṇaṁ yasya
tathā-bhūto'malaḥ svarṇavad deho yasya sa devas tribhiḥ \|
somārkāgni-netraiḥ paśyatīty etad-aparādha-phalaṁ sadya eva sa no
dāsyatīti bhāvaḥ \| sa ca tena niḥsambandho nāpy aparicitaś cety
āha---devara iti \| ekasya jāmātaraḥ parasparaṁ bhrātaro vyavahriyante
\| ato mama bhrātāsau tava devara iti tvaṁ vā kathaṁ na lajjase iti
bhāvaḥ \|\|25\|\|

\...

**\|\| 3.14.26 \|\|**

**na yasya loke sva-janaḥ paro vā**

**nātyādṛto nota kaścid vigarhyaḥ \|**

**vayaṁ vratair yac-caraṇāpaviddhām**

**āśāsmahe'jāṁ bata bhukta-bhogām \|\|**

**śrīdhara-svāmī (bhāvārtha-dīpikā) :** nanu tathāpi
mahattvenādaraṇīyasya sva-janasya ca tava sa sarvaṁ kṣametaiva
tatrāha---yasya sva-janādir nāsti samatvād īśvarasya \| aiśvaryam
evāha---yena caraṇenāpaviddhāṁ nirmālya-vad dūratas tyaktāṁ tena
bhukta-bhogām ajāṁ māyāṁ tan-mayīṁ vibhūtiṁ mahā-prasāda ity āśāsmahe \|
vratais tam ārādhya \|\|26\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanv ārtayā mayā
lajjā-bhayābhyāṁ jalāñjalir datta eva tvayāpy atra na bhetavyam eva,
mahattvenādaraṇīyasya svajanasya tava sarvam evāsau devaḥ kṣametaiveti,
tatrāha---na yasyeti \| yasya svasya svajanādir nāsti īśvaratvena
sarvatra sāmyād iti bhāvaḥ \| aiśvaryam evāha---yena caraṇenāpaviddhāṁ
nirmālyavad dūre tyaktāṁ bhukta-bhogām ajāṁ tan-mayīṁ vibhūtiṁ
mahā-prasādaṁ vayam āśāsmahe \| tatrāpi vrataiḥ sakāmā vayaṁ
tad-ucchiṣṭa-viṣaya-bhojina eva bhavāma ity arthaḥ \|\|26\|\|

\...

**\|\| 3.14.27 \|\|**

**yasyānavadyācaritaṁ manīṣiṇo**

**gṛṇanty avidyā-paṭalaṁ bibhitsavaḥ \|**

**nirasta-sāmyātiśayo'pi yat svayaṁ**

**piśāca-caryām acarad gatiḥ satām \|\|**

**śrīdhara-svāmī (bhāvārtha-dīpikā) :** aniṣiddha-sukha-tyāgād asau
piśāca ity upahāso na kārya ity āha dvābhyām \| yasyānavadyaṁ
viṣayāsakti-śūnyam ācaritam \| bibhitsavo bhettum icchavaḥ \|\|27\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** samīhitaṁ dehasya kutsitatvaṁ
darśayitvā svātma-niṣṭhā kartavyeti loka-viśeṣaṁ pratiśikṣā-rūpam
\|\|27\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu tasyāpi
dig-ambaratayā sadaiva striyā saha mithunībhūya tiṣṭhataś
citābhasmāsthi-bhūṣaṇasya sarvaṁ sac-caritam ahaṁ jānāmīti tatra he
kumanīṣiṇi dite, mattaḥ sakāśāt tac-caritasya tattvaṁ śṛṇv ity
āha---yasya anavadyam anindyam eva caritaṁ, tat sarvaṁ manīṣiṇa
evādareṇa gṛṇanti, te saṁsārān muktā bhavantīty arthaḥ \| nirasteti
abhagavatā sahaikyāt \| yad vā, nirastaḥ sāmyena sāmya-guṇavattvena
atiśayo yasmāt \|\|27\|\|

\...

**\|\| 3.14.28 \|\|**

**hasanti yasyācaritaṁ hi durbhagāḥ**

**svātman ratasyāviduṣaḥ samīhitam \|**

**yair vastra-mālyābharaṇānulepanaiḥ**

**śva-bhojanaṁ svātmatayopalālitam \|\|**

**śrīdhara-svāmī (bhāvārtha-dīpikā) :** samīhitam abhipretaṁ
loka-śikṣārūpam \| aviduṣo'vidvāṁsaḥ \| yad vā, na vidvān anyo yasmād
iti tasya \| sarva-jñasyety arthaḥ \| durbhagān evāha---yair iti \|
śva-bhojanaṁ śunāṁ bhojyaṁ śarīram \| svātmatayāyam evātmeti buddhyā
\|\|28\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ye tu nindanti, te
saṁsāre baddhā bhavantīty āha---hasantīti \| durbhagāḥ na kasyāpy
anukampyā ity arthaḥ \| svātman svasyātmani śrī-kṛṣṇe ratasya samīhitam
abhiprāyam aviduṣo'vidvāṁsaḥ \| samīhitaṁ cedaṁ
samīcīna-gandha-puṣpa-vastrābharaṇādīni mat-prabhor abhagavata
evārhāṇīti tasmai dattāny ato nāham upabhuñja ity evaṁ rūpam \| yair
durbhagaiḥ śva-bhojanaṁ śunāṁ bhojyaṁ śarīram svātmatayāyam evātmeti
buddhyā vastrādibhir upalālitam \|\|28\|\|

\...

**\|\| 3.14.29 \|\|**

**brahmādayo yat-kṛta-setu-pālā**

**yat-kāraṇaṁ viśvam idaṁ ca māyā \|**

**ājñā-karī yasya piśāca-caryā**

**aho vibhūmnaś caritaṁ viḍambanam \|\|**

**madhvācāryaḥ (bhāgavata-tātparyam) :**

piśāca-caryām acarat rudro viṣṇv-ājñayaiva tu \|

> garbhiṇī-vadha-nādārthamahe viṣṇur viḍambakṛt \|\| iti vārāhe
> \|\|29\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** aho atarkyaṁ tasyācaraṇam ity
āha---brahmādayo yena kṛtān setūn sva-svādhikārān pālayanti \| yaḥ
kāraṇaṁ yasya, yena kṛtam idaṁ viśvam \| māyā ca yasyājñā-karī \|
vibhūmnaḥ parameśvarasya viḍambanam atarkyam ity arthaḥ \|\|29\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** guṇāvatāratvena
parameśvarābheda-dṛṣṭyāha---brahmādaya iti viḍambanaṁ dehasya
bhāvi-daśānukaraṇena vairāgya-bodhakam ity arthaḥ \|\|28\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tatra viśveśvare ke vayaṁ
varākā ity āha---brahmādayo'pi yat-kṛtān setūn sāyaṁ strī-saṅgaṁ
bhojana-svāpa-tyāgādi-rūpa-maryādāḥ pālayanti \| ya eva kāraṇaṁ yasya
tan māyā ca yasyādhīnā, tasyāpy aho citraṁ piśāca-caryā, tasmād
vibhūmnaḥ parameśvarasya caritaṁ sarvaṁ viḍambanam anukaraṇa-mātram eva
\|\|29\|\|

\...

**\|\| 3.14.30 \|\|**

**maitreya uvāca---**

**saivaṁ saṁvidite bhartrā manmathonmathitendriyā \|**

**jagrāha vāso brahmarṣer vṛṣalīva gata-trapā \|\|**

**śrīdhara-svāmī (bhāvārtha-dīpikā) :** bhartrā nirūpakeṇaivaṁ saṁvidite
jñāpite'pi sati \| vṛṣalīva veśyeva \|\|30\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** bhartrā evaṁ saṁvidite
jñāpite'pi sati \| yad vā, bhartrā hetunā evaṁ jñāpite sati vṛṣalīva
veśyeva \|

> kāmo vivekaṁ grasati svīyam anyaiś ca darśitam \|
>
> atra pramāṇaṁ brahmaiva puṁsaḥ strīṣūcyate ditiḥ \|\|30\|\|

\...

**\|\| 3.14.31 \|\|**

**sa viditvātha bhāryāyās taṁ nirbandhaṁ vikarmaṇi \|**

**natvā diṣṭāya rahasi tayāthopaviveśa hi \|\|**

**śrīdhara-svāmī (bhāvārtha-dīpikā) :** vikarmaṇi niṣiddhe karmaṇi \|
diṣṭāya daiva-rūpāyeśvarāya \| upaviveśeti maithunaṁ lakṣyate \|\|31\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** diṣṭāya svādṛṣṭāya \|
upaviveśa reme \|\|31\|\|

\...

**\|\| 3.14.32 \|\|**

**athopaspṛśya salilaṁ prāṇān āyamya vāg-yataḥ \|**

**dhyāyan jajāpa virajaṁ brahma jyotiḥ sanātanam \|\|**

**śrīdhara-svāmī (bhāvārtha-dīpikā) :** upaspṛśya snātvā
bharga-śabda-vācyaṁ virajaṁ jyotir dhyāyan sanātanaṁ brahma gāyatrīṁ
praṇavaṁ vā jajāpa \|\|32\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** upaspṛśya snātvā ācamya
jajāpa praṇavaṁ gāyatrīṁ vā \|\|32\|\|

\...

**\|\| 3.14.33 \|\|**

**ditis tu vrīḍitā tena karmāvadyena bhārata \|**

**upasaṅgamya viprarṣim adho-mukhy abhyabhāṣata \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** karmāvadyena karma-doṣeṇa \|\|33\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

\...

**\|\| 3.14.34 \|\|**

**ditir uvāca---**

**na me garbham imaṁ brahman bhūtānām ṛṣabho'vadhīt \|**

**rudraḥ patir hi bhūtānāṁ yasyākaravam aṁhasam \|\|**

**śrīdhara-svāmī (bhāvārtha-dīpikā) :** nāvadhīn mā hantv ity arthaḥ \|
vadha-śaṅkā-bījam āha---rudra iti \| aṁhasam aṁho'parādham akaravaṁ
kṛtavaty asmi \|\|34\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **na** avadhīt mā hantv
ity arthaḥ \|\|34\|\|

\...

**\|\| 3.14.35 \|\|**

**namo rudrāya mahate devāyogrāya mīḍhuṣe \|**

**śivāya nyasta-daṇḍāya dhṛta-daṇḍāya manyave \|\|**

**śrīdhara-svāmī (bhāvārtha-dīpikā) :** rud duḥkhaṁ tad drāvayatīti
rudras tasmai \| ugrāyānatilaṅghyāya mīḍhuṣe sa-kāmeṣu
phala-secana-kartre \| niṣkāmeṣu śivāya \| vastuto nyasta-daṇḍāya \|
duṣṭeṣu dhṛta-daṇḍāya saṁhāre manyave \|\|35\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** paścāt-tāpavatī praṇamati
\| rudrāya māṁ rodayiṣyate, kiṁ vā mama rut rodanaṁ kṛpayā drāvayiṣyate
dūrīkariṣyate, yato mahate devāya mad-aparādhaṁ kṣamiṣyamāṇāya \| kiṁ
vā, ugrāya mad-garbham imaṁ haniṣyate \| kiṁ vā, mīḍhuṣe
man-manoratha-śākhinaṁ kṛpāmṛtenābhiṣekṣyata, yataḥ śivāya
nirasta-daṇḍāya \| kiṁ vā, dhṛta-daṇḍāya māṁ daṇḍayiṣyate, yato manyave
manyu-svarūpāya \|\|35\|\|

\...

**\|\| 3.14.36 \|\|**

**sa naḥ prasīdatāṁ bhāmo bhagavān urv-anugrahaḥ \|**

**vyādhasyāpy anukampyānāṁ strīṇāṁ devaḥ satī-patiḥ \|\|**

**śrīdhara-svāmī (bhāvārtha-dīpikā) :** bhāmo bhaginī-bhartā \| urur
anugraho yasya \| vyādhasya nirdayasyāpi \| satī-patir ity anena strīṇāṁ
svabhāvaṁ svayam api vettīti sūcayati \|\|36\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** evaṁ saṁśayānaiva stuvānā
sva-dainyaṁ darśayantī tasmād abhayaṁ prārthayate \| bhāmo bhaginī-patiḥ
\| urur anugraho yasya saḥ \| vyādhasya nirdayasyāpi \| satī-patir iti
strīṇāṁ svabhāvaṁ sa svayam eva vettīti sūcayati \| yad vā, satyā apy
anurodhena tad-bhaginīṁ māṁ mā daṇḍayatv iti sā satī mad-aparādhaṁ
mārjayatv iti vā bhāvaḥ \|\|36\|\|

\...

**\|\| 3.14.37 \|\|**

**maitreya uvāca---**

**sva-sargasyāśiṣaṁ lokyām āśāsānāṁ pravepatīm \|**

**nivṛtta-sandhyā-niyamo bhāryām āha prajāpatiḥ \|\|**

**śrīdhara-svāmī (bhāvārtha-dīpikā) :** sva-sargasya sva-santānasyāśiṣaṁ
śubham \| lokyāṁ loka-dvayārhām \| sandhyāyāṁ yo niyamaḥ sa nivṛtto
yasya \|\|37\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sva-sargasya
sva-santānasya lokyāṁ loka-dvayārhām \|\|37\|\|

\...

**\|\| 3.14.38 \|\|**

**kaśyapa uvāca---**

**aprāyatyād ātmanas te doṣān mauhūrtikād uta \|**

**man-nideśāticāreṇa devānāṁ cātihelanāt \|\|**

**śrīdhara-svāmī (bhāvārtha-dīpikā) :** te ātmanaś
cittasyāprāyatyādaśucitvāt \| mauhūrtikāt sandhyā-rūpāt \| uta api mama
nideśasyājñāyā ati-cāreṇāti-krameṇa \| devānāṁ rudrānucarāṇām \|\|38\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** aprāyatyād iti yugmakam \|
muhūrtaḥ sandhyā-rūpaḥ tad-bhavad-doṣāt \|\|38\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** te tava ātmano
manaso'prāyatyād apāvitryāt krūra-manasau \| muhūrtaḥ sandhyā-rūpo
ghoras tad-bhavād doṣād ghorau sandhyāyā dvi-ghaṭikatvāc ca dvau \| mama
nirdeśasya ājñā-vākyasya aticāreṇātikrameṇa ca dharma-maryādā-bhañjanau
devānāṁ śrī-rudrāṇāṁ helanāc bhagavad-dveṣiṇau \| he abhadre ! iti
tavaivābhadrāṇi tvat-putrayoḥ sañcariṣyantīti bhāvaḥ \|\|38\|\|

\...

**\|\| 3.14.39 \|\|**

**bhaviṣyatas tavābhadrāv abhadre jāṭharādhamau \|**

**lokān sa-pālāṁs trīṁś caṇḍi muhur ākrandayiṣyataḥ \|\|**

**śrīdhara-svāmī (bhāvārtha-dīpikā) :** etaiś caturbhir hetubhir
jāṭharādhamau putrāpasadau \| he caṇḍi kopane \|\|39\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** jāṭharau
taj-jaṭhara-bhavau adhamau putrau evaṁ vyastāt samastāc ca doṣāt lokān
ityādi \| he caṇḍīti mad-dharma-vākye'pi yat tvayā prācaṇḍyaṁ kṛtaṁ,
tasyedaṁ phalaṁ bhuṅkṣveti kāma-krodhayos tvaṁ khanir evāsīti
kaśyapasyāpi tasyāṁ kopo vyaktaḥ \|\|39\|\|

\...

**\|\| 3.14.40 \|\|**

**prāṇināṁ hanyamānānāṁ dīnānām akṛtāgasām \|**

**strīṇāṁ nigṛhyamāṇānāṁ kopiteṣu mahātmasu \|\|**

**śrīdhara-svāmī (bhāvārtha-dīpikā) :** hanyamānānāṁ satām \|\|40\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** prāṇinām iti yugmakam \| yadālokān
ākrandayiṣyataḥ tadā prāṇināṁ hanyamānānāṁ strīṇāṁ ca nigṛhyamāṇānāṁ
sambandhe mahātmasu kupiteṣu satsv ity anvayaḥ \|\|40\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kiyat tayor āyur iti cet
śṛṇv ity āha---prāṇinām ity-ādi prāṇiṣv ity arthaḥ \|\|40\|\|

\...

**\|\| 3.14.41 \|\|**

**tadā viśveśvaraḥ kruddho bhagavāl loka-bhāvanaḥ \|**

**haniṣyaty avatīryāsau yathādrīn śataparva-dhṛk \|\|**

**śrīdhara-svāmī (bhāvārtha-dīpikā) :** śata-parva-dhṛk vajra-dhara
indraḥ \|\|41\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** śata-pūrva-dhṛk
vajradhara indra iva \|\|41\|\|

\...

**\|\| 3.14.42 \|\|**

**ditir uvāca---**

**vadhaṁ bhagavatā sākṣāt sunābhodāra-bāhunā \|**

**āśāse putrayor mahyaṁ mā kruddhād brāhmaṇād prabho \|\|**

**śrīdhara-svāmī (bhāvārtha-dīpikā) :** sunābhenodāro bāhur yasya \|
mahyāṁ mama kopiteṣv ity uktatvāc chaṅkita-cittā satī prārthayate,
brāhmaṇān mā bhūd iti \|\|42\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sunābhena cakreṇa udāro
bāhur yasya teneti tasya tam atisundaraṁ bāhum unnamantaṁ putrau me
drakṣyata iti bhāgyavantāv eva putrau me bhaviṣyataḥ, tathā
maraṇasyāvaśyakatve'pi tad-dhastato maraṇāt sarva-pāpebhyo nistāraś ca
tayor bhāvī \| āśāse vāñchāmi mahyaṁ mām api nistārayitum iti
tādṛśa-putrayor mātā aham api janma-madhye'py adṛṣṭa-bhagavad-rūpāpi
putra-sambandhena bhagavad-darśinīvābhimaṁsye, kruddhād viprād vadhaṁ mā
āśāse iti \| kopiteṣu mahātmasv iti tvad-uktyā brahma-śāpād eva putrau
me mariṣyata iti śaṅkita-cittā vyākulaivāham ākhidyaṁ, samprati
bhagavad-dhastato vadhaṁ śrutvā sthira-cittaivābhūvam iti bhāvaḥ
\|\|42\|\|

\...

**\|\| 3.14.43 \|\|**

**na brahma-daṇḍa-dagdhasya na bhūta-bhayadasya ca \|**

**nārakāś cānugṛhṇanti yāṁ yāṁ yonim asau gataḥ \|\|**

**śrīdhara-svāmī (bhāvārtha-dīpikā) :** nārakā api tathā yāṁ yāṁ yonim
asau gato bhavati tatra-sthāś ca nānugṛhṇanti kṛpāṁ na kurvanti
\|\|43\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** nānugṛhṇanti na nikaṭe gamanādikam
anumanyante \|\|43\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yataḥ na brahmety ādi
dvitīyārthe ṣaṣṭhyau \| nārako'pi tathā yāṁ yāṁ yonim asau gato bhavati
\| tatrasthāś ca nānugṛhṇanti \|\|43\|\|

\...

**\|\| 3.14.44 \|\|**

**kaśyapa uvāca---**

**kṛta-śokānutāpena sadyaḥ pratyavamarśanāt \|**

**bhagavaty uru-mānāc ca bhave mayy api cādarāt \|\|**

**śrīdhara-svāmī (bhāvārtha-dīpikā) :** kṛto yo'parādhas tena śokas
tato'nutāpas tena \| pratyavamarśanād yuktāyukta-vicārāt \| bhagavati
harau \| bhave śrī-rudre \| etaiḥ pañcabhiḥ kāraṇaiḥ \|\|44\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** kṛteti sārdhakam \|\|44\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kṛto yo'parādhas tena
śokas tato'nutāpas tena \| pratyavamarśanād etaiḥ pañcabhiḥ kāraṇaiḥ
\|\|44\|\|

\...

**\|\| 3.14.45 \|\|**

**putrasyaiva ca putrāṇāṁ bhavitaikaḥ satāṁ mataḥ \|**

**gāsyanti yad-yaśaḥ śuddhaṁ bhagavad-yaśasā samam \|\|**

**śrīdhara-svāmī (bhāvārtha-dīpikā) :** putrasya hiraṇyakaśipoḥ putrāṇāṁ
madhye ekaḥ satāṁ mato bhaviṣyati \| tam eva varṇayati---gāsyantīti
sārdhaiḥ pañcabhiḥ \| samaṁ saha sa-dṛkṣaṁ vā \|\|45\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** gāsyantīti sārdhatrikam \|\|45\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** putrasya hiraṇyakaśipoḥ
putrāṇāṁ madhye ekaḥ satāṁ mato bhaviṣyati \| santa eva gāsyanti samaṁ
saha sadṛśaṁ vā \|\|45\|\|

\...

**\|\| 3.14.46 \|\|**

**yogair hemeva durvarṇaṁ bhāvayiṣyanti sādhavaḥ \|**

**nirvairādibhir ātmānaṁ yac-chīlam anuvartitum \|\|**

**śrīdhara-svāmī (bhāvārtha-dīpikā) :** hīna-varṇaṁ hema yathā yogair
dāhādibhir upāyaiḥ śodhyate tathā yasya śīlaṁ svabhāvam anuvartitum
anugantuṁ prāptuṁ nirvairādibhir yogair ātmānaṁ bhāvayiṣyanti
śodhayiṣyanti \|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tad-yaśo-gānasya phalam
āha---yogair iti \| anuvartitum anumodanenānugantum \|\|46\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** hīna-varṇaṁ hema yogair
dāhādibhir yathā śodhyate, tathā yasya śīlaṁ svabhāvam anuvartitum
anugantuṁ prāptuṁ nirvairādibhir yogair ātmānaṁ bhāvayiṣyanti
śodhayiṣyanti \|**\|**46\|\|

\...

**\|\| 3.14.47 \|\|**

**yat-prasādād idaṁ viśvaṁ prasīdati yad-ātmakam \|**

**sa sva-dṛg bhagavān yasya toṣyate'nanyayā dṛśā \|\|**

**śrīdhara-svāmī (bhāvārtha-dīpikā) :** viśva-prasāde hetur yad-ātmakam
\| sva-dṛg ātma-sākṣī \| yasyānanyayā bhagavān eva satya ity
evaṁ-bhūtayā dṛśā toṣyate toṣaṁ prāpsyate \|\|47\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ananyayā tad-eka-sphūrti-mayyā
\|\|47\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yasya abhagavataḥ
prasādād dhetor yasmai prahlādāya idaṁ viśvam eva prasīdati \| kīdṛśaṁ
sat ? ya evātmā antaryāmī yasya tat antaryāmi-rūpeṇa tathā lokān
prerayati, yathā tat-pitṛ-vairiṇa indrādyā api prahlādāya prasīdantīty
arthaḥ \| svīyān bhaktān eva prītyā paśyatīti svadṛk \| na vidyate'nyo
yasyāṁ tādṛśyā dṛśā buddhyā yad-buddhau anyaḥ praveṣṭuṁ na śaknotīty
arthaḥ \|\|47\|\|

\...

**\|\| 3.14.48 \|\|**

**sa vai mahā-bhāgavato mahātmā**

**mahānubhāvo mahatāṁ mahiṣṭhaḥ \|**

**pravṛddha-bhaktyā hy anubhāvitāśaye**

**niveśya vaikuṇṭham imaṁ vihāsyati \|\|**

**śrīdhara-svāmī (bhāvārtha-dīpikā) :** tatra hetuḥ---sa vā iti \|
mahātmā avicchinna-dṛṣṭiḥ mahānubhāvo mahā-prabhāvaḥ \| mahatām api
madhye mahiṣṭho'tiśayena mahān \| pravṛddhayā bhaktyānubhāvite śodhite
citte vaikuṇṭhaṁ hariṁ niveśya dehādy-abhimānaṁ tyakṣyati \|\|48\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** mahā-bhāgavatatvam eva vivṛṇoti \|
mahātmety ādinā kuṇḍala-maṇḍitānanam ity antena \|\|48\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** mahātmā mahā-dhṛtir
mahā-buddhir vā \| mahānta eva stambha-svedādyāḥ premānubhāvā yasya saḥ
\| tatra hetuḥ---pravṛddhayā bhaktyā anubhāvite anubhāvaṁ prāpite āśaye
manasi vaikuṇṭha-sthaṁ vastu-mātraṁ vā niveśya imaṁ māyikaṁ lokaṁ
tyakṣyati \|\|48\|\|

\...

**\|\| 3.14.49 \|\|**

**alampaṭaḥ śīla-dharo guṇākaro**

**hṛṣṭaḥ pararddhyā vyathito duḥkhiteṣu \|**

**abhūta-śatrur jagataḥ śoka-hartā**

**naidāghikaṁ tāpam ivoḍurājaḥ \|\|**

**śrīdhara-svāmī (bhāvārtha-dīpikā) :** mahā-bhāgavatatvam
āha---alampaṭa iti \| śīla-dharaḥ su-svabhāvaḥ \| guṇānāṁ dhairyādīnām
ākaro janma-bhūmiḥ \| pareṣāṁ samṛddhyā hṛṣṭaḥ \| pareṣu duḥkhiteṣu
satsu \| na bhūto jātaḥ śatrur yasya \| nidāghe bhavaṁ tāpaṁ candro
yathā haraty evaṁ jagataḥ śoka-hartā bhaviṣyati \|**\|**49\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** alampaṭa iti yugmakam \|\|49\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tasyabhaktiṁ
bhakty-utthān mahā-guṇāṁś cāvocam anyān api bhakty-anukūlān svābhāvikān
guṇān śṛṇv ity āha---alampaṭa iti \| vaktum aśkyā eva guṇā ity
āha---guṇānām ākaraḥ \| pareṣām ṛddhyā sampattyā pareṣu duḥkhiteṣu satsu
nidāgha-bhavaṁ tāpaṁ candro yathā tathā jagataḥ śoka-hartā bhaviṣyati
\|**\|**49\|\|

\...

**\|\| 3.14.50 \|\|**

**antar bahiś cāmalam abja-netraṁ**

**sva-pūruṣecchānugṛhīta-rūpam \|**

**pautras tava śrī-lalanā-lalāmaṁ**

**draṣṭā sphurat-kuṇḍala-maṇḍitānanam \|\|**

**śrīdhara-svāmī (bhāvārtha-dīpikā) :** aparicchinna-dṛṣṭitvam
āha---antar iti \| sva-puruṣāṇām icchayā punaḥ punar gṛhītāni rūpāṇi
yena \| śrīr eva lalanā sundarī tasyā lalāmaṁ maṇḍanam \| draṣṭā
drakṣyati \|\|50\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** mahā-manā gambhīra-cittā āsīt \|
tenāpi saha vairaṁ bhaviṣyatīti duḥkhasya tenaiva tau haniṣyete iti
sukha-jātasya ca parasparopamardāt \|\|50\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** antar antaḥ-karaṇe
dhyānena, bahiḥ sākṣān-netrābhyāṁ ca pautraḥ prahlādo draṣṭā drakṣyati
\| śrīr eva lalanā kāntā tasyā lalāmaṁ maṇḍana-rūpam \|\|50\|\|

\...

**\|\| 3.14.51 \|\|**

**maitreya uvāca---**

**śrutvā bhāgavataṁ pautram amodata ditir bhṛśam \|**

**putrayoś ca vadhaṁ kṛṣṇād viditvāsīn mahā-manāḥ \|\|**

**madhvācāryaḥ (bhāgavata-tātparyam) :**

viṣṇu-hasta-vadhāl lokā bhaktasyānyasya na kvacit \|

> tathāpy asura-mohāya na viviktaṁ kvacit kvacit \|\| iti skānde \|
>
> hiraṇyakaśipuś cāpi bhagavan-nindayā tamaḥ \|\| iti ca \|
>
> svataḥ sad-gatayo'nyasya putrāder hetutā bhavet \|
>
> yogyatānādi-bhaktiḥ syād ayogyasya kuto gatiḥ \|\| iti brahma-tarke
> \|\|51\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** mahā-manāḥ sotsāha-cittā \|
hariṇā saha yuddhena maraṇe putrayoḥ kīrtiḥ sad-gatiś ca bhaved iti
\|\|51\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** bhṛśam amodata \| hanta
hanta mad-vikarmāṇi sat-karma-śiromaṇi-durlabhaṁ phalam dhyāsyatīty aho
me bhāgyam ity ānananda \| mahā-manāḥ putrayor me sat-kīrtiḥ sad-gatī
bhaviṣyata iti sotsāha-cittā \|\|51\|\|

iti sārārtha-darśinyāṁ harṣiṇyāṁ bhakta-cetasām \|

caturdaśas tṛtīyasya saṅgataḥ saṅgataḥ satām \|\|\*\|\|

\...

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ tṛtīya-skandhe vidura-maitreya-saṁvāde
>
> diti-garbhādhānaṁ nāma caturdaśo'dhyāyaḥ \|

\|\| 3.14 \|\|

### ...

### (3.15)

**atha pañcadaśo'dhyāyaḥ**

## vaikuṇṭha-dhāma-varṇanam, tatra gatānāṁ sanakādīnāṁ jaya-vijayāv uddiśya śāpa-dānaṁ bhagavato darśanaṁ ca \|

**\|\| 3.15.1 \|\|**

**maitreya uvāca---**

**prājāpatyaṁ tu tat tejaḥ para-tejo-hanaṁ ditiḥ \|**

**dadhāra varṣāṇi śataṁ śaṅkamānā surārdanāt \|\|**

**śrīdhara-svāmī (bhāvārtha-dīpikā) :**

hata-prabhaiḥ suraiḥ pṛṣṭaḥ prāha pañcadaśe vidhiḥ \|

tad-bījaṁ vipra-śāpādi vaikuṇṭhe viṣṇu-bhṛtyayoḥ \|\|

tad evaṁ devānāṁ brahmaṇaś ca saṁvāda-prastāvam uktvedānīṁ taṁ saṁvādaṁ
vaktum āha---**prājāpatyaṁ** kāśyapaṁ **tejo** vīryaṁ **pareṣāṁ tejo
hantīti** tathā ārṣaḥ \| sva-putrābhyāṁ kariṣyate yat **surāṇām
ardanaṁ** pīḍanaṁ tasmāc **chaṅkamānā** \|\|1\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** śaṅkamāneti, garbhe prasūte nūnam
asurārdano haniṣyatīti \| ṭīkāyām **ārṣa** iti tejoghnam iti vaktavye
tejo-hanam iti prayoga ārṣaḥ \| amanuṣya-kartṛka ceti ṭaki tejo-ghnam
ity eva syāt \|\|1\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**

suraiḥ pṛṣṭo vidhis tattvaṁ vaktuṁ diti-tanūjayoḥ \|

śāpaṁ pañcadaśe viṣṇu-pārṣador viprato'bhyadhāt \|\|

tato diter garbhasya kā vārtety apekṣāyām āha---**prājāpatyaṁ**
prajāpateḥ kaśyapasya sambandhi \| **pareṣāṁ tejo hantīti** tathā tat
pacādy ac \| **surāṇām ardanaṁ** pīḍanaṁ tasmāt **śaṅkamānā** \|
asurārdanād viṣṇor iti vā tad-dhastato mṛtyu-śravaṇāt \|\|1\|\|

\...

**\|\| 3.15.2 \|\|**

**loke tenāhatāloke loka-pālā hataujasaḥ \|**

**nyavedayan viśva-sṛje dhvānta-vyatikaraṁ diśām \|\|**

**śrīdhara-svāmī (bhāvārtha-dīpikā) : tena** garbha-tejasā **hatāloke**
nirasta-sūryādi-prakāśe \| **hataujaso** hata-prabhāvāḥ \| **dhvāntena
vyatikaraṁ** saṅkaram \|\|2\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : dhvāntena vyatikaram** āsaṅgam
\|\|2\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **tena** garbha-tejasā
**hatāloke** āhatāloke iti ca pāṭhaḥ \| **vyatikaraṁ** vyāptim \|\|2\|\|

\...

**\|\| 3.15.3 \|\|**

**devā ūcuḥ---**

**tama etad vibho vettha saṁvignā yad vayaṁ bhṛśam \|**

**na hy avyaktaṁ bhagavataḥ kālenāspṛṣṭa-vartmanaḥ \|\|**

**śrīdhara-svāmī (bhāvārtha-dīpikā) : vettha** jānāsi kiṁ vicārayasi \|
**yady** ato **vayaṁ saṁvignā** bhītāḥ \| **avyaktam** ajñātam \| na
**spṛṣṭaṁ vartma** jñāna-pracāro yasya \|\|3\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** atra devā ūcur iti kvacit \|
**tama etad** ity-ādinā parameśvarābhedena brahmāṇaṁ stuvanti \|\|3\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **vettha** jānāsy eva,
yato **bhagavataḥ** sarvajñasya tava **kālena**
alupta-jñāna-mārgasya \|\|3\|\|

\...

**\|\| 3.15.4 \|\|**

**deva-deva jagad-dhātar lokanātha-śikhāmaṇe \|**

**pareṣām apareṣāṁ tvaṁ bhūtānām asi bhāva-vit \|\|**

**śrīdhara-svāmī (bhāvārtha-dīpikā) :** brahmāṇaṁ parameśvaratvena
stuvantaḥ prārthayante---**deva-deveti** saptabhiḥ \| **loka-nāthānāṁ
śikhāmaṇe** \| **bhāva-vid** abhiprāyajño'si \| kenābhiprāyeṇa diter
garbho vardhata iti jānāsīty arthaḥ \|\|4\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** loka-pāla iti puṇyāraṇyaḥ
\|\|4\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **lokanāthānām**
indrādīnāṁ **śikhāmaṇe** \|\|4\|\|

\...

**\|\| 3.15.5 \|\|**

**namo vijñāna-vīryāya māyayedam upeyuṣe \|**

**gṛhīta-guṇa-bhedāya namas te'vyakta-yonaye \|\|**

**śrīdhara-svāmī (bhāvārtha-dīpikā) : vijñānaṁ vīryaṁ** balaṁ yasya \|
**idaṁ** brahma-deham **upeyuṣe** prāptavate \| **gṛhīto guṇa-bhedo**
rajo-guṇo yena \| **vyaktasya** prapañcasya **yonaye** kāraṇāya \| na
vyaktā kenāpi pramāṇena vijñātā yonir yasyeti vā \|\|5\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : nama** ity-ādinā parameśvarābhedena
stutiḥ \|\|5\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **idaṁ** brahma-deham
**upeyuṣe** prāptavate \| **guṇa-bhedo** rajaḥ \| **avyaktaḥ**
parameśvara eva **yoniḥ** kāraṇaṁ yasya tasmai \|\|5\|\|

\...

**\|\| 3.15.6-7 \|\|**

**ye tvānanyena bhāvena bhāvayanty ātma-bhāvanam \|**

**ātmani prota-bhuvanaṁ paraṁ sad-asad-ātmakam \|\|**

**teṣāṁ supakva-yogānāṁ jita-śvāsendriyātmanām \|**

**labdha-yuṣmat-prasādānāṁ na kutaścit parābhavaḥ \|\|**

**śrīdhara-svāmī (bhāvārtha-dīpikā) :** sa-kāmatayā pratikṣaṇaṁ duḥkham
anubhavanto niṣkāma-bhaktān stuvanta āhur dvābhyām \| **ye tvā** tvām
**ananyena** niṣkāmeṇa **bhāvena** bhaktyā dhyāyanti \| **ātmano** jīvān
**bhāvayatīti** tathā \| **svasmin protāni** grathitāni bhuvanāni yena
\| cetanācetana-prapañca-kāraṇam ity arthaḥ \| tatra
hetuḥ---**sad-asad-ātmakaṁ** kārya-kāraṇa-rūpaṁ, vastutas tābhyāṁ
**param** \|\|6\|\|

**jitaḥ śvāsaḥ indriyāṇy ātmā** manaś ca yaiḥ \| ataḥ **supakva-yogāḥ**
\| ata eva prāpto **yuṣmat-prasādo** yais teṣām \|\|7\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ye tveti yugmakam \|
ananya-bhaktyā **labdha-yuṣmat-prasādas** tataḥ
sunirvyūḍha-bhakti-yogatvena svata eva śvāsādi-jaya iti kramaḥ
\|\|6-7\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tad api ananyena
parameśvarād abhinnena bhāvena ye hiraṇyagarbhopāsakāḥ \| yad vā,
**ananyena** niṣkāmeṇa **bhāvena** bhaktyā **bhāvayanti** dhyāyanti
**ātmano** jīvān **bhāvayati** sṛjatīti tathā \| samaṣṭitvād ātmani
svasmin **protāni** prathitāni **bhuvanāni** yena tam \| ataḥ
**santo'santaś** ca **ātmano** devāsurādyā jīvā yasmiṁs tam \|\|6-7\|\|

\...

**\|\| 3.15.8 \|\|**

**yasya vācā prajāḥ sarvā gāvas tantyeva yantritāḥ \|**

**haranti balim āyattās tasmai mukhyāya te namaḥ \|\|**

**śrīdhara-svāmī (bhāvārtha-dīpikā) :** anye tu nityaṁ karma-kleśina ity
āhuḥ---yasyeti \| **tantyā** dāmanyā **āyattā** adhīnāḥ \| **mukhyāya**
niyantre prāṇa-rūpāyeti vā \| tathā ca śrutiḥ---tasya vāk-tantir nāmāni
dāmāni ity-ādiḥ \|\|8\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** vācā veda-lakṣaṇayā \|
tathā ca śrutiḥ---tasya vāk tantrir nāmāni dāmānīty ādi \|\|8\|\|

\...

**\|\| 3.15.9 \|\|**

**sa tvaṁ vidhatsva śaṁ bhūmaṁs tamasā lupta-karmaṇām \|**

**adabhra-dayayā dṛṣṭyā āpannān arhasīkṣitum \|\|**

**śrīdhara-svāmī (bhāvārtha-dīpikā) :** tamasā aho-rātra-vibhāgābhāvena
luptāni karmāṇi yeṣām \| **āpannān** āpad-gatān asmān \|\|9\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tamasā
aho-rātra-vibhāgābhāvena \| **āpannān** asmān \| adabhra-dayayā
analpa-kṛpayā \|\|9\|\|

\...

**\|\| 3.15.10 \|\|**

**eṣa deva diter garbha ojaḥ kāśyapam arpitam \|**

**diśas timirayan sarvā vardhate'gnir ivaidhasi \|\|**

**śrīdhara-svāmī (bhāvārtha-dīpikā) :** āpat-kāraṇam āhuḥ \| **eṣa
garbhaḥ** tasya viśeṣaṇam \| **arpitaṁ** nikṣiptaṁ **kāśyapam ojo**
vīryam \| **diśas timirayan** tamo-vyāptāḥ kurvan \|\|10\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** garbha-nidānam eva pṛcchāmaḥ \|
garbhāt tamo jātam iti tu jānīma evety āha---eṣa iti \| edhate iti
kvacit pāṭhaḥ \|\|10\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu, viśeṣa-vārtāṁ
bruteti tatrāhuḥ---kāśyapam ojo vīryam arpitaṁ sat diter garbhaḥ
\|\|10\|\|

\...

**\|\| 3.15.11 \|\|**

**maitreya uvāca---**

**sa prahasya mahā-bāho bhagavān śabda-gocaraḥ \|**

**pratyācaṣṭātma-bhūr devān prīṇan rucirayā girā \|\|**

**śrīdhara-svāmī (bhāvārtha-dīpikā) :** diteḥ kuceṣṭitaṁ jñātvā
**prahasya** devānāṁ ye **śabdā** vijñapti-vākyāni teṣāṁ **gocaro**
viṣaya-bhūtaḥ **pratyabhāṣata** \|\|11\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** vṛddho bālakān pratīva
**prahasya** \| **śabda**-mātra-**gocara** iti brahmaṇaḥ
sādhāraṇāgocaratvaṁ vyajya mahimānaṁ darśayati \|\|11\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** aho, ajñā mām eva
stuvanti---etad vipatti-trāṇe ko'haṁ varāka iti vṛddho bālān pratīva
**prahasya** \| **śabdā** devānāṁ vijñapti-vākyāni, teṣāṁ **gocaraḥ**
viṣayaḥ \|\|11\|\|

\...

**\|\| 3.15.12 \|\|**

**brahmovāca---**

**mānasā me sutā yuṣmat- pūrvajāḥ sanakādayaḥ \|**

**cerur vihāyasā lokāl lokeṣu vigata-spṛhāḥ \|\|**

**śrīdhara-svāmī (bhāvārtha-dīpikā) : yuṣmat**-sakāśāt **pūrvaṁ jātāḥ**
\|\|12\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** etad-vipat-kāraṇavatīṁ
prācīnām adbhutāṁ kathāṁ tāvat śṛṇutety āha---mānasā iti \|\|12\|\|

\...

**\|\| 3.15.13 \|\|**

**ta ekadā bhagavato vaikuṇṭhasyāmalātmanaḥ \|**

**yayur vaikuṇṭha-nilayaṁ sarva-loka-namaskṛtam \|\|**

**śrīdhara-svāmī (bhāvārtha-dīpikā) :** vaikuṇṭhākhyaṁ lokaṁ **yayuḥ**
\|\|13\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **amalāḥ** śuddhā
bhavanty **ātmāno**'ntaḥkaraṇāni yatas tasya \|\|13\|\|

\...

**\|\| 3.15.14 \|\|**

**vasanti yatra puruṣāḥ sarve vaikuṇṭha-mūrtayaḥ \|**

**ye'nimitta-nimittena dharmeṇārādhayan harim \|\|**

**madhvācāryaḥ (bhāgavata-tātparyam) :** animittena viṣṇv-arpaṇena \|

> muktāś caivādhikārasthā dveṣā vaikuṇṭha-lokagāḥ \|
>
> amuktānāṁ bhramaḥ kvāpi na muktānāṁ kvacid bhavet \|\| iti
> bhaviṣya-purāṇe \|

kṛṣṇātmanāṁ manaraja ādadhur iti ca \|

tiraścīnā sthāvarāś ca sarve jñānād vikuṇṭhagāḥ \|

amuktā muktim āyānti niyamāt karmaṇaḥ kṣaye \|\| iti ca \|\|14\|\|

**śrīdhara-svāmī (bhāvārtha-dīpikā) :** taṁ varṇayati---vasantīty
ādi-dvādaśabhiḥ \| **vaikuṇṭhasya** harer iva **mūrtir** yeṣāṁ te \|
**nimittaṁ** phalaṁ **na nimittaṁ** pravartakaṁ yasmin \| niṣkāmeṇa
**dharmeṇa** ity arthaḥ \| **ārādhayan** ārādhitavantaḥ \|\|14\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : vaikuṇṭhasyeva** nityānanda-rūpā
**mūrtir** yeṣāṁ te **yatra vasanti** \| tathā na vidyate **nimittaṁ**
kāraṇaṁ yasya sa śrī-bhagavān eva **nimittaṁ** phalaṁ yatra, **tena
dharmeṇa** bhāgavatākhyena ye ca **harim ārādhayan**, te ca yatra
vasantīty anvayaḥ \| hari-padān atimātra-dṛṣṭaiḥ \[bhā.pu. 3.15.20\]
iti, yan na vrajanti \[bhā.pu. 3.5.23\] ity-ādi vakṣyamāṇāt \|\|14\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) : vaikuṇṭha-mūrtayaḥ**
bhagavat-sārūpyavantaḥ \| **animittaṁ** sva-prayojanābhāva eva
**nimittaṁ** pravartakaṁ yasmiṁs tena niṣkāmeṇa parama-**dharmeṇa** ity
arthaḥ \| **ārādhayan** pūrvam ārādhitavantaḥ \|\|14\|\|

\...

**\|\| 3.15.15 \|\|**

**yatra cādyaḥ pumān āste bhagavān śabda-gocaraḥ \|**

**sattvaṁ viṣṭabhya virajaṁ svānāṁ no mṛḍayan vṛṣaḥ \|\|**

**śrīdhara-svāmī (bhāvārtha-dīpikā) :** yatreti \| **śabda-gocaro**
vedāntaika-vedyaḥ \| **virajaṁ** sattva-mūrtiṁ **viṣṭabhya** dhṛtvā \|
**vṛṣo** dharma-mūrtiḥ \| **svānāṁ** svān \|\|15\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** yatra cādyaḥ pumān
ity-ādi \| **ādyaḥ** puruṣaḥ puruṣottamaḥ san śrī-kṛṣṇaḥ \| sato bhāvaḥ
**sattvaṁ**, sattā-svarūpaṁ śrī-vigraho nitya-vigrahaḥ śrī-kṛṣṇa iti
yāvat \| **virajaṁ** śuddhaṁ, **śabda-gocaraḥ** śruti-gocaraḥ, na tu
dṛśyaḥ \| **vṛṣo** dharma-mayaḥ \| **svānāṁ** svān **no**'smān
**mṛḍayan** pratipālayan \|

yad vā, yatra pumān āste, ca-kāra āvartanīyaḥ, ādyo bhagavān śrī-kṛṣṇaḥ
pumān viṣṇur vaikuṇṭhanāthaḥ \| ādyo bhagavān kīdṛśaḥ ? no'smākaṁ
dṛg-gocaraś ca, svānām iti pṛthag vyākhyeyam, svāṁśān svān mṛḍhayan
no'smākaṁ śruti-gocara iti \| ca-kāraḥ samuccaye \| ekaḥ
śruti-gocaratvena, anyo dṛg-gocaratvena \| dṛg-gocaratvam ākṣepa-labhyam
\|

sa vā kīdṛśo bhagavān ? ubhaya-viśeṣaṇam \| kiṁ kṛtvā āste ? sattvam
avaṣṭabhya virajaṁ śuddham avaṣṭabhya adhaḥ-kṛtya uparibhūyety arthaḥ \|
eṣa pakṣa ādyaṁ prati, anyaṁ prati virajaṁ śuddhaṁ sattvam avaṣṭabhya
ālambya \| eṣa pakṣaḥ pumāṁsaṁ prati \| vṛṣo varṣatīti vṛṣaḥ kāmadaḥ,
ubhaya-viśeṣaṇam \|

athavā yatra pumān āste, ādyo bhagavān śrī-kṛṣṇaḥ śabda-gocara āste,
anyasya śabda-gocaratvād anyasya dṛg-gocaratvam \|\|15\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sattvaṁ guṇaṁ sānnidhyenopakṛtya
vṛṣaḥ sarvānanda-varṣī \|\|15\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **virajaṁ sattvaṁ**
śuddha-sattvaṁ **viṣṭabhya** dhṛtvā yasya nāma-rūpa-guṇa-līlādikaṁ
sarvam eva śuddha-sattvam ity arthaḥ \| **svānāṁ** svān **vṛṣaḥ** sākṣāt
parama-dharma-rūpaḥ \|\|15\|\|

\...

**\|\| 3.15.16 \|\|**

**yatra naiḥśreyasaṁ nāma vanaṁ kāma-dughair drumaiḥ \|**

**sarvartu-śrībhir vibhrājat kaivalyam iva mūrtimat \|\|**

**śrīdhara-svāmī (bhāvārtha-dīpikā) :** tatratyaṁ vanaṁ
viśinaṣṭi---yatreti caturbhiḥ \| **sarveṣv** apy **ṛtuṣu śṛīḥ**
puṣpādi-saṁpady eṣāṁ taiḥ \|\|16\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** nanu kathaṁ tayor
ekatra sthitau kaścit śruti-gocaraḥ, kaścid anyathety āha---yatrety-ādi
\| **yatra** iti aupacārikam adhikaraṇaṁ, yathāṅguly-agre kari-śatam
aṅgulyā nirdiṣṭe kari-śate'ṅgulisthatvenopacāraḥ, tathā yatreti yena
nirdiṣṭe **naiḥśreyasa**-vane yatrety upacāraḥ \| naiḥśreyasaṁ nāma
vanaṁ vṛndāvanasyaiva nāmāntaram idam \| **kāma-dughaiḥ**
kalpa-drumatvāt \| **kaivalyam iva mūrtimat**, kevalaṁ brahma svārthiko
ṣaṇ tat-svarūpam \| vakṣyati ca---kṣemaṁ vindanti mat-sthānaṁ yad brahma
paramaṁ viduḥ \[bhā.pu.11.20.37\] iti \| atas tatra vane ādyaḥ
śrī-kṛṣṇas tiṣṭhati, sa tu tat-tad-upāsakānām eva dṛśyaḥ \| brahmādīnām
api śruti-gocara eveti tathā pūrvam uktam \| yatreti vaikuṇṭhākhye
dhāmani, tatra ubhayaṁ boddhavyam---yatreti param ekam, anyan
naiḥśreyasākhyaṁ vanaṁ, tat tu pūrvoktādhikaraṇa-balāt tato'pi param \|
ubhayatra ubhayaṁ rūpam \| pure pure puruṣaḥ, vane ādyaḥ śrī-kṛṣṇaḥ,
puruṣaḥ khalu brahmādi-dṛśyaḥ, ādyaḥ khalu śruti-gocara ity arthaḥ \|
ata uktam---draṣṭāsi māṁ tataṁ brahman \[bhā.pu. 3.9.31\] ity-ādi
bhauma-līlāyām āvirbhūtaṁ vṛndāvane iti \|\|16\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** kaivalyaṁ śuddhaṁ bhakti-sukhaṁ
tad eva mūrtimad iva jātam, tad-eka-sampan-mayatvāt \|\|16\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kaivalya-m**ūrtimad**
iveti vanaspati-samūhasya nitya-siddhatvam
eka-rasa-nirudvega-paramānanda-mayatvam ātmārāma-vihaṅgama-spṛhaṇīyatvaṁ
coktam \|\|16\|\|

\...

**\|\| 3.15.17 \|\|**

**vaimānikāḥ sa-lalanāś caritāni śaśvad**

**gāyanti yatra śamala-kṣapaṇāni bhartuḥ \|**

**antar-jale'nuvikasan-madhu-mādhavīnāṁ**

**gandhena khaṇḍita-dhiyo'py anilaṁ kṣipantaḥ \|\|**

**śrīdhara-svāmī (bhāvārtha-dīpikā) :** caritāni caritrāṇi \| bhartuḥ
prabhoḥ \| anuvikasantyo madhu makarandas tad-yuktā mādhavyo vāsantyo
latāḥ \| yad vā, anuvikasan madhavaḥ prasaran makarandā mādhavyo
madhu-kālīnāḥ su-manasas tāsāṁ gandhena khaṇḍitā vighnitā dhīr yeṣāṁ
te'pi tad gandha-prāpakam anilaṁ kṣipantas tiraskurvanto gāyanti \|
anena bhagavat-pārṣadānāṁ niratiśaya-viṣaya-sukhe'pi
bhagavad-bhajanānandāsaktir darśitā \|\|17\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** ubhayoḥ pura-vanayor
viśeṣaṇāni darśayati---vaimānikā ity-ādi pura-viśeṣaṇam \|
pārāvatānya-bhṛtety-ādi naiḥśreyasa-vana-viśeṣaṇam \| yasmin naiḥśreyase
vane yatrety upacāraḥ, tathaiva te prāyo batāmba vihagā munayo vane'smin
\[bhā.pu. 10.21.14\] ity-āder vakṣyamāṇatvāt \|\|17\|\|

**------------------------------------------------------------------------------------------------------------------------**

**sanātana gosvāmī (dig-darṣinī) :** (bṛ.bhā. 2.4.46) **caritāni**
caritrāṇi \| **bhartuḥ** prabhoḥ \| **anuvikasan madhavaḥ**
prasaran-makarandāḥ **mādhavyaḥ** madhu-kālīnāḥ sumanasaḥ, tāsāṁ
**gandhena khaṇḍitā** vighnitā **dhīr** yeṣāṁ te\'pi tad-gandha-prāpakam
**anilaṁ kṣipantas** tiraskurvanto **gāyanti** \| anena
vaikuṇṭha-vāsināṁ niratiśaya-sukhe\'pi bhajanānandāsaktir darśitā\'sti
\|\|17\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tādṛśatvenaiva
varṇayati---vaimānikā ity-ādibhiḥ \| antar madhye jala iti
tat-tad-upavana-śobhāśa ity-ādikaṁ dhvanitam \| gandhena
śrī-bhagavad-vibhūti-rūpatvāt tat-saurabhyānukāritayā
tat-smaraṇa-viśeṣa-kartrā tena khaṇḍita-dhiyaḥ paramānandaṁ mohaṁ prāptā
api bhagavad-guṇa-gaṇāgraheṇa tad-gandhavāhaṁ kṣipantaḥ \|\|17\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** śamaleti
brahmāṇḍa-varti-jīvānāṁ sarva-mālinya-kṣapaṇāni sveṣāṁ tu
tad-viraha-duḥkhopaśamakāni \| vaimānikā svara-viśeṣodbhāvanārthaṁ
vimānād avatīrya sarovarasyāntarjale kaṇṭha-magna-jale ity arthaḥ \| yad
vā, taṭa-vartinīnām eva jala-saṁlagna-vṛkṣa-śākhām āruhya tāḥ
sva-patrādibhir ācchādayantīnām antar-jala eva vikasantīnāṁ
madhu-yukta-mādhavīnāṁ gandhena khaṇḍitāḥ
bhagavac-caritāsvādanaikatānatve savighnīkṛtā dhīr yeṣāṁ tathā-bhūtā api
gāyanty eva, na tu gānād viramantīty arthaḥ \| kintv anilaṁ kṣipantaḥ,
are mādhavī-pūṣpāmoda-tundila-sumanda-śītānila !
bhagaval-līlāmṛta-mādhuryeṣu nimajjitā asmākaṁ dhiyo vṛttīḥ k? ākraṣṭuṁ
yatase ? kiṁ tvaṁ tebhyo'py ātmānaṁ madhuraṁ manyase ? dhik tvāṁ mūḍheti
nindantaḥ, tena kaivalyam iva mūrtimad iti pūrvoktes
tad-vanastha-puṣpāmodādīnāṁ brahmānanda-rūpatve'py ākṣepāt brahmānandād
api bhajanānando'py adhika iti dyotitam \|\|17\|\|

\...

**\|\| 3.15.18 \|\|**

**pārāvatānyabhṛta-sārasa-cakravāka-**

**dātyūha-haṁsa-śuka-tittiri-barhiṇāṁ yaḥ \|**

**kolāhalo viramate'cira-mātram uccair**

**bhṛṅgādhipe hari-kathām iva gāyamāne \|\|**

**śrīdhara-svāmī (bhāvārtha-dīpikā) :** anya-bhṛtāḥ kokilāḥ \| dātyūhaś
cātakaḥ \| acira-mātraṁ kṣaṇa-mātraṁ viramati \| anena tatratya-pakṣiṇām
api hari-kathā-śravaṇādi-paramānando darśitaḥ \|\|18\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** dātyūho jala-caro varṣāsu kva
kveti prāya-bhāṣī \| bhṛṅgādhipo vanamālādhikārī ko'pi mukhyo bhṛṅgaḥ,
tasyātiśayena bhagavat-priyatvāt śrī-garuḍavat svabhāvata eva
tat-tad-akṣara-maya-śabdātmakaṁ gānam eva teṣu hari-kathitaṁ jñeyam \|
iveti tat-pārṣadādi-kartṛka-hari-kathā-sādṛśyaṁ jñāpayati vīṇādivat
\|\|18\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** vaimānikā iva tatratyāḥ
pakṣiṇo'pi parama-bhaktā nirmatsarāś cety āha---pārāvatyaḥ kapotāḥ,
anya-bhṛtāḥ kokilāḥ, dātyūhā ḍāhukā iti khyātāḥ \| acira-mātraṁ śīghram
eva \| \"haṁho samprati hari-kathā pravartate tad vayaṁ sarve tāvat
tūṣṇīm eva śṛṇuma\" ity evaṁ kolāhalo viramate \| kadā ? bhṛṅgādhipe
bhagavad-vana-mālādhikāriṇi hari-**kathām** iva hari-kathā-tulyam eva
kim api ghūnākṣara-nyāyena gāyati sati hari-harīty
ākāraka-sva-pakṣa-śabdaṁ kurvatīty arthaḥ \| na jāne tasmin
sākṣād-dhari-kathāṁ gāyati sati pakṣiṇāṁ teṣāṁ tasmin kīdṛśa ādaro
bhaved iti bhāvaḥ \|\|18\|\|

\...

**\|\| 3.15.19 \|\|**

**mandāra-kunda-kuravotpala-campakārṇa-**

**punnāga-nāga-bakulāmbuja-pārijātāḥ \|**

**gandhe'rcite tulasikā-bharaṇena tasyā**

**yasmiṁs tapaḥ sumanaso bahu mānayanti \|\|**

**madhvācāryaḥ (bhāgavata-tātparyam) :** bhaktair arcite sati bhagavatā
tulasikā-bharaṇe kṛte tasya gandhārthaṁ tapo bahu mānayanti \|\|19\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) : mandāra-pārijātau**
surataru-viśeṣau \| **kuravas** tilaka-vṛkṣaḥ \| **utpalaṁ**
rātri-vikāsi \| **ambujaṁ** dina-vikāsi \| **nāgo** nāgakeśaraḥ \| etāḥ
**sumanasaḥ** puṣpa-jātayaḥ **sugandhā** api **tulasikā-bharaṇena**
śrī-hariṇā **tulasyā gandhe'rcite** sati **yasmin** vane, **tasyās
tapo** **bahu mānayanti** \| anena tatratyā guṇa-grāhiṇa eva, na
matsariṇa ity uktam \| evam-bhūtaṁ vanaṁ yatra, tad vaikuṇṭhaṁ yayur iti
pūrveṇānvayaḥ \|\|19\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** mandārādayaḥ
puṣpa-jātayas tulasikām eva bahu mānayanti, tulasikā-bharaṇena
śrī-kṛṣṇena \| tasyā gandhe'rcite sati bahu-mānanaṁ yuktam eva, na tu
spardhante, tatra spardhāsūyādi-doṣābhāvāt \|\|19\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** yatra sthāvarā api jñāna-śālinaḥ
parakīya-bhagavat-prīṇana-guṇa-ślāghinaś cety āha---mandāreti \|
**arṇam** api puṣpa-viśeṣaḥ \| **sumanasas** tat-tad-adhiṣṭhātryo devatā
jñeyāḥ \|\|19\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** pakṣiṇa iva tatratyā
vṛkṣā api spardhāsūyādi-rahitāḥ parama-bhaktā evety
āha---**mandāra-pārijātau** surataru-viśeṣau \| **kuravas**
tilaka-vṛkṣaḥ \| **arṇaṁ** puṣpa-viśeṣaḥ \| **nāgo** nāgakeśaraḥ \| ete
vṛkṣāḥ parama-sugandha-kusumā api **tulasikā-bharaṇena** śrī-hariṇā
vana-viharaṇa-samaye **tasyās** tulasyā **gandhe arcite** ādṛte sati
**yasmin** vane, \"aho dhanyāsi tvaṁ tulasi\" iti tasyā eva tapo bahu
mānayanti**,** na tu sveṣām iti tena, yad asyās tapo jānīmaḥ \| tarhi
tad eva tapo vayam ito bhārata-bhūmiṁ gatvā ācarāma iti teṣāṁ
mano'nulāpo dhvanyate \| tataś ca vaikuṇṭha-vāsino'pi bhārata-bhūmau
janma vāñchantīti vaikuṇṭhād api bhārata-bhūmer utkarṣo'nudhvanyate \|
bahu mānayanty eva na tv asūyantīty arthaḥ \| yataḥ **sumanasah**
śuddha-cittāḥ, pakṣe puṣpa-taravaḥ \| tena vaimānikā iti pārāvateti
mandārety-ādibhir jarāyujāṇḍajodbhidas traya eva hariṁ bhajanto
vartante, na tu caturthaḥ svedajo'varṇād iti jñeyam \|\|19\|\|

\...

**\|\| 3.15.20 \|\|**

**yat saṅkulaṁ hari-padānati-mātra-dṛṣṭair**

**vaidūrya-mārakata-hema-mayair vimānaiḥ \|**

**yeṣāṁ bṛhat-kaṭi-taṭāḥ smita-śobhi-mukhyaḥ**

**kṛṣṇātmanāṁ na raja ādadhur utsmayādyaiḥ \|\|**

**śrīdhara-svāmī (bhāvārtha-dīpikā) :** punar vaikuṇṭham eva viśinaṣṭi
\| yat saṅkulaṁ vyāptaṁ bhavati \| kaiḥ ? hari-padayor ānatiḥ praṇāmas
tāvan-mātreṇa dṛṣṭair bhaktānāṁ vimānair na karmādi-prāpyaiḥ \|
vaidūrya-mārakatair hema-mayaiś ca vimānaiḥ \| bṛhanti kaṭi-taṭāni yāsām
\| smita-śobhīni mukhāni yāsāṁ tā api \| kṛṣṇe ātmā yeṣām \| rajaḥ kāmam
utsmayādyaiḥ parihāsādibhir na ādadhur na janayām āsuḥ \|\|20\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** punaḥ puraṁ
viśinaṣṭi---tat saṅkulam ity-ādi \| hari-padayor ānatir bhaktir yeṣāṁ te
\| tathā tanmātrasya dṛṣṭaṁ darśanaṁ yeṣu tair bhaktair ity arthaḥ \|
vaimānikāḥ salalanāḥ \[bhā.pu. 3.15.17\] iti prāg-uktasya
vaimānika-strī-puruṣayo rāgādi-sambandhaḥ sambhāvyo'stu, tam anena
ślokena nirākurvann āha---yeṣām ity-ādi \| bṛhat-kaṭi-taṭāḥ
smita-śobhi-mukhyo'pi yeṣāṁ vaimānikānāṁ rajo rāgam utsmayādyaiḥ
smitādibhir nādadhuḥ, cet kṛṣṇātmanāṁ kṛṣṇe ātmā yeṣāṁ tān api
kṛṣṇātmāna iti boddhavyam \| ubhayos tathātve prapañcsarva-ratir nāsty
eva, paraṁ tu śrī-kṛṣṇa eva teṣāṁ tāsāṁ ca ratiḥ \|\|20\|\|

**------------------------------------------------------------------------------------------------------------------------**

**sanātana gosvāmī (dig-digdarśinī) :** (bṛ.bhā. 2.4.46) **hari-padayor
ānatiḥ** praṇāmas tāvan-**mātreṇa dṛṣṭair** vaikuṇṭha-vāsināṁ
**vimānair** na tu karma-jñāna-yogādi-prāpyaiḥ \| rajaḥ-kāmam
**utsmayaḥ** parihāsas tad-ādyair **na ādadhur** na janayāmāsuḥ, yataḥ
**kṛṣṇe ātmā** yeṣāṁ, teṣām iti \|\|20\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tad vaikuṇṭhaṁ marakatam eva
mārakataṁ rajo nādadhuḥ, kintu tāsām api parama-bhaktatvād
bhakty-uddīpanam eva jātam ity arthaḥ \|\|20\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** abhito vartiṇīm
udyāna-śobhāṁ varṇayitvā madhya-vartinīṁ vaikuṇṭha-nagara-śobhāṁ
varṇayati---tad iti \| hari-pādayor ānītaḥ praṇatis tāvan-mātreṇāpi
bhajanena dṛṣṭaiḥ, na tu sampūrṇāṅgair api jñāna-karmādibhir ity arthaḥ
\| kiṁ ca, tatra bhajanānanda-nirvṛteṣu lokeṣu pūrvokta-yuktyā
brahmānando'pi na prabhavati \| kiṁ punar viṣayānanda ity
āha---bṛhat-koṭi-taṭāḥ, parama-sundaryo'pi yeṣāṁ kṛṣṇātmanāṁ
kṛṣṇa-nimagna-manasām utsmayādyaiḥ
utkṛṣṭa-smitāvaloka-gaty-ālāpādi-vyāpāraiḥ svābhāvikair ajaḥ kāmaṁ na
ādadhur na janayāmāsus taiś ca saṅkulam \|\|20\|\|

\...

**\|\| 3.15.21 \|\|**

**śrī rūpiṇī kvaṇayatī caraṇāravindaṁ**

**līlāmbujena hari-sadmani mukta-doṣā \|**

**saṁlakṣyate sphaṭika-kuḍya upeta-hemni**

**sammārjatīva yad-anugrahaṇe'nya-yatnaḥ \|\|**

**śrīdhara-svāmī (bhāvārtha-dīpikā) :** śrīr lakṣmīḥ rūpiṇī
manohara-mūrti-dhāriṇī satī śrī-hareḥ sadmani saṁmārjanaṁ kurvatīva
yasmin loke saṁlakṣyate \| caraṇāravindaṁ kvaṇayatī nūpureṇa śabdayantī
\| mukto doṣaś cāñcalyaṁ yayā \| yad vā, muktena doṣā prasāritena bāhunā
\| kīdṛśe sadmani \| sphaṭika-mayāni kuḍyāni yasmin \| madhye madhye ca
śobhārtham upetaṁ saṁyuktaṁ hema yasmin \| yasyā anugrahaṇe śrīr
anugrahaṁ karotv ity etad artham anyeṣāṁ brahmādīnāṁ yatnaḥ sā \| ayaṁ
bhāvaḥ, yady api tatra rajo nāsty eva tathāpi
svarṇa-paṭṭikāvacchinna-bhitti-bhāgeṣu bahudhā pratibimbitā satī
līlāmbujaṁ bhrāmayantī vinaya-bhaktibhyāṁ tathā lakṣyate iti \|\|21\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** śrī-rūpiṇīty-ādi \|
śrīr naikadhā, tathā hi---

> pūrṇaikā [nāminī]{.mark} śaktiḥ śrī-kṛṣṇasya sanātanī \|
>
> ramākhyāntaḥ-sāra-mate saiva vakṣasi lakṣa-bhāk \|\|
>
> tathā vibhūti-rūpānyā rūpiṇī sāpy arūpiṇī \|
>
> rūpiṇīva mate sāṅgā parā tv aiśvarya-rūpiṇī \|\|
>
> antarānandinī śaktir yā sā vapuṣmatī matā \|
>
> naiḥśreyasa-vane saiva rādheti parikīrtyate \|\|
>
> kṣīrābdhi-mathanodbhūtā rūpiṇyāḥ śivatā tanuḥ \|
>
> vapuḥ-sthitā yā sā ninye rūpiṇyā api bhāgaśaḥ \|\|

atra sā dvidhā vartate---ekā svayaṁ śrīr yā
niratiśayaiśvarya-rūpānandinī śaktiḥ, anyā tu rūpiṇī rūpavatī \| ubhe
ubhayatra darśayati---rūpiṇī śrīr naiḥśreyasa-vane vaikuṇṭhākhye pure
sammārjatīva sammārjanaṁ gṛha-śuśrūṣāṁ kurvatīva lakṣyate \| yadyap
tatra rajaḥ-sambandho nāsti, tathāpi mukta-doṣā, muktena doṣṇā, mukto
dor bāhur yatra tena vā līlāmbujena itas tataś calantī tasyaiva
līlāmbujasya parāgā ye patitās tān eva sārayantī, gṛha-śuśrūṣaṇam
avaśyam eva kāryam iti kṛtveva sammārjanaṁ kurvatīva lakṣyate \|
sphaṭika-kuḍya upeta-hemni saṁlakṣyate, pratibimbitā kāya-vyūhavatīva
saṁlakṣyate iti dvir yojanīyam \|\|21\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** mukta-doṣām ayam
ātmāpahata-pāpmetivan nityam eva doṣa-rahitā \| ata eva
tad-bhaktyātyantadīnaṁ manyātvena saṁmārjana-kartrī yā kācit saiva
lakṣyate, na tu preyasīvat \| yathoktaṁ kurukṣetra-yātrāyāṁ
śrī-kālindyā---ahaṁ tad-gṛha-mārjanī\[bhā.pu. 10.83.11\] iti \|
lolāmbujenety upalakṣaṇe tṛtīyā \|\|21\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sarve
hari-bhajanānandavanta iti kiṁ vaktavyam ? sākṣāl lakṣmīr api yatra sadā
bhajantī vartata ity āha dvābhyām \| rūpiṇī parama-saurūpyavatī
caraṇāravindaṁ kvaṇayantī manda-gatyā nūpureṇa śabdayantī hareḥ sadmani
sphaṭika-maya-bhittau upeta-hemni madhye madhye śobhārthaṁ
saṁyukta-suvarṇe \| yukta-doṣā prasāritena bhujena līlāmbujena
pāṇi-dhṛtena san-mārjanīva svaccha-bhittau pratibimbitā śodhanyā
sammārjanaṁ kurvatīva saṁlakṣyate, līlāmbujam atra śodhanī-sthānīyam \|

yad vā, saṁmārjatīva sammārjana-kāriṇānyā dāsīva \| yad uktaṁ
kurukṣetra-yātrāyāṁ tad-gṛha-mārjanīti \| tadā mukta-doṣo nirdoṣā \|
līlāmbujenety upalakṣaṇe tṛtīyā, na cānena sālva-māhātmyā mantavyety
āha---yasyā anugrahaṇe śrīr anugrahaṁ karotv etad-artham anyeṣāṁ
brahmādīnāṁ yatnaḥ sā \|\|21\|\|

\...

**\|\| 3.15.22 \|\|**

**vāpīṣu vidruma-taṭāsv amalāmṛtāpsu**

**preṣyānvitā nija-vane tulasībhir īśam \|**

**abhyarcatī svalakam unnasam īkṣya vaktram**

**uccheṣitaṁ bhagavatety amatāṅga yacchrīḥ \|\|**

**śrīdhara-svāmī (bhāvārtha-dīpikā) :** aṅga ! he devāḥ ! yad yasmil
loke śrīr evam amata amaṁsta mene \| kiṁ kurvatī ? vidruma-mayāni taṭāni
yāsām, amalā amṛta-tulyā āpo yāsāṁ tāsu vapīṣu \| nija-vane lakṣmī-vane
paricārikābhir anvitā tulasībhiḥ śrī-viṣṇuṁ pūjayantī \| tadodake
pratibimbitaṁ śobhanālaka-yuktam utkṛṣṭa-nāsikā-yuktaṁ ca sva-vaktraṁ
vīkṣya bhagavatā uccheṣitaṁ cumbitam ity amanyata \| anena lakṣmyā api
saubhāgya-sukhaṁ bhagavad-anugraheṇaiveti dyotitam \|\|22\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :**
naiḥśreyasa-vana-sthitāyāḥ śriyaś caritraṁ darśayati---vāpiṣv ity-ādi \|
preṣyāḥ paricārikās tābhir anvitā satī vāpīṣu, na tu vāpyāṁ, yāvatya eva
vāpyaḥ santi, tāvatīṣv eva, kadācit kasyāṁcit \| nija-vane kamala-vane
tulasībhiḥ, satsv api kamaleṣu tulasyās tat-priyatvāt \| īśaṁ śrī-kṛṣṇam
abhyarcatī abhyarcantī vaktraṁ nirīkṣya bhagavatā śrī-kṛṣṇena
**ucche**ṣitaṁ pītam iti amata amaṁsta \|

vaktraṁ kīdṛśam ? svalakam unnasam \| adho-mukhaṁ yathā bhavati, tathā
arcantyās tasyā mukhaṁ pratibimbitam \| teṣām ekasmin bimbe sva-mukhaṁ
ca bimbitaṁ sat lagnam \| tena ubhayoḥ saṁyoge
śrī-kṛṣṇa-mukha-saṁsakta-sva-mukha-smṛtir jātā \| ato'mata mene ity
utprekṣā \|\|22\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** vāpīṣv iti \| patyur eva
parama-deva-rūpatvāt tataḥ saubhāgya-lābhārthaṁ sa eva pūjya ity
abhiprāyeṇa \| tatra ca jane dhyānena tat-sphūrtes tatra
sva-pratibimba-dṛṣṭyā sva-mūrteś ca saha-yogāc cumbitatva-bhānam api
saṅgatam \| yad vā, uccheṣitam upabhuktam ity amanyata
pūrva-pūrvānūtatatayā smṛtavatīty arthāh \|\|22\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** paricaraṇa-bhaktim uktvā
sādhaka-bhaktānām iva tasyā arcana-bhaktim āha---vāpīṣu dīrghikāsu
amṛta-tulya-jalāsu nija-vane niḥśreyasa-vanaika-deśa-sthe lakṣmī-vane
tulasībhir īśaṁ śrī-nārāyaṇam abhyarcayituṁ prātaḥ-snānaṁ kariṣyantī
prathamaṁ mukha-kṣālanārthaṁ sopāna-taṭa-madhyāsīnā jale pratibimbitaṁ
śobhanālakam utkṛṣṭa-nāsikā-yuktaṁ ca sva-mukham īkṣ**ya** īkṣitvā
bhagavatā uccheṣitam ucchiṣṭīkṛtaṁ cumbanādhara-pānābhyām ity amata
amanyata \| yad vā, tatra jale nīlotpala-pratibimbe militaṁ
sva-vaktra-pratibimbaṁ vīkṣya bhagavatā tan-mukhaṁ cumbitaṁ jātam iti
bhāvodayo jātaḥ \|\|22\|\|

\...

**\|\| 3.15.23 \|\|**

**yan na vrajanty agha-bhido racanānuvādāc**[^52]

**chṛṇvanti ye'nya-viṣayāḥ kukathā mati-ghnīḥ \|**

**yās tu śrutā hata-bhagair nṛbhir ātta-sārās**

**tāṁs tān kṣipanty aśaraṇeṣu tamaḥsu hanta \|\|**

**madhvācāryaḥ (bhāgavata-tātparyam) :** aracanānuvādāḥ \|\|23\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** punaḥ katham-bhūtaṁ tat ? yad
vaikuṇṭhaṁ na vrajanti \| ke ? ye kukathāḥ śṛṇvanti \| kās tāḥ ? aghaṁ
bhinattīty aghabhit tasya hare racanā sṛṣṭy-ādi-līlā, tasyā anuvādād
anya-viṣayā artha-kāmādi-vārtā mati-bhraṁśikāḥ \| teṣām avrajane
hetuḥ---yās tu hata-bhāgyair naraiḥ śrutāḥ satyas tāṁs tān śrotṝn
aśaraṇeṣu nirāśrayeṣu tamaḥsu narakeṣu kṣipanti \| hanta khede \|
katham-bhūtāḥ ? āttaḥ sāraḥ śrotṝṇāṁ puṇyaṁ yābhis tāḥ \|\|23\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** yad vaikuṇṭhaṁ tad
bhagavat-kathā-vimukhā na yāntīty āha---yan na vrajantīty-ādi dvābhyām
\|\|23-24\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** aghabhido'ghāsura-hantuḥ, agho'pi
yat-sparśana-dhūta-pātakaḥ \[bhā.pu. 10.12.38\] ity atra
tathā-prasiddhasya racanāyā anuvādaṁ parityajyānyad anyadīyaṁ yad
racanaṁ, tad eva viṣayo yāsāṁ tāḥ kathā iti bhagavat-kathāṁ kadācid api
ye na śṛṇvantīty arthaḥ \| tamaḥsu naraka-prāyeṣu saṁsāra-garteṣu \|
sāro vivekādiḥ \|\|23\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tatra gantuṁ ke'dhikāriṇa
ity apekṣāyāṁ prathamam anadhikāriṇa āha---agha-bhidaḥ .śṛṅkhalasya
racanā līlā-kathā tasyā anuvādāt anukīrtanāt anya-viṣayā eva kathāḥ
nyāyādi-śāstra-viṣayā api kathāḥ kukathās tā ye śṛṇvanti, te yad
vaikuṇṭhaṁ na vrajanti \| tarhi kiṁ vrajanti ? tatrāha---yāḥ kukathā
hata-bhagaiḥ śrutā iti hata-bhagā eva tatrādhikāriṇaḥ \| ato
hata-bhagair nṛbhir evātto gṛhītaḥ sāraḥ ṛotavyatvenānusaṁhitaṁ
mahattvaṁ yāsāṁ, ata eva tāṁs tān hata-bhagān tamaḥsu narakeṣu tāḥ kathā
eva balātkāreṇa kṣipanti \|\|23\|\|

\...

**\|\| 3.15.24 \|\|**

**ye'bhyarthitām api ca no nṛ-gatiṁ prapannā**

**jñānaṁ ca tattva-viṣayaṁ saha-dharma yatra \|**

**nārādhanaṁ bhagavato vitaranty amuṣya**

**sammohitā vitatayā bata māyayā te \|\|**

**śrīdhara-svāmī (bhāvārtha-dīpikā) :** prasaṅgāt tān śocanti \|
no'smābhir brahmādibhir apy abhyarthitāṁ nṛ**-**gatiṁ manuṣya-jātiṁ
prapannāḥ prāptāḥ santo'pi harer ārādhanaṁ na kurvanti \| kīdṛśīṁ
nṛ-gatim ? yatra yasyāṁ dharma-sahitaṁ tattva-jñānaṁ bhavati,
tad-ubhaya-sādhakatvāt tasyāḥ \| te'muṣya bhagavato vistṛtayā māyayā
nanu saṁmohitāḥ ? bateti khede \| yadi caivaṁ sambandhaḥ \| kevalaṁ ta
eva na vrajanti, kintu ye bhagavad-ārādhanaṁ na kurvanti, te'pi teṣāṁ
māyā-mohitatvād iti \|\|24\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ye'bhyarthitam iti \| yatra yasyāṁ
nṛ-gatau bhagavad-dharma-paryanto dharmo bhavati,
bhagavad-dharma-paryantasya tattvasya jñānaṁ ca bhavatīty arthaḥ \| tāṁ
prapannāḥprāptā api ye sarveṣāṁ dharmāṇāṁ jñānānāṁ ca mūlaṁ bhagavata
ārādhanaṁ na vitarantina kurvanti, te sammohitāḥ \| tad uktaṁ---bile
batorukrama-vikramā ye \[bhā.pu. 2.3.20\] ity-ādi \| tathā ca
brahma-vaivarte---

> prāpyāpi durlabhataraṁ mānuṣyaṁ vibudhepsitam \|
>
> yair āśrito na govindas tair ātmā vañcitaś ciram \|\|
>
> aśītiṁ caturaś caiva lakṣāṁs tān jīva-jātiṣu \|
>
> bhramadbhiḥ puruṣaiḥ prāpya mānuṣyaṁ janma-paryayāt \|\|
>
> tad apy aphalatāṁ yātaṁ teṣām ātmābhimāninām \|
>
> varākāṇām anāśritya govinda-caraṇa-dvayam \|\| iti \|

yad vā, yatra tat-tad-viṣayaṁ jñānaṁ dharmaś ca sarvo'pi jajñe, tādṛśīm
api nṛ-gatiṁ prapannāḥ prāptā ya iti paśu-nirviśeṣā vyāvṛttāḥ \|\|24\|\|
\[bhakti-sandarbha 108\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** hanta hanta yadyapi tatra
gantuṁ nṛ-jātaya evādhikāriṇo, na tu devādi-jātayaḥ, tad api
bhakti-rahita-śāstra-tātparya-bhraṁśita-buddhayo nṛ-jātaya eva kecid
vañcitā bhavantīti tān śocati---ye iti \|

hā hanta ! bhārata-bhūmau kadā nṛ-januṣo bhūtvā vayaṁ kṛṣṇaṁ bhajantaḥ
kṣaṇa-mātreṇaiva prāpnuyāma ? iti **no**'smābhir brahmādibhir apy
**abhyarthitāṁ nṛ-gatiṁ ye prapannāḥ** prāptāḥ, **yatra** yasyāṁ
**tattva-viṣayaṁ** brahma-viṣayakaṁ **dharma-sahitaṁ jñānaṁ** ca
bhavati, tad api **bhagavata ārādhanaṁ** na vitaranti, na kurvanti cet,
**teamuṣya māyayā mohitāḥ**, dharma-jñānayor api bhaktiṁ vinā
phalāsiddher iti bhāvaḥ \|

yad vā, yatra dharma-sahitaṁ jñānaṁ kurvanti na tv ārādhanaṁ, te mohitāḥ
\| yad vā, bhagavata evārādhanaṁ bhagavate na dadati,
tat-sukha-tātparyatayā na kalpayanti, te sakāma-bhaktā apīti \|\|24\|\|

\...

**\|\| 3.15.25 \|\|**

**yac ca vrajanty animiṣām ṛṣabhānuvṛttyā**

**dūre yamā hy upari naḥ spṛhaṇīya-śīlāḥ \|**

**bhartur mithaḥ suyaśasaḥ kathanānurāga-**

**vaiklavya-bāṣpa-kalayā pulakī-kṛtāṅgāḥ \|\|**

**śrīdhara-svāmī (bhāvārtha-dīpikā) :** punaḥ katham-bhūtam ? **yac ca**
naḥ upari sthitaṁ **vrajanti** \| ke ? **animiṣāṁ** devānām **ṛṣabhaḥ**
śreṣṭho hariḥ, tasya **anuvṛttyā** **dūre yamo** yeṣām \| yad vā,
dūrīkṛta-yama-niyamāḥ \| \["dūre'ham" iti\] pāṭhāntare dūrīkṛtāhaṅkārā
ity arthaḥ \| **spṛhaṇīyaṁ** karuṇādi **śīlaṁ** yeṣām \| kiṁ ca,
**bhartur** harer yat **suyaśaḥ,** tasya **mithaḥ kathane**
yo'**nurāgaḥ**, tena **vaiklavyaṁ** vaivaśyaṁ, tena **bāṣpa-kalā,** tayā
saha **pulakīkṛtam aṅgaṁ** yeṣām \| yad vā, **naḥ uparīti** vrajatāṁ
viśeṣaṇam \| nirahaṅkāratvād asmatto'pi ye'dhikāḥ, te yad vrajantīty
arthaḥ \|\|25\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** yac ca naiḥśreyasaṁ
vanaṁ kecid vrajanti, te ke ? ity āha---**yac ca vrajanti** ity-ādi \|
ye **no**'smākam **upari** upari-bhūtā adhikāḥ \| ata eva
**spṛhaṇīya-śīlā bhartuḥ** śrī-kṛṣṇasya **suyaśasaḥ**
śrī-vṛndāvana-līlāyāḥ **kathane** yo'**nurāgaḥ**, tena yad
**vaiklavyaṁ,** tena yā **bāṣpa-kalā**, tayā saha vartamānāḥ,
**pulakīkṛtāny aṅgāni** yeṣāṁ te \| ity anayor
bhedaḥ---kathādi-caraṇāravindena vaikuṇṭhaṁ yānti, premṇā
naiḥśreyasa-vanaṁ yāntīti \| sanakādayas tu vaikuṇṭha-purasya
saptama-kakṣā-paryantaṁ gantum aśakan, astu dūre tad vanam iti
\|\|25\|\|

**------------------------------------------------------------------------------------------------------------------------**

**sanātana gosvāmī (dig-darṣinī) : yac ca no**'smākaṁ sarva-devānām
**upari**-sthitaṁ **vrajanti** \| ke ? **animiṣāṁ** devānām **ṛṣabhaḥ**
śreṣṭho hariḥ, tasya **anuvṛttyā** bhaktyā **dūre yamo** yeṣāṁ te \| yad
vā, dūrīkṛta-yama-niyamāḥ \| "dūre'ham" iti pāṭhe dūrīkṛtāhaṅkārā ity
arthaḥ \| **spṛhaṇīyaṁ** karuṇādi bhagavad-bhajanādi vā **śīlaṁ**
svabhāvo yeṣām \| yad vā, asmat-prārthyaṁ śīlaṁ yeṣām \| kiṁ ca,
**bhartur** harer yat **suyaśaḥ,** tasya **mithaḥ kathanena** yaḥ
\[**anurāgaḥ**\] premāvirbhāvaḥ, tena **vaiklavyaṁ** vaivaśyaṁ, tena yā
**bāṣpa-kalā**, tayā saha **pulakīkṛtam aṅgaṁ** yeṣāṁ te \| ity
anuvṛtti-lakṣaṇam uktam \| yad vā, tathā-bhūtāḥ santo vrajantīti
gamana-prakāraḥ \| yad vā, na uparīti vrajatāṁ viśeṣaṇam \|
nirahaṅkāratvād apy asmatto'pi ye'dhikāḥ, te ity arthaḥ \|\|25\|\|
(ha.bha.vi. 11.587)

**------------------------------------------------------------------------------------------------------------------------**

**jīva-gosvāmī (bhagavat-sandarbhaḥ 57)** : **yad** vaikuṇṭham \| **yac
ca no**'smākam **upari-**sthitaṁ, naḥ **spṛhaṇīya-śīlā** iti vā \|
**dūre yamo** yeṣāṁ te, siddhatvena dūrīkṛta-yama-niyamāḥ santo vā
**vrajantīti** \| **bhartur mithaḥ suyaśasaḥ** ity anena tathā-vidhāyā
bhakter mokṣa-sukha-tiraskāritva-prasiddhiḥ sūcitā \| nātyantikaṁ
vigaṇayanty apīty ādau ye'ṅga tvad-aṅghri-śaraṇā bhavataḥ kathāyāṁ
kīrtanya-tīrtha-yaśasaḥ kuśalā rasajñā \[bhā.pu. 3.15.48\] iti
sanakādy-ukteḥ \|\|25\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : animiṣāṁ** kālānadhīnānām ity arthaḥ
\|\|25\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** athādhikāriṇa āha---yac
ceti \| **animiṣām ṛṣabho** hariḥ, tasya **anuvṛttyā dūre yamo** yeṣām
\| yad vā, dūrīkṛtya yama-niyamāḥ \| "dūre'ham" iti pāṭhe
dūrīkṛtāhaṅkārāḥ \| **no**'smākam apy **upari-**bhūtā adhikāḥ \|
yato'smābhiḥ **spṛhaṇīyam** eva, na tu prāpyaṁ **śīlaṁ** yeṣāṁ te \|

kiṁ tat śīlam ? tatra teṣāṁ pramāṇam āha---**bhartuḥ** prabhor **mitha**
iti paraspara-praṇayavattvena **kathanena** āsvāda-viśeṣopalabdheḥ \|
kvacit purāṇādāv asurāṇām api kadācit keṣāṁcit tatra yat kṣaṇika-gamanaṁ
śrūyate, tat tu tatratya-cid-vibhūti-sukhānubhavābhāvāt gamanam apy
agamanāyamānam eva, yathā vividha-saurabhyādi-guṇa-yukteṣu
maṇi-maya-rāja-sadaneṣu vyāghra-bhallukādīnāṁ praveśaḥ
sva-purastha-parijana-vṛndāny eva kautuka-viśeṣa-vaśāt tāṁs tān
darśayitum iccho rājña evājñayā bhavati, tathaiva
svīyāprākṛta-nitya-dhāma-nivāsinaḥ svajanān kautuka-vaśād darśayituṁ
prākṛta-padārthān kadācit ghora-sattvān asurān, kadācit sāttvikān
bhṛgv-ādīn kadācit triguṇātikramiṇaḥ sanakādīṁś ca svecchayaiva bhagavān
eva nayati, punaḥ śīghram eva tad-ayogyatvāt tato niḥsārayati ca \|
svaikāntika-bhakti-siddhāṁs tu sva-pārṣada-dvārā vimānair vaikuṇṭham
ānayati, tatra sadā nivāsayati, sva-dhāma-mādhuryaṁ sva-līlādi-mādhuryaṁ
tān evāsvādayatīti vivecanīyam \|\|25\|\|

\...

**\|\| 3.15.26 \|\|**

**tad viśva-gurv-adhikṛtaṁ bhuvanaika-vandyaṁ**

**divyaṁ vicitra-vibudhāgrya-vimāna-śociḥ \|**

**āpuḥ parāṁ mudam apūrvam upetya yoga-**

**māyā-balena munayas tad atho vikuṇṭham \|\|**

**śrīdhara-svāmī (bhāvārtha-dīpikā) : tat** tadā tad-apūrvaṁ
**vikuṇṭham** **atho** anantaram **upetya munayaḥ** **parām** utkṛṣṭāṁ
**mudam āpuḥ** \| apūrvatve hetavaḥ---**viśva-guruṇā**
hariṇā'**dhikṛtam** adhiṣṭhitam \| **bhuvanānām ekam** eva **vandyam**
\| **divyam** alaukikam \| **vicitrāṇi vibudhāgryāṇāṁ vimānāni** teṣāṁ
**śocir** dīptir yasmin \| **yoga-māyā-balena** iti
aṣṭāṅga-yoga-prabhāveṇopetya \| parameśvare tu yoga-māyeti
cic-chakti-vilāsa iti draṣṭavyam \|\|26\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : yoga-māyā-balena**
bhagavac-chakti-prabhāveṇaiva, na tu sva-śaktyā \| manīṣitānubhāvo'yaṁ
mama lokāvalokanam \[bhā.pu. 2.9.21\] iti śrī-bhagavatoktatvāt
\|\|26\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** atha tatra sanakādīnāṁ
gamanaṁ varṇayati---**atho tad vikuṇṭhaṁ** **yogamāyāyā**
bhagavad-icchānuvartinyā bhagavac-chakter **balena**, na tu sva-balena
**upetya**, bhagavat-kṛpayā **parāṁ mudam** apūrvaṁ yathā syāt tathā
**āpuḥ** \| atra parām apūrvam iti padābhyāṁ
tadīya-brahmānubhava-mudo'pi sakāśāt vaikuṇṭhīya-muda ādhikyaṁ darśitam
\|

vikuṇṭhaṁ kīdṛśam ? tenaiva **viśva-guruṇā** hariṇā svayam **adhikṛtam**
iti nātra tan-māyā-śakter adhikāra ity arthaḥ \| kṛpayā svīya-bhaktim
upadeṣṭum eva munīn apy ānināyeti viśva-guru-pada-vyaṅgaṁ vāstu \|
**vicitrāṇi vibudhāgryāṇāṁ vimānāni** teṣāṁ **śocir** yatra tat
\|\|26\|\|

\...

**\|\| 3.15.27 \|\|**

**tasminn atītya munayaḥ ṣaḍ asajjamānāḥ**

**kakṣāḥ samāna-vayasāv atha saptamāyām \|**

**devāv acakṣata gṛhīta-gadau parārdhya-**

**keyūra-kuṇḍala-kirīṭa-viṭaṅka-veṣau \|\|**

**śrīdhara-svāmī (bhāvārtha-dīpikā) : tasmin** vaikuṇṭhe **ṣaṭ kakṣāḥ**
prākāra-dvārāṇi \| **asajjamānāḥ** bhagavad-darśanotkaṇṭhayā
tat-tad-adbhuta-darśana āsaktim akurvāṇāḥ \| dvāra-pālau **devāv**
**apaśyan** \| **samānaṁ vayo** yayoḥ \| **gṛhīte gade** yābhyām \|
**parārdhyaiḥ keyūr**ādibhir **viṭaṅkaḥ** sundaro **veṣo** yayoḥ
\|\|27\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tasminn iti yugmakam \|\|27\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tataś **tasmin**
vaikuṇṭhe **ṣaṭ kakṣāḥ** prākāra-dvārāṇi atikramya, **asajjamānā**
janmata eva brahmānubhavitvāt \| tatra tatra dvāra-prākārādau
saurūpya-saurabhya-saundaryādiṣu viṣaya-buddhyā āsaktim akurvāṇāḥ
\|\|27\|\|

\...

**\|\| 3.15.28 \|\|**

**matta-dvirepha-vanamālikayā nivītau**

**vinyastayāsita-catuṣṭaya-bāhu-madhye \|**

**vaktraṁ bhruvā kuṭilayā sphuṭa-nirgamābhyāṁ**

**raktekṣaṇena ca manāg-rabhasaṁ dadhānau \|\|**

**madhvācāryaḥ (bhāgavata-tātparyam) :** vaktra-sthayā bhruvā saha
nirgatena \|\|28\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** tāv eva varṇayati \| **mattā
dvirephā** yasyāṁ tayā **vana-mālayā** **nivītau** kaṇṭha-lambinyā
alaṅkṛtau \| **asitā** nīlāś **catuṣṭaye** catuḥ-saṅkhyākā **bāhavaḥ,**
teṣāṁ madhye vinyastayā \| **vaktraṁ** ca **manāg-rabhasaṁ** kiñcit
kṣubdhaṁ **dadhānau** \| **sphuṭāv** utphullau **nirgamau** śvāsa-mārgau
nāsā-puṭe, tābhyām \|\|28\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** manāg-rabhasatve hetur dvārīti
\|\|28\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** atha saptamyāṁ kakṣāyāṁ
devau dvāra-pālau jaya-vijayāv apaśyan **gṛhīta-gadau** tatrāpi
**vaktraṁ manāg rabhasaṁ** kiñcit kopa-kṣubdhaṁ ca **dadhānau** \| kena
lakṣaṇena ? ity apekṣāyām āha---bhruvety-ādi sphuṭa-nirgamābhyām ity
asya nāsā-śvāsābhyām iti viśeṣya-padam adhyāhāryam \|\|28\|\|

\...

**\|\| 3.15.29 \|\|**

**dvāry etayor niviviśur miṣator apṛṣṭvā**

**pūrvā yathā puraṭa-vajra-kapāṭikā yāḥ \|**

**sarvatra te'viṣamayā munayaḥ sva-dṛṣṭyā**

**ye sañcaranty avihatā vigatābhiśaṅkāḥ \|\|**

**śrīdhara-svāmī (bhāvārtha-dīpikā) : etayor** **miṣatoḥ** paśyatos tāv
anādṛtya **apṛṣṭvā** eva yāḥ \| **pūrvāḥ** ṣaṭ dvāraḥ \|
**puraṭā**laṅkṛta-**vajra**-mayyaḥ **kapāṭikā** yāsu tā yathā viviśus
tathā saptamāyām api dvāri te **niviviśuḥ** \| apraśne
hetuḥ---**sarvatra** ye **avihatā** anivāritāḥ sañcaranti \| niḥśaṅkatve
hetuḥ---**aviṣamayā** **sva-dṛṣṭyā** iti \|\|29\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tayoḥ kopa-kāraṇam
āha---**etayor miṣatoḥ** paśyantau etāv apraśnād anādṛtya yāḥ **pūrvāḥ**
ṣaṭ dvāraḥ pura-paṭṭikā hīraka-kīlaya-kavāṭikāvatyas tā yathā viviśuḥ,
tathā saptamyām api dvāri te **viviśuḥ** \| praśnākaraṇe hetus teṣāṁ
svabhāvam evāha---**sarvatra te sañcaranti** ye **avihatāḥ** kenāpy
aśakyābhighātāḥ \|\|29\|\|

\...

**\|\| 3.15.30 \|\|**

**tān vīkṣya vāta-raśanāṁś caturaḥ kumārān**

**vṛddhān daśārdha-vayaso viditātma-tattvān \|**

**vetreṇa cāskhalayatām atad-arhaṇāṁs tau**

**tejo vihasya bhagavat-pratikūla-śīlau \|\|**

**śrīdhara-svāmī (bhāvārtha-dīpikā) : vāta-raśanān** nagnān **vṛddhān**
api pañca-varṣa-bālakavat pratīyamānān \| **ca**-kārād ājñayā ca \|
**askhalayatāṁ** nivāritavantau \| na tat skhalanam arhantīti tathā tān
\| aho atrāpi dhārṣṭyam ity evaṁ teṣāṁ **tejo vihasya** \| **bhagavato**
brahmaṇya-devasya **pratikūlaṁ śīlaṁ** yayoḥ \|\|30\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : bhagavat-pratikūla-śīlāv** ity
asyāyaṁ bhāvaḥ \| bhagavāṁs tāvad ātmanā sarvataḥ parameśvara iti
nijasya pāramaiśvaryasya brāhmaṇādibhir atikramaṇaṁ sahate,
tadīya-sevakās tasya sutarāṁ tu tan-niyoga-prāpta-pālanādhikārasya
tad-aṁśasya kenāpy atikramaṁ soḍhuṁ na śaknuvantīti bhagavato
viparīta-svabhāvau tāv idaṁ na sahete iti \| dṛṣṭāntas tu
citraketu-śiva-śivā-vṛttānta eva jñeyaḥ \|\|30\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **vātasya** **raśanā**
kṣudra-ghaṇṭikā tad-upalakṣitāni sarvāṇi vastrālaṅkārādīni yeṣāṁ te \|
**vṛddhān** brahma-samavayaskān api pañca-varṣa-bālakavat pratīyamānān
brahma-jñān **vīkṣya** vetreṇa tiryag-vetra-dhāraṇena ca-kārāt sahasā
bhagavad-antaḥ-pūram ito mā viśateti vācā ca **askhalayatāṁ**
nivārayāmāsatuḥ \| na tat-skhalanam arhantīti tathā tān tau jaya-vijayau
aho tatrāpi brahma-jñatvād ahaṅkāreṇa dhārṣṭyam ity evaṁ teṣāṁ **tejo
vihasya** **bhagavato** brahmaṇya-devasya **pratikūla-śīlāv** iti
dāsa-dvārāpi sva-brahmaṇyatā-vighāto naiva sammato yataḥ prabhor
mano'nusāriśīlā eva bhṛtyāḥ adaṇḍyāḥ kuśalino bhavantīti bhāvaḥ
\|\|30\|\|

\...

**\|\| 3.15.31 \|\|**

**tābhyāṁ miṣatsv animiṣeṣu niṣidhyamānāḥ**

**svarhattamā hy api hareḥ pratihāra-pābhyām \|**

**ūcuḥ suhṛttama-didṛkṣita-bhaṅga īṣat**

**kāmānujena sahasā ta upaplutākṣāḥ \|\|**

**madhvācāryaḥ (bhāgavata-tātparyam) :**

jayasya vijayasyāpi kadācid brahma-śāpataḥ \|

> kṛṣṇāvatāra-paryantaṁ prātikūlaṁ ca jāyate \|\| iti nāradīye
> \|\|31\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** uccair mahatyā
bhagavat-paricaryayā etya prāpya iha vaikuṇṭhe nivasatā tad dharmiṇā
bhagavad dharmiṇā sama-darśināṁ madhye vā yuvayor eva ko'yaṁ viṣamaḥ
svabhāvaḥ \| kaiścit praveṣṭavyaṁ kaiścin nety evaṁ-bhūtaḥ \| nanu
svāmino rakṣārthaṁ dvāra-pālayor eṣa svabhāvo guṇa eveti ced ata āhuḥ,
tasminn iti \| kuhakayoḥ kapaṭayoḥ \| ātma-vat sva-dṛṣṭāntena \| yathā
āvāṁ kapaṭau tathānyo'pi kaścit kapaṭaḥ pravekṣyatīti \| ayaṁ bhāvaḥ, na
hy atra bhagavad-bhaktaṁ vinā kaścid āgacchati \| na ceśvare
praśāntatvād avidyamāna-virodhe bhaya-śaṅkā \| ato yuvāṁ kevalaṁ dhūrtāv
eveti \|\|31\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** animiṣeṣu
vaikuṇṭhīya-deveṣu paśyatsu arhattamā api bhagavat-samīpam atiśayena
gantum arhā api harer dvārapābhyāṁ niṣiddhamānā ūcuḥ \| suhṛttamasya
harer darśanecchāyā bhaṅge upaghāte sati kāmānujena krodhena sahasā
upalakṣitam eva upaplutāni vyāptāni akṣīṇi yeṣāṁ te \|\|31\|\|

\...

**\|\| 3.15.32 \|\|**

**munaya ūcuḥ---**

**ko vām**[^53] **ihaitya bhagavat-paricaryayoccais**

**tad-dharmiṇāṁ nivasatāṁ viṣamaḥ svabhāvaḥ \|**

**tasmin praśānta-puruṣe gata-vigrahe vāṁ**

**ko vātmavat kuhakayoḥ pariśaṅkanīyaḥ \|\|**

**madhvācāryaḥ (bhāgavata-tātparyam) :** yuvayor yathā
viruddha-svabhāvatvaṁ, tadvad bhagavad-viṣaya iha śaṅkanīyaḥ kaḥ tasmān
niṣedho vyartha ity arthaḥ \|\|32\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** harer dvāra-pāla-patibhyāṁ
deveṣu paśyatsu vāryamāṇās te munayaḥ---ko vām ity-ādi-śloka-trayīm ūcuḥ
\| suhṛttamaḥ śrī-haris tasya didṛkṣitaṁ darśanecchā tasya bhaṅge sati
kāmasyānujaḥ krodhas tena sahasākasmād evopaplutāni kṣubhitāny akṣīṇi
yeṣāṁ te \| suṣṭhu pūjyatamā apīti niṣedhānarhatve krodhānarhatve va
hetuḥ \|\|32\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tayor dvāra-pālayoḥ
sālokya-sāmīpyādi-tāratamyavatsu vaikuṇṭha-janeṣv apy ucitaṁ vicāraṁ
kāmānujoparaktavāt sva-svabhāvaṇusārāc ca nindati---ko veti tribhiḥ
\|\|32\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** krodhoparaktatvāt
prathamaṁ nindanti---ko vā iti \| **tad-dharmiṇāṁ**
bhagavat-tulya-dharmiṇāṁ tatrāpi **iha** tat-samīpa eva **vasatāṁ**
viṣamaḥ brāhmaṇair na praveṣṭavyam iti bhagavat-svabhāva-paripanthī
**kaḥ svabhāvaḥ** \| nanu brāhmaṇa-veśena bhagavad-dṛṣiṇo'pi kapaṭena
praviśanty ataḥ prathamaṁ brāhmaṇā api jijñāsyā eva tataḥ praveśanīyā
iti cet, tarhi yuvām eva tad-bhakta-veśena kapaṭinau,
tadīya-brahmaṇyatva-praśāntatva-gata-vigrahatvādi-mahā-guṇa-lope
pravṛttau tad-dveṣiṇāv atrasthaḥ, na tv anyaḥ ko'pi tasya śaṅkanīya ity
āhuḥ---tasminn ity-ādi \| ātmavad iti ātmavan manyate jagad iti nyāyena
**vāṁ** yuvayoḥ kapaṭiṇor api ko vā śaṅkanīya iti kākvā yuvām eva
śaṅkanīyāv iti bhāvaḥ \|\|32\|\|

\...

**\|\| 3.15.33 \|\|**

**na hy antaraṁ bhagavatīha samasta-kukṣāv**

**ātmānam ātmani nabho nabhasīva dhīrāḥ \|**

**paśyanti yatra yuvayoḥ sura-liṅginoḥ kiṁ**

**vyutpāditaṁ hy udara-bhedi bhayaṁ yato'sya \|\|**

**madhvācāryaḥ (bhāgavata-tātparyam) :** samasta-kukṣau sthite bhagavati
na hi bhedaḥ \| asmin loke'ntastha-bhagavad-rūpaṁ bahisthaikyena
paśyanti \| nabho nabhasīva \| tatra pratyudara-bheda-nimittaṁ bhayaṁ
yuvābhyāṁ vyutpāditaṁ kiṁ sarvāntaryāmitvenābhayasya bhayam astīti
bhāvaḥ kṛtaḥ \| anyathā kim iti nivāraṇam \|

> sarve daragataḥ brahma ye bhedena vicakṣate \|
>
> sarvatrāpi bhayaṁ teṣāṁ mṛtānāṁ tama eva ca \|\| iti tattva-viveke
> \|\|33\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** bhaya-śaṅkā-bījaṁ ca bhedaḥ sa
ca kasyāpy asmin nāstīty āhuḥ---na hīti \| samastaṁ viśvaṁ kukṣau yasya
yatra yadeha bhagavati dhīrā vidvāṁsa ātmano'ntaraṁ bhedaṁ na paśyanti
kintv asmin paramātmany ātmānam antar-bhūtaṁ paśyanti mahākāśe
ghaṭākāśam iva tadā yathānyasya rājāder udara-bhedy udara-bheda-yuktaṁ
bhayaṁ bhavati tathāsya śrī-hares tādṛg bhayaṁ yato yena kārṇena
sura-veṣa-dhāriṇor yuvayor viśeṣeṇotpāditaṁ tat kim, na kiñcid ity
arthaḥ \|\|33\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** dhīrāḥ brahma-niṣṭhāḥ udarais
tad-upalakṣitair dehair yo bhedaḥ pṛthak pṛthak tat-pūraṇātmakaḥ \| yad
uktaṁ tat-kāraṇaṁ bhayam \|\|33\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** śṛṇutaṁ re mūrkhau
śṛṇutam ity āhuḥ---na hīti \| samastam eva viśvaṁ kukṣau yasya tasminn
iti yuvayor ye śaṅkanīyās te'py asya kukṣāv eva vasantīty arthaḥ \| iha
vaikuṇṭhe yatra bhagavati ātmani paramātmani ātmānaṁ sarvam eva
jīvātmānaṁ dhīrā jñānino'ntaraṁ bhinnaṁ na paśyanti \| nabhasi mahākāśe
nabho ghaṭākāśam iva tasyāsya parameśvarasya yuvābhyāṁ sura-liṅgibhyām
udara-bhedi bhayaṁ śatruḥ kaścit kapaṭenātrāgatya prabhor asya
udara-bhetsyatīti bhayaṁ, yataḥ kāraṇāt viśeṣeṇotpāditaṁ tat kim asmākam
agre brūtaṁ tāvat prathamam ity arthaḥ \| atra yadyapi
sārvajñādi-svarūpa-bhūtānanta-kalyāṇa-guṇād īśvara-caitanyād
alpajñatvādhīnatvādi-svabhāvaṁ jīva-caitanyam īśitavyaṁ sūryāt tadā tapa
iva jātyaiva bhidyate, tadāpy atra vaktṝṇāṁ sanakādīnāṁ jñānitvāj
jñānināṁ ca paddhatau advaita-jñāna-labhya-nirvāṇa-siddhy-arthaṁ
cit-sāmānya-grahaṇasyaiva vidhīyamānatvāt cid-viśeṣa-bhūtānām
īśvara-jīvayor guṇānāṁ māyāyāś ca grahaṇasya niṣiddhatvād īśvara-jīvayor
mahākāśa-dṛṣṭānto nānupapanno jñeyaḥ \|\|33\|\|

\...

**\|\| 3.15.34 \|\|**

**tad vām amuṣya paramasya vikuṇṭha-bhartuḥ**

**kartuṁ prakṛṣṭam iha dhīmahi manda-dhībhyām \|**

**lokān ito vrajatam antara-bhāva-dṛṣṭyā**

**pāpīyasas traya ime ripavo'sya yatra \|\|**

**madhvācāryaḥ (bhāgavata-tātparyam) :** trayo ripavo deha-traye
\|\|34\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) : tat** tasmād amuṣya
vaikuṇṭha-nāthasya bhṛtyābhyāṁ yuvābhyāṁ prakṛṣṭaṁ bhadram eva kartum
**iha** asminn aparādhe yad yuktaṁ tad dhīmahi cintayema \| tad
evāhuḥ---antarasya bhedasya bhāvaḥ sattā tad-darśanena ito
vaikuṇṭha-lokād vrajatam \| yatra yeṣu lokeṣv asya
pāpīyaso'ntara-bhāva-draṣṭur ime kāmaḥ krodhas tathā lobhaḥ \[gītā
16.21\] iti gītoktās trayo ripavo bhavanti \| ito vaikuṇṭhāt pāpīyaso
lokān iti vā \|\|34\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** pāpīyaso lokān jana-samūhān
vrajataṁ teṣu jāyetām \| yatra vrajane ime asmin nirdiṣṭā lokā
daitya-rākṣasa-rājanya-jana-samūhās trayo'sya bhagavato'pi ripavaḥ
\|\|34\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** evaṁ ninditvāpy
aśāntatvāt punar atikrodhāt śapanti \| **tat** tasmād vāṁ yuvābhyāṁ
manda-dhībhyāṁ bhūtābhyām amuṣya vikuṇṭha-bhartuḥ prakṛṣṭaṁ prakarṣaṁ
kartuṁ dhīmahi \| atra bheda-darśanaṁ viśeṣato brāhmaṇa-vāraṇaṁ ca
brahmaṇya-devasyāpakarṣas tad-abhāvam eva prakarṣas taṁ kartuṁ
tad-anantaraṅgatvena vayam eva cintayemeti kṣaṇaṁ tūṣṇīṁ sthitvā tad
evāhuḥ---ito vaikuṇṭhād vrajatam \| yatra lokeṣu pāpīyaso
yuṣmad-vidhāparādhi-janasya bheda-bhāva-dṛṣṭyā ime, kāmaḥ krodhas tathā
lobhaḥ \[gītā 16.21\] iti gītoktās trayo ripavo bhavanti \|
atrāparokṣārtha-vācinā idam-śabda-prayogeneme sampraty asmād dehād
bhūtāḥ krodhādaya iti sarasvaty-abhimato'rthaḥ \|\|34\|\|

\...

**\|\| 3.15.35 \|\|**

**teṣām itīritam ubhāv avadhārya ghoraṁ**

**taṁ brahma-daṇḍam anivāraṇam astra-pūgaiḥ \|**

**sadyo harer anucarāv uru bibhyatas tat-**

**pāda-grahāv apatatām atikātaryeṇa \|\|**

**śrīdhara-svāmī (bhāvārtha-dīpikā) : iti teṣām īritaṁ** bhāṣaṇaṁ
**ghoram avadhārya**, **taṁ** ca **brahma-daṇḍaṁ** brahma-śāpam
avadhārya, taṁ **cāstra**-samūhair apy **anivāryam** avadhārya \|
**harer anucarāv** atikātaryeṇa bhayena tat-pāda-grahaṇaṁ kurvantau
santau daṇḍavad **apatatām** \| kathaṁ-bhūtasya hareḥ ? evaṁ-bhūtebhyo
munibhyas tābhyām apy **uru** adhikaṁ **bibhyato** bhayaṁ bhāvayataḥ
\|\|35\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** taṁ ca **brahma-daṇḍam
avadhāryety** anenānayos teṣu pūrvaṁ brāhmaṇatva-jñānaṁ nāsīd iti
gamyate \| brāhmaṇebhya **uru bibhyataḥ** \|\|35\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** aho aparāddham āvābhyāṁ
yad brāhmaṇāḥ kopitā iti tayor vaiklavyam āha---teṣām iti \| hareḥ
sakāśāt prathamaṁ bibhyataḥ bhītau \| atus u-kāra-lopaś chāndasaḥ \|
tataś ca **atikātaryeṇa** teṣāṁ **pāda-grahaṇaṁ** kurvantau daṇḍavad
**apatatām** \|\|35\|\|

\...

**\|\| 3.15.36 \|\|**

**bhūyād aghoni bhagavadbhir akāri daṇḍo**

**yo nau hareta sura-helanam apy aśeṣam \|**

**mā vo'nutāpa-kalayā bhagavat-smṛti-ghno**

**moho bhaved iha tu nau vrajator adho'dhaḥ \|\|**

**madhvācāryaḥ (bhāgavata-tātparyam) :** sura-helanasyāpi daṇḍo bhavati
\|\|36\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** aho aparāddham asmābhir ity
anutapyamānān praty ūcatuḥ---**aghony** aghavati ya ucito **daṇḍaḥ**
**sa eva bhagavadbhir akāri** \| nātra bhavatām aparādhaḥ kaścit \|
ato'sau **nau** āvayor **bhūyāt** \| **yo'śeṣam** api **sura-helanam**
īśvarājñāti-krama-rūpaṁ pāpaṁ **hareta**, kintu yuṣmākaṁ yaḥ
kṛpā-nimitto'nutāpas tasya leśena nau adho'dho mūḍha-yonīr vrajator api
bhagavat-smṛti-pratighātako moho mā bhavet, kintu moho'pi smṛtim eva
pravahatād iti prārthanā \|\|36\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tau tu svasya tad-ripuṣv eva janma
buddhvā riputvaṁ ca buddhvā tat-smaraṇa-mātraṁ prārthayete---bhūyād iti
\| iha īdṛg-aparādhe bhagavat-smṛti-ghnas tu moho mā bhaved ity anvayaḥ
\|\|36\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** aho aparāddham asmābhir
eva, yad yuvāṁ bhagavad-bhaktau śaptau \| hanta hanta ataḥ paraṁ kiṁ
kurmaḥ ? krodhādyā jitā ity asmākaṁ sārvakāliko'bhimāno'tra vaikuṇṭhe
cūrṇībabhūveti paścāt-tāpavatas tān pratyekam āhatuḥ---aghony aparādhāni
mayi bhagavad-bhaktir yuṣmābhir yo daṇḍo'kāri, sa bhūyād ity āśīr liṅā
tam ahaṁ svasminn āṣīrvādam eva bhāvayāmi, na tu daṇḍam \| atra hetuḥ
punar dvau saṁhatāv evāhatuḥ \| yo daṇḍaḥ nau āvayor aśeṣam eva
sura-helanaṁ yuṣmad-avajñānāt bhagavad-anabhipretācaraṇāc ca \|
vaikuṇṭha-deśānucita-krodha-karaṇāc ca yuṣmāsu bhagavati ca
vaikuṇṭha-dhāmni ca jātam aparādhaṁ sarvaṁ hareta nāśrayet, kiṁ tu
yuṣmākaṁ yaḥ kṛpā-nimittaḥ sampraty anutāpas tasya kalayā ekena leśena
etad evāvāṁ prāpnuyāvaḥ nau āvayor adho'dhaḥ patator api moho
bhagavat-smṛti-ghno mā bhavet \| mohas tu bhagavati
sevā-buddhi-paripanthī bhaviṣyaty eva \| yuṣmad-abhiśāpānyathānupapattes
tad api mohaḥ so'pi smṛtim eva pravahatāt, na tu vismṛtim iti prārthanā
\|\|36\|\|

\...

**\|\| 3.15.37 \|\|**

**evaṁ tadaiva bhagavān aravinda-nābhaḥ**

**svānāṁ vibudhya sad-atikramam ārya-hṛdyaḥ \|**

**tasmin yayau paramahaṁsa-mahā-munīnām**

**anveṣaṇīya-caraṇau calayan saha-śrīḥ \|\|**

**madhvācāryaḥ (bhāgavata-tātparyam) :** atra sthitayoḥ punaḥ pūrvavan
moho na syāt \|\|37\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) : evaṁ** **svānāṁ** mahatsu
**atikramam** aparādhaṁ tat-kṣaṇam **eva vibudhya**, **tasmin** yatra te
ruddhās taṁ deśaṁ **yayau** \| **āryāṇāṁ hṛdyo** manojñaḥ \| **caraṇau
calayann** ity ayaṁ bhāvaḥ---mac-caraṇa-darśana-pratighātajaṁ krodhaṁ
tau darśayan śamayiṣyāmīti tvarā-vyājena padbhyām eva yayau \|
**śrī-sāhityaṁ** ca niṣkāmān api vibhūtibhiḥ pūrayitvā kṣamāpayitum
\|\|37\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tāvad eva śrī-bhagavān
tatraivāgata ity āha---evaṁ tadaivety-ādi caturdaśa \| atra krameṇa
vyākhyāyate---evam iti \| ṭīkā ca---

> **evaṁ svānāṁ** mahatsu **atikramam** aparādhaṁ tat-kṣaṇam eva
> **vibudhya**, tasmin yatra te sanakādayas tābhyāṁ jaya-vijayābhyāṁ
> ruddhāḥ \| taṁ deśaṁ **yayau** \| **āryāṇāṁ hṛdyaḥ** manojñaḥ \|
> **caraṇau calayann** iti \| ayaṁ
> bhāvaḥ---mac-caraṇa-darśana-pratighātajaṁ krodhaṁ tau darśayan
> śamayiṣyāmīti tvarā-vyājena padbhyām eva yayau \| **śrī-sāhityaṁ** ca
> niṣkāmān api vibhūtibhiḥ pūrayitvā kṣamāpayitum \| ity eṣā \|

atra teṣām ātmārāmāṇām apy ānanda-dānārthaṁ caraṇa-darśanena tasya
saccidānanda-ghanatvam \| **śrī-sāhityena** tac-chakti-vilāsasyāpi
svarūpānitaratvaṁ vivakṣitam \| **svānām** iti bahu-vacanaṁ dvayor apy
aparādhaḥ sarveṣv eva parivāreṣv āpatatīty apekṣayā tayor bahumānād vā
\| sva-śabdena **munīnāṁ** na tādṛśaṁ tad-ātmīyatvam iti vivakṣitam \|

yad vā, caraṇau calayan, na tu pāduke api svīkurvann iti muniṣv
ādara-viśeṣo darśitaḥ \| saha-śrīr iti teṣu tasyā apy agopanaṁ svasya
sūcayitvā tayor aparādha eva dṛḍhīkṛta iti \|\|37\|\|
\[bhagavat-sandarbha 85\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** evaṁ
parasparāparādha-bhāvanodbhūtāntar-dainya-samudra-pṛṣadbhir
evāśru-miṣeṇa bahir niḥsaradbhiḥ snapayitveva doṣāt punaḥ śuddhīkṛteṣu
sanakādi-jaya-vijayeṣu vipratva-bhaktatvayor yāthārthyam anubhāviteṣu
tatratya-sabhyeṣv ātma-dhikkāreṇaiva bhaktiḥ samudyotate, samudyotinī ca
bhaktir bhagavantam ākarṣatīmam arthaṁ pramāṇīkurvann iva brahmaṇya-devo
bhakta-vatsalo bhagavāṁs tadā tatraivopajagāmety āha---evam iti \|
svānāṁ **sad-atikramaṁ** sva-bhakta-kartṛkaṁ brāhmaṇātikramam \|
**āryāṇāṁ hṛdi** prādurbhavatīti tathā so'pi teṣāṁ netreṣv api
prādurbhavitum iti bhāvaḥ \| **tasmin** saptama-dvāra-pradeśe
**mahā-munīnām anveṣaṇīyau** anveṣṭuṁ yogyāv iti tathā
nirvikalpaka-jñānānantaraṁ sa-vikalpaka-jñānam apekṣitavyaṁ bhavati,
tathā brahma-svarūpānubhavānantaraṁ bhagavat-svarūpam anubhavitum
arhanti, ata eva **caraṇau calayann** iti mac-caraṇa-mādhuryam
ananubhūta-caram etān anubhāvya mahā-nirvṛti-camatkāra-sindhau
nimajjayāmīty abhiprāyeṇaiva **saha-śrīr** iti bahiraṅgāyā eva
mac-chaktitvam ete jānanti, na tv asyāḥ śriyaḥ svarūpa-bhūtāyā ity etām
apy āhlādinīṁ śaktim anubhāvayāmīty abhiprāyeṇa \|\|37\|\|

\...

**\|\| 3.15.38 \|\|**

**taṁ tv āgataṁ pratihṛtaupayikaṁ sva-pumbhis**

**te'cakṣatākṣa-viṣayaṁ sva-samādhi-bhāgyam \|**

**haṁsa-śriyor vyajanayoḥ śiva-vāyu-lolac-**

**chubhrātapatra-śaśi-kesara-śīkarāmbum \|\|**

**madhvācāryaḥ (bhāgavata-tātparyam) :** śaśinoḥ keśarā raśmayaḥ
\|\|38\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** tatra tair dṛṣṭaṁ devam
anuvarṇayati pañcabhiḥ \| **taṁ tv āgataṁ te'cakṣata** apaśyan \| ā
pañcamād idam eva kriyā-padam \| **sva-puṁbhiḥ** śīghraṁ **pratihṛtam**
ānītam **aupayikaṁ** gamanocitaṁ chatra-pādukādi yasya \| kathaṁ-bhūtam
? **sva-samādhinā bhāgyaṁ** bhajanīyaṁ phalaṁ yad brahma, tad eva
**akṣa-viṣayam** \| **haṁsa**-vac **chrīr** yayoḥ, tayor ubhayataś
calator **vyajanayor** yaḥ **śivo**'nukūlo **vāyuḥ**, tena **lolantaś**
calantaḥ **śubhrātapatra-śaśi-kesarāḥ**, śubhraṁ yad ātapatraṁ, tad eva
śaśi-sādṛśyāc chaśī, tasya kesarā muktāhāra-vilambāḥ, tebhyo galanti
**sīkarāmbūni** yasmiṁs tam \| sīkaro'mbu-kaṇaḥ \|\|38\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) : :** taṁ tv āgatam
ity-ādi \| **sva-samādhi-bhāgyaṁ** svakīyasya samādher bhāgya-rūpam \|
samādheḥ kadācid apy evaṁ bhāgyaṁ nāsīt, tat sampraty **akṣi-viṣayam
acakṣata**, ataḥ samādhinātma-sākṣātkārād apy
akṣi-sākṣātkāro'tiśaya-saubhāgya-prada iti bhāvaḥ \|\|38\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** taṁ tveti pañcakam \| **te**
sanakādayas **tam acakṣata** \| **nirīkṣya ca nemuḥ** \[bhā.pu.
3.15.42\] iti pañcabhir anvayaḥ \| kathambhūtam ?
**sva-samādhi-bhāgyaṁ** sva-samadhinā bhāgyaṁ bhajanīyaṁ phalaṁ yad
brahma, tad eva **akṣi-viṣayam** \| yad vā, sva-samādhi-rūpasya
sādhanasya bhāgyaṁ phala-rūpaṁ, yato'kṣa-viṣayaṁ
tadīya-sva-prakāśatā-śakti-saṁskṛta-nikhila-dhīndriya-sphuritatvena
samprati vispaṣṭam evānubhūyamānam \| anena pūrvavat tasya
śabda-sparśa-rūpa-rasa-gandhākhyānāṁ sarveṣām eva dharmāṇāṁ
sac-cid-ānanda-ghanātmakatvaṁ sādhitam \| tathā nityam eva
tathā-vidha-satatoditvara-mādhurī-vaicitryānubhava-pūrvakaṁ
parama-premānanda-sandohena sevamānais tasya **ātmīyaiḥ puruṣair** ānīta
**sevaupayika**-nānā-vastubhiḥ sevyamānaṁ bhagavantaṁ kathañcit kvacit
kadācid eva tadānīṁ kenāpi samādhija-bhāgyodayena kevalam apaśyann iti
teṣāṁ parama-viduṣāṁ spṛhāspadāvastheṣu śrī-vaikuṇṭha-puruṣeṣu kasyā api
bhagavad-ānanda-śakter vilāsa-mayatvaṁ darśitam \|\|

atha teṣāṁ bhagavad-rater uddīpanatvena citta-kṣobhakatvāt
tat-paricchadādīnām api tādṛśatvam āha---**haṁseti** sārdha-tribhiḥ \|
**keśarā** muktā-maya-pralambāḥ \| atra **chatrasya śaśitayā** keśarāṇāṁ
**śīkarāmbutvena** rūpakam \| śaśi-sambandhitvāc chīkara-rūpāṇām ambūnām
amṛtatvaṁ labhyate \|\|38\|\| \[bhagavat-sandarbha 79.2\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tatra tair anubhūta-caraṁ
tan-mādhuryaṁ varṇayati pañcabhiḥ \| tatra bhagavat-sākṣātkāre
rūpa-mādhuryaṁ vyāpakam eva, śabdādi-mādhuryaṁ ca kiñcit kiñcit
bhagavad-datta-sva-viṣayaka-rati-śaktyā tair anubhūtaṁ jñeyam \| **taṁ
tu tatrāgataṁ te acakṣata** apaśyan \| kīdṛśam ? **sva-pumbhiḥ**
**pratihṛtāny aupayikāni** yasmai tam \| aho śrī-bhagavac-caraṇāḥ
samprati bahiś-catvaram alaṅkurvata iti tātkālikyā prathayā tam
avalokitum atyukaṇṭhayā dvāra-pura-nāgara-vimāna-kānana-sthā bhakta-janā
āgatya vividha-ratna-vastrālaṅkāra-phala-gandha-puṣpa-mālyārātrikādīny
upakalpayāñcakrur ity arthaḥ \| **akṣa-viṣayaṁ** teṣām
indriya-gocarī-bhūtaḥ \|

nanu tarhi tasya viṣayatvaṁ prasaktaṁ tatra sa-huṅkāra-bhrū-tarjanam
āha---**sva-samādhes** teṣāṁ sva-hṛdi brahmākāre brahmānandānubhavasyāpi
**bhāgyaṁ** mūrtimad ity arthaḥ \| \"aho etad-darśanenaivāsmākaṁ
samādhir api saphalo babhūva\" iti te'manyanta \| tad api tad-rūpāder
viṣayatvaṁ ko mūḍhaḥ sambhāvayed iti bhāvaḥ \| **haṁsavat śrīr** yayos
tayor ubhayataś calator **vyajanayor** yaḥ **śivo**'nukūlo **vāyus**
tena **lolantaś** calantaḥ **śubhrātapatra-śaśi-keśarāḥ** śubhraṁ yad
ātapatraṁ tad eva śaśīva tasya keśarā muktā-hāra-vilambāḥ, tebhyo
galanti **śīkarāmbūni** yasmiṁs tam \|

atra atiśayoktyā muktā-vilambānāṁ keśaratvena chatrasya
adho-mukha-sahasra-dala-kamalākāratvam āropitam \| tena ca chatrasya
śaitya-saugandhya-mārdavāni vyañjitāni \| tathā śīkārāmbūnāṁ
śaśi-sambandhitvenāmṛtatvam \|\|38\|\|

\...

**\|\| 3.15.39 \|\|**

**kṛtsna-prasāda-sumukhaṁ spṛhaṇīya-dhāma**

**snehāvaloka-kalayā hṛdi saṁspṛśantam \|**

**śyāme pṛthāv urasi śobhitayā śriyā svaś-**

**cūḍāmaṇiṁ subhagayantam ivātma-dhiṣṇyam \|\|**

**madhvācāryaḥ (bhāgavata-tātparyam) :** kaustubho brahmaṇo rūpaṁ prāṇaś
cūḍāmaṇis tathā \|\|39\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) : kṛtsnasya**
dvāra-pāla-muni-vṛndasya **prasāde sumukham** \| **spṛhaṇīyānāṁ**
guṇānāṁ **dhāma** sthānam \| **snehāvaloka-kalayā** sa-prema-kaṭākṣeṇa
**hṛdi saṁspṛśantaṁ** sukhayantam \| trailokya-vivakṣā-pakṣe
satya-loka-paryantaḥ svargaḥ, tasya **cūḍāmaṇi**vat sthitaṁ
**sva-dhiṣṇyaṁ** vaikuṇṭhaṁ **subhagayantaṁ** śobhayantam \|\|39\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** kṛtsna-prasāda- iti \| **kṛtsnaḥ**
pūrṇo yo muniṣu **prasādaḥ**, tena **sumukhaṁ** manohara-vaktram \|
pārṣadayos tu prasādo na sphuṭaḥ, etau dvau \[bhā.pu. 3.16.2\] ity-ādi
vakṣyamāṇa-virodhāt \| yad vā, kṛtsnasya dvāra-pāla-muni-vṛndasya
prasāde sumukham iti \| **spṛhaṇīyānāṁ** guṇānāṁ **dhāma** sthānam iti
ca tat-tad-guṇānāṁ tādṛśatvaṁ darśitam \| **snehāvaloketi** vilāsasya \|
**svaḥ** sukha-bhoga-sthānāni, nityānantānanda-rūpatvāt teṣāṁ
**cūḍāmaṇim** \| **ātma-dhiṣṇyaṁ** sva-svarūpa-sthānaṁ śrī-vaikuṇṭham \|
tādṛśe'py **urasi śobhitayā** rekhā-rūpayā **śriyā** kṛtvā
**subhagayantam** iva, tatra bhūṣaṇa-viśeṣaṁ nidadhānam iva \| iveti
vākyālaṅkāre \| anena śrī-vaikuṇṭhasya nityatvaṁ sarvotkṛṣṭatvaṁ ca \|
uktaṁ ca, tad-viśva-gurv \[bhā.pu. 3.15.26\] ity-ādau, āpuḥ parāṁ mudam
ity-ādi \| vakṣyate ca---atha te munayo dṛṣṭvā \[bhā.pu. 3.16.27\]
ity-ādi, vaiṣṇavīṁ śriyaṁ \[bhā.pu. 3.16.28\] ity antam \|\|39\|\|
\[bhagavat-sandarbha 79.3\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sva-bhaktābhyām
abhiśāpa-dāyiṣv asmāsu na jānīmahe bhagavān antaḥ kupyati na veti
saṁśaya-sindhu-nimagneṣu **kṛtsna** ābhyantaro bāhyaś ca yaḥ
**prasādaḥ**, tena **sumukham** \| ata eva hanta hantāsmāsu pratyuta
prasāda eva pūrṇa upalabhyata ity antar ullasan muni-vṛndasya
netrādīndriyaiḥ **spṛhaṇīyānāṁ**
saundarya-sausvarya-saurabhya-saukumārya-kāruṇyaudāryāṇāṁ **dhāma**
pūrṇāspadam \| hā hantāvayor brahma-śāpānala-dagdhayor adhaḥ-patator
īdṛg-darśana-mādhurī punar na ghaṭiṣyata iti khedārṇava-nimagnau
rudantau jaya-vijayau prati yaḥ **snehāvalokaḥ,** tasya **kalayā**
kauśalena, tatratya-janānāṁ sarveṣām eva hṛdi saṁspṛśantam aho
bhakta-vātsalyam iti mano-lobhayantaṁ, śriyā vāmas
tanordhva-svarṇa-rekhā-rūpeṇa sthitayā svaś cūḍāmaṇiṁ satya-lokāntānāṁ
svargāṇāṁ cuḍāyāṁ maṇim iva sva-dhiṣṇyaṁ vaikuṇṭhaṁ subhagayantaṁ
dhanyaḥ sa vaikuṇṭho yatratyāḥ svarṇa-rekhā-mayīṁ lakṣmīṁ
bhagavad-vakṣasi vilokayantīty evaṁ saubhāgyavantaṁ kurvantaṁ, evaṁ
gare'pi vyākhyeyam \| atra kṛpā-mādhurya-rūpa-mādhurye
tan-mano-netrābhyām anubhūte jñeye \|\|39\|\|

\...

**\|\| 3.15.40 \|\|**

**pītāṁśuke pṛthu-nitambini visphurantyā**

**kāñcyālibhir virutayā vana-mālayā ca \|**

**valgu-prakoṣṭha-valayaṁ vinatā-sutāṁse**

**vinyasta-hastam itareṇa dhunānam abjam \|\|**

**śrīdhara-svāmī (bhāvārtha-dīpikā) :** pṛthur nitamba āśrayatvena
vidyate yasya tasmin pītāṁśuke \| alibhir nāditayā vana-mālayā ca yuktam
\| subhagayantam iti pūrveṇaiva vā sambandhaḥ \| valguṣu prakoṣṭheṣu
valayāni yasya \| garuḍasya skandhe vinyasta eko hasto yena \|
itareṇānyenābjaṁ līlā-kamalaṁ dhunānaṁ bhrāmayantam \| vinyasyeti pāṭhe
ca valgv-ity-ādi hastasya viśeṣaṇam \|\|40\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** pītāṁśuke ity-ādi \|
valgu-prakoṣṭha-valayaṁ vinatā-sutāṁse vinyasta-hastam itareṇa dhunānam
abjam iti sanakādīn prati svabhāva-dvibhuja-vigraheṇaiva prādurabhūt \|
paścād eṣāṁ kaivalya-vāsanām ālakṣya caturbhujo'bhūd ity abhiprāyeṇa
vakṣyati---dor-daṇḍa-ṣaṇḍa-vivara iti \|\|40-41\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** pītāṁśuke ity atra kāñcyā
vanamālayā cety upalakṣaṇe[^54] tṛtīyā \|\|40\|\| \[bhagavat-sandarbha
79.4\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** pṛthur nitamba
āspadatvena vartate yasya tasminn iti nitambo'yaṁ mamaiva nānyasyeti
pītāṁśukena \| tatra svīya-sattvam āropitam iti in-pratyaya-dhvaniḥ \|
tādṛśe pītāṁśuke visphurantyā kāñcyeti pītāṁśukam api svāspadīkṛtya,
tad-upari sva-svattvam āropya sthitayety arthaḥ \| tathā tāṁ kañcīm api
svāspadīkṛtya \| tad-upari-sthitayā vana-mālayā kīdṛśyā ? alibhir
virutayeti vana-mālām api svāspadīkṛtya tad-upary alibhiḥ sattvam
āropitam ity alibhya eva sarvato'pi sāmrājyaṁ bhagavatā dattam iti
bhāvaḥ \| tṛtīyāntānām ātma-dhiṣṇyaṁ subhagayantam iti pūrveṇaivānvayaḥ
\|

valgu manoharaṁ prakoṣṭhe valayaṁ yatra yad yathā syāt \| evaṁ
garuḍa-skandhe vinyasta-vāma-hastam \| vinyasyeti pāṭhe valgv ity-ādi
hastasya viśeṣaṇam \| itareṇa dakṣiṇa-hastena kamalaṁ bhrāmayantam iti
līlā-kamala-bhrāmaṇa-miṣeṇa munīnāṁ hṛdaya-kamalaṁ brahmāsvāda-susthiram
api sva-mādhurya-darśanayā capalīkurvantam \| tena ca he munayo
man-nirviśeṣa-svarūpānandāt sarvottamatvena niścitāt samprati kathaṁ
cittaṁ cālayatha ? tatraiva kiṁ na sthirīkurudhve ? mā sva-niṣṭhāṁ
tyajateti muniṣu narma dyotitam \|\|40\|\|

\...

**\|\| 3.15.41 \|\|**

**vidyut-kṣipan-makara-kuṇḍala-maṇḍanārha-**

**gaṇḍa-sthalonnasa-mukhaṁ maṇimat-kirīṭam \|**

**dor-daṇḍa-ṣaṇḍa-vivare haratā parārdhya-**

**hāreṇa kandhara-gatena ca kaustubhena \|\|**

**śrīdhara-svāmī (bhāvārtha-dīpikā) :** sva-kāntyā vidyutaḥ kṣipatī ye
makarākāre kuṇḍale tayor maṇḍanasyārhe gaṇḍa-sthale yasmiṁs tac ca tad
unnasaṁ ca mukhaṁ yasya \| maṇi-yuktaṁ kirīṭaṁ yasya \| dor-daṇḍānāṁ
ṣaṇḍaṁ samūhas tasya vivare madhye sthitena haratā mano-hareṇa
viharateti vā parārdhya utkṛṣṭas tena hāreṇa \| kandharāyāṁ sthitena \|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** vidyud iti \| haratā manohareṇa
\|\|41\|\| \[bhagavat-sandarbha 79.5\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sva-kāntyā vidyutaḥ
kṣipantī ye makarākāre kuṇḍale tayor maṇḍanārhe gaṇḍa-sthale yatra tac
ca tathā unnasaṁ mukhaṁ yasya taṁ dor-daṇḍānāṁ ṣaṇḍaṁ samūhas tasya
vivare madhye haratā munīnāṁ cittaṁ corayatā ata eva
caurya-hetuka-bhayam eva bhuja-cchidre praviśatety arthaḥ \|
parārdha-mūly-hāreṇa kandhara-śabdenātra vakṣaso'bhidhānam \| yad vā,
kandharābhyāṁ sakāśāt svarṇa-sūtra-dvārā gatena vakṣaḥ-paryantaṁ
lambitena kaustubheneti pūrvavad anvayaḥ \|\|41\|\|

\...

**\|\| 3.15.42 \|\|**

**atropasṛṣṭam iti cotsmitam indirāyāḥ**

**svānāṁ dhiyā viracitaṁ bahu-sauṣṭhavāḍhyam \|**

**mahyaṁ bhavasya bhavatāṁ ca bhajantam aṅgaṁ**

**nemur nirīkṣya na vitṛpta-dṛśo mudā kaiḥ \|\|**

**madhvācāryaḥ (bhāgavata-tātparyam) :**

avidyamāna-karaṇaṁ vidyamāna-smṛtis tathā \|

> ubhayaṁ racanaṁ proktaṁ pūrva-siddheṣu tu smṛtiḥ \|\| iti
> śabda-nirṇaye \|\|42\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** kiṁ bahuna ? **indirāyā
utsmitam** "aham eva sarva-saundarya-nidhiḥ" ity ahaṅkaraṇam **atra**
bhagavat-saundarye **upasṛṣṭam** astaṁ-gatam iti **svānāṁ** bhaktānāṁ
**dhiyāviracitam**, bhṛtyaiḥ sva-manasy evaṁ vitarkitam ity arthaḥ \|
kutaḥ ? **bahu-sauṣṭhavena** saundaryeṇa **āḍhyaṁ** yuktam \| kiṁ ca,
**mahyāṁ** mama **bhavasya** īśvarasya **bhavatāṁ** ca kṛte'**ṅgaṁ
bhajantaṁ** mūrtiṁ prakaṭayantam **acakṣata** \| nirīkṣya ca kaiḥ
śirobhir mudā nemur namaś cakruḥ \| na viśeṣeṇa tṛptā dṛśo netrāṇi yeṣāṁ
te \|\|42\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** atropasṛṣṭam ity-ādi
\| vastutas tu lakṣmyaiva puruṣo lakṣmīvān bhavatīti kṛtvā indirāyā
lakṣmyā yad utsmitaṁ garvaḥ, tad asmin bhagavat-saundarye upasṛṣṭaṁ
naṣṭam iti svānāṁ bhaktānāṁ dhiyā viracitaṁ vitarkitam \|

yad vā, **indirāyā** saundaryavaty aham eveti yad **utsmitaṁ** garvaḥ,
so'traiva **upasṛṣṭa** upasarjanībhūtaḥ, yato'sya
vakṣaḥ-sthala-sthitatvenaivātiśobhate, na tu svatas tatheti svānāṁ
bhaktānāṁ mahyaṁ bhavasya bhavatāṁ ca dhiyā viracitaṁ vitarkitaṁ \|
indirāyā aṅgaṁ bhajantaṁ vakṣasi dadhānaṁ, sadyo-gatāyāḥ karaṁ vā
gṛhṇantam \|\|42\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tad evaṁ paricchadādīnām api
tādṛśatvaṁ varṇayitvā punas tasyaivātimanoharatvam āha---atropasṛṣṭam
iti \| **indirāyā utsmitaṁ** garvaḥ \| **atra** bhagavati **upasṛṣṭam**
\| asya parama-saundaryādi-guṇa-śālinaḥ kāntasya nityena lābhena nityam
evādhikam āvirbhāvitam iti \[**svānāṁ**\] tadīyānāṁ **dhiyā**
\[**viracitaṁ**\]vitarkitam \| atra hetuḥ---**bahu-sauṣṭhavāḍhyam**
ananta-svarūpa-rūpa-guṇa-sampadbhir yuktam \|

nanv evambhūtasya lakṣmyā api rahasya-mahā-nidhi-rūpasya parama-vastunaḥ
kathaṁ prakāśaḥ sambhavati ? ity ata āha---**mahyam** iti \| **bhavasya
bhavatāṁcāṅgam** aṅgīkāraṁ **bhajantam** \| asmad-viṣayakam aṅgīkāraṁ
bhajantaṁ tat-tat-kārya-sampādanārtham āviśantam ity arthaḥ \|[^55]

> ullaṅghita-trividha-sīma-samātiśāyi-
>
> sambhāvanaṁ tava parivraḍhima-svabhāvam \|
>
> māyā-balena bhavatāpi niguhyamānaṁ
>
> paśyanti kecid aniśaṁ tvad-ananya-bhāvāḥ \|\| \[stotra-ratna, 16\]
> itivat \|

bhaktir evainaṁ nayati bhaktir evainaṁ darśayati ity-ādi-śruteś ca \|
yad vā, tathā-bhūtaṁ tam acakṣateti \| avitṛpta-dṛśo nirīkṣya mudā kair
iti paśyanta eva śirobhir nemur ity arthaḥ \|\|42\|\|
\[bhagavat-sandarbha 79.6\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kiṁ bahunā ? indirāyā
utsmitam aham eva sarva-saundaryāṇāṁ nidhir ity ahaṅkaraṇam atra
bhagavat-saundarye upasṛṣṭam astaṁ gatam iti svānāṁ bhaktānāṁ dhiyā
viracitam \| bhṛtyaiḥ sva-manasy evaṁ vitarkitam iti svāmi-caraṇaḥ \|
parama-saundaryādi-guṇa-śālinaḥ kāntasya lābhena tasyā utsmitaṁ garva
upa ādhikyena sṛṣṭam āvirbhāvitam iti sandarbhaḥ \|

yad vā, **atra** bhagavati \| **upasṛṣṭaṁ** brahmādibhir ārādhyayāpi
rūpa-guṇa-mādhuryaiḥ sarvataḥ śreṣṭhayāpi mayā upasarjanībhūtam
apradhānībhūtam ity arthaḥ \| **iti** hetunā \| ca-kārāt premṇā ca
**indirāyā** lakṣmyā **ut**kṛṣṭaṁ **smitaṁ**, "dhanyāhaṁ yasyā īdṛśaḥ
preyān" ity ānandottha ullāso yasmāt, tathā-bhūtam **aṅgaṁ bhajantaṁ**
samucita-vastrālaṅkārādibhiḥ śobhayantaṁ, na tu śambhum iva sundaram apy
aṅgaṁ bhasmādibhir virūpayantam ity arthaḥ \| dṛśyate ca
svāṅga-pariṣkāre'pi pūjādi-śabda-prayogaḥ \| yathā pādayor alpa-pūjeti
sāmudrikādau \|

tac ca paraḥ-sahasra-kiṅkara-dvārair evety āha---**svānāṁ**
svāṅga-paricārakāṇāṁ **dhiyā**
nitya-vividha-vastrādi-śṛṅgāra-vailakṣaṇya-vidhāyinyā sūkṣma-buddhyaiva
**bahu-sauṣṭhavāḍhyaṁviracitam** \|

aṅgaṁ punaḥ kīdṛśam ? **bhavasya** śambhor **bhavatām** asmad-ādīnāṁ ca
**mahyaṁ** mahanīyaṁ gandha-puṣpādibhir dhyānena deśāntare pūjanīyam
eva, na tu teṣām iva vaikuṇṭhe sākṣāt paricaraṇīyam ity arthaḥ \| mahaḥ
pūjāyām ity asya cur-ādy-antasya rūpam \| evaṁ-bhūtaṁ **tam acakṣata**
\| tato viśeṣatas taṁ nirīkṣya ca **atṛpta-netrāḥ** santaḥ **kaiḥ
śirobhiḥ nemuḥ** \|\|42\|\|

\...

**\|\| 3.15.43 \|\|**

**tasyāravinda-nayanasya padāravinda-**

**kiñjalka-miśra-tulasī-makaranda-vāyuḥ \|**

**antar-gataḥ sva-vivareṇa cakāra teṣāṁ**

**saṅkṣobham akṣara-juṣām api citta-tanvoḥ \|\|**

**madhvācāryaḥ (bhāgavata-tātparyam) :** akṣara-juṣām api
tad-rūpa-sevābhyāsinām api \|\|43\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** svarūpānandād api teṣāṁ
bhajanānandādhikyam ity āha \| **tasyapadāravinda-kiñjalkaiḥ** keśarair
**miśrā** yā **tulasī** tasyā **makarandena** yukto yo **vāyuḥ**,
**sva-vivareṇa** nāsā-cchidreṇa, **akṣara-juṣāṁ** brahmānanda-sevinām
api **saṅkṣobhaṁcitte**'tiharṣaṁ **tanau** romāñcam \|\|43\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** brahmānandāsvādād api
parama-hṛdaya-saṅkṣobha-janakaṁ tad-darśanam iti darśayati---tasyety-ādi
\| **akṣaraṁ** brahma taj-**juṣāṁ** tat-sevinām api \| evam anirvācyaṁ
yathā syāt tathā **citta-tanvoḥ saṅkṣobhaṁ** samyag vikāraṁ cakāra
kārayāmāsety arthaḥ \|\|43\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tasyeti \| atra padayor
aravinda-kiñjalka-miśrā yā tulasīti vyākhyeyam \| aravinda-tulasyau ca
tadānīṁ vana-mālā-sthite eva jñeye \| astu tāvad bhagavad-ātma-bhūtānāṁ
teṣām aṅgopāṅgānāṁ teṣu kṣobha-kāritvaṁ tat-sambandhino vāyor apīti
bhāvaḥ \| anyat taiḥ \|\|43\|\| \[bhagavat-sandarbha 79.7\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kiṁ ca, tāni
bhagavad-aṅga-mādhuryāṇi tān brahmānandato'pi parama-camatkāraṁ
prāpayitvā sveṣu majjayāmāsur iti kiṁ vaktavyam,
tad-ekāṅga-sambandhi-vastu-sambandhī māruto'pi tān sva-niṣṭhāṁ
cyavayitvā kṣobhayan vijigye ity āha---tasyeti \| **padāravindayor** ye
**kiñjalkāḥ** śvetāruṇa-kāntiman-nakharās tair **miśrā yā tulasī** tasyā
**makaranda**-sambandhī **vayusteṣāmantar** antaḥ-karaṇa-**gataḥ**,
tatra svādhikāraṁ kartum iva praviṣṭaḥ \|

nanv ājñāṁ vinā parakīyāntaḥ-pura-praveśaḥ sanakādīnām iva sahasānucita
iti cet, tatra sa-nyāyam āha---**sva-vivareṇa** nāsā-cchidreṇa \|
nāsā-cchidraṁ khalu vāyor eva vivaraṁ bhavati, tatra praveṣṭuṁ kasyājñāṁ
gṛhṇīyāt ? iti bhāvaḥ \|

tatra gatvā kim akarot ? tatrāha---**citta-tanvoḥ saṁkṣobhaṁ cakāra** \|
ādau balāt cittaṁ sānanda-vivarte nipātya kṣobhayāmāsa, tatas tanum api
kampāśru-romāñca-svedādibhiḥ \| loke hy anyo'pi parakīya-deśe
svādhikāraṁ cikīrṣuḥ prathamaṁ tad-deśādhyakṣaṁ nibadhya viluṇṭhya
kṣobhayati, tatas tad-deśam api sva-sainya-sammarditaṁ karotīti \|

nanu brahmānanda-juṣāṁ teṣāṁ cittaṁ brahmānanda-mayam eva, kathaṁ
bhagavad-ānandas tat svamayaṁ karotu ? tatrāha---**akṣara-juṣām** apīti
\| evam evāsya mādhuryādhikyena balavattvam iti bhāvaḥ \|\|43\|\|

\...

**\|\| 3.15.44 \|\|**

**te vā amuṣya vadanāsita-padma-kośam**

**udvīkṣya sundaratarādhara-kunda-hāsam \|**

**labdhāśiṣaḥ punar avekṣya tadīyam aṅghri-**

**dvandvaṁ nakhāruṇa-maṇi-śrayaṇaṁ nidadhyuḥ \|\|**

**śrīdhara-svāmī (bhāvārtha-dīpikā) :** harṣa-kāritaṁ saṁbhramam āha
dvābhyām \| **tevai** kila **amuṣyavadanam** eva **asita-padmasya
kośo**'ntar-bhāgaḥ, **tam** \| asita-padma-kośam ity abhūtopamā \|
**sundaratare** aruṇe **adharo**ṣṭhe **kunda**vad **dhāso** yasmiṁs tam
\| **ut** ūrdhvaṁ **vīkṣyalabdha**-manorathāḥ santo **nakhā** eva
**aruṇa-maṇayas** teṣāṁ **śrayaṇam** āśraya-bhūtam
**aṅghri-dvandvaṁpunaravekṣya** adho-dṛṣṭyā vīkṣya, punaḥ punar evaṁ
nirīkṣya yugapat sarvāṅga-lāvaṇya-grahaṇāśakteḥ paścān **nidadhyur**
dhyātavantaḥ \|\|44\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** tulasī-makaranda-vāyur
eva tathā cakāra, kiṁ punas tal-lāvaṇyety-ādi ? iti darśayati---te vā
amuṣyety-ādi dvābhyām \| punaś citta-tanvoḥ saṅkṣobhānantaraṁ
namanānantaraṁ ca, **vadanāsita-padma-koṣam udvīkṣya** ūrdhva-dṛṣṭyā
vīkṣya pañca-varṣīyākāratve hrasvatvād ūrdhva-darśanaṁ, punar
**nakhāruṇa-maṇi-śrayaṇam aṅghri-yugalaṁ cāvekṣya**,
ava-śabdo'dho'rthaḥ, adho-dṛṣṭyā vīkṣya **nidadhyuś** cakṣur nimīlya
dhyānaṁ kṛtavantaḥ \|

ayam arthaḥ---etal lāvaṇyaṁ na tāvac cakṣur-grāhyaṁ mano-grāhyaṁ vā
bhavati, tad api jānīma iti antar-dṛṣṭyā dhyātavantaḥ \| cakṣurbhir
āpīya cittam apūrayan, kālāntare dhyātuṁ yathā śaknuvanti, sakṛd vilokya
dhyānenāntaś cintayantaḥ svānubhavena samagṛṇan samyag astuvan, tad ity
adhyāhāryam \|\|44\|\|

**------------------------------------------------------------------------------------------------------------------------**

**jīva-gosvāmī (bhagavat-sandarbhaḥ)** : harṣa-kāritaṁ sambhramam āha
dvābhyām---te vā iti \| **tevai** kila, **vadanam** eva
**asita-padma-koṣa** īṣad-vikasitaṁ nīlāmbujaṁ taṁ, **ut** ūrdhva-dṛṣṭyā
**vīkṣya**, labdha-manorathāḥ santaḥ, **nakhā** eva **aruṇa-maṇayaḥ,**
teṣāṁ **śrayaṇam** āśraya-bhūtaṁ **aṅghri-dvandvaṁpunaravekṣya**
adho-dṛṣṭyā vīkṣya punaḥ punar evaṁ vīkṣya yugapat
sarvāṅga-lāvaṇya-grahaṇāśakteḥ paścān **nidadhyuś** cintayāmāsuḥ,
"yugapad eva katham idam idaṁ sarvaṁ paśyema ?" ity utkaṇṭhābhiḥ
sthāyibhāva-poṣakaṁ cintākhyaṁ bhāvam āpur ity arthaḥ \|\|44\|\|
\[bhagavat-sandarbha 79.8\]

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** vadanāsita-padma-kośaṁ vadanam
evāsita-padma-koṣa īṣad-vikasitaṁ nīlāmbujaṁ taṁ, **ut** ūrdhva-dṛṣṭyā
**vīkṣya**, punaś cārvāg-dṛṣṭyāṅghri-dvandvaṁ ca vīkṣya punaḥ punaḥ
śrī-mukhādi-śrī-caraṇa-paryantam aṅgaṁ dṛṣṭvety arthaḥ \| paścād
dhārṣṭya-buddhyā sambhramān nimīlite netre nidadhyuḥ \| antar api tad
eva dadṛśur ity arthaḥ \|

yad vā, bhakty-atiśayena paścād aṅghri-dvandvam eva dadṛśur ity arthaḥ
\| nirvarṇanaṁ tu nidhyānaṁ darśanālokanekṣaṇam ity amaraḥ\| koṣo
vihīna-bāhya-dala-paṭalo'ntar-bhāgaḥ \|\|44\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** evaṁ tulasī-gandhena
śodhita-prāṇānāṁ teṣām indriyāṇāṁ ca prāṇādhīnatvāt prathamaṁ
cakṣurbhyāṁ rūpa-mādhurya-grahaṇe labdhādhikārāṇāṁ rūpa-mādhuryasya ca
pratyaṅga-gata-vaividhyenānantyāt yugapaj jighṛkṣāyām
āvega-sañcāri-kāritam ānanda-sammarda-vaivaśyam āha---te vā iti \|
**vai** niścitaṁ \| **vadanam** ev**āsita-padmasya koṣaḥ**,
bāhya-rūkṣa-dala-paṭala-rahito'ntar-bhāgaḥ, tam **udvīkṣya**
utkṛṣṭa-mādhuryatvenāsvādaḥ, tatrāpi **sundaratara-** iti
adhara-mādhuryam utkṛṣṭataraṁ, tad upari ca hāsa-parihāsa-mādhuryam
utkṛṣṭatamam iti bhāvaḥ \|

**labdhāśiṣa** iti pitrā brahmaṇā bhrātrā nāradena ca bhakty-arthaṁ yā
āśiṣaḥ pūrvaṁ dattāḥ, tat-phala-lābhāt tā labdhā ity arthaḥ \|

"aho caraṇa-saundaryaṁ kīdṛśam !" iti mukha-mādhuryam īṣad eva gṛhītvā,
tatrātṛptā eva te caraṇa-mādhurye dattekṣaṇā babhūvur ity
āha---**punar** iti \| **nakhā evāruṇa-maṇayas** teṣāṁ **śrayaṇam**
āśraya-bhūtam **aṅghri-dvandvaṁ** punar eva adhaḥ-pradeśe īkṣitvā īṣad
vīkṣya **nidadhyuḥ**, punar api mukhaṁ vīkṣya, punaḥ punar apy evaṁ
dadṛśur ity arthaḥ \| nirvarṇanaṁ tu nidhyānaṁ darśanālokanekṣaṇam ity
amaraḥ \|

evaṁ śrī-svāmi-caraṇās tu yugapatsarvāṅga-lāvaṇya-grahaṇāśakteḥ paścāt
nidadhyur dhyātavanta ity āhuḥ \| evam atra labdhāśiṣaḥ ity agre ca
pitrānuvarṇita-rahā \[bhā.pu. 3.15.46\] ity ābhyāṁ bhakta-kṛpānugāminyā
bhagavat-kṛpayaivaiṣāṁ bhakter utpattāv api bhagavat-kṛpāyā bhūyastvād
bhūmnā vyapadeśā bhavantīti nyāyena bhagavat-kṛpayaiva sanakādīnāṁ
bhaktir bhaktyaiva teṣāṁ tan-mādhuryānubhava iti prasiddhiḥ \|\|44\|\|

\...

**\|\| 3.15.45 \|\|**

**puṁsāṁ gatiṁ mṛgayatām iha yoga-mārgair**

**dhyānāspadaṁ bahu-mataṁ nayanābhirāmam \|**

**pauṁsnaṁ vapur darśayānam ananya-siddhair**

**autpattikaiḥ samagṛṇan yutam aṣṭa-bhogaiḥ \|\|**

**śrīdhara-svāmī (bhāvārtha-dīpikā) : yoga-mārgair gatiṁ
mṛgayatāṁpuṁsāṁdhyānasya** viṣaya-bhūtam \| **bahu-matam**
atyādarāspadam, bahūnāṁ tattva-dṛśāṁ saṁmatam iti vā \| **pauṁsnaṁ**
pauruṣaṁ **vapurdarśayantam** \| **anyeṣv asiddhair** asādhāraṇair
**autpattikair** nityair aṇimādy-aṣṭaiśvaryair **yutam** \|
**samagṛṇan** samyag astuvan \|\|45\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) : pauṁsnaṁ** puṁsāṁ
nārāyaṇādīnāṁ nirāsaḥ nirāsārthena na pauṁsnaṁ śreṣṭhākhyaṁ svaṁ rūpaṁ,
tat tu naiḥśreyasavanasthaṁ dvibhujatvāt dhyānāspadam api nayanābhirāmam
\| ato bahu-mataṁ nayanābhirāmatvena bahūnāṁ matam---dhyānato'pi yat
purato nayanābhyām dṛśyate, tad eva **bahu-matam** ity arthaḥ \|
**aṣṭa-bhogā** hy aṇimādayo'ṣṭa-siddhayas tair anyeṣāṁ tu bahubhir
yoga-sādhanair eva bhavanti, asya puruṣasya tv **autpattikāḥ**
svabhāva-siddhā iti \|\|45\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** puṁsām iti \| **bahu-mataṁ**
brahmaṇo'pi ghana-prakāśatvād atyādarāspadam[^56] \| **pauṁsnaṁ vapur**
darśayānam iti \| puruṣasya garbhoda-śāyino guṇāvatāra-rūpaṁ
śrī-viṣṇv-ākhyaṁ yad vapus tad-abhinnataḥ svaṁ vapur darśayantaṁ, na tu
brahmādivad anyathātvenety arthaḥ \| ananyety **ananyena** svenaiva
**siddhaiḥ** svarūpa-bhūtair ity arthaḥ \| ata eva **autpattikaiḥ**,
tadvad evānādi-siddhair ity arthaḥ \| aṇimādy-aṣṭaiśvarya-**yutam**
viśiṣṭaṁ, na tūpalakṣitam \| anena teṣāṁ stuty-āspada-viśeṣaṇatvena
aiśvaryopalakṣita-samasta-bhagānāṁ tādṛśatvaṁ vyañjitam \|\|45\|\|
\[bhagavat-sandarbha 79.9\][^57]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kintu mumukṣūṇām api
śuddha-bhakty-abhāvāt tan-mādhuryam ajighṛkṣūṇām api tad-dhyānaṁ vinā na
muktir ity āha---puṁsām iti \| **gatiṁ** muktiṁ **yoga-mārgair**
aṣṭāṅga-yogair **bahu-mataṁ dhyānāspadam** iti
sa-viśeṣa-rūpasyāvaśya-dhyeyatve nārāyaṇa-svarūpam eva bahūnāṁ sammatam
ity arthaḥ \| **pauṁsnaṁ** puruṣa-sambandhi **vapurdarśayantam** iti
mohiny-ādi-vapur antaram api tasya bhagavac-chabda-vācyaṁ bahutaram
astīti dhvanitam \| **ananyena** svenaiva **siddhaiḥ** svarūpa-bhūtair
ity arthaḥ \| ata eva **autpattikair** nityair **aṣṭabhiḥ**
śabda-sparśa-rūpa-rasa-gandha-kṛpā-karmaiśvaryair **bhogaiḥ,**
nānā-vidha-bhaktair bhaktyā bhujyamānatvād āsvādyamānatvād bhogaiḥ \|
tatra śabdādīni
sausvarya-saukumārya-saundarya-mādhurya-saurabhya-vātsalya-līlā-śabda-vācyāni
sapta mādhuryāṇi bhaktānāṁ premākāra-ṣaḍ-indriya-bhogyāni aṣṭamaṁ
bhagavac-chabda-vācyam aiśvarya-ṣaṭkaṁ bhaktair mumukṣubhir muktaiś ca
yathā-śakti svādyata iti jñeyam \|

aṣṭa-bhogair aṇimādy-aṣṭaiśvaryair iti \[vā\] \|\|45\|\|

\...

**\|\| 3.15.46 \|\|**

**kumārā ūcuḥ---**

**yo'ntar-hito hṛdi gato'pi durātmanāṁ tvaṁ**

**so'dyaiva no nayana-mūlam ananta rāddhaḥ \|**

**yarhy eva karṇa-vivareṇa guhāṁ gato naḥ**

**pitrānuvarṇita-rahā bhavad-udbhavena \|\|**

**śrīdhara-svāmī (bhāvārtha-dīpikā) :** nityaṁ brahma-rūpeṇa prakāśase,
na tac citram \| idānīṁ tu parama-maṅgala-viśuddha-sattva-śrī-mūrtyā
pratyakṣo'si \| aho bhāgyam asmākam ity āhuḥ---he **ananta**, **yastvaṁ
hṛd-gato'pi durātmanām antar-hito** na sphurasi, **sa no**'smākam
antar-hito **na** bhavasi \| **nayana-mūlaṁ** tv adyaiva **rāddhaḥ**
prāpto'si \| antardhānābhāve hetuḥ---**bhavataḥ** sakāśād **udbhavo**
yasya tenāsmat-**pitrāyarhi** yadā **evānuvarṇita-rahā**
upadiṣṭa-rahasyaḥ, tadaiva **naḥkarṇa**-mārgeṇa **guhāṁ** buddhiṁ
**gataḥ** prāpto'sīti \|\|46\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** yadyapi brahma-rūpeṇa
nityatvaṁ prakāśase, tathāpi no na nirvṛtiḥ \| ataḥ pitur mukhāt śrutvā
draṣṭum āgatāḥ smaḥ, tatrāsmākaṁ bhāgya-vaśāt siddham evety
āha---yo'ntar-hita ity-ādi \| durātmanāṁ no'smākaṁ brahma-niṣṭhānāṁ
hṛdi-gato'py antarhita eva tvam \| evaṁ-rūpeṇa na prakāśase, so'dyaiva
tvaṁ nayana-mūlaṁ rāddhaḥ prāptaḥ, etāvantaṁ kālam iyatā bhāgyena
vañcitāḥ sma iti durātmatattv nirvedo darśitaḥ \|\|46\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** atha śrī-bhagavatas tādṛśatve
tādṛśatva-vyañjinīṁ nijāṁ mūrtiṁ teṣām eva sva-hārdābhivyakti-kareṇa
stuti-vākyena pramāṇayati---śrī-kumārā ūcur iti \|

stutim āha---**ya** iti pañcabhiḥ \| atra akṣara-juṣām api \[bhā.pu.
3.15.43\] ity anusṛtya vyākhyāyate \| nityaṁ brahma-rūpeṇa prakāśase na
tac citram \| idānīṁ tu viśuddha-sattva-laksaṇena
svarūpa-śakti-vṛtti-viśeṣeṇa prakāśitayā
ghana-prakāśa-para-tattvaika-rūpayā mūrtyā pratyakṣo'si \| aho bhāgyam
asmākam ity āhuḥ---he **ananta** ! **yas tvaṁ duṣṭātmanām**
antaryāmi-rūpeṇa **hṛd-gato'py antarhito** bhavasi, na sphurasīty
arthaḥ, **sa** tvaṁ **no**'smākam antarhito na bhavasi \|

tatra hetuḥ---**yarhy evabhavad-udbhavena** asmākaṁ **pitrā** asmabhyam
**anuvarṇita-rahā**
upadiṣṭa-catuḥślokī-prokta-prema-bhakty-ākhya-rahasyaḥ proktaḥ, tarhy
eva **karṇa-vivareṇa** tad-rūpatayā **guhāṁgato**'sy antaḥ sphurasīti
**nayana-mūlaṁ** tv adyaiva **rāddhaḥ** prāpto'si \| kṛpā-vaiśiṣṭyena
tarhy eva samyaṅ nayanaṁ praviṣṭaḥ, tatrāvirbhūta ity arthaḥ \| raha ity
ad-anto'pi kvacit \| tan-mātaro yad abhajan raha-rūḍha-bhāvāḥ \[bhā.pu.
10.55.40\] ity-ādiṣu dṛśyate \| nādyaivety atra "so'dyaiveti kva" iti tu
na ṭīkā-sammatam \| "no'dyaiva" iti kvacit \|\|46\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** aho mahat-kṛpāyā apāro
mahimā yato bhagavatā īdṛśa-sākṣātkārānandam anubhāvitāḥ sma ity aho
bhāgyam asmākam ity āhuḥ---he **ananta** ! apāra-mādhuryaiśvarya-sindho
! **yas tvaṁ hṛd-gato'pi durātmanām antarhita** eva, **sa** tvaṁ na
kevalam **adyaivano**'smākaṁ **nayana-mūlaṁ rāddhaḥ** prāpto'si, api tu
pūrvam api \|

nanu kadāham evaṁ dṛṣṭa āsam ? tatra sarasam āhuḥ---yarhīti \| na
smarasi **bhavad-udbhavena pitrā** brahmaṇā **anuvarṇitaṁ raho** yasya
sa tvaṁ yadaiva **no**'smākaṁ **karṇa-mārgeṇa guhāṁ gataḥ** prāpto'si,
tadaiveti \|

ayam arthaḥ---"bho brahmānubhavino mat-tanayā brahma-sākṣātkārād api
bhagavat-sākṣātkāraḥ koṭī-guṇitānandaḥ so'pi bhavatām astu \| sa tu
bhagavān nīlotpala-dala-śyāmalaḥ pīṇāyata-catur-bāhuḥ,
kaṭaka-keyūra-kuṇḍalādi-maṇḍitaś candra-vadano vaikuṇṭhe virājamāno
bhaktyā labhyata" iti bhagavad-bhaktasyāsmat-pituḥ kṛpāśīr-vacanaṁ
yadaivāśrauṣma, tadaiva kāraṇe labdhe tat-phala-labdher āvaśyakatvāt
bhāvi kilādyatanam api bhagavad-darśanaṁ tad-bhakta-kṛpātulya-kālam eva
jātam \| jānanto vayam āsmeti bhaṅgyā, "hanta bhagavan ! na tvaṁ
svatantro'smān kṛpayasi, kintu sva-bhaktādhīna eva" iti
tad-bhakta-kṛpāyā māhātmyam anirvacanīyam eveti \|\|46\|\|

\...

**\|\| 3.15.47 \|\|**

**taṁ tvāṁ vidāma bhagavan param ātma-tattvaṁ**

**sattvena samprati ratiṁ racayantam eṣām \|**

**yat te'nutāpa-viditair dṛḍha-bhakti-yogair**

**udgranthayo hṛdi vidur munayo virāgāḥ \|\|**

**śrīdhara-svāmī (bhāvārtha-dīpikā) :** nanu pitropadiṣṭaṁ bhavatām
anyādṛśam adṛśyam ātma-tattvam \| ahaṁ tv anya eva syāṁ, dṛśyatvāt ?
naivam, asmat-pratyabhijñayā bheda-nirāsād ity āhuḥ---tam iti \| he
**bhagavan** ! **ātma-tattvam** eva **paraṁtvāṁ vidāma** vidmaḥ,
pratyabhijānīmaḥ \|

nanu nirupādher ātma-tattvasya katham īdṛśam aiśvaryaṁ syāt ? ata
āhuḥ---**sattvena** viśuddha-sattva-mūrtyā \| **eṣāṁ** bhaktānām \|
samyak pratikṣaṇaṁ samprati ratiḥ **prītiḥ**, tāṁ **racayantam** \|

ātma-tattvam evāhuḥ---**te'nutāpaḥ** kṛpā, tena **viditair** jñātair
**dṛḍhairbhakti-yogaiḥ** śravaṇādibhir **munayohṛdi** yad **viduḥ** \|
kīdṛśāḥ ? **udgranthayo** nirahaṁ-mānāḥ, ata eva **vigata-rāgāḥ**
\|\|47\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** tvam adhunaiva
vidito'sīty āha---taṁ tvām ity-ādi \| **taṁ**
tathā-vidhācintya-mahimānaṁ **tvāṁ samprati vidāmaḥ** \| adhunaiva
jānīmaḥ \| brahmānandād api parama-camatkārānandavān asīti jānīma ity
arthaḥ \| he **bhagavan** ! acintya-śakte !

nanu kīdṛśaṁ māṁ jñātavantaḥ ? tatrāhuḥ---**paramātma-tattvaṁ**
paramātmano'pi tattvaṁ rahasyam \| tarhi katham ahaṁ dṛśye ?
tatrāhuḥ---eṣāṁ bhaktānāṁ sattvena sāttvikena bhāvena saha ratiṁ prītiṁ
racayantaṁ janayantaṁ bhaktānugrahāya dṛśyamānam, yad idaṁ tava tattvaṁ
tad-bhaktā eva viduḥ, anubhavena dṛḍhīkṛtavantaḥ, anutāpena
śānta-rasa-sthāyi-bhāvena nirvedena viditair vyaktair
dṛḍha-bhakti-yogair udgranthayo munayo manana-śīlā virāgā viśeṣeṇa tvayi
rāgo'nurāgo yeṣām \|\|47\|\|

**------------------------------------------------------------------------------------------------------------------------**

**jīva-gosvāmī (bhagavat-sandarbha 68.11)**: nanu, pitropadiṣṭaṁ
bhavatām adṛśyam ātma-tattvākhyaṁ rahaḥ, ahaṁ tv anya eva syāṁ dṛśyatvāt
\| naivam, asmat-pratyabhijñayā bheda-nirāsād ity āhuḥ---***taṁ
tvām***iti \| he **bhagavan**! **paraṁ** kevalam **ātma-tattvaṁ**
brahma-svarūpaṁ **tvāṁvidāma** vidmaḥ pratyabhijānīmaḥ \| kena
pratyabhijānītha? **samprati** adhunā **sattvena**, asmāsv
etad-rūpāvirbhāvena \| etāvantaṁ kālaṁ na jñātavanto vayaṁ, adhunā tu
sākṣād-anubhavena niścitavantaḥ sma ity arthaḥ \|[^58] tvaṁ
śuddha-citta-vṛttau brahmavat netre'py asmākaṁ sphurasi, na tu
dṛśyatveneti bhāvaḥ \|

na kevalaṁ pratyabhijñā-mātram ity āhuḥ---**eṣām** asmākaṁ **ratiṁ
racayantam**, anyathā ratir api tvayy asmākaṁ nodbhaved iti bhāvaḥ \|

nirahaṁ-mānāditvenānyeṣām apy ātmārāmāṇām anyato raty-abhāvam eva
dyotayantas tadātma-tattvam āhuḥ, tatraiva sādhana-vaiśiṣṭyāt kim api
vaiśiṣṭyaṁ cāhuḥ---yat tvad-rūpatvenāvirbhavad-ātma-tattvaṁ
te'**nutāpaḥ** kṛpā, tenaiva **viditair dṛḍha-bhakti-yogair** viduḥ \|
yad vā anutāpo dainyaṁ, tena viditais te tava dṛḍha-bhakti-yogaiḥ \|

kīdṛśāḥ ? **udgranthayo** nirahaṁ-mānāḥ, ata eva **virāgāḥ** \| tad evaṁ
pitrānuvarṇita-rahā ity atra rahaḥ-śabdaś catuḥ-ślokī-rītyā
prema-bhakter eva vācaka iti vyañjitam \|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tad evānubhavena paramatayā
niścinvanti---**taṁ tvām** iti \| he **bhagavan** ! **taṁ**
pitropadiṣṭa-rahasyaṁ **tvāṁparamaṁ** bhagaval-lakṣaṇaṁ yad
**ātma-tattvaṁ,**brahmaṇo hi pratiṣṭhāhaṁ \[gītā 14.27\] iti
śrī-bhagavad-gītānusāri, śubhāśrayaḥ sa-citasya sarvagasya tathātmanaḥ
\[vi.pu. 6.7.75\] iti śrī-viṣṇu-purāṇādi-prasiddhaṁ brahmaṇo'pi paramam,
tad eva **vidāma** pratyabhijānīmaḥ \| katham ? tatrāhuḥ---**sampraty**
adhunā **sattvenā**smāsv etad-rūpāvirbhāvena \| etāvantaṁ kālaṁ na
jñātavanto vayaṁ, adhunā tu sākṣād-anubhavena niścitavantaḥ sma ity
arthaḥ \| na kevalaṁ pratyabhijñā-mātram ity āhuḥ---**eṣām** asmākaṁ
brahmānubhavinām api **ratiṁ racayantam,** anyathā ratir api tvayy
asmākaṁ nodbhaved iti bhāvaḥ \|

yad vā, eṣām asmākaṁ brahmānubhavinām api samprati
sākṣātkāra-samaye'smin ratiṁ racayantam iti \| asya paramatvam
ātmārāmāntarānubhavenābhivyañjayanti---taṁ tvām iti \| **yat ta** iti
**virāgāḥ**---cittaṁ brahma-sukha-spṛṣṭaṁ naivottiṣṭhata karhicit
\[bhā.pu. 7.15.35\] iti tādṛśatvena prasiddhā apy **udgranthayo**
nirahaṅkārā api munayo yat paramātma-tattvaṁ tava kṛpā-viditaiḥ, mayi
bhaktir astu te \[bhā.pu. 4.30.32\] iti pṛthv-ādāv iva
tvat-krpā-mātra-labdhaiḥ \| ata eva **dṛḍhaiḥ** sālokya-sārṣṭi \[bhā.pu.
3.29.13\] ity-ādi-nyāyena niścalair **bhakti-yogair** vidur iti \|
yathoktaṁ---ātmārāmāś ca munayaḥ \[bhā.pu. 1.7.10\] ity-ādinā \|\|47\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kiṁ ca, etāvantaṁ kālaṁ
vayaṁ jñānina evāsma, samprati tu bhaktā abhūmety aho bhāgyam asmākam
ity āhuḥ---**taṁ** pitrānuvarṇita-rahasyaṁ **tvāṁsamprati sattvena**
sādhutvena tvat-kṛpayāpīty arthaḥ \| udbhūtena vaiṣṇavatvena hetunā
vidāma sākṣād anubhavāma **paramaṁ** yad **ātma-tattvaṁ** iti
ātma-tattvam asmākaṁ pūrvam anubhūtam āsīd eva, adhunā tu brahmaṇo hi
pratiṣṭhāhaṁ \[gītā 14.27\] ity-ādi tad-bhakter utkṛṣṭātma-tattvam
apīty-arthaḥ \| **eṣāṁ** vaikuṇṭha-vāsināṁ **ratiṁ** prema
**racayantam** \|

nanu, bho jñāninaḥ ! bhakti-yogena vinā mamedaṁ sākāraṁ svarūpaṁ
nānubhūyate ? tatrāhuḥ---yad utkṛṣṭātma-tattvaṁ **te** tava
**dṛḍha-bhakti-yogair** eva **munayo**'smal-lakṣaṇāḥ sanakādayo
**vidur** jānanti \|

nanu, kena lakṣaṇena bhakti-yogo jñātavatyaḥ ? tatrāhuḥ---**anutāpena**
tvad-bhaktābhyāṁ śāpa-dānānantara-jātena paścāt-tāpenaiva **viditair**
jñātaiḥ, na hi **vīta-rāgā** nirvikārā munayo bhaktiṁ vinānupantīti
\|\|47\|\|

\...

**\|\| 3.15.48 \|\|**

**nātyantikaṁ vigaṇayanty api te prasādaṁ**

**kiṁ v anyad**[^59] **arpita-bhayaṁ bhruva unnayais te \|**

**ye'ṅga tvad-aṅghri-śaraṇā bhavataḥ kathāyāḥ**

**kīrtanya-tīrtha-yaśasaḥ kuśalā rasa-jñāḥ \|\|**

**madhvācāryaḥ (bhāgavata-tātparyam) :**

> ato'napekṣāṇām ānandodreko mokṣecchubhyaḥ \|
>
> teṣāṁ paripākataḥ pūrvaṁ brahma-dṛṣṭyā mukti-prāptiḥ \|
>
> mokṣaḥ kevalo bhakto muktāv api sukhī bhavet \|\|48\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** svayam api bhaktiṁ prārthayituṁ
bhaktānāṁ sukhātiśayam āhuḥ---**ātyantikaṁ** mokṣākhyam api tava
**prasādaṁ te na gaṇayanti** nādriyante, **kiṁ tu** kim uta **anyad**
indrādi-padam ? te **bhruva unnayair** ujjṛmbhair **arpitaṁ** nihitaṁ
**bhayaṁ** yasmiṁs tat \| te ke ? **aṅga** ! he bhagavan ! **yebhavataḥ
kathāyārasa-jñāḥ** \| kathaṁ-bhūtasya ? ramaṇīyatvena pāvanatvena ca
**kīrtanyaṁ** kīrtanārhaṁ **tīrthaṁ** pavitraṁ ca **yaśo** yasya
\|\|48\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** etam evārthaṁ
prakaṭīkurvanta āhuḥ---nātyantikam ity-ādi \| ati atiśayo'nto
deha-dvaya-dhvaṁsa-rūpā nāśo vapuṣo'tyantaḥ apunar-bhavaḥ, tena
dīvyatīti ikaṇ, **ātyantikaṁ** prasādaṁ kaivalyaṁ na **vigaṇayanti**,
astu tāvat prārthyam, **kim anyad** indrādi-padam \| tat kīdṛśam ?
**te** tava **bhruva unnayair** utkṣepaiḥ kāla-ceṣṭitair
**arpita-bhayam **\| te ke ? ity āhuḥ---ye'ṅgety-ādi \| **rasajñā** iti
rasajñatvenaiva mokṣābhilāṣaṁ dūrīkurvanti \|\|48\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** atha pūrvam abheda-matayo'pi
samprati svarūpānanda-śakti-vilāsair vicitrita-matayo bhūyo'pi
bhedātmikāṁ bhaktim eva prārthayituṁ bhaktānāṁ sukhātiśayam
āhuḥ---nātyantikaṁ ti \| **ātyantikaṁ** mokṣa-lakṣaṇaṁ **prasādam** api,
**kim utānyad** indrādi-padam \|\|48\|\| \[bhagavat-sandarbha 79.12\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tvat-sākṣātkārasya kā
kathā, tvat-parokṣe'pi tvat-kathā-kīrtanānando'pi brahmānandād adhika
ity āhuḥ---**ātyantikaṁ** mokṣākhyaṁ sāyujyam api te **prasādaṁ**
tvat-prasādatvena na **gaṇayanti** nādriyante, **kim u** kim uta
**anyat** indrādi-padam \| **te bhruva unnayair** ujjṛmbhitair
**arpitaṁ** nihitaṁ **bhayaṁ** yasmin tat \| ta eva ke ?
tatrāhuḥ---ye'ṅgeti \| **kathā-rasajñās** ta eva **kuśalāḥ,** anye
akuśalina ity arthaḥ \| kathāyāḥ kīdṛśyāḥ ? **kīrtanārhāṇi** pāvanatvāt
**tīrtha**-rūpāṇi **yaśāṁsi** yasyāḥ \| **bhavata** ity asya vā
viśeṣaṇam \|\|48\|\|

\...

**\|\| 3.15.49 \|\|**

**kāmaṁ bhavaḥ sva-vṛjinair nirayeṣu naḥ stāc**

**ceto'livad yadi nu te padayo rameta \|**

**vācaś ca nas tulasivad yadi te'ṅghri-śobhāḥ**

**pūryeta te guṇa-gaṇair yadi karṇa-randhraḥ \|\|**

**madhvācāryaḥ (bhāgavata-tātparyam) :**

> yāvat parama-bhaktais tu bhujyate duḥkham ulbaṇam \|
>
> tāvan muktau sukhodrekas tatra ced bhakti-vardhanam \|\|49\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** idānīṁ svīyāparādhaṁ dyotayanto
bhaktiṁ prārthayante---**kāmam** iti \| he **bhagavan** ! itaḥ-pūrvam
asmākaṁ vṛjinaṁ nābhavat \| idānīṁ sarvāṇy api jātāni, yatas
tvad-bhaktau śaptau \| atas taiḥ **sva-vṛjinair nirayeṣu kāmaṁ
no**'smākaṁ **bhavo** janma **stāt** syāt \| **nu** vitarke \| **yadi**
tu **naś cetas te padayo rameta**, **alir** yathā kaṇṭakair
āvidhyamāno'pi puṣpeṣu ramate, tadvad vighnān avigaṇayya yadi rameta \|
**aṅghribhyāṁ śobhā** yāsām \| yathā ca tulasī-guṇanair apekṣyeṇa
tvad-aṅghri-saṁbandhenaiva śobhate, tathā yadi no **vācaḥ** śobheran \|
yadi ca te **guṇa-gaṇair āpūryeta**, **karṇa-randhra** ity alpasya
pūraṇam eva yācaka-rītyā prārthayante \| ayaṁ tu
gūḍho'bhiprāyaḥ---karṇa-randhrasyākāśatvād guṇa-gaṇānāṁ cāmūrtatvān na
kadācit pūraṇam \| ato nityam eva śravaṇaṁ phaliṣyatīti \|\|49\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** evam asabhyam api
prasādaṁ kurv ity āśayenopasaṁharati---kāmam ity-ādi dvābhyām \|
sva-matam evaitat \|\|49\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** kāmam iti \| anena tad-adhigama
uttara-pūrvārdhayor aśleṣa-vināśau tad-vyapadeśāt \[ve.sū. 4.1.13\] iti
nyāyenāsambhava-tad-bhāvānāṁ brahma-jñāninām api sveṣāṁ
bahu-naraka-kāri-vṛjināpāta-kṣamāpaṇena tayor itthambhūta-guṇo hariḥ
\[bhā.pu. 1.7.10\]itivat sarvādbhuta-mahattamatvaṁ sūcitam \| aho !
nirayā api bhaveyur eva, na tāvatāpi paryāptam \| tebhyaś ca nāsmākam
api bhayam \| atra tu mūlaṁ duṣphalaṁ bhagavat-parāṅ-mukhī-bhāva eva, sa
tv asmākaṁ mā bhūd iti sa-kāku prārthayante \| nu vitarke \| **yadi tu
naś cetas te padayo rameta**, tatrāpy **alivad** eva
kevala-tan-mādhuryāsvādāpekṣayā, na tu brahmānubhavāpekṣayā \| evaṁ
**vācaś** cety-ādi \|

atra bhaktāparādhasya bhagavatā kṣamā
tad-icchā-mātra-kṛta-tat-krodha-jananāt teṣām aparādhābhāsatveneti
jñeyam \| śloka-dvaye'smin kaivalyān narake'pi tvad-bhakti-mātraṁ
kāmayamānānām asmākaṁ tad-avirodhatvāt śreyān iti svārasya-labdham
\|\|49\|\| \[bhagavat-sandarbha 79.13\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu mad-bhaktāḥ satyam
īdṛśā eva mokṣaṁ na gaṇayanty eva \| sveṣāṁ samprati kā niṣṭhā vaḥ
śuddha-bhaktau muktau vā tāṁ spaṣṭaṁ brūtha ? vyañjanayālam ity ata
āhuḥ---**no**'smākaṁ **bhava** eva **stāt**, na tu mokṣa ity arthaḥ \|
tatrāpi **sva-vṛjinaiḥ** svāśubha-karmabhir **nirayeṣu** nārakīṣv api
yoniṣu \|

kas tatrādhiko lābhaḥ ? muktau vā kaḥ khalv alābhaḥ ? tam āha---ceta iti
\| **alir** yathā kaṇṭakair āviddhamāno'pi puṣpeṣu ramate, tadvat
vighnān avigaṇayya **yadi rameta** iti premā vyañjitaḥ \| yadīty anena
nārakyām api yonau bhaktau narakam api mokṣād uttamam ity āśīstā-taṅā
labhyate \| **aṅghribhyām** eva **śobhā** yāsāṁ, tā iti \| tulasī yathā
sva-śobhāyā abhāvād anyatra na tiṣṭhati, aṅghryor eva śobhate,
tathaivāsmākaṁ vāco'pi tvad-aṅghri-rūpa-guṇa-nāma-varṇana eva śobhantāṁ,
nānyatra \|

**pūryeta** iti tatrānya-vārtā na praviśatv iti \| yad vā,
**karṇa-randhrasya** ity alpasya pūraṇam ato nityam eva
śravaṇa-kīrtana-smaraṇānīty ānanda-trayaṁ muktau nāsty eva, bhave tu
sambhaved apīti nikṛṣṭo'pi bhava eva prārthito na mokṣaḥ \|

evam eva nātha yoni-sahasreṣu \[vi.pu. 1.20.18\][^60] iti, kīṭeṣu
pakṣiṣu mṛgeṣu \[ha.bha.vi. 8.436 (pāṇḍava-gītāyāṁ)\][^61]
ity-ādi-prārthanā niṣkāma-bhaktānāṁ svabhāva eva \| teṣām anu saṁhitaṁ
bhajanānandam ananusaṁhitam api bhava-kṣayaṁ ca kurute iti bhagavato'pi
svabhāvaḥ sarvatra draṣṭavyaḥ \|\|49\|\|

\...

**\|\| 3.15.50 \|\|**

**prāduścakartha yad idaṁ puruhūta rūpaṁ**

**teneśa nirvṛtim avāpur alaṁ dṛśo naḥ \|**

**tasmā idaṁ bhagavate nama id vidhema**

**yo'nātmanāṁ durudayo bhagavān pratītaḥ \|\|**

**śrīdhara-svāmī (bhāvārtha-dīpikā) :** adya vayaṁ kṛtārthāḥ smety
āhuḥ---he **puru-hūta** ! vipula-kīrte ! **yad idaṁ prāduścakartha**
prakaṭitavān asi \| **dṛśo** netrāṇi \| **anātmanām** ajitendriyāṇāṁ
**durudayo**'prakaṭo'pi \| itthaṁ yaḥ **pratīto**'si \| **tasmai**
tubhyam **idaṁ namo vidhema** \|\|50\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tathāpītthaṁ kṛtārthatvam asmākam
aticitram ity āhuḥ---prādur iti \| **anātmanām** ātmanas tava
ekānta-bhakti-rahitānām aprakaṭo'pi **it** itthaṁ yaḥ **pratīto**'si,
**tasmai** tubhyaṁ **nama idaṁ vidhemeti** \|

atraitad uktaṁ bhavati \| ete brahma-vidyā-siddhānāṁ parāvara-gurūṇām
api guravaḥ \| ata eva paramahaṁsa-mahā-munīnāṁ \[bhā.pu. 3.15.37\] ity
uktam \|

> taṁ tvām ahaṁ jñāna-ghanaṁ svabhāva-
>
> pradhvasta-māyā-guṇa-bheda-mohaiḥ \|
>
> sanandanādyair hṛdi saṁvibhāvyam[^62] \[bhā.pu. 9.8.23\]

iti śrīmad-aṁśumad-vākyādau, ihātma-tattvaṁ samyag jagāda munayo yad
acakṣatātman \[bhā.pu. 2.7.5\][^63] iti brahma-vākyādau, tasmai
mṛdita-kaṣāyāya tamasaḥ pāraṁ darśayati bhagavān sanat-kumāraḥ \[chā.u.
7.26.2\] ity-ādi-śrutau ca tathā prasiddham \|

āsannānubhavasyaiva tu siddhasyāṇimādibhir vighno'pi sambhāvyaḥ, na tu
siddhānubhavasya,

> taṁ sa-prapañcam adhirūḍha-samādhi-yogaḥ \|
>
> svāpnaṁ punar na bhajate pratibuddha-vastuḥ \|\| \[bhā.pu. 3.28.38\]
> iti śrī-kapila-deva-vākyāt \|[^64]

ata eva teṣāṁ pradhvasta-māyā-guṇa-bheda-mohānāṁ krodhādikam api
durghaṭa-ghaṭanā-kāriṇyā śrī-bhagavad-icchayaiva jātam iti tair api
vyākhyātam \| tad evaṁ teṣāṁ satata-brahmānanda-magnatvaṁ siddham \| tad
uktam---akṣara-juṣām api \[bhā.pu. 3.15.43\][^65] iti, yo'ntarhitaḥ
\[bhā.pu. 3.15.46\] ity-ādi ca \|

śrūyate cānyatra brahma-juṣām avikṣipta-cittatvam \| tathā saptame
śrī-nārada-vākyam---

> kāmādibhir anāviddhaṁ praśāntākhila-vṛtti yat \|
>
> cittaṁ brahma-sukha-spṛṣṭaṁ naivottiṣṭheta karhicit \|\| \[bhā.pu.
> 7.15.35\] iti \|

tathāpi teṣāṁ bhagavad-ānandākṛṣṭa-cittatvam ucyate \| evam anyeṣām apy
ātmārāmāṇāṁ tādṛśatvaṁ śrūyate---sva-sukha-nibhṛta-cetās tad-vyudas tāny
abhāvo'py ajita-rucira-līlākṛṣṭa-sāraḥ \[bhā.pu. 12.12.69\][^66]
ity-ādiṣu \|

atha loka-saṅgrahārthair vaiṣā teṣāṁ bhakti-prakriyā
prācīna-saṁskāra-vaśā vā ? naivam \| ubhayatrāpi vāso yathā parikṛtaṁ
madirā-madāndha[^67] \[bhā.pu. 3.28.37\] itivat tatrāveśāsambhavāt \|
dṛśyate tv anyatrānāveśaḥ---

> mānasā me sutā yuṣmat-pūrvajāḥ sanakādayaḥ \|
>
> cerur vihāyasā lokān lokeṣu vigata-spṛhāḥ \|\| \[bhā.pu. 3.15.12\]
> ity-abhidhānāt \|

bhagavati tv āveśaḥ, paramahaṁsa-mahā-munīnām anveṣaṇīya-caraṇau
\[bhā.pu. 3.15.37\][^68] ity atra yādṛcchikatāvirodhy
anveṣaṇīyatvābhidhānāt \| pañcame tu,
asaṅga-niśita-jñānānala-vidhūtāśeṣa-malānāṁ bhavat-svabhāvānām
ātmārāmāṇāṁ munīnām anavarata-pariguṇita-guṇa-gaṇa-kathano\'si \[bhā.pu.
5.3.11\] ity atra gadye tad-eka-niṣṭhatvam apy uktam \|
ajita-rucira-līlākṛṣṭa-sāra \[bhā.pu. 12.12.69\] ity atraiva ca \|
atrāpi teneśa nirvṛtim avāpur alaṁ dṛśo na \[bhā.pu. 3.15.50\][^69] ity
ādau sukhadatvam api sākṣād evoktam \|

atra pūrvokta-hetoś ca, stutau pratyutopālambha-prasaṅgāc ca,
snehāvaloka-kalayā hṛdi saṁspṛśantaṁ[^70] \[bhā.pu. 3.15.39\] iti
sākṣād-ukteś ca, dṛśām eva sukhaṁ jātam ity anāsaktir eva vyañjitety api
na vyākhyeyam \| tasmād ātmārāmāṇāṁ ramaṇāspadatvād brahmākhyam
ātma-vastv eva śrī-bhagavān \| tatrāpi cakāra teṣāṁ saṅkṣobham
akṣara-juṣām api citta-tanvoḥ \[bhā.pu. 3.15.43\] iti śravaṇāt tato'pi
ghana-prakāśaḥ \| tat tad
vicitra-śrī-bhagavad-aṅgopāṅgādy-abhiniveśa-darśanānanda-vaicitrī
copalabhyate, sā cānyathānupapattyā svarūpa-śakti-vilāsa-rūpaiveti \|

nanu, bhavatu teṣām ānandādhikyāt tasmin nirviśeṣa-svarūpānandasyaiva
ghana-prakāśatā, upādhi-vaiśiṣṭyāt \| yataḥ,
viśuddha-sattva-sambhāvitāyāṁ citta-vṛttau yad brahma sphurati, tad eva
ghanībhūtākhaṇḍa-viśuddha-sattva-maye bhagavati sphurat tad-adhyastatayā
tad-aikyam āpannāyāṁ tasyāṁ viśeṣata eva sphurati \| ata eva
śrī-vigrahādi-para-brahmaṇor abheda-vākyam api
tad-atyanta-tādātmyāpekṣayaiva \| ata eva tatra tatropādhāv eka eva
nirbheda-paramānandaḥ samupalabhyate, na tu viśeṣākāra-gandho'pi,
tat-tad-upādher apekṣaṇaṁ tu
pratipada-tad-ānanda-samādhi-gata-kautuka-nibandhanam \| tasmāt katham
anena pramāṇena tat-tad-upādhīnām api para-tattvākāratvaṁ sādhyate ? iti
cet, ucyate---

bhavan-mate tāvad yac chuddha-citta-vṛttau para-brahma sphurati, tat
samyag eva sphurati \| bhedāṁśa-leśa-parityāgenaiva
brahma-vidyātvāṅgīkārāt \| asamyag-jñānasya tattvānaṅgīkārāt tena
kaivalyāsambhavāc ca \| ato na śrī-vigrahādāv adhikāvirbhāvāṅgīkāro
yujyate \| kiṁ ca, viśuddha-sattva-maya-vigrahā vilakṣaṇopādhaya iti
vadatas tava ko'bhiprāyaḥ ? kiṁ tat pariṇāmās te tat-pracurā vā ?
nādyaḥ, rajo'sad-bhāvena pariṇāmāsambhava iti hy uktam \| na cāntyaḥ,
yeṣu vigrahādiṣu tat-prācuryaṁ, te miśra-sattvasya kārya-bhūtā ity
arthāpattau, sattvaṁ viśuddhaṁ śrayate bhavān sthitau \[bhā.pu.
10.2.34\] ity-ādi-vacana-jāte viśuddha-pada-vaiyarthyam iti coktam eva
\| astu vā vimiśratvaṁ, tathāpi tādṛśe brahma-sphuraṇa-yogyataiva na
sambhavet, kiṁ punar viśeṣeṇety uddeśya-vismṛtiś ca syāt \|
athākhaṇḍa-viśuddha-sattvāśrayatvena te'pi tad-rūpatayaivocyante \|

tataś ca teṣv anubhūtākhaṇḍa-śuddha-sattve tasmin brahmānubhavantīti
cet, tad ayuktaṁ kalpanā-gauravāt, te'cakṣatākṣa-viṣayaṁ
sva-samādhi-bhāgyaṁ \[bhā.pu. 3.15.38\] iti sākṣād eva
gocarī-kṛtatvenoktatayā paramparā-dṛṣṭatva-pratighātāc ca \| tasmāt
tasya śuddha-sattvasya prākṛtatvaṁ tu niṣiddham eva \| tasmān na te
prākṛta-sattva-pariṇāmāḥ, na vā tat-pracurāḥ, kintu
sva-prakāśatā-lakṣaṇa-śuddha-sattva-prakāśitā iti prāktanam evoktaṁ
vyaktam \| ata eva teṣām upādhitva-nirākṛtes
tat-tad-anubhavānanda-vaicitrī ca sampadyate \| tathaiva tam evam
evambhūtam acakṣateti tat-tad-viṣaya-saundarya-varṇanaṁ
prastutopakāritvāt sārthakaṁ syāt \|
akhaṇḍa-śuddha-sattva-mayatva-kathana-mātreṇaivābhipreta-siddheḥ \| ata
eva nirīkṣya ca na vitṛpta-dṛśa[^71] \[bhā.pu. 3.15.42\] iti
dṛk-sambandhitvād rūpa-kṛtaivātṛptir uktā \|

tathaiva ca-śabdenaivākṣara-jayitvaṁ
padāravinda-parimalātmaka-vāyu-lakṣaṇasya tad-viśeṣasya darśitam \|
anyathobhayatrāpi brahmānandasyaiva nirviśeṣatayopalabhyamānatve
vidyā-juṣām apīty upādhi-pradhānam evocyate, upādhi-yugalasyaiva
mithaḥ-spardhitva-prāpteḥ \| anenākṣarānubhava-sukha-jayitva-kathanena
vaśiṣṭhādīnaṁ putra-śokādikam iva tad-āveśābhāsa evāyam ity api nirastam
\| ata evam evoktaṁ śrī-svāmibhir api---svarūpānandād api teṣāṁ
bhajanānandādhikyam āha iti \|

tasmād asti vaicitryam api \| ata eva tair api vicitratayaiva
prārthitaṁ---ceto'livad yadi nu te padayo rameta \[bhā.pu.
3.15.49\][^72] ity-ādau \| akke cen madhu vindeta kim arthaṁ parvataṁ
vrajet ? iti nyāyena tad-upādhy-antarānveṣaṇa-vaiyarthyāt, teṣām
atad-anveṣaṇa-kautukābhāvāc ca \|

kiṁ ca, na teṣām abhedātmako'nubhavo vā dṛśyate, pratyuta nemur nirīkṣya
na vitṛpta-dṛśo mudā kaiḥ \[bhā.pu. 3.15.42\], kāmaṁ bhavaḥ sva-vṛjinair
nirayeṣu naḥ stād \[bhā.pu. 3.15.49\] ity-ādāv abhedasya
tat-pratiyogi-namaskārādy-upalakṣita-bhedātmaka-bhakti-sukham eva
dṛśyate \| tasmān māyikopādhi-nirhīnatvād dheyāṁśatayā pratibhātatvāc ca
na taj-jātīyaṁ sukham apy anya-jātīyaṁ kartuṁ śaknotīti \| santy
evānyathānupapatti-siddhāyāḥ svarūpa-śakter eva vilāsāḥ \|

api ca---astu tāvaj jīvan-mukta-daśāyāṁ tan-mate
vidyopādhi-pratiphalitasyaiva sato brahmaṇaḥ sakāśāt śrī-bhagavato
ghana-prakāśatā, sarvopādhi-vinirmukta-mukti-daśāyām api sākṣāt
tādṛśatāsty eveti suvyaktaṁ, nātyantikaṁ vigaṇayanty api te prasādaṁ
\[bhā.pu. 3.15.48\] ity-ādau \|[^73] tasmān nopādhi-tāratamya-cintā \|
bhavataḥ kathāyāḥ \[bhā.pu. 3.15.48\] ity anena nirupādhi-brahma-bhūyād
upari ca vaicitrī sphuṭam evāsau svīkṛtā \|

tasmāt sāntaraṅga-vaibhavasya bhagavataḥ sukhaika-rūpatvaṁ,
tad-rūpatve'pi brahmato'pi ghana-prakāśatvaṁ,
svarūpa-śakit-vilāsa-vaicitrī ceti vidvad-anubhava-pramāṇena nirṇītam \|
tatra, muktā api līlayā vigrahaṁ kṛtvā bhagavantaṁ bhajanta iti, yaṁ
sarve devā āmananti mumukṣavo brahma-vādinaś ca \[nṛ.tā.u. 2.4\][^74]
ity atra śrutāv advaita-vāda-guravo'pi \| kṛṣṇo muktair ijyate
vīta-mohaiḥ[^75] iti bhārate \|

> brahma-bhūtaḥ prasannātmā na śocati na kāṅkṣati \|
>
> samaḥ sarveṣu bhūteṣu mad-bhaktiṁ labhate parām \|\| \[gītā 18.54\]
> iti śrī-bhagavad-gītopaniṣatsu \|

muktānām api bhaktir hi nityānanda-svarūpiṇī iti bhārata-tātparye
pramāṇitā śrutiś ca \| tathā ā-prāyaṇāt tatrāpi hi dṛṣṭam \[ve.sū.
4.1.12\] ity atra ca madhva-bhāṣya-pramāṇitā
sauparṇa-śrutiḥ---sarvadainam upāsīta yāvan-mukti muktā hy enam upāsata
iti \|

ata eva śrī-prahlāda-bali-prabhṛti-mahā-bhāgavata-sambandham abhipretya
śrī-viṣṇu-purāṇe'py uktaṁ, pātāle kasya na prītir vimuktasyāpi jāyate
\[vi.pu. 2.5.7\] iti \|

atra viśeṣo śrī-bhagavat-sandarbhe jñeyaḥ \|\|50\|\|
\[bhagavat-sandarbha 85\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** evaṁ
tvadīya-śravaṇādy-ānanda-trika-lobhena tvat-parokṣa-mayo bhavo'pi
prārthyate \| tvayā tu sva-sākṣātkārāmṛtam api vayaṁ
tvad-bhaktāparādhino'pi pāyitāḥ smety aho te kṣamāyā etāvatī sīmā \|
kāruṇyaṁ tv apāram ity āhuḥ---prādur iti \| **puru** yathā syāt purubhir
bahubhir bhaktair **āhūta**---"he nārāyaṇa ! viṣṇo ! govinda ! kṛpayā
darśanaṁ dehi" ity āhūta ! tena sva-bhaktāhvānottha-kṛpā-paravaśenaiva
bhavatā svarūpam āviṣkurvatā vayam api kṛtārthīkṛtā iti bhāvaḥ \|
**dṛśo** netrāṇi buddhi-vṛttayo vā idaṁ nama iti mūrdhasu dhṛtān añjalīn
darśayanti \|

**it** ittham \| yad vā, **id** iti nama ity asya viśeṣaṇaṁ
śrī-caraṇāravindaṁ pratigacchad ity arthaḥ \| anātmanām ātmā tvaṁ
sevyatve na vartate yeṣāṁ teṣāṁ durudayaḥ śleṣeṇa yathā tvaṁ durudayas
te anātmanaḥ ātma-śūnyā mṛtakā eveti bhāvaḥ \| pratītaḥ ulūkānāṁ sūrya
iva durdarśa eva niścita ity arthaḥ \|

atra samastātmārāma-mukuṭa-maṇīnāṁ labdha-nirantara-brahmānubhavānāṁ
śrutāv api tasmai mṛdita-kaṣāyāya tamasaḥ pāraṁ darśayati bhagavān
sanatkumāra ity-ādi-vākyeṣu prasiddhānāṁ sanakādīnāṁ bhaktāv
īdṛśa-prārthanāliṅgenaiva brahmānandād api bhajanānandasyādhikye'vagate
bhagavad-rūpa-nāma-guṇa-paricchada-bhakta-dhāmnāṁ cid-ghanākāratvaṁ
svata eva labdhaṁ tathā-bhūtatvaṁ vinā bhakter asiddher agre ca kāpileye
nirguṇatvaṁ cāsyā vakṣyate \| muktānām api bhaktir hi
nityānanda-svarūpiṇī iti bhārata-tātparye pramāṇitā śrutiś ca \|
āprāyaṇāt tatrāpi hi dṛṣṭam ity atra ca madhva-bhāṣya-pramāṇitā
sauparṇa-śrutiḥ \| sarvadainam upāsīta yāvan muktim uktā hy enam upāsata
iti \| ata eva prahlāda-bali-prabhṛti-mahābhāgavata-sambandham
abhipretya śrī-viṣṇu-purāṇe[^76]'py uktaṁ---pātāle kasya na prītir
vimuktasyāpi jāyate iti \|\|50\|\|

iti sārārtha-darśinyāṁ harṣiṇyāṁ bhakta-cetasām \|

tṛtīye'smin pañcadaśaḥ saṅgataḥ saṅgataḥ satām \|\|\*\|\|

\...

> iti śrīmad-bhāgavate mahā-purāṇe brahma-sūtra-bhāṣye pāramahaṁsyāṁ
> saṁhitāyāṁ vaiyāsikyāṁ tṛtīya-skandhe
>
> vidura-maitreya-saṁvāde vaikuṇṭha-varṇanaṁ nāma
>
> pañcadaśo'dhyāyaḥ \|

\|\| 3.15 \|\|

### ...

### (3.16)

**atha ṣoḍaśo'dhyāyaḥ**

## bhagavat-kṛtaṁ sanakādīnāṁ sāntvanam, vaikuṇṭhāj jaya-vijayayoḥ patanaṁ ca \|

**\|\| 3.16.1 \|\|**

**brahmovāca---**

**iti tad gṛṇatāṁ teṣāṁ munīnāṁ yoga-dharmiṇām \|**

**pratinandya jagādedaṁ vikuṇṭha-nilayo vibhuḥ \|\|**

**śrīdhara-svāmī (bhāvārtha-dīpikā) :**

hariṇā sāntvitair viprair anutaptais tu ṣoḍaśe \|

tayor asura-bhāve'pi kṛto'nugraha īryate \|\|

**iti gṛṇatāṁ teṣāṁ** tad-vākyaṁ **pratinandyedaṁ**
**jagāda**---**etāv** ity ekādaśabhiḥ \|\|1\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**

bhṛtyeṣv ātmīyatām ātmasv ādaraṁ jānatāṁ hariḥ \|

ṣoḍaśe vibhātāṁ teṣāṁ śāpam evānvamodata \|\|

iti **gṛṇatāṁ** stuvatāṁ teṣāṁ tad-vākyam \|\|1\|\|

\...

**\|\| 3.16.2-3 \|\|**

**śrī-bhagavān uvāca---**

**etau tau pārṣadau mahyaṁ jayo vijaya eva ca \|**

**kadarthī-kṛtya māṁ yad vo bahv akrāntām atikramam \|\|**

**yas tv etayor dhṛto daṇḍo bhavadbhir mām anuvrataiḥ \|**

**sa evānumato'smābhir munayo deva-helanāt \|\|**

**śrīdhara-svāmī (bhāvārtha-dīpikā) : yad** yasmān **māṁ
kadarthī-kṛtya** tucchī-kṛtya **bahu** yathā bhavati, tathā
**atikramaṁ** **vaḥ** kṛtavantau \|\|2\|\| tasmāt **sa eva**
**daṇḍo**'ṅgī-kṛtaḥ \|\|3\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** aparādhāśaṅgayā yuṣmābhir
na bhetavyam ity āha---**etāv** ity ekādaśabhiḥ \| mahyaṁ mama \|
**yad** yasmān **māṁ kadarthīkṛtya** tucchīkṛtya **bahu** yathā syāt,
tathā **atikramaṁ** **vaḥ** kṛtavantau \| mad-anabhipretācaraṇam eva
tucchīkaraṇaṁ, ato mayā kartavya eva **daṇḍo bhavadbhiḥ** kṛta ity
āha---**ya** iti \| mām anulakṣīkṛtya vratāni yeṣāṁ taiḥ \| **devasya**
mama **helanād** iti mad-viṣayaka evāyam anayor aparādho vastuta iti
bhāvaḥ \|\|2-3\|\|

\...

**\|\| 3.16.4 \|\|**

**tad vaḥ prasādayāmy adya brahma daivaṁ paraṁ hi me \|**

**tad dhīty ātma-kṛtaṁ manye yat sva-pumbhir asat-kṛtāḥ \|\|**

**śrīdhara-svāmī (bhāvārtha-dīpikā) : hi** yasmāt \| **brahma** brāhmaṇā
eva me **paramaṁ** **daivaṁ** daivataṁ, **tat** tasmād **adya** **vaḥ
prasādayāmi** \| tava ko'parādhaḥ ? iti cet, tatrāha---**tad dhīti** \|
madīyaiḥ **puṁbhir** **asat-kṛtās** tiraskṛtā iti yat, **tad
ātma-kṛtam** eva **manye** \|\|4\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kiṁ ca, yuṣmāsu
mamaivāparādho'bhūd ity āha---**tad va** iti \| nanu kathaṁ tavāparādhaḥ
? tatrāha---**tad dhīti** \| yadi jaya-vijayau mad-bhṛtyau na syātāṁ,
ahaṁ vā tatra prītimān na syāṁ, tadā aparādho me na syād iti bhāvaḥ
\|\|4\|\|

\...

**\|\| 3.16.5 \|\|**

**yan-nāmāni ca gṛhṇāti loko bhṛtye kṛtāgasi \|**

**so'sādhu-vādas tat-kīrtiṁ hanti tvacam ivāmayaḥ \|\|**

**śrīdhara-svāmī (bhāvārtha-dīpikā) :** kiṁ ca, mamaivaitābhyām aniṣṭaṁ
kṛtam ity āha---**yasya** svāmino **nāmāni** tasya kīrtim \|
**āmayo**'tra śveta-kuṣṭham \|\|5\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu parameśvarasya tava
katham aparādhaḥ ? aparādhitve'pi ko daṇḍayiteti kiṁ saṅkucasi ? iti
tatra nāstu daṇḍayitā, duṣkīrtis tu syād eva, ity āha---**yasya**
svāmino **nāmāni** "amukasya bhṛtyo'yaṁ kukarma-kṛt" iti **tasya**
svāmina eva **kīrtiṁ hanti** \| **āmayaḥ** śvitraṁ **tvacaṁ** hanti,
atha ca "yasya tvak, tasyaiva kuṣṭhī pumān ayam" iti nindām
utpādayatiīty arthaḥ \|\|5\|\|

\...

**\|\| 3.16.6 \|\|**

**yasyāmṛtāmala-yaśaḥ-śravaṇāvagāhaḥ**

**sadyaḥ punāti jagad āśvapacād vikuṇṭhaḥ \|**

**so'haṁ bhavadbhya upalabdha-sutīrtha-kīrtiś**

**chindyāṁ sva-bāhum api vaḥ pratikūla-vṛttim \|\|**

**madhvācāryaḥ (bhāgavata-tātparyam) :**

anuktāś ca guṇā viṣṇor uktā doṣā na tasya tu \|

ajñānād doṣa-vijñānaṁ guṇa-jñānam ayatitam arthataḥ \|\| iti
paiṅgi-śrutiḥ \|\|6\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) : yasya** me'**mṛta**-rūpe'**male
yaśasi** **śravaṇenāvagāhaḥ** praveśaḥ **śva-pacam** abhivyāpya **jagat
sadyas** tat-kṣaṇam eva **punāti**, **so'haṁ** **vikuṇṭho**
**bhavadbhyo** hetu-bhūtebhya **upalabdhā** prāptā **su** śobhanā
**tīrtha**-bhūtā **kīrtir** yena saḥ \| **sva-bāhu**-sthānīyaṁ
lokeśvaram api **hanyāṁ**, kānyasya kathā ? ity arthaḥ \|
sva-guṇānuvarṇanaṁ tu brāhmaṇotkarṣārtham eva \|\|6\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** evam ātmīyatvena tau bhartsayitvā
brāhmaṇatvena tān stauti---**yasyeti** caturbhiḥ \| **kīrtiḥ** pūrvoktaṁ
yaśaḥ \| yadyapi lokeśvarās tābhyām atinikṛṣṭā eva, tathāpy
aślīlācchādanāyaiva ṭīkāyāṁ tathā vyākhyātam \|\|6\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanv asmad-aparādhāt tava
duṣkīrtir asmat-prasādanāc ca tava kīrtir iti tvat-sṛjyā
asmad-vidha-jīvā eva tvattaḥ parameśvar\|ād api tarhy adhikā abhūma ?
iti cet, tatra kaḥ sandeha ity āha---**yasyeti** \| **so'haṁ vikuṇṭhaḥ
bhavadbhyo** hetu-bhūtebhya **upalabdhā** prāptā **sutīrtha**-rūpā
**kīrtir** yena saḥ, **sva-bāhum** **api** iti mamatāspadayor
jaya-vijayayoḥ kā vārtā ? ahaṁtāspadaṁ svāṅgam api **chindyāṁ**,
tad-asamartho yuṣmāsu sāparādha evāsmīti bhāvaḥ \|\|6\|\|

\...

**\|\| 3.16.7 \|\|**

**yat-sevayā caraṇa-padma-pavitra-reṇuṁ**

**sadyaḥ kṣatākhila-malaṁ pratilabdha-śīlam \|**

**na śrīr viraktam api māṁ vijahāti yasyāḥ**

**prekṣā-lavārtha itare niyamān vahanti \|\|**

**madhvācāryaḥ (bhāgavata-tātparyam) :**

sarvottamo'pi bhāgavata-viprādeḥ pūjanāya tu \|

> guṇa-labdhiṁ tato brūte nitya-pūrṇa-guṇo'pi san \|\|
>
> brūyuś cānye kvacit tat tu tad-ukta-reṇu-sārataḥ \|
>
> upādatte varāś cāpi lokānāṁ mohanāya ca \|\| iti kaurme \|

viprāṇāṁ **caraṇa-padma-pavitra-reṇoḥ** **sevayā** **pratilabdha-śīlaṁ
śrīr na jahātīti** **yat** \|\|7\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) : caraṇa-padmayoḥ** sthitaḥ
**pavitro reṇur** yasya \| ata eva **kṣato** nirasto'**khilasya**
lokasya **malo** yena \| yad vā, caraṇa-padmāl lagnaḥ pavitro reṇur
yasminn iti, kṣato'khilo malo yasyeti ca vigrahaḥ \| **pratilabdhaṁ**
prāptaṁ **śīlaṁ** yena \| **yeṣāṁ sevayā** ete guṇā mama, ata eva **śrīr
māṁ na vijahāti** **prekṣā-lavārthe**'valokana-leśārtham \| **itare**
brahmādayaḥ \| teṣāṁ vaḥ **pratikūla-vṛttiṁ chindyām** iti pūrveṇaiva
saṁbandhaḥ \|\|7\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** katham asmatto bhavatas tādṛśatvam
? tatrāha---**yat-sevayeti** \| ayam arthaḥ---viprāṇāṁ deva-devānāṁ
bhagavān ātma-daivatam \[bhā.pu. 3.16.17\] iti vakṣyamāṇānusāreṇa
**yeṣāṁ** brāhmaṇānāṁ svabhāvata eva mal-lakṣaṇa-brahma-bhāvanā-parāṇāṁ
bhavatāṁ **sevayā** sambandhenaiva **bhavac-caraṇa-padme**
sthita-**pavitra-reṇu**-prakaṭita-tādṛśa-śaktir jātaḥ \| tathā
**kṣato'khilo mala** ātmārāmatvād bhajatsv apy audāsīnyādi-rūpo yena,
tādṛśo jātaḥ \| tataś ca pratilabdhaṁ śīlaṁ
bhakta-vātsalyādi-sukha-bhāvo yena tathā-bhūtaś ca jāto yo'haṁ, **taṁ**
māṁ **viraktam** api labdhvā **śrīr** brahmāṇḍa-parārdhādhiṣṭhātrī **na
jahāti** na tyajaty evety arthaḥ \| tataś ca tasyā mahimāpi mahān eva
jātaḥ, tat-sevayā anyeṣām apīty āha---**yasyā** iti \| **itare**
loka-pālādyāḥ \| tasmāt sādhv evoktaṁ so'haṁ bhavadbhya \[3.16.6\]
ity-ādīti bhāvaḥ \| tatra bhavadbhir yan-namaskārādikam api kriyate, tad
api bhavad-icchātikrama-bhayād eva na nivāryata iti \|\|7\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanv asmākaṁ
vaikuṇṭhāgamanasyedam eva phalaṁ vṛttaṁ sat, bhavān
asmad-abhīṣṭa-daivatam apy asmān praty evaṁ brūte iti tatra kiṁ
viparītaṁ brūtha ? ity āha---**yat-sevayā** mama **caraṇe padme**
abhūtāṁ, tatratyā **reṇavo**'pi **jagat pavitrayanti,** **akhilā** api
kāmādayo **malāḥ** matto hetor apy anyeṣām api **kṣatāḥ** \|
**sauśīlyāni labdhāni** **lakṣmīr** apāra-sampad api māṁ **na jahāti**
\| yasyā lakṣmyā avaloka-leśārtham api itare brahmādyā api niyamāṁs
tapa-ādīn bhajantīty etat sarvaṁ yeṣām eva sevayā teṣāṁ vaḥ
pratikūla-vṛttiṁ sva-bāhum api chindyām \[3.16.6\] iti pūrveṇaivānvayaḥ
\|\|7\|\|

\...

**\|\| 3.16.8 \|\|**

**nāhaṁ tathādmi yajamāna-havir vitāne**

**ścyotad-ghṛta-plutam adan huta-bhuṅ-mukhena \|**

**yad brāhmaṇasya mukhataś carato'nughāsaṁ**

**tuṣṭasya mayy avahitair nija-karma-pākaiḥ \|\|**

**śrīdhara-svāmī (bhāvārtha-dīpikā) :** kiṁ ca, brāhmaṇo mamaiva
śreṣṭhaṁ mukham, ato yuṣmad-avajñayā man-mukha-tiraskāra eva kṛta ity
āha---**nāham** iti \| **vitāne** yajñe **yajamānasya haviś**
caru-puroḍāśādi **huta-bhūg** agniḥ, tena **mukhena adann** aśnann api,
**tathā nādmi** nāśnāmi \| yad yathā **ścyotatā** kṣaratā ghṛtena plutaṁ
viloḍitaṁ pāyasādi pratigrāsaṁ rasāsvāda-pūrvakaṁ carato bhūñjānasya
jñānino brāhmaṇasya mukhato'śnāmi \| mayi samarpitaiḥ karma-phalais
tuṣṭasya niṣkāmasyety arthaḥ \|\|8\|\|

**------------------------------------------------------------------------------------------------------------------------**

**kaivalya-dīpikā**: **huta-bhuṅ-mukhena** **vitāne** yajñe, **adan**
aśnan **tathā nādmi** \| kiṁbhūtaṁ ? **ścyotatā** akṣaratā **ghṛtena
plutam** āloḍitam \| **yad** yathā **brāhmaṇasya** **mukhena carataḥ**
aśnataḥ **anughāsaṁ** pratigrāsam admi \| abhi san**tuṣṭasya** mayi
nārāyaṇe **avahitaiḥ** arpitaiḥ **nija-karmaja-pākaiḥ**
prārabdha-karma-janitaiḥ śubhāśubhaiḥ \| arpaṇaṁ ca nārāyaṇāyeti
samarpayet tad \[bhā.pu. 11.2.36\][^77] iti vakṣyati \|\|8\|\| \[mu.pha.
4.8\]

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ato mamāntaḥ-santoṣo'pi
brāhmaṇa-santoṣeṇaiva syād ity āha---nāham iti \| mayy avahitair
atisnehena mayy eva samarpitaiḥ \|\|8\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** evam ahaṁ brāhmaṇān eva
seve mad-dṛṣṭyā ca ye brāhmaṇān sevamānā bhaveyus ta eva mat-sevakāḥ,
yato brāhmaṇa-mukhenaivāhaṁ bhuñje ity āha---nāham iti \| yajamānasya
haviś-caru-puroḍāśādi hutabhug agnis tena mukhena adann aśnann api tathā
nādmi tathā \| yathā brāhmaṇasya mukhato mukhenānughāsaṁ pratgrāsam eva
ścyotadbhir ghṛtaiḥ plutaṁ vyāptam ity atrāpy anuvartanīyaṁ carato
bhuñjānasya mayi samarpitaiḥ karma-phalais tuṣṭasyety anena tathā
viprāṇāṁ deva-devānāṁ bhagavān ātma-daivataṁ \[bhā.pu. 3.16.18\] ity
agrima-vākyena brāhmaṇasya bhakti-rāhitye saty apūjyatvam abhiyajya
śvapākam iva nekṣeta loke vipram avaiṣṇavam ity-ādi vacana-virodhaḥ
parihṛtaḥ \| avaiṣṇavaṁ vaiṣṇava-vidveṣiṇam iti tatrārtho draṣṭavyaḥ \|
evaṁ ca bhakti-miśra-svadharmavān eva brāhmaṇo bhavati, yathā vaśiṣṭādiḥ
\| bhaktaiḥ kaivalye prādhānye satgi jātyā brāhmaṇo'pi vaiṣṇava
evocyate, yathā śrī-nāradādir iti vivecanīyam \|\|8\|\|

\...

**\|\| 3.16.9 \|\|**

**yeṣāṁ bibharmy aham akhaṇḍa-vikuṇṭha-yoga-**

**māyā-vibhūtir amalāṅghri-rajaḥ kirīṭaiḥ \|**

**viprāṁs tu ko na viṣaheta yad-arhaṇāmbhaḥ**

**sadyaḥ punāti saha-candra-lalāma-lokān \|\|**

**madhvācāryaḥ (bhāgavata-tātparyam) :**

> viprāṇāṁ cāpi bhaktānām anyeṣāṁ ca janārdanaḥ \|
>
> brahmaṇaḥ śaṅkarād vāpi devatāṇḍās tathaiva ca \|\|
>
> ātmanaś ca śriyaś caiva sakāśāt priyatām api \|
>
> pūjyatām atyayuktaṁ ca vadet kvāpi vimohayan \|\| iti skānde \|\|9\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** kiṁ ca, **yeṣām amalam
aṅghri-rajo'haṁ kirīṭair bibharmi**, tān viprān apakurvato'pi **ko'nyo
na viṣaheta** \| kathaṁ-bhūto'ham ? **akhaṇḍā** anavacchinnā
**vikuṇṭhā**pratihatā ca **yoga-māyā**-vilāsa-bhūtā **vibhūtir** yasya
saḥ \| tathā **yasya** mama **arhaṇāmbhaḥ** pādodakaṁ
**candra-lalāmena** īśvareṇa **sahitān lokān** **sadyaḥ punāti** \| evaṁ
parameśvaraḥ parama-pāvano'pi sann ahaṁ bibharmīti \|\|9\|\|

**------------------------------------------------------------------------------------------------------------------------**

**kaivalya-dīpikā**: **yeṣām** iti \| **kaḥ** puruṣaḥ **viprān** **na
viṣaheta** ? tat-kṛtaṁ krodhaṁ na saheta \| **yair** vipraiḥ
satya-loka-vāsibhiḥ trivikramatve mac-caraṇ**ārhaṇī**-kṛtaṁ padaṁ
nabho-gaṅgā-rūpam \| **candra-lalāmena** śivena **saha** trīn **lokān**
adyāpi **sadyaḥ punāti** \| tathā **yeṣām amalam aṅghri-rajo'haṁ**
sāhasraiḥ **kirīṭaiḥ bibharmi** \| akuṇṭhā **akhaṇḍā** deśa-kālābhyām \|
**vikuṇṭhā**khya-loka-rūpā **yoga-māyā vibhūtir** yasya sa tathā
\|\|9\|\| \[mu.pha. 4.9\]

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** yasmād evaṁ tasmād **yeṣām** iti
\|\|9\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kiṁ ca,
brāhmaṇa-kṛtātikramo'pi soḍhavya eva, na tu pratikartavya ity
āha---**yeṣām** iti \| **viprān** apakurvato'pi **ko na saheta**, api tu
sarva eva, tatra kāraṇa-jijñāsāyāṁ sva-kirīṭaṁ tarjanyā darśayann
āha---**yeṣām aṅghri-rajaḥ kirīṭair ahaṁ bibharmi** yad-dhāraṇa-prasādāt
akuṇṭha-yoga-māyā-sampattir aham abhuvaṁ, tathā **yasya** mama
**arhaṇāmbhaś** caraṇodakaṁ **candra-lalāmena** mahādevena **sahitān
lokān sadyaḥ punāti**, tena yo mac-caraṇa-rajo mūrdhni dhatte, tasyaiva
caraṇāmṛtaṁ grāhyaṁ nānyasyeti jñeyam \|\|9\|\|

\...

**\|\| 3.16.10 \|\|**

**ye me tanūr dvija-varān duhatīr madīyā**

**bhūtāny alabdha-śaraṇāni ca bheda-buddhyā \|**

**drakṣyanty agha-kṣata-dṛśo hy ahi-manyavas tān**

**gṛdhrā ruṣā mama kuṣanty adhidaṇḍa-netuḥ \|\|**

**śrīdhara-svāmī (bhāvārtha-dīpikā) :** kiṁ ca me tanūr adhiṣṭhānāni \|
kāstāḥ \| dvija-varān duhatīr dogdhrīḥ, gā ity arthaḥ \| duhitur iti
pāṭhe'pi gā eva \| viṣṇu-rūpāt sūryād utpannatvāt \| sūrya-sutāś ca
gāvaḥ iti vacanāt \| **alabdha-śaraṇāni** rakṣaka-hīnāni bheda-buddhyā
mad-adhiṣṭhānaṁ na bhavantīti pṛthag-dṛṣṭyā ye drakṣyanti \| aghena
kṣatā naṣṭā dṛṣṭir yeṣāṁ tān \| madīyo'dhikṛto daṇḍa-netā yo yamas tasya
gṛdhrākārā ye dūtāḥ \| ahivan manyur yeṣām \| ruṣā krodhena kuṣanti
cañcubhiś chindanti \|\|10\|\|

**------------------------------------------------------------------------------------------------------------------------**

**kaivalya-dīpikā**: **ye ma** iti \| **dvija-varān** brāhmaṇān \|
**madīyā** **duhatīr** duhitṝḥ dhenūḥ \| gāvo hi sūryāt prasūtāḥ, sūryaś
ca viṣṇuḥ \| **alabdha-śaraṇāni** rakṣaka-hīnāni **bhūtāni** ca \| etā
mama tanavaḥ mamādhiṣṭhānāni tāni \| ye **bheda-buddhyā**
anadhiṣṭhāna-buddhyā **drakṣyanti**, viṣṇuṁ bhajanto'pi teṣām apakāraṁ
kariṣyanti nopakāram \| yadyapi sarvaṁ viṣṇor adhiṣṭhānaṁ, tathāpy atra
kṛtāv upakārāpakārau jhaṭiti viṣṇuṁ spṛśato mamatvātirekāt \|
**agha-kṣata-dṛśaḥ** pāpair andhīkṛta-dṛṣṭayaḥ \| **ahi-manyavaḥ**
sarpa-krodhāḥ \| sarpāḥ khalv etenaiva krudhyanti, na ca krodhaṁ
tyajanti \| tān puruṣān **gṛdhrāḥ** gṛdhrākārāḥ yamadūtāḥ **kuśanti**
chindanti ghātayanti \| **mama ruṣā** preritāḥ \| ahaṁ hi daṇḍa-netṝṇāṁ
yamādīnām adhiṣṭhātā \|\|10\|\| \[mu.pha. 4.10\]

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tato mad-anuśaraṇā viprādiṣu tathā
buddhim eva kurvīran na ced daṇḍaṁ prāpsyantīty āha---**ye me** iti
**tanūs** tan-nirviśeṣaṇatvān mamāhaṅkārāspadāni, **madīyā**
mamatāspadāni \| **alabdha-śaraṇāḥ** kṛpāspadāni \| **bheda-buddhyā**
tat-tad-itaratva-buddhyā \|\|10\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** brāhmaṇa-kṛtātikramam
asahiṣṇūnāṁ kā vārtā ? brāhmaṇeṣu mad-buddhi-bheda-darśina eva nārakina
ity āha---**ye** janā **me tanūr** mama deha-rūpān **duhatīr** dogdhrīr
gā ity arthaḥ \| \"duhitṝr\" iti pāṭhe gā eva viṣṇu-rūpāt sūryād
utpannatvāt sūrya-sutāś ca gāvaḥ iti vacanāt \| **alabdha-śaraṇāni**
anāthāni, bheda-buddhyā mat-tanavo na bhavantīti pṛthag-dṛṣṭyā ye
drakṣyanti, tān madīyo'dhikṛto daṇḍa-netā yo yamas tasya gṛdhrākārā ye
dūtāḥ \| ahi-manyavaḥ ruṣā krodhena kuṣanti netrādiṣu cañcubhiś
chindanti \|\|10\|\|

\...

**\|\| 3.16.11 \|\|**

**ye brāhmaṇān mayi dhiyā kṣipato'rcayantas**

**tuṣyad-dhṛdaḥ smita-sudhokṣita-padma-vaktrāḥ \|**

**vāṇyānurāga-kalayātmajavad gṛṇantaḥ**

**sambodhayanty aham ivāham upāhṛtas taiḥ \|\|**

**śrīdhara-svāmī (bhāvārtha-dīpikā) :** evaṁ-bhūtās tu māṁ
vaśī-kurvantīty āha---**ye kṣipataḥ** puruṣaṁ bhāṣamāṇān api **brāhmaṇān
saṁbodhayanti** \| **mayi** yā **dhīḥ**, tayā
vāsudeva-dṛṣṭyā'**rcayantaḥ** santaḥ **tuṣyad-dhṛdaḥ** prīyamāṇa-cittāḥ
\| **smitam** eva **sudhā**, tayā **ukṣitaṁ** siktaṁ **padma**-tulyaṁ
**vaktraṁ** yeṣām \| **anurāga-kalayā** prema-śobhayā vācā **gṛṇantaḥ**
stuvantaḥ \| yathā kupitam **ātmajaṁ** snigdhaḥ pitā, sat-putrā iva
pitaram \| **aham iva** bhṛguṁ yuṣmān vā \| tair aham **upāhṛto**
vaśī-kṛtaḥ \|\|11\|\|

**------------------------------------------------------------------------------------------------------------------------**

**kaivalya-dīpikā**: **ye** **brāhmaṇān** iti \| **ye brāhmaṇān**
**sambodhayanti** tair aham upākṛtaḥ kṛta-ṣoḍaśopacāraḥ \| **mayi dhiyā
arcayantaḥ** \| viṣṇu-buddhyā pūjayantaḥ \| **kṣipataḥ** tiraskārān
kurvato'pi **tuṣyad-hṛdaḥ** prīyamāṇa-cittaḥ \| pāpa-mayair ity atas
tiraskārād iti \| **padmopamaṁ** brāhmaṇa-**vaktraṁ** krodhāgninā śuṣyan
**smita-sudhayā** siñcantaḥ \| **ātmajavat** putrān iva **gṛṇantaḥ**
stuvantaḥ \| **aham iva ahaṁ** yathā sambodhayāmi \|\|11\|\| \[mu.pha.
4.11\]

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** punaḥ prākṛtānāṁ brāhmaṇānāṁ
bhaktiṁ viśiṣyāha---ya iti \| mayi sthitā yā dhīr
brahmāṇa-bhakti-lakṣaṇā tayā tad-anusāriṇy evety arthaḥ \|\|11\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ye tu kṛtātikramān api
brāhmaṇān na pratikurvanti pratyutādhikaṁ prasādayanti, teṣām aham eva
vaśa ity āha---ye mayi yā dhīs tayā bhagavad-dṛṣṭyā brāhmaṇān kṣipataḥ
puruṣaṁ bhāṣamāṇān api arcayantaḥ kaṭūktibhir api tuṣyad-dhṛdaḥ \|
anurāga-kalayā prema-vaidagdhī-mayyā vāṇyā ātmajavat kupitaṁ pitaraṁ
sat-putrā iva gṛṇantaḥ puruṣam idaṁ na bhāṣadhve, kintu parama-hitaṁ
kṛpāmṛtam eva varṣatheti stuvantaḥ sambodhayanti---he svāminaḥ ! he
kṛpā-sindhavaḥ ity-ādi-komalā-mantraṇena prīṇayanti, aham iva yuṣmān
bhṛguṁ tair aham upākṛto vaśī-kṛtaḥ \|\|11\|\|

\...

**\|\| 3.16.12 \|\|**

**tan me sva-bhartur avasāyam alakṣamāṇau**

**yuṣmad-vyatikrama-gatiṁ pratipadya sadyaḥ \|**

**bhūyo mamāntikam itāṁ tad anugraho me**

**yat kalpatām acirato bhṛtayor vivāsaḥ \|\|**

**śrīdhara-svāmī (bhāvārtha-dīpikā) : tat** tasmān me'vasāyam abhiprāyam
alakṣamāṇāv ajānantau yuṣmad-aparādhocitāṁ gatiṁ sadyaḥ prāpya
mat-samīpam itāṁ prāpnutām \| tad iti sa me'nugrahaḥ \| tam evāha---yat
bhṛtayor vivāso'cirataḥ śīghraṁ kalpatāṁ sampadyatāṁ samāpyatām iti
\|\|12\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** bhagavat-kṛpayā tāvad eva tau
mamāntikam itām āgacchatāṁ, kintu etayor bhṛtyayor vivāsaḥ śīghraṁ
kalpayatāṁ bhavatv iti \| yat tan me mahyaṁ bhavatām anugraha-rūpam eva
\| daṇḍaṁ vinā tu mama sukhaṁ na syād iti bhāvaḥ \|\|12\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **tat** tasmād evaṁ
sva-bhartur mama avasāyam abhiprāyam alakṣamāṇau daivād apaśyantau
yuṣmad-aparādhocitāṁ gatiṁ sadyaḥ prāpya mat-samīpam itāṁ punaḥ
prāpnutām itīyaṁ me prārthaneti bhāvaḥ \|

nanu prabho brāhmaṇātikramiṇo mad-aparādhina eveti śrī-mukhena svayam
eva brūṣe \| tat kathaṁ punar api tayor evaṁ snihyasīti tatra
savaivaśyam āha---tad anugraho me iti \| **yad** yasmāt tatra
jaya-vijayayor mamānugraha eva, na tu nigraha iti na hi svābhāviko
dharmas tyaktuṁ śakyata iti bhāvaḥ \| tasmāt bhṛtayor bhṛtyayor vivāsaḥ
viśiṣṭo mayā saha-vāsaḥ acirād eva kalpyatāṁ samartho bhavatu \|\|12\|\|

\...

**\|\| 3.16.13 \|\|**

**brahmovāca---**

**atha tasyośatīṁ devīm ṛṣi-kulyāṁ sarasvatīm \|**

**nāsvādya manyu-daṣṭānāṁ teṣām ātmāpy atṛpyata \|\|**

**madhvācāryaḥ (bhāgavata-tātparyam) :** devīṁ dyotamānām \| ṛṣi-kulyām
ṛṣi-kula-stuti-parām \|\|13\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** uśatīṁ kamanīyāṁ priyāṁ devīṁ
dyotamānām ṛṣi-kulyām ṛṣayo mantrās tat pravāha-rūpām, ṛṣi-kula-yogyām
iti ca \| sarasvatīṁ vācam āsvādya tan mādyur yam anubhūya sarpa-prāyeṇa
manyunā daṣṭānām api \| krodha-viṣaya-vyāptānāṁ hi mano
rasānubhavābhāvāt priya-bhāṣaṇam api na sahate, teṣāṁ tv ātmā mano
nātṛpyata alam iti nāmanyata \|\|13\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** devīṁ prabhāva-yuktām \|\|13\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sarasvatīṁ vāṇīṁ nadīṁ ca
\| uśatīṁ kamanīyāṁ pakṣe svacchāṁ, devīṁ munīnāṁ buddhyā
vividha-vitarkādimayyā saha krīḍantīṁ pakṣe pūjyāṁ, ṛṣi-kulāya hitāṁ
pakṣe ṛṣīṇāṁ kulyāṁ jalāśaya-rūpām āsvādya mādhuryam anubhūya, manyunā
sarpa-tulyena daṣṭānāṁ krodha-viṣa-vyāptānāṁ mano rasānubhavābhāvāt
priya-bhāṣaṇam api na sahate teṣāṁ tu ātmāpi buddhir api mano'pi
nātṛpyat alam iti nāmanyata \| tatra teṣāṁ mahānutāpatve'pi yan
manyu-sarpa-viṣānapagamas tad-bhaktāparādhasya durvāratvam eva jñāpayati
\| saty api tādṛśe bhaktāparādhe yo
bhagavac-caraṇa-tulasī-gandhādi-mādhuryānubhavaḥ sa khalu
brāhmaṇātikramānantaram anutaptayor jaya-vijayor yā teṣu kṛpā
tad-anugāminyā bhagavat-kṛpāyāḥ prabhāvam eva jñāpayati, ato yady eṣāṁ
bhaktāparādho nābhaviṣyat tadā bhakta-bhagavatoḥ kṛpā-pātrī-bhūtānām
eṣāṁ śuddha-dāsya-premaivājaniṣyat \| tasmād aparādha-sad-bhāvāc
chānta-bhaktatv evaiṣām abhūt \| yad uktaṁ---

> bhāvo'py abhāvam āyāti kṛṣṇa-preṣṭhāparādhataḥ \|
>
> ābhāsatāṁ ca śanakair nyūna-jātīyatām api \|\| \[bha.ra..si. 1.3.54\]
> iti \|\|13\|\|

\...

**\|\| 3.16.14 \|\|**

**satīṁ vyādāya śṛṇvanto laghvīṁ gurv-artha-gahvarām \|**

**vigāhyāgādha-gambhīrāṁ na vidus tac-cikīrṣitam \|\|**

**śrīdhara-svāmī (bhāvārtha-dīpikā) :** satīṁ śreṣṭhām \| vyādāya
prasārya, karṇaṁ dattvety arthaḥ \| laghvīṁ mitākṣarām \| gurubhir
arthair gahvarāṁ duṣpraveśām---agādhām abhiprāyataḥ, gambhīrām arthataḥ
\| vigāhya vicāryāpi kim asmān abhinandati nindati vā ? asmat-kṛtaṁ
daṇḍaṁ vā saṅkocayati ? iti na viduḥ \|\|14\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** satīm akapaṭām \| gurur yo'rthaḥ
prayojanaṁ gahvarām iva durgamo yasyāṁ tām \| yato'gādha-gambhīrām \|
agādhāṁ bhāvato'tala-sparśāṁ gambhīrām arthato'pi duravagāhāṁ ca \| atas
tāṁ yathā-śakti vigāhya tṛptyā api tatra tasya kartum iṣṭaṁ
yuddhādi-līlā-lakṣaṇaṁ tu na vidur ity arthaḥ \|\|14\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** vyādāya karṇau prasārya
śṛṇvataḥ \| satīṁ satyāṁ śobhanāṁ ca \| laghvīṁ mitākṣarām \| gurubhir
arthair gahvarāṁ duṣpraveśāṁ, agādhām agamyābhiprāyāṁ, gambhīrāṁ
durbodha-bāhyābhyantarārthāṁ vigāhya vicāryāpi kim asmān abhinandati
nindati vā asmat-kṛtaṁ daṇḍaṁ vyavasthāpayati saṅkocayati vā nirasyati
vā asmān vāparādhena yojayati bhṛtyau vā prasādādhikyeneti
tac-cikīrṣitaṁ na viduḥ \| atrābhinandana-pakṣo vyākhyāta eva \|
nindana-pakṣas tu bhagavad-anabhipreto'pi bibhyadbhir munibhir ātmani
sad-bhāvitatvāt sarasvatyā ca dattāvakāśatvād evaṁ vyākhyeyaḥ \|

tathā hi---etau dvau pārṣadau mahyam iti sarvajñān api munīn yat
paricāyayati sma, tena "re mūḍhā mat-pārṣadāv apy abhiśapatha \| etāvad
api balaṁ dhadhve ?" iti vyañjitam \| kadarthīkṛtya māṁ yad
vobahvākrātam atikramam \[bhā.pu. 3.16.2\] ity atra sanakādy-atikramāt
pūrvaṁ bhagavat-kadarthanābhāvād iyaṁ teṣu bhagavato vakroktiḥ
kopa-vyañjikaiva \| vastutas tu caturthyātiśayoktyā prathamaṁ
mat-kadarthanaṁ kṛtaṁ, tato yuṣmad-atikrama iti kāraṇa-kāryayoḥ
paurvāparya-viparyayo bhagavatā prayuktaḥ \| sa evānumato'smābhir iti \|
asmad-anumatir yadābhaviṣyat, tadā yuṣmat-kṛto daṇḍo'pi nāvetsyat,
brahma-tejaḥ samartho'pi hastaṁ necche matas tu me \[bhā.pu. 3.16.29\]
ity agrimokteḥ \|

tataś ca yūyaṁ ca baṭakārdha-mūlyā abhaviṣyateti mad-brahmaṇyataiva
yuṣmān unmādayatīti bhāvaḥ \| tad dhīty ātma-kṛtaṁ manye \[bhā.pu.
3.16.4\] iti jaya-vijayayor ātmatvena svīkārāt premādhikyaṁ, so'haṁ
bhavadbhya upalabdha-sutīrtha-kīrtir \[bhā.pu. 3.16.6\] iti muniṣv
ādara-mātram \| chindyāṁ sva-bāhum api \[bhā.pu. 3.16.6\] iti punar api
tayoḥ premāspadatā, yat-sevayā \[bhā.pu. 3.16.7\] iti muniṣu punar apy
ādaraḥ, so'pi bāhya eva, brāhmaṇa-sevayaiva kiṁ tasya caraṇa-reṇuḥ
pavitro'bhūt ? tayaiva kiṁ tasyākhilā malāḥ kṣatāḥ ? tayaiva kiṁ lakṣmīs
taṁ na tyajatīti hetv-asattvād iti \| nāhaṁ tathādmi \[bhā.pu. 3.16.8\]
ity ādau yūyaṁ brāhmaṇā bhojana-priyāḥ kevalaṁ bhojanīyā eveti \|
brāhmaṇa-mukhenāhaṁ bhuñje iti khyāter lokeṣu vistāritā ghāsaṁ carata
iti śleṣeṇa brāhmaṇaḥ khalu gaur ivādaraṇīyaḥ, paśu-buddhitvād eva
mad-dattena gauraveṇa hṛṣyati, na tu yuṣmābhir mat-sukha-tātparyā kācin
madīya-paricaryā sambhaved iti \|

yeṣāṁ bibharmi \[bhā.pu. 3.16.9\] iti kirīṭeṣu brāhmaṇa-pada-rajo
dhāraṇād eva mama yoga-māyayaiśvaryaṁ, tathā tasmā eva hetor
mac-caraṇodakaṁ sarva-jagat-pāvanī gaṅgeti gauravam upahāsa eva phalitam
\| duhatīr madīyā \[bhā.pu. 3.16.10\] iti go-brāhmaṇayor bhedo nāsti
dvayor eva mat-tanutvād iti punar api hāsa eva \|

ye brāhmaṇān \[bhā.pu. 3.16.11\] iti brāhmaṇānāṁ khalu krodha autpattika
eva dharmaḥ, taṁ cāhaṁ mad-bhaktāś ca hasanta eveti sahiṣṇutā sudhā
mad-bhaktebhya eva mayā datteti tayaivāhaṁ vaśīkṛtaḥ syām iti
jaya-vijayayo'stu sahiṣṇutāyāḥ sampraty anudayān mama tatraudāsīnyaṁ
jātam, ataḥ śāpo'pi vaḥ prābhūt, anyathā tu naiva prābhaviṣyat \| ata
evāmbarīṣe mamaudāsīnyābhāvāt durvāsasaḥ kopāt kṣipta-jaṭāyā api
vaiphalyaṁ, pratyuta mat-svarūpa-cakra-kṛtaḥ santāpaḥ sākṣān mayā
brahmaṇyena kāritam ambarīṣa-pāda-patanādikam iti \|

> yaṁ vānayor damam adhīśa bhavān vidhatte
>
> vṛttiṁ nu vā tad anumanmahi nirvyalīkam \|
>
> asmāsu vā ya ucito dhriyatāṁ sa daṇḍo
>
> ye'nāgasau vayam ayuṅkṣmahi kilbiṣeṇa \|\| \[bhā.pu. 3.16.25\]

ity agrima-vākya-dṛṣṭyā ca nindana-pakṣo'yaṁ vyākhyātaḥ \|\|14\|\|

\...

**\|\| 3.16.15 \|\|**

**te yoga-māyayārabdha-pārameṣṭhya-mahodayam \|**

**procuḥ prāñjalayo viprāḥ prahṛṣṭāḥ kṣubhita**[^78]**-tvacaḥ \|\|**

**madhvācāryaḥ (bhāgavata-tātparyam) :** tad-bhrū-vijṛmbhaḥ
parameṣṭhi-dhiṣṇyam ity uktam \|\|15\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** tataś cābhinandatīti jñātvā te
prahṛṣṭāḥ santaḥ procuḥ \| kṣubhitā romāñcitā tvak yeṣām \| kūpiteti
pāṭhe sañjātaroma-kūpoktyā romañcitatvam evoktam \| ārabdha āviṣkṛtaḥ
pārameṣṭhyasya paramaiśvaryasya mahodayaḥ paramotkarṣo yena tam \|
adhirājatvam āviṣkṛtya rāja-śikṣārthaṁ brāhmaṇān mānayatīti jñātvety
arthaḥ \|\|15\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** teṣām api prāñjalitvādi
mahā-bhaktau hetuḥ \| yogeti yogamāyā svarūpa-śaktiḥ \| kupiteti pāṭhe
roma-mūlānām ucchūnatayā tad-antarāleṣu sañjātāḥ kūpavan-nimna-pradeśāḥ
yatra tādṛśa-tvacaḥ \|\|15\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu parameśvarasya tava
katham aparādhaḥ ? aparādhitve'pi ko daṇḍayiteti kiṁ saṅkucasi ? iti \|
tatra nāstu daṇḍayitā duṣkīrtis tu syād evety āha---yasya svāmino nāmāni
amukasya bhṛtyo'yaṁ kukarma-kṛd iti tasya svāmina eva kīrtiṁ hanti \|
āmayaḥ śvitraṁ tvacaṁ hanti, atha ca yasya tvak tasyaiva kuṣṭhī pumān
ayam iti nindām utpādayatīty arthaḥ \|\|15\|\|

\...

**\|\| 3.16.16 \|\|**

**ṛṣaya ūcuḥ**---

**na vayaṁ bhagavan vidmas tava deva cikīrṣitam \|**

**kṛto me'nugrahaś ceti yad adhyakṣaḥ prabhāṣase \|\|**

**śrīdhara-svāmī (bhāvārtha-dīpikā) :** adhyakṣaḥ sarveśvaraḥ san "tad
dhīty ātma-kṛtaṁ manye" ity uktyā mayāparādhaḥ kṛta iti \| "tathā
tad-anugraho me" ity-ādi-vacanena mamānugrahaś ceti yat prabhāṣase, tena
tava yac cikīrṣitaṁ tan na vidmaḥ \|\|16\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** na vayam iti \| ayam
arthaḥ---anayor vaikuṇṭha-sevakayor brāhmaṇāvajñā na sambhavati \|
asmākaṁ ca brahma-niṣṭhānāṁ sāmānyata eva krodho na sambhavati, viśeṣato
bhagavad-bhaktyātrāgatānāṁ pārṣadeṣv iti tavaiva cikīrṣitaṁ na vidmaḥ,
yena tat-tad-aghaṭanīyaṁ ghaṭitam \| tatra hetuḥ---adhyakṣo'ntar bahir
api sarveśvaratvena sarvam anyathā kartuṁ samarthaḥ \| yadi vāsmākam eva
doṣaḥ syāt, tava cikīrṣitaṁ na syāt, tadādhyakṣeṇa tvayā pūrvam
evaitayor asmākaṁ cāntaḥ-karaṇaṁ, tatas tata auddhatyān niyamitaṁ syād
iti \| svayaṁ ca nijābhīṣṭa-siddhir evābhipretyety āha---**yad** yasmāt
me mahyam anugrahaś ca kṛta iti prabhāṣase \|\|16\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tad evaṁ jñāta-tattvā api
tad-abhiprāyaṁ tan-mukhād eva śrotuṁ punaḥ praśna-garbham āhuḥ---na
vayam iti \| cikīrṣitam anugrahaṁ nigrahaṁ vety arthaḥ \| **yad** yasmād
adhyakṣaḥ sarveśvaraḥ sann asmān praty api kṛto me'nugraho yuṣmābhir iti
bhāṣase, tad asamnbhāvyatvād asmān nijighṛkṣur eva prathamam upahasasi
\| kiṁ vā, brahmaṇyatvāt sva-kṛta-dharma-pravartanārtham asmān
anuijighṛkṣur eva vāstavam eva stauṣīti tvac-cikīrṣitaṁ jñātum
asamarthān ajñān asmān svābhiprāyaṁ jñāpayeti dhvaniḥ \|\|16\|\|

\...

**\|\| 3.16.17 \|\|**

**brahmaṇyasya paraṁ daivaṁ brāhmaṇāḥ kila te prabho \|**

**viprāṇāṁ deva-devānāṁ bhagavān ātma-daivatam \|\|**

**śrīdhara-svāmī (bhāvārtha-dīpikā) :** kileti loka-śikṣārthaṁ sūcitaṁ
paramārtham āhuḥ---viprāṇām iti \| deva-devānāṁ deva-pūjyānām api
bhagavāṁs tvam ātmā ca daivataṁ ca \|\|17\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** yac coktaṁ yasyāmṛtety ādinā
tatṛahuḥ---brahmaṇyasyeti \| kila-śabdo hy anṛte \| tac
cānyathā-khyāpanam \| tac ceha loka-śikṣārtham eveti tathā tair
vyākhyātam \| tatra ca brāhmaṇasyeti yadyapi sauśīlyenaiva tava
tādṛśa-guṇatvaṁ, tathāpi loka-śikṣārtham api kalpata iti bhāvaḥ \| ata
eva brahmaṇyatvenaivasmākaṁ daivatatvaṁ sādhyate, tava tu daivatatvaṁ
svarūpeṇaiveti vivakṣitam \|\|17\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** śrī-mukha-vākyānāṁ
durjñeyatvaṁ prapañcayanta āhuḥ---brahmaṇyasya tava brahmaṇyatvenaiva
daivatam iti tavaiva daivatatvaṁ vāstavaṁ, na tu brāhmaṇānāṁ, śleṣeṇātmā
daivataṁ ceti tvāṁ vinā te mṛtakā eva tad api tvaṁ yat sevayā
caraṇa-padma-pavitra-reṇuṁ \[bhā.pu. 3.16.7\] ity-ādi yat brūṣe tat kiṁ
svid iti bhāvaḥ \|\|17\|\|

\...

**\|\| 3.16.18 \|\|**

**tvattaḥ sanātano dharmo rakṣyate tanubhis tava \|**

**dharmasya paramo guhyo nirvikāro bhavān mataḥ \|\|**

**madhvācāryaḥ (bhāgavata-tātparyam) :** dharmasyāpi durjñeyaḥ
\|\|18\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :**
loka-śikṣārthatā-prapañcaḥ---tvatta ity aṣṭabhiḥ \| dharmas tvatta eva
bhavati, rakṣyate ca tvad-avatāraiḥ \| paramaḥ phala-rūpo'ta eva guhyo
[hopyaḥ]{.mark} \| na ca svargādi-phalavad vikārī bhavān, kintu
nirvikāro mataḥ \| ata evaṁ-bhūtasya tavedaṁ loka-śikṣā-mātram iti
bhāvaḥ \|\|18\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kiṁ cānuṣṭhīyamānena
dharmeṇaiva lokā pūjyā bhavanti \| sa dharmas tad-bhakti-lakṣaṇa eva, na
varṇāśrama-niṣṭhaḥ \| taṁ ca dharmaṁ tad-bhaktā eva pravartayantīti
tvad-bhaktā brāhmaṇebhyo'pi śreṣṭhāḥ ity āhuḥ---tvattaḥ prādurbhūto
bhakti-lakṣaṇaḥ sanātano dharmaḥ, dṛṣṭiḥ satāṁ darśane'stabhavat-tanūnām
iti dṛṣṭyā, tava tanubhir bhaktai rakṣyate sarvatra pravartanād ity
arthaḥ \| tasya ca dharmasya paramaḥ phala-rūpaḥ, na ca
svargādi-phalavad vikārī, kintu nirvikāro bhavān eva mataḥ \|
tvat-prāptir eva tvad-bhakteḥ phalam ity arthaḥ \| tatra
sanātana-nirvikāra-padābhyām anyo dharmo na vyākhyātaḥ \|\|18\|\|

\...

**\|\| 3.16.19 \|\|**

**taranti hy añjasā mṛtyuṁ nivṛttā yad-anugrahāt \|**

**yoginaḥ sa bhavān kiṁ svid anugṛhyeta yat paraiḥ \|\|**

**śrīdhara-svāmī (bhāvārtha-dīpikā) :** viparītaṁ cedam ity
āhuḥ---tarantīti \| yasyānugrahād eva nivṛttā viraktā yoginaś ca santo
mṛyuṁ taranti sa bhavān parair anugṛhyeteti kiṁ svit \| na kiñcid ity
arthaḥ \|\|19\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tarantīti \| yad anugṛhyeta tat
kiṁ svit tat tu tarkātītam ity arthaḥ \|\|19\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** teṣv api brāhmaṇeṣu
madhye pravṛtti-niṣṭhebhyo nivṛttāḥ śreṣṭhāḥ \| tebhyo'pi yoginaḥ, te'pi
yad-anugrahān mṛtyuṁ taranti, sa bhavān yat-parair anyair anugṛhyeta,
tat kiṁ svid iti praśno vismayādhikyena \|\|19\|\|

\...

**\|\| 3.16.20 \|\|**

**yaṁ vai vibhūtir upayāty anuvelam anyair**

**arthārthibhiḥ sva-śirasā dhṛta-pāda-reṇuḥ \|**

**dhanyārpitāṅghri-tulasī-nava-dāma-dhāmno**

**lokaṁ madhuvrata-pater iva kāma-yānā \|\|**

**madhvācāryaḥ (bhāgavata-tātparyam) :** madhuvrata-pateḥ sāra-grāhiṇāṁ
pateḥ \| aṅghri-stha-tulasī-lokaṁ sthānam urasi-sthāpi spardhayeva
kāmayānā labdhāpi vakṣasi padam iti ca \|\|20\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** yac coktaṁ yat-sevayā
caraṇa-padma-pavitra-reṇuṁ sadyaḥ kṣatākhilam alaṁ pratilabdha-śīlaṁ
\[bhā.pu. 3.16.7\] ity-ādi, tad atyantam asaṁbhāvitam ity āhur dvābhyām
\| yaṁ vai vibhūtir lakṣmīr anuvelam avasare'vasare upayāti sevate \|
dhṛtaḥ pāda-reṇur yasyāḥ \| dhanyaiḥ sukṛtibhir arpitam aṅghryau yat
tulasyā navaṁ dāma mālā tad dhāma sthānaṁ yasya tasya \|
madhu-vrata-pater bhramara-mukhyasya lokaṁ sthānam aṅghriṁ kāmayamāneva
\|\|20\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** yam iti \| atra ca pūrvavaj
jagad-adhikāriṇy eva lakṣmīḥ, na tu sākṣāt preyasī vaikuṇṭha-lakṣmīḥ \|
asyāḥ parama-bhāgavata-śiromaṇitvāt upayāti ārādhayati \| lokaṁ viṣayaṁ
vaikuṇṭha-kīṭa-viśeṣasyāpi viṣyaṁ kāmayamāneti tasyā
vaikuṇṭha-lakṣmīto'ti-nyūnatvaṁ darśitam \| iveti sva-viṣaye jagati
vairāgyābhāvo'pi darśitaḥ \|\|20\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yac coktaṁ

> yat-sevayā caraṇa-padma-pavitra-reṇuṁ
>
> sadyaḥ kṣatākhila-malaṁ pratilabdha-śīlam \|
>
> na śrīr viraktam api māṁ vijahāti \[bhā.pu. 3.16.7\]

iti tad apy asaṁbhāvatv'ād iti durjñeyam ity āhur dvābhyām \| yaṁ tvāṁ
vibhūtiḥ sampatti-rūpā lakṣmīr anuvelam avasare'vasare upayāti sevate,
dhṛtaḥ pāda-reṇur yasyāḥ sā \| dhanyaiḥ bhaktair arpitam aṅghryau yat
tulasyā nava-dāma, tatraiva dhāma aiśvaryaṁ yasya tasya
madhu-vrata-pater bhramara-mukhyasya lokam aṅghriṁ kāmayamāneva
tvat-kāntāpi tvad-bhaktair evety arthaḥ \|\|20\|\|

\...

**\|\| 3.16.21 \|\|**

**yas tāṁ vivikta-caritair anuvartamānām**

**nātyādriyat parama-bhāgavata-prasaṅgaḥ \|**

**sa tvaṁ dvijānupatha-puṇya-rajaḥ-punītaḥ**

**śrīvatsa-lakṣma kim agā bhaga-bhājanas tvam \|\|**

**madhvācāryaḥ (bhāgavata-tātparyam) :** parama-bhāgavatatvena tasyām
atyāda, na tu kāmāt \|

> hari-bhaktir hareḥ prītir jñānānandādayo guṇāḥ \|
>
> adhikāre ca muktau ca brahma-vāyvāś ca tat-striyoḥ \|
>
> śeṣavīndraharāṇāṁ ca tat-strīṇāṁ vāsavādinām \|
>
> yathā-kramaṁ tu vijñeā bhūmau kāraṇato'nyathā \|\|
>
> dehasya lakṣaṇaṁ caiva bhūmāv apy anyathā bhavet \|
>
> brahmādiṣu krameṇaiva nityaṁ syād deha-lakṣaṇam \|\|
>
> śriyo'dhikā guṇāḥ sarve sarvebhyo niyamena tu \|
>
> uktāś caivāpy anuktāś ca tato viṣṇor na saṁśayaḥ \|\| iti
> tattva-nirṇaye \|\|21\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** vivikta-caritair viśuddhaiḥ
paricaraṇair anuvartamānāṁ sevamānām api yo nātyādriyat nātīvādṛtavān,
sa evaṁ-bhūtas tvam \| ayaṁ bhāvaḥ---itthaṁ nāmātilampaṭatayā lakṣmīs
tvāṁ sevate \| katham ? evaṁ hi sā mene \| ayaṁ hi sāra-grāhī
madhu-vrataś cañcalaś ca sa cāṅghri-gatāyāṁ tulasyāṁ sa-parivāro
niścalaḥ san ramate ato'ṅghri-lāvaṇyam aty-adhikaṁ syāt tato'haṁ vakṣasi
sthitāpi yogi-janādi-bahu-sevaka-saṅgharṣam aṅgī-kṛtyāpi tulasyā saha
sāpatnyenāpi caraṇau seviṣyāmīti tad evam aty-autsukyenānuvartamānām api
tāṁ tvaṁ nātīvādriyase \| yataḥ parama-bhāgavateṣv eva prakṛṣṭa-saṅgavān
\| sa evaṁ parama-saubhāgya-nidhis tvam \| ato brāhmaṇa-prasādān māṁ
śrīr na vijahātīty alabhya-lābhatvena nirdeśo na samañjasa iti \| kiṁ ca
svata eva tvaṁ bhaga-bhājano bhajanīyānāṁ guṇānām āśrayaḥ parama-śuddhaś
ca taṁ tvāṁ dvijānām anupathaṁ pathi pathi lagnaṁ yat puṇyaṁ rajas tathā
śrīvatsa-lakṣma ca kiṁ punītaḥ pavitrī-kurutaḥ ? kiṁ kim-arthaṁ ca te
ubhe agāḥ prāpto bhūṣaṇatvena svī-kṛtavān asi \| ato yat-sevayā
caraṇa-padma-pavitra-reṇuṁ \[bhā.pu. 3.16.7\] ity-ādi-vacanaṁ
loka-saṅgraha-mātram ity arthaḥ \|\|21\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ataḥ pūta-caritaiḥ paricarantīm
api nātyādriyat tal-lokasyādānāt jagati muhuḥ sthāpanāc ca \| paramo
niṣkāmaḥ \| atra ṭīkāyām ekam eva kiṁ-padam ubhayathobhayatra yojitaṁ
syāt, caikasyāpi brahma-śabdavad iti nyāyena \|\|21\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** vivikta-caritair
viśuddhaiḥ paricaraṇair nātyādriyat nātīvādṛtavān \| atrātiśabdena
patnītvenaiva nādriyata bhaktatvāṁśena tv ādriyataiva, yataḥ
parama-bhāgavateṣv eva prakṛṣṭaḥ saṅga āsaktir yasya saḥ \| sa tvaṁ
lakṣmyā sadaivāpekṣamāṇo'pi tasyāṁ nirapekṣo'pi brāhmaṇa-prasādād eva
māṁ śrīr na jahātīti yad brūṣe tat kiṁ svid iti bhāvaḥ \| tathā dvijānām
anupathaṁ pathi pathi lagnaṁ yat puṇyaṁ rajas tathā śrīvatsa-lakṣma ca
kim agāḥ prāptavān asi kiṁ tata eva hetos tvaṁ bhaga-bhājanaḥ
ṣaḍ-aiśvaryavān abhūḥ, tathā punītaḥ te eva
puṇya-rajaḥ-śrīvatsa-lakṣmaṇī tvāṁ pavitrī-kuruta etat sarvaṁ durjñeyaṁ
kiṁ svid ity arthaḥ \|\|21\|\|

\...

**\|\| 3.16.22 \|\|**

**dharmasya te bhagavatas tri-yuga tribhiḥ svaiḥ**

**padbhiś carācaram idaṁ dvija-devatārtham \|**

**nūnaṁ bhṛtaṁ tad-abhighāti rajas tamaś ca**

**sattvena no varadayā tanuvā nirasya \|\|**

**madhvācāryaḥ (bhāgavata-tātparyam) :** dhāraṇād bhagavān dharmo
yamanād yama ucyate \| iti śabda-nirṇaye \|

> anantāsana-vaikuṇṭha-kṣīra-sāgaragais tribhiḥ \|
>
> rakṣāṁ karoti bhagavān kapilaḥ sattva-vardhanāt \|\|
>
> asattvo'pi rajaś caiva tamaś cāpi nirasya tu \|\| iti mukti-bhede \|

kapilo varadaś caiva vikalaś ceti kathyate iti ca \| ataḥ sattvasya
kāraṇatva-mātraṁ kapilo varadā tanuḥ \|\|22\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** dharma-mūrteś ca tavedam ucitam
evety āhuḥ---dharmasyeti tribhiḥ \| triṣv eva yugeṣv āvirbhavatīti
tri-yugaḥ \| yad vā, trīṇi yugāni yugalāni tri-yugāḥ ṣaḍ-guṇā
bhaga-śabda-vācyāḥ santy asyeti tri-yugaḥ \| he tri-yuga !
dharma-rūpasya tava tribhiḥ padbhiḥ svair asādhāraṇais
tapaḥ-śauca-dayābhiḥ \| satyasya dharma-viplave'pi kalāv
anuvartamānatvāt tribhir ity uktam \| bhṛtaṁ pālitam \| kiṁ kṛtvā ?
no'smākaṁ varadayā sattvena tanuvā tanvā sattva-mūrtyā tad abhighāti,
yeṣāṁ pādānām abhighātakaṁ rajaś ca tamaś ca nirasya nirākṛtya \|
dvijānāṁ devatānāṁ ca prayojanāya nūnaṁ bhṛtam \| yad vā, hi-lope rūpaṁ
nirasyeti \| asmākaṁ tan nivartayety arthaḥ \|\|22\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** atha nirvedād bhāratavarṣa-sthitiḥ
tat-tad-yuga-svabhāvāviṣṭa-sādhāraṇa-vipravan-mānyatayā sa-dainyam
āhuḥ---dharmasyeti tribhiḥ \| padbhir iti eka-śeṣo dvandvaḥ \|
ekaika-pādasya tribhis tribhir aṁśair ity arthaḥ \| tri-yugatvāt kalau
tad-āvirbhāvābhāvena caturtha-caturthāṁśa-mātrasya sthitatvāt \| tataś
ca teṣāṁ kālena kramaśo naśyatām api tad-āvirbhāvenaiva ca muhuḥ pūraṇāt
tribhir ity uktam \| ato'bhīṣṭa-pradayānayā tanvā ākṛtyā sattvena saha
tat-pada-trayātmakaṁ rajas tamaś ca no'smakaṁ nirākuru \| yaiḥ
pārṣadānāṁ nigrahānugrahādau pravartitāḥ smaḥ, tān guṇān
nija-tanu-tejasā svayam apunar udbhavān kurv ity arthaḥ \|\|22\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kiṁ ca, viprā vayam itaḥ
pūrvaṁ tvattaḥ parābhavaṁ naiva prāptā ity āhuḥ---dharmasyeti \| triṣv
eva yugeṣv āvirbhavasīti he tri-yuga ! yad vā, trīṇi yugāni ṣaḍ-guṇā
bhagavac-chabda-vācyāḥ santy asyeti tri-yugaḥ \| tribhis
tapaḥ-śauca-dayādibhiḥ svair asādhāraṇaiḥ padbhiḥ idaṁ viśvaṁ bhṛtaṁ
pālitam \| satyasya dharma-viplave'pi kalāv anuvartamānatvāt tribhir ity
uktam \| dvija-devatārthaṁ dvijānāṁ devatānāṁ ca prayojanāyaiva nūnaṁ
bhṛtam \| kiṁ kṛtvā ? no'smākaṁ vara-dāyinyā tanuvā tanvā tad abhighāti,
teṣāṁ pādānām abhighātakaṁ rajas tamaś ca sattvena sattva-guṇena nirasya
nirākṛtya \|\|22\|\|

\...

**\|\| 3.16.23 \|\|**

**na tvaṁ dvijottama-kulaṁ yadi hātma-gopam**

**goptā vṛṣaḥ svarhaṇena sa-sūnṛtena \|**

**tarhy eva naṅkṣyati śivas tava deva panthā**

**loko'grahīṣyad ṛṣabhasya hi tat pramāṇam \|\|**

**madhvācāryaḥ (bhāgavata-tātparyam) :** ātmaiva gopo yasya
tad-ātma-gopam \|\|23\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** ātma-gopaṁ tvayaiva rakṣaṇīyaṁ
dvijottamānāṁ kulam \| yadi ha sphuṭaṁ tvaṁ na goptā na rakṣitā \|
tṛn-pratyayāntatvān na ṣaṣṭhī-prayogaḥ \| vṛṣaḥ śreṣṭhaḥ \| he deva !
panthā veda-mārgo naṅkṣyati nāśaṁ yāsyati \| ṛṣabhasya śreṣṭhasya \|
**hi** yasmāt tad anarhaṇam asūnṛtaṁ cāgrahīṣyat \| tad uktaṁ gītāsu---

> yad yad ācarati śreṣṭhas tat tad evetaro janaḥ \|
>
> sa yat pramāṇaṁ kurute lokas tad anuvartate \|\| \[gītā 3.21\] iti
> \|\|23\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tat-pramāṇaṁ matveti yojyam
\|\|23\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tasmā adhunāpy asmāsu
tavānugraha evāyam, na tu nigraha iti niścitya samāśvasima ity āhuḥ \|
dvijottamānāṁ kulam ātma-gopaṁ tvayaiva rakṣaṇīyaṁ tvaṁ yadi ha spaṣṭaṁ
na goptā nāgopāyiṣyat, vṛṣo dharma-rūpaḥ śreṣṭho vā, tarhi he deva !
panthāḥ veda-mārgo naṅkṣyati anaṅkṣyat \| yad uktaṁ gītāsu---

> yad yad ācarati śreṣṭhas tat tad evetaro janaḥ \|
>
> sa yat pramāṇaṁ kurute lokas tad anuvartate \|\| \[gītā 3.21\] iti
> \|\|23\|\|

ato'smāsv aghaṭamānam api yat sevayety ādi tad-vaco loka-śikṣārtham
evety abhiprāyaḥ \|\|23\|\|

\...

**\|\| 3.16.24 \|\|**

**tat te'nabhīṣṭam iva sattva-nidher vidhitsoḥ**

**kṣemaṁ janāya nija-śaktibhir uddhṛtāreḥ \|**

**naitāvatā try-adhipater bata viśva-bhartus**

**tejaḥ kṣataṁ tv avanatasya sa te vinodaḥ \|\|**

**madhvācāryaḥ (bhāgavata-tātparyam) :**

asurā apriyāś cāpi nityānandān na lokavat \|

> niṣedhya-buddhi-viṣayam apriyaṁ hi harer matam \|\| iti ca \|

tasmād anabhīṣṭam iva \|\|24\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** naśyatv iti cet tatrāhuḥ \| tad
veda-mārga-naśanam \| iveti lokoktiḥ \| sattva-nidhitvāj janāya kṣemaṁ
śaṁ vidhātum icchoḥ, ata eva nija-śaktibhī rājādibhir
utpāṭita-dharma-pratipakṣasya \| atas tava brahma-kule'vanatir yuktaiva
\| nanu mahato'nyeṣv avanatis tejo-hāni-karī ? tatrāhuḥ---etāvata tu
dharma-trāṇa-prayojanenāvanatasya namanaṁ kṛtavatas tava tejaḥ prabhāvo
na kṣataṁ na kṣīṇam \| yataḥ sa namanādis te vinodaḥ \|\|24\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sattvasya nidhiḥ śevadhi-rūpo yas
tasya \| tejasa akṣatatve hetuḥ viśva-bhartur iti,
aparicchedya-tejastvād iti bhāvaḥ \| tādṛśasyāvanamanādau
hetuḥ---**vinoda** iti, sukha-maya ity arthaḥ, sattva-nidhitvād iti
bhāvaḥ \|\|24\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu naśyatu panthāḥ,
tatrāhuḥ \| tad veda-mārga-naśanam, iveti lokoktiḥ \| janāyeti kriyayā
sampradānaṁ kriyā-grahaṇam api kartavyam iti ṣaṣṭhy-arthe caturthī vā \|
ata eva nija-śaktibhir loke rājādibhir utpāṭita-dharma-pratipakṣasya \|

nanu tad api paramotkṛṣṭasya nikṛṣṭeṣv avanatis tejo-hāni-karī ?
tatrāhuḥ---naitāvateti \| etāvatā tu dharma-trāṇa-prayojanenāvanatasya
namanaṁ kṛtavatas tava tejaḥ prabhāvo na kṣataṁ na kṣīṇam, yataḥ sa
namanādis te vinodaḥ kautuka-viśeṣa eva \|\|24\|\|

\...

**\|\| 3.16.25 \|\|**

**yaṁ vānayor damam adhīśa bhavān vidhatte**

**vṛttiṁ nu vā tad anumanmahi nirvyalīkam \|**

**asmāsu vā ya ucito dhriyatāṁ sa daṇḍo**

**ye'nāgasau vayam ayuṅkṣmahi kilbiṣeṇa \|\|**

**śrīdhara-svāmī (bhāvārtha-dīpikā) :** śāpāgrahaṁ parityajya
vijñāpayanti \| **yaṁ** **vānyaṁ** **daṇḍaṁ vidhāsyati bhavān**,
**vṛttiṁ nv** adhika-jīvikāṁ vā, **tat** sarvam **anumanyāmahe** \| **ye
vayaṁ** niraparādhāv etau **kilbiṣeṇa** śāpena **ayuṅkṣmahi**
yojitavantaḥ \|\|25\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** atra śrī-bhagavataḥ kim api
cikīrṣitam eva kāraṇaṁ niścitya āhuḥ\--asmāsv iti \|\|25\|\|
\[prīti-sandarbha 92 draṣṭavyaḥ\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** vastutas tu
duravagāhābhiprāyaṁ tvāṁ kāya-mano-vākyair avanatā vayam idaṁ nivedayāma
ity āhuḥ---**yaṁ** **vā damaṁ** daṇḍaṁ brahmaṇyatvāt tathā
bhakta-vatsalatvād **vṛttiṁ** yām adhikāṁ jīvikāṁ vā **bhavān
vidhatte,** **tat** sarvam **anumanyāmahe**, svacchandenaiva prabho tāṁ
vidhehi \| asmad-datto'bhiśāpas tu "rasātalaṁ gacchatu" iti bhāvaḥ \|
punaś ca sabhayāśru-kampam āhuḥ---**asmāsv** iti \| **ye vayaṁ
niraparādhāv etau kilbiṣeṇa** śāpena **ayuṅkṣmahi** yojitavantaḥ
\|\|25\|\|

\...

**\|\| 3.16.26 \|\|**

**śrī-bhagavān uvāca---**

**etau suretara-gatiṁ pratipadya sadyaḥ**

**saṁrambha-sambhṛta-samādhy-anubaddha-yogau \|**

**bhūyaḥ sakāśam upayāsyata āśu yo vaḥ**

**śāpo mayaiva nimitas tad aveta viprāḥ \|\|**

**madhvācāryaḥ (bhāgavata-tātparyam) :**

antar bhaktā bahiḥ kruddhā hiraṇyādyā hariṁ prati \|

> sarva-kruddhāḥ śambarādyā antaḥ-krodha-vaśās tathā \|\| 26\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** mat-kāritatvāc chāpasya yuṣmākaṁ
nāparādha ity āśvāsayann āha---**etau** **sadya** evāsura-yoniṁ prāpya,
bhūyo'py āśu mat-samīpam āgamiṣyataḥ \| **saṁrambheṇa** krodhāveśena
**saṁbhṛtaḥ** saṁvṛddho yaḥ **samādhir** ekāgratā, tena **anubaddho**
dṛḍhī-kṛto **yogo** yayoḥ \| he **viprāḥ** ! **yo** vaḥ **śāpo**
yuṣmat-kṛtaḥ śāpas **tad** iti sa **mayaiva nimito** nirmita ity
**aveta** jānīta \|\|26\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) : śāpo mayaiva**
mat-pārṣadānām anya-janasya parābhavo nāstīti bhāvaḥ \| iti teṣāṁ smayaś
cāparādhaś ca dūrīkṛtaḥ \|\|26\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tatra teṣāṁ tayoś ca
citta-prasaktau sva-cikīrṣitam eva kāraṇam āha---etāv iti \| **gatiś**
ceṣṭā anukaraṇam iti yāvat \| pūrvaṁ **saṁrambheṇa samādhiḥ** paścāt
**yogo** bhakti-yogo yaḥ svābhāvikaḥ, sa eva yayos tau \| **sakāśaṁ**
samīpaṁ śrī-kṛṣṇa-sāyujyaṁ prāpya tad-antardhānād anantaram iti jñeyam
\|\|26\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** mā bhaiṣṭeti tām
āśvāsayann āha---etāv iti \| **saṁrambheṇa** krodhāveśena **sambhṛtaḥ**
saṁspṛṣṭo yaḥ **samādhir** madīya-dhyāna-paripākaḥ, tenānubaddhaḥ
pratikṣaṇābhyasto **yogo** mat-saṁyogo yābhyāṁ tau \| bho **viprāḥ** !
**vo** yuṣmākaṁ **śāpaḥ** sa **mayaiva nimito** nirmitaḥ, anayor
mat-parama-bhaktayor asura-bhāva-siddhy-arthaṁ yuṣmān vaikuṇṭham ānīya
dvāra-pālāv imau śuddha-sattva-svarūpāv api
brāhmaṇa-mātra-parama-bhaktāv api yuṣmat-prātikūlye pravartya, yuṣmākam
ātmārāma-cūḍāmaṇīnām api krodham upapādya śāpam utpādito mayaiva \| na
tu mat-pārṣadayor nāpi yuṣmākaṁ ko'py aparādha iti bhāvaḥ \|

nanu bhakta-vatsalasyāpi tava bhaktābhyām ābhyām īdṛśa-duḥkha-dāne
pravṛttau kiṁ kāraṇam ? tatrāha---tat kāraṇaṁ he viprāḥ ! **aveta**
parāmṛśya sarvajñatvenaivāvagacchata mayā prakāśitena tenālam iti bhāvaḥ
\| tac ca kāraṇaṁ jaya-vijayayor eva prema-vijṛmbhitā kācid icchā \| sā
tu \"bho prabhuvara ! devādhideva ! vaikuṇṭha-nātha !
anyatrālpa-balatvāt \| asmāsu prātikūlyābhāvāt yadi tatra bhavato
yuyutsā-sukhaṁ na sampadyate, tadā āvām eva kenāpi prakāreṇa
pratikūlīkṛtya tad-yuddha-sukham anubhūyatām ity āvayos
tvat-sarva-sukha-paripūrṇatāyām aṇu-mātram api nyūnatvam asahamānayoḥ
kiṅkarayoḥ prārthanā haṭhaḥ sva-bhakta-vātsalya-guṇam api laghūkṛtya
niṣpādyatām\" iti mano'nulāpa-mayī, raso vai saḥ \[tai.u. 2.7\] iti,
ānandamayaḥ iti, saiṣā ānanda-mayasya mīmāṁsā bhavati \[tai.u. 2.7\]
ity-ādi-śruti-vivṛteṣu bhagavataḥ
śṛṅgārādi-sarva-rasa-paripūrti-vivecana-prasaṅga-bhavā jñeyā \|

tataś ca, svecchāmayasya \[bhā.pu. 10.14.2\], mad-bhaktānāṁ vinodāya
karomi vividhāḥ kriyāḥ \[pa.pu.[^79]\] iti tat-prakāra-sampādane
bhagavato'pīcchāpy ajanīti rahasyasya prakaṭānuktiḥ---\"aho
mahad-aparādhād vaikuṇṭhād api parama-siddhānām apy adhaḥ-pāto bhavet,
kiṁ punar martya-lokāt sādhanābhāsānām asmākam\" iti sādhaka-bhaktān
mahad-aparādheṣu sāvadhānī-kartuṁ jñeyā \|\|26\|\|

\...

**\|\| 3.16.27-28 \|\|**

**brahmovāca---**

**atha te munayo dṛṣṭvā nayanānanda-bhājanam \|**

**vaikuṇṭhaṁ tad-adhiṣṭhānaṁ vikuṇṭhaṁ ca svayaṁ-prabham \|\|**

**bhagavantaṁ parikramya praṇipatyānumānya ca \|**

**pratijagmuḥ pramuditāḥ śaṁsanto vaiṣṇavīṁ śriyam \|\|**

**madhvācāryaḥ (bhāgavata-tātparyam) :** svarūpa-śrīs tathā bhāryā
dvedhā śrīs tu harer matā \|\|28\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** netrotsava-janakaṁ **vikuṇṭhaṁ**
hariṁ, tan-nivāsaṁ ca **vaikuṇṭhaṁ** lokam \| **svayāṁ-prakāśaṁ**
prakāśāntarānapekṣam, sattva-pariṇāmatvāt \|\|27\|\| **anumānya**
anujñāpya \| **parikramya** pradakṣiṇī-kṛtya \| **vaiṣṇavīṁ śriyaṁ**
vaikuṇṭhe varṇitām \|\|28\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** atheti yugmakam \|
**svayam-prabhaṁ** sva-prakāśaṁ, bhagavadvat sac-cid-ānanda-rūpatvāt
\|\|27\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **vikuṇṭhaṁ** hariṁ
tad-adhiṣṭhānaṁ **vaikuṇṭhaṁ** ca **svayāṁ-prabhaṁ** sva-prakāśaṁ
śuddha-sattva-mayatvāt \| **anumānya** anujñāpya \|\|28\|\|

\...

**\|\| 3.16.29 \|\|**

**bhagavān anugāv āha yātaṁ mā bhaiṣṭam astu śam \|**

**brahma-tejaḥ samartho'pi hantuṁ necche mataṁ tu me \|\|**

**śrīdhara-svāmī (bhāvārtha-dīpikā) : mama** eva **tu mataṁ** saṁmatam
\| idam atra tattvam---yady api sanakādīnāṁ krodho na saṁbhavati, na ca
bhagavat-pārṣadayor brāhmaṇa-prātikūlyam, na ca bhagavataḥ
sva-bhaktopekṣā, na ca vaikuṇṭha-gatānāṁ punar janma, tathāpi bhagavataḥ
sisṛkṣādivat kadācid yuyutsā samajani, tadā'nyeṣām alpa-balatvāt
sva-pārṣadānāṁ tulya-balatve'pi prātipakṣyānupapatteḥ, "etāv eva
brāhmaṇa-nivāraṇe pravartya, teṣu ca krodham uddīpya, tac-chāpa-vyājena
pratipakṣau vidhāya, yuddha-kautukaṁ sampādanīyam" iti bhagavataiva
vyavasitam \| ataḥ sarvaṁ saṅgacchate \| tad idam uktaṁ śāpo mayaiva
nirmita iti, **mā bhaiṣṭam** iti, **astu śam** iti, **hantuṁ necche**
**mataṁ tu me** ity-ādi ca \|\|29\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tac-cikīrṣitatvam eva
spaṣṭayati---bhagavān iti \| **mā bhaiṣṭam astu śam** ity asya
āsura-bhāvo'pi bhavator jīvan-muktānāṁ dehāveśa iva naṭānāṁ
tat-tad-anukaraṇam iva ca tad-ābhāsa eva syād iti bhāvaḥ \| tathaiva hi
vyākhyāsyate taiḥ saptame viṣṇu[^80]-cakra-hatāṁhasāv \[7.1.45\] ity
atra \| tayor aṁha eva hataṁ, na tu tāv iti \|

tad idaṁ ṣaṣṭha-sandarbhe saptama-vākyāvatārikāyāṁ kvacic ca līlā-śaktir
evety ārabhya, vastutas tena tathā uktatvena kopādi-hetv-abhāvāt ity
evety antena vivṛtam asti \| tathā hi---

kvacic ca līlā-śaktir eva svayaṁ tal-līlā-mādhurya-poṣāya pratikūleṣv
anukūleṣu cātmopakaraṇeṣu tādṛśa-śaktiṁ vinyasya
tādṛśa-tat-priya-janānām api viṣayāveśādy-ābhāsaṁ sampādayati \| yathā
pūtanā-varṇane---valgu-smitāpāṅga-visarga-vīkṣitair mano harantīṁ
vanitāṁ vrajaukasāṁ \[bhā.pu. 10.16.6\] iti \| tad-ābhāsatva-vivakṣayā
ca mano harantīṁ mano-harevācarantīm iti śiṣṭam uktam \|
tad-datta-śaktitvaṁ ca tasyās tatraiva sūcitam---

> na yatra śravaṇādīni rakṣo-ghnāni sva-karmasu \|
>
> kurvanti sātvatāṁ bhartur yātudhānyaś ca tatra hi \|\| \[bhā.pu.
> 10.6.3\] ity anena \|

tathaivedaṁ ghaṭate---

> amaṁsatāmbhoja-kareṇa rūpiṇīṁ
>
> gopyaḥ śriyaṁ draṣṭum ivāgatāṁ patim \|\| \[bhā.pu. 10.6.6\] iti \|

śriyaṁ prākṛta-sampad-adhiṣṭhātrīṁ patiṁ yaṁ kañcit
tad-ucita-prācīna-puṇya-bhājam ity arthaḥ \| pūrvavad eva tāṁ
tīkṣṇa-cittāṁ \[bhā.pu. 10.6.9\] ity ādau tat-prabhayā ca dharṣite
nirīkṣamāṇe jananī hy atiṣṭhatāṁ \[bhā.pu. 10.6.9\] ity uktam \|

evam eva kvacit tādṛśānām api māyābhibhavābhāso mantavyaḥ \| yathā prāyo
māyāstu me bhartur nānyā me'pi vimohinī \[bhā.pu. 10.13.37\] ity-ādiṣu
śrī-baladevādīnām \| yathā ca daitya-janmani jaya-vijayayoḥ \| atra
pūrveṣāṁ svalpa eva tad-ābhāsaḥ, tayos tu samyag iti viśeṣaḥ,
tat-premādīnām anāvaraṇād āvaraṇāc ca \|

tatra tayor vaira-bhāva-prāptau khalu muni-kṛtatvaṁ na syāt \| **mataṁ
tu me** \[bhā.pu. 3.16.29\] ity atra bhagavad-icchāyās tat-kāraṇatvena
sthāptitatvāt \| nāpi sā tadīya-vaira-bhāvāya sampadyate svecchāmayasya
\[bhā.pu. 10.14.2\] ity-ādibhyaḥ \| traivargikāyāsa-vighātam asmat-patir
vidhatte puruṣasya śakra \[bhā.pu. 6.11.23\] ity-ādibhiḥ kaimutyāpātāc
ca \| ata evoktam---tathā na te mādhava tāvakāḥ kvacid bhraśyanti mārgāt
tvayi baddha-sauhṛdāḥ \[bhā.pu. 10.2.33\] iti \| na ca tayor eva
svāparādha-bhoga-śīghra-nistārārtham api tādṛśīcchā jātā iti vācyam \|
tādṛśaiḥ parama-bhaktair hi bhaktiṁ vinā sālokyādikam api nāṅgīkriyate
\| tat-sad-bhāve nirayo'py aṅgīkriyata iti, nātyantikaṁ vigaṇayanty api
\[bhā.pu. 3.15.48\] ity-ādeḥ, kāmaṁ bhavaḥ sva-vṛjinair nirayeṣu nas tāt
\[bhā.pu. 3.15.49\] ity ādeś ca \|

ata evābhyām api tathaiva prārthitam---

> mā vo'nutāpa-kalayā bhagavat-smṛti-ghno
>
> moho bhaved iha tu nau vrajator adho'dhaḥ \[bhā.pu. 3.15.36\] ity
> anena \|

na ca tayor vāstava-vaira-bhāve sati bhaktāntarāṇām api sukhaṁ syād iti
vācyam \| bhakti-svabhāva-bhakta-sauhṛda-virodhād eva \| tasmāt tayor
vaira-bhāvābhāsatva eva śrī-bhagavatas tayor anyeṣāṁ bhaktānām api
rasodayaḥ syād iti sthitam \| tata evam arthāpatti-labdhaṁ
sarva-bhakta-sukhada-śrī-bhagavad-abhimata-yuddha-kautukādi-sampādanārthaṁ
vaira-bhāvātmaka-māyikopādhiṁ svābhikāṇimādi-siddhikena
śuddha-sattvātmakena sva-vigraheṇa praviśya sva-sānnidhyena cetanīkṛtya
ca vilīya sthitāyā api bhakti-vāsanāyāḥ prabhāvena tatrānāviṣṭāv eva
tiṣṭhataḥ \| ato vaira-bhāva-ja-smaraṇena vaira-bhāvo'pagata ity ubhayam
api bāhyam \| etad abhipretyaiva śrī-vaikuṇṭhenāpy uktam---**yātaṁ mā
bhaiṣṭam astu śaṁ** \[bhā.pu. 3.16.29\] iti \|

tathā hi hiraṇyākṣa-yuddhe---parānuṣaktaṁ \[bhā.pu. 3.18.9\]
ity-ādi-padye ṭīkā ca--- pracaṇḍa-manyutvam adhikṣepādikaṁ
cānukaraṇa-mātraṁ daitya-vākya-bhītānāṁ devānāṁ bhaya-nivṛttaye \|
vastutas tena tathānuktatvena kopādi-hetv-abhāvād ity eṣā \|[^81]

**brahma-teja** iti \| yāvat brāhmaṇatvopahita-bhaktīnāṁ sānnidhyam
āsīt, tāvad brahmaṇyatā-guṇa eva prabala āsīt \| adhunā
śuddha-bhakta-guṇa-sānnidhye tu śuddha-bhakta-vātsalyam eva \|
bhakti-viśeṣaṁ prāpyaiva tad-guṇa-viśeṣa-prakāśād iti bhāvaḥ \|

> etat puraiva nirdiṣṭaṁ ramayā kruddhayā yadā
>
> purāpavāritā dvāri viśantī mayyupārate \|\| \[bhā.pu. 3.16.30\]

etad iti padyaṁ vigītam api sarvatra[^82] dṛśyate gurjara-deśe tu ṭīkā
cāsti \|\|29\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tadaivopasthitāv anugau
jaya-vijayau dṛṣṭvāha---**yātam** ito martya-lokaṁ gacchatam \| tadaiva
viraha-vyākulau phūtkṛtya rudantau vīkṣya punaḥ kṛpārdra-citta-navanīta
āha---**mā bhaiṣṭaṁ śaṁ** kalyāṇaṁ yuvayor **astu** \| ito mā yātaṁ,
atraiva vaikuṇṭhe māṁ sevamānau sadā tiṣṭhatam iti mā-padam
ubhayatrānvitam \| punar ānanditau tau vīkṣyāha---**brahma**-śāpaṁ
**hantuṁ** samartho'py ahaṁ, **me** **tu** mama tu **mataṁ** necchāmi \|
brahma-śāpasyāmoghatva-maryādāyā mayaiva kṛtatvāt, ato
vajrasyāmoghatva-rakṣaṇārthaṁ garuḍo yathā pakṣāṁśam ekaṁ dadau,
tathaivaikāṁśena ekaika-prakāśena asura-bhāvaṁ gacchataṁ vaikuṇṭhe'pi
sva-svarūpeṇa tiṣṭhatam ity ato vāmana-carite---

> tān abhidravato dṛṣṭvā ditijānīkapān nṛpa \|
>
> prahasyānucarā viṣṇoḥ pratyaṣedhann udāyudhāḥ \|\|
>
> nandaḥ sunando'tha jayo vijayaḥ prabalo balaḥ \|
>
> kumudaḥ kumudākṣaś ca viṣvaksenaḥ patattri-rāṭ \|\| \[bhā.pu.
> 8.21.15-16\]

ity-ādiīnāṁ yudhyamānānāṁ bhagavat-pārṣadānāṁ madhye jaya-vijayayor apy
ullekhaṁ śrūyate \| tadā ca tayor hiraṇyākṣatva-hiraṇyakaśiputvānantaraṁ
pārṣadatvāsuratvānyathānupapatter evam avaśyam eva vyākhyeyam \|\|29\|\|

\...

**\|\| 3.16.30 \|\|**

**etat puraiva nirdiṣṭaṁ ramayā kruddhayā yadā \|**

**purāpavāritā dvāri viśantī mayy upārate \|\|**

**śrīdhara-svāmī (bhāvārtha-dīpikā) :** yadā mayi upārate yoga-nidrāṁ
gatavati sati dvāri viśantī yuvābhyāṁ purā'pavāritā tadā kruddhayā
ramayā etad yad brāhmaṇair idānīm uktaṁ, tat puraiva nirdiṣṭam
\|\|30\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** atraitat pureti padyaṁ
sarvatra dṛṣṭam apy asāmpradāyikatvān na vyākhyātam \|\|30\|\|

\...

**\|\| 3.16.31 \|\|**

**mayi saṁrambha-yogena nistīrya brahma-helanam \|**

**pratyeṣyataṁ nikāśaṁ me kālenālpīyasā punaḥ \|\|**

**madhvācāryaḥ (bhāgavata-tātparyam) :**

antar bhaktā bahir vairā hiraṇyādyā harer matāḥ \|

> tatra bhaktyābhavan pūtā dveṣa āveśakān gatāḥ \|\|
>
> brahmajā asurā ye tu viṣṇoḥ pārṣadatāṁ gatāḥ \|
>
> kalyādyāś ca harer dveṣam antaḥ kṛtvā tamo gatāḥ \|\| iti ca \|

tasmāt saṁrambho'lpa-phalaḥ kathyata eva \| bhakti-yoga eva
brahma-helana-nistārakaḥ \|\|31\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) : pratyeṣyataṁ** pratyeṣyathaḥ \|
**nikāśaṁ** samīpam \|\|31\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :**
tad-aparādhābhāsa-duḥkha-phala-bhogābhāsānuvādena maryādāṁ rakṣann
āha---mayīti \| **saṁrambhasya yogena** pratiphalenābhāsenety arthaḥ
\|\|31\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** na
caikāṁśenāsura-bhāve'pi cintā kāryā, yato'ham apy avatāra-trayeṇa
yuvābhyāṁ saha vīra-rasa-mayaṁ yuddha-sukham anubhaviṣyāmīty
asura-bhāve'pi mat-sevaiva bhavadbhyāṁ sampādayiṣyate \| tṛtīyena tu
janmani sākṣād eva vāṁ svīkariṣye ity āha---mayīti **saṁrambheṇa**
krodhāveśena **yogaḥ** yuddheṣu **mayi** yaḥ saṁyogo dhyānaṁ vā tena
**pratyeṣyataṁ** pratyeṣyathaḥ \| **nikāśaṁ** samīpam \|\|31\|\|

\...

**\|\| 3.16.32 \|\|**

**dvāḥsthāv ādiśya bhagavān vimāna-śreṇi-bhūṣaṇam \|**

**sarvātiśayayā lakṣmyā juṣṭaṁ svaṁ dhiṣṇyam āviśat \|\|**

*na katamenāpi vyākhyātam.*

\...

**\|\| 3.16.33 \|\|**

**tau tu gīrvāṇa-ṛṣabhau dustarād dhari-lokataḥ \|**

**hata-śriyau brahma-śāpād abhūtāṁ vigata-smayau \|\|**

**śrīdhara-svāmī (bhāvārtha-dīpikā) : dustarād brahma-śāpāt
hari-lokataḥ** patantāv iti śeṣaḥ \| hari-lokata eva **hata-śriyāv**
**abhūtām** iti vā \| **vigata-smayau** naṣṭa-garvau ca \|\|33\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : dustarāt** tyaktum aśakyād dhetor
**hata-śriyau** duḥkhena mlānau smita-rahitau **cābhūtām** \|
brahma-śāpaṁ lakṣyīkṛtya bhagavad-icchayaivety arthaḥ \|\|33\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **hari-lokataḥ** patantāv
iti śeṣaḥ \| **vigata-smayau** naṣṭānandau \|\|33\|\|

\...

**\|\| 3.16.34 \|\|**

**tadā vikuṇṭha-dhiṣaṇāt tayor nipatamānayoḥ \|**

**hāhā-kāro mahān āsīd vimānāgryeṣu putrakāḥ \|\|**

**śrīdhara-svāmī (bhāvārtha-dīpikā) : vikuṇṭhasya dhiṣaṇāt** sthānāt \|
**putrakā** he devāḥ \|\|34\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **vikuṇṭhasya dhiṣaṇāt**
sthānāt **vimānāgryeṣu** satyādi-loka-stha-vimāna-śreṣṭheṣu \|
**putrakā** he devāḥ \|\|34\|\|

\...

**\|\| 3.16.35 \|\|**

**tāv eva hy adhunā prāptau pārṣada-pravarau hareḥ \|**

**diter jaṭhara-nirviṣṭaṁ kāśyapaṁ teja ulbaṇam \|\|**

**śrīdhara-svāmī (bhāvārtha-dīpikā) : kāśyapaṁ tejo** vīryaṁ **praptau**
\|\|35\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tāv eveti \| tau **pārṣada-rūpāv**
eva santau aṇimākhya-siddhyā **prāptau** praviṣṭau \|\|35\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **kāśyapaṁ tejaḥ**
kaśyapasya vīryaṁ **praptau** sva-dehatvenāṅgīkṛtavantāv ity arthaḥ
\|\|35\|\|

\...

**\|\| 3.16.36 \|\|**

**tayor asurayor adya tejasā yamayor hi vaḥ \|**

**ākṣiptaṁ teja etarhi bhagavāṁs tad vidhitsati \|\|**

**śrīdhara-svāmī (bhāvārtha-dīpikā) :** sahaiva garbhe praviṣṭau **yamau
tayos tejasā vas** teja **ākṣiptaṁ** tiras-kṛtam \| na cātra pratividhiḥ
śakyaḥ \| yata **etarhi** idānīṁ bhagavān eva **tad** evaṁ **vidhātum
icchati** \|\|36\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **yamayoḥ**
śeṣeṇāntaka-tulyayoḥ \| tarhi kim apy upaśamanaṁ kurv iti cet, tatra ke
vayaṁ varākāḥ ? śāpa-bhraṣṭayor api bhagavat-pārṣadayor upari nāsmākaṁ
prabhutety āha---tat khalūpaśamanaṁ sa eva **bhagavān vidhātum icchati**
\|\|36\|\|

\...

**\|\| 3.16.37 \|\|**

**viśvasya yaḥ sthiti-layodbhava-hetur ādyo**

**yogeśvarair api duratyaya-yogamāyaḥ \|**

**kṣemaṁ vidhāsyati sa no bhagavāṁs tryadhīśas**

**tatrāsmadīya-vimṛśena kiyān ihārthaḥ \|\|**

**śrīdhara-svāmī (bhāvārtha-dīpikā) :** tathāpi ko'py upāyo vicāryatām
iti cet, tatrāha---viśvasyeti \| **trayāṇāṁ** guṇānām **īśaḥ** sa eva
sattvotkarṣa-kāle **naḥ kṣemaṁ vidhāsyati** \| **vimṛśena** vimarśanena
\|\|37\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :**
upasaṁharati---viśvasyety-ādi \|\|37\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tayor \[36\] ity asya ṭīkāyāṁ *tad
eva vidhātum* iti **tad** ity asyaivārthaḥ \| **no**'smākaṁ bhaktānāṁ tu
**sarvadā kṣemam** eva **kariṣyati** \|\|36\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu vayaṁ samprati
mriyāmahe, sa kadā upaśamaṁ vidhāsyatīti cet tatra bhavanto mriyantāṁ
jīvantu vā tasyaivecchā kāraṇaṁ, kintu samprati pālana-samaye sa
pālayiṣyaty evety āha---viśvasyeti \| tatra prakāras tu vayaṁ naiva
jānīma ity āha---**yogeśvarair** iti \| tatra sarvajñānām api na jñānam
iti bhāvaḥ \| nanu, tad apy atra vipattāv asmad-āśvāsanārthaṁ kim api
parāmṛśeti tatrāha---**tatra asmadīyena** **vimṛśena** vimarśena kiyān
artha iti asmad-vimṛśyam anyathāpi sa kuryād iti bhāvaḥ \|\|37\|\|

iti sārārtha-darśinyāṁ harṣiṇyāṁ bhakta-cetasām \|

tṛtīye ṣoḍaśo'dhyāyaḥ saṅgataḥ saṅgataḥ satām \|\|

\...

iti śrīmad-bhāgavate mahā-purāṇe brahma-sūtra-bhāṣye pāramahaṁsyāṁ
saṁhitāyāṁ vaiyāsikyāṁ tṛtīya-skandhe vidura-maitreya-saṁvāde
jaya-vijaya-bhraṁśo nāma ṣoḍaśo'dhyāyaḥ \|\|

\|\| 3.16 \|\|

###  ...

### (3.17)

**saptadaśo'dhyāyaḥ**

## hiraṇyākṣa-hiraṇyakaśipvor janma, tadānīm utpāta-darśanam, hiraṇyākṣa-digvijayaś ca \|

**\|\| 3.17.1 \|\|**

**maitreya uvāca---**

**niśamyātma-bhuvā gītaṁ kāraṇaṁ śaṅkayojjhitāḥ \|**

**tataḥ sarve nyavartanta tridivāya divaukasaḥ \|\|**

**śrīdhara-svāmī (bhāvārtha-dīpikā) :**

tataḥ saptadaśe janma tayor loka-bhayaṅ-karam \|

hiraṇyākṣa-prabhāvaś ca varṇyate dig-jaye'dbhutaḥ \|\|

kṣemaṁ vidhāsyati \[3.16.37\] iti brahma-vacanānantaraṁ \| **śaṅkayā**
tyaktāḥ \|\|1\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** kāraṇaṁ tasyopadravasyotpattau
pratīkāre ca hetum \| **śaṅkayā** sandehena \|\|1\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**

tayor janmany ariṣṭāṇi spaṣṭaṁ saptadaśe'bhavan \|

upāhasac ca dig-jetā hiraṇyākṣaḥ pracetasam \|\|

**śaṅkayā ujjhitā** bhagavaty eva viśvāsena iti bhāvaḥ \|\|1\|\|

\...

**\|\| 3.17.2 \|\|**

**ditis tu bhartur ādeśād apatya-pariśaṅkinī \|**

**pūrṇe varṣa-śate sādhvī putrau prasuṣuve yamau \|\|**

**śrīdhara-svāmī (bhāvārtha-dīpikā) : bhartur ādeśāt** lokān sa-pālāṁs
trīṁś caṇḍi muhur ākrandayiṣyataḥ \[bhā.pu. 3.14.39\] iti vākyāt \|
svāpatyābhyāṁ **pariśaṅkinī** devopadravaṁ śaṅkamānā \|\|2\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : apatya-pariśaṅkinī** iti \|
śaṅkamānā surārdanāt \[bhā.pu. 3.15.1\] iti pūrvoktatvāt tasmāt tatra
bhaya-yuktā \|\|2\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **bhartur ādeśāt**
\"lokān krandayiṣyati\" iti tad-vākyāt apatyābhyāṁ sarva-lokopadravam
apatyaṁ prati viṣṇu-hastato vadhād vā śaṅkamānā \|\|2\|\|

\...

**\|\| 3.17.3 \|\|**

**utpātā bahavas tatra nipetur jāyamānayoḥ \|**

**divi bhuvy antarikṣe ca lokasyoru-bhayāvahāḥ \|\|**

**śrīdhara-svāmī (bhāvārtha-dīpikā) : tatra** tadā **nipetur**
udbabhūvuḥ \| **uru bhayam** āsamantād **vahantīti** \|\|3\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **nipetur** udbabhūvuḥ
\|\|3\|\|

\...

**\|\| 3.17.4 \|\|**

**sahācalā bhuvaś celur diśaḥ sarvāḥ prajajvaluḥ \|**

**solkāś cāśanayaḥ petuḥ ketavaś cārti-hetavaḥ \|\|**

**śrīdhara-svāmī (bhāvārtha-dīpikā) : acalaiḥ sahitā bhuvaḥ** pradeśāḥ
\| **ketavaś** codayāṁ cakrur iti śeṣaḥ \|\|4\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **ketavaś** ca udagur iti
śeṣaḥ \|\|4\|\|

\...

**\|\| 3.17.5 \|\|**

**vavau vāyuḥ suduḥsparśaḥ phūt-kārān īrayan muhuḥ \|**

**unmūlayan naga-patīn vātyānīko rajo-dhvajaḥ \|\|**

**madhvācāryaḥ (bhāgavata-tātparyam) :**

phaṭkāraś caiva phutkārās tathā kilakilādayaḥ \|

> anukāra-śabdā vijñeyā ye cānye tādṛśā matāḥ \|\| ity abhidhānam
> \|\|5\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) : phūt-kārān** iti
tīvra-vāyu-śabdānukaraṇam \| **naga-patīn** mahā-vṛkṣān \| **vātyā** eva
**anīkaṁ** yasya \| **raja** eva **dhvajo** yasya \|\|5\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **phūt-kārān** iti
tīvra-vāyu-śabdānukaraṇam \| **vātyā** eva **anīkaṁ** senā yasya saḥ
\|\|5\|\|

\...

**\|\| 3.17.6 \|\|**

**uddhasat-taḍid-ambhoda- ghaṭayā naṣṭa-bhā-gaṇe \|**

**vyomni praviṣṭa-tamasā na sma vyādṛśyate padam \|\|**

**śrīdhara-svāmī (bhāvārtha-dīpikā) : uccair hasantya** iva **taḍito**
yeṣu teṣām **ambudānāṁ ghaṭayā** samūhena **naṣṭo bhā-gaṇaḥ**
sūryādi-prabhā-samūho yasmin \| **padaṁ** sthānaṁ na **vyādṛśyate** sma
īṣad api nādṛśyata \|\|6\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **uccair hasantya** iva
**taḍito** yeṣu teṣām **ambudānāṁ ghaṭayā naṣṭo bhā-gaṇaḥ**
sūryādi-prabhā yasmiṁs tasmin **vyomni \| padaṁ** sthānam \|\|6\|\|

\...

**\|\| 3.17.7 \|\|**

**cukrośa vimanā vārdhir udūrmiḥ kṣubhitodaraḥ \|**

**sodapānāś ca saritaś cukṣubhuḥ śuṣka-paṅkajāḥ \|\|**

**śrīdhara-svāmī (bhāvārtha-dīpikā) : vārdhiḥ** samudro **vimanā** iva
\| **udgatā ūrmayo** yasmāt \| **kṣubhitā udara-**sthā makarādayo yasmin
\| **udapānair** vāpī-kūpādibhiḥ sahitāḥ \| **śuṣkāṇi paṅkajāni** yāsu
\|\|7\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **vārdhiḥ** samudraḥ \|
**sodapānāḥ** sa-kūpāḥ \|\|7\|\|

\...

**\|\| 3.17.8 \|\|**

**muhuḥ paridhayo'bhūvan sarāhvoḥ śaśi-sūryayoḥ \|**

**nirghātā ratha-nirhrādā vivarebhyaḥ prajajñire \|\|**

**śrīdhara-svāmī (bhāvārtha-dīpikā) : paridhayaḥ** pariveṣāḥ \|
**sa-rāhvo** rāhu-grastayoḥ \| **nirghātā** nirabhra-garjitāni \|
**ratha-nirhrāda**-tulyā dhvanayaḥ \| **vivarebhyo** giri-guhābhyaḥ
\|\|8\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **nirghātā**
nirabhra-garjitāni \| **ratha-nirhrāda**-tulyā dhvanayaḥ \|
**vivarebhyo** giri-guhābhyaḥ \|\|8\|\|

\...

**\|\| 3.17.9 \|\|**

**antar-grāmeṣu mukhato vamantyo vahnim ulbaṇam \|**

**sṛgālolūka-ṭaṅkāraiḥ praṇedur aśivaṁ śivāḥ \|\|**

**madhvācāryaḥ (bhāgavata-tātparyam) : ṭaṅkāro**'py anukāra-śabdaḥ \|
śṛgālās tatra pumāṁsaḥ \|

> api sambhāvanā-praśna-garhāśaṅkā-samuccaye \|
>
> nāśas tatra śṛgālānāṁ śivānāṁ cānyathā svaraḥ \|\| ity āgneye
> \|\|9\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) : sṛgālānām** **ulūkānāṁ** ca
**ṭaṅkārair** dhvanibhiḥ saha \| **śivāḥ** sṛgālyaḥ \|\|9\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **ṭaṅkārair** dhvanibhiḥ
saha \| **śivāḥ** sṛgāla-striyaḥ \|\|9\|\|

\...

**\|\| 3.17.10 \|\|**

**saṅgītavad rodanavad unnamayya śirodharām \|**

**vyamuñcan vividhā vāco grāma-siṁhās tatas tataḥ \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** **grāma-siṁhāḥ** śvānaḥ \|\|10\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

\...

**\|\| 3.17.11 \|\|**

**kharāś ca karkaśaiḥ kṣattaḥ khurair ghnanto dharā-talam \|**

**khārkāra-rabhasā mattāḥ paryadhāvan varūthaśaḥ \|\|**

**madhvācāryaḥ (bhāgavata-tātparyam) : khārkāro**'py ānukāra-śabdaḥ
\|\|11\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) : karkaśais** tīkṣṇaiḥ \| he
**kṣattaḥ** ! **khārkāro** gardabha-jāti-śabdas tasmin **rabhasaḥ**
saṁbhramo yeṣām \| **varūthaśaḥ** saṅghaśaḥ \|\|11\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** he **kṣattaḥ** !
**khārkāro** gardabha-śabdānukaraṇaṁ, tenaiva **rabhaso** harṣo yeṣāṁ te
\|\|11\|\|

\...

**\|\| 3.17.12 \|\|**

**rudanto rāsabha-trastā nīḍād udapatan khagāḥ \|**

**ghoṣe'raṇye ca paśavaḥ śakṛn-mūtram akurvata \|\|**

**śrīdhara-svāmī (bhāvārtha-dīpikā) : rāsabha-śabdāt** **trastāḥ**
sarvataḥ krośantaḥ \|\|12\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **rāsabhāt**
gardabha-śabdāt **trastāḥ** \|\|12\|\|

\...

**\|\| 3.17.13 \|\|**

**gāvo'trasann asṛg-dohās toyadāḥ pūya-varṣiṇaḥ \|**

**vyarudan deva-liṅgāni drumāḥ petur vinānilam \|\|**

**śrīdhara-svāmī (bhāvārtha-dīpikā) : gāvo'trasan** trastāḥ \| **asṛg
dohāś** ca babhūvuḥ \| **deva-liṅgāni vyarudan**, pratimānām aśru-srāva
āsīd ity arthaḥ \|\|13\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **asṛg-dohā**
rudhira-dugdhāḥ \| **deva-liṅgāni** deva-pratimāḥ \|\|13\|\|

\...

**\|\| 3.17.14 \|\|**

**grahān puṇyatamān anye bha-gaṇāṁś cāpi dīpitāḥ \|**

**aticerur vakra-gatyā yuyudhuś ca parasparam \|\|**

**śrīdhara-svāmī (bhāvārtha-dīpikā) : puṇyatamān** guru-budhādīn
**bha-gaṇān** bahūni nakṣatrāṇi ca, **anye** krūra-grahā
maṅgalādayo'**ticerur** atikramya jagmur **vakra-gatyā** pratyāvṛtya
**yuyudhuś** ca \|\|14\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **puṇyatamān**
bṛhaspati-śukrādīn **anye** krūra-grahā maṅgalādayo'tikramya jagmur
**vakra-gatyā** pratyāvṛtya **yuyudhuḥ** \|\|14\|\|

\...

**\|\| 3.17.15 \|\|**

**dṛṣṭvānyāṁś ca mahotpātān atat-tattva-vidaḥ prajāḥ \|**

**brahma-putrān ṛte bhītā menire viśva-samplavam \|\|**

**śrīdhara-svāmī (bhāvārtha-dīpikā) : brahma-putrān ṛte** vinā, teṣāṁ
sva-śāpādi-jñānāt \|\|15\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** dṛṣṭveti \| **brahma-putrān**
sanakādīn **ṛte** brahma-sṛṣṭāḥ \| sarvā eva **prajā**
**atat-tattva-vido bhītā** **viśva-samplavaṁ menire** \| devās tu
brahma-vākyāt tattva-vido'bhītā āsan, na tu viśva-samplavaṁ menire ity
arthaḥ \|\|15\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **brahma-putrān**
sanakādīn, teṣāṁ sva-śāpādi-jñānāt \|\|15\|\|

\...

**\|\| 3.17.16 \|\|**

**tāv ādi-daityau sahasā vyajyamānātma-pauruṣau \|**

**vavṛdhāte'śma-sāreṇa kāyenādri-patī iva \|\|**

**śrīdhara-svāmī (bhāvārtha-dīpikā) : vyajyamānam ātma-pauruṣaṁ**
pūrva-siddhaṁ sva-pauruṣaṁ yayoḥ \|\|16\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tāv iti \| atrānayor
aṇimādi-śaktyā gūḍha-sthitau ṭīkā-sammatiś ca \|\|16\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** brahma-śāpe'pi
bhagavad-bhaktānāṁ sarvādhikyam iti bodhayituṁ tayor akṛtair atisukṛtaiḥ
trailokyādhipatya-bala-prabhāva-bhoga-yogaiśvaryādīni kṛtair api
bahubhir duṣkṛtair naraka-yātanā-gandha-mātrābhāvaṁ ca vaktum āha---tāv
iti \|\|16\|\|

\...

**\|\| 3.17.17 \|\|**

**divi-spṛśau hema-kirīṭa-koṭibhir**

**niruddha-kāṣṭhau sphurad-aṅgadā-bhujau \|**

**gāṁ kampayantau caraṇaiḥ pade pade**

**kaṭyā sukāñcyārkam atītya tasthatuḥ \|\|**

**śrīdhara-svāmī (bhāvārtha-dīpikā) : niruddhā** vyāptāḥ **kāṣṭhā** diśo
yābhyām \| **sphuranty aṅgadāni** yeṣu te **bhujā** yayoḥ \| aṅgadeti
ṭāb-antatvam ārṣam \| śobhanā **kāñcī** yasyāṁ tayā **kaṭyā** \|\|17\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** somapā-śabdavad aṅgadā-śabdo'pi
bhavet \|\|17\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** pañcaṣa-dina-vayastve eva
tāv evam abhūtām ity āha---divīti \| **kāṣthā** diśaḥ \| aṅgadeti
ṭāb-antatvam ārṣam \|\|17\|\|

\...

**\|\| 3.17.18 \|\|**

**prajāpatir nāma tayor akārṣīd**

**yaḥ prāk sva-dehād yamayor ajāyata \|**

**taṁ vai hiraṇyakaśipuṁ viduḥ prajā**

**yaṁ taṁ hiraṇyākṣam asūta sāgrataḥ \|\|**

**śrīdhara-svāmī (bhāvārtha-dīpikā) : yamayor** madhye yaḥ **sva-dehāt**
prathamam **ajāyata**, **taṁ** yathā **hiraṇyakaśipuṁ** **viduḥ** \| sā
ditiḥ prathamaṁ yam **asūta**, taṁ **hiraṇyākṣaṁ** yathā vidus tathā
nāma kṛtavān ity arthaḥ \| ayaṁ bhāvaḥ---yadā hi garbhādhāna-samaye
yoni-puṣpaṁ viśad-vīryaṁ dvidhā vibhaktam ādi-paścād-bhāvena praviśati,
tadā yamau bhavataḥ \| tayoś ca pitṛtaḥ praveśa-krama-viparyayeṇa
mātṛtaḥ prasūtiḥ \|

> yadā viśed dvidhā-bhūtaṁ bījaṁ puṣpaṁ parikṣarat \|
>
> dvau tadā bhavato garbhau sūtir veśa-viparyayāt \|\| iti
> piṇḍa-siddhi-smaraṇāt \|

ataḥ sva-dehāt pūrvaṁ yo jātas tasya hiraṇyakaśipur iti ditiḥ prathamaṁ
yam asūta tasya hiraṇyākṣa iti nāma kṛtavān iti \|\|18\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** daśame'hni nāma-karaṇam
āha---**prajāpatiḥ** kaśyapaḥ \| yamayor madhye sva-dehād yaḥ prathamam
ajāyata, taṁ hiraṇyakaśipuṁ yathā viduḥ, sā ditiḥ prathamaṁ yam asūta,
taṁ hiraṇyākṣaṁ yathā vidus tathā tayor nāma akārṣīd iti \|
yathā-tathayor adhyāhāreṇānvayaḥ \|

> yadā viśed dvidhā-bhūtaṁ bījaṁ puṣpaṁ parikṣarat \|
>
> dvau tadā bhavato garbhau sūtir veśa-viparyayāt \|\| iti
> piṇḍa-siddhi-smaraṇāt \|

pitṛ-krameṇa hiraṇyakaśipur jyeṣṭhaḥ pitrā kaśyapena tasyaivādāv
ahitatvāt \| tathā mātṛ-krameṇa hiraṇyākṣo jyeṣṭhaḥ mātrā dityā
tasyaivādau prasūtatvāt \| evaṁ kramād vaividhyena dvayor api jyeṣṭhatve
pituḥ prādhānyāt hiraṇyakaśipur eva jyeṣṭhatvena vyāhṛtaḥ \|\|18\|\|

\...

**\|\| 3.17.19 \|\|**

**cakre hiraṇyakaśipur dorbhyāṁ brahma-vareṇa ca \|**

**vaśe sa-pālān lokāṁs trīn akuto-mṛtyur uddhataḥ \|\|**

**śrīdhara-svāmī (bhāvārtha-dīpikā) : dorbhyām** **uddhato
brahma-vareṇākuto-mṛtyuḥ** \|\|19\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **dorbhyāṁ**
bāhu-balenaivety arthaḥ \| **brahma-vareṇa** ceti ca-kārāt
brahma-varo'pi tatra sahāyo'bhūd ity arthaḥ \|\|19\|\|

\...

**\|\| 3.17.20 \|\|**

**hiraṇyākṣo'nujas tasya priyaḥ prīti-kṛd anvaham \|**

**gadā-pāṇir divaṁ yāto yuyutsur mṛgayan raṇam \|\|**

**śrīdhara-svāmī (bhāvārtha-dīpikā) : raṇaṁ** yuddham \|\|20\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

\...

**\|\| 3.17.21-22 \|\|**

**taṁ vīkṣya duḥsaha-javaṁ raṇat-kāñcana-nūpuram \|**

**vaijayantyā srajā juṣṭam aṁsa-nyasta-mahā-gadam \|\|**

**mano-vīrya-varotsiktam asṛṇyam akuto-bhayam \|**

**bhītā nililyire devās tārkṣya-trastā ivāhayaḥ \|\|**

**madhvācāryaḥ (bhāgavata-tātparyam) :**

na devānāṁ prajāpānāṁ vijetā varato vinā \|

> balena vidyayā vāpi na samastat patīn vinā \|
>
> varo'pi tādṛśo yāvac charīraṁ nānya-dehagaḥ \|\| iti tattva-nirṇaye
> \|\|21-22\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) : duḥsaho javo** vego yasya \|
**raṇantau kāñcana**-mayau **nūpurau** yasya \| **aṁse** **nyastā mahatī
gadā** yena \|\|21\|\| **manasā** śauryeṇa **vīryeṇa** balena **vareṇa**
ca **utsikta**ṁ garvitam \| **asṛṇyaṁ** niraṅkuśam \| **nililyire** līnā
babhūvuḥ \|\|22\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tam iti yugmakam \|\|21-22\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **mano-vīrya-varair**
mano-bala-deha-bala-devatā-balair **utsiktaṁ** garvitam \| **asṛṇyaṁ**
niraṅkuśam \|\|22\|\|

\...

**\|\| 3.17.23 \|\|**

**sa vai tirohitān dṛṣṭvā mahasā svena daitya-rāṭ \|**

**sendrān deva-gaṇān kṣībān apaśyan vyanadad bhṛśam \|\|**

**śrīdhara-svāmī (bhāvārtha-dīpikā) : svena mahasā** tejasā
**tirohitān** **sa dṛṣṭvā** jñātvā **kṣībān** mattān **apaśyan** san \|
"klībān" iti pāṭhe pauruṣa-hīnān \|\|23\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** na paśyan **kṣībā**
mattaḥ san, klībān iti pāṭhe pauruṣa-hīnān \|\|23\|\|

\...

**\|\| 3.17.24 \|\|**

**tato nivṛttaḥ krīḍiṣyan gambhīraṁ bhīma-nisvanam \|**

**vijagāhe mahā-sattvo vārdhiṁ matta iva dvipaḥ \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sva-pratiyoddhāraṁ
daśa-dikṣu kvāpi kam apy adṛṣṭvā svīya-mahā-balasyoṣmaṇānutapto
vāridhi-madhye kathañcit kaścid vā tiṣṭhet tena saha yuddhyeyety
ākāṅkṣayā **vārdhiṁ jagāhe** \|\|24\|\|

\...

**\|\| 3.17.25 \|\|**

**tasmin praviṣṭe varuṇasya sainikā**

**yādo-gaṇāḥ sanna-dhiyaḥ sa-sādhvasāḥ \|**

**ahanyamānā api tasya varcasā**

**pradharṣitā dūrataraṁ pradudruvuḥ \|\|**

**śrīdhara-svāmī (bhāvārtha-dīpikā) : sannā** avasannā **dhīr** yeṣām \|
**varcasā** tejasā **pragharṣitā** abhibhūtāḥ santaḥ \|\|25\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

\...

**\|\| 3.17.26 \|\|**

**sa varṣa-pūgān udadhau mahā-balaś**

**caran mahormīñ chvasaneritān muhuḥ \|**

**maurvyābhijaghne gadayā vibhāvarīm**

**āsedivāṁs tāta purīṁ pracetasaḥ \|\|**

**śrīdhara-svāmī (bhāvārtha-dīpikā) : mahormīn** **abhijaghne** \|
**maurvyā** mārayatīti maurvaṁ kārṣṇāyasaṁ tan-mayyā \| yad vā, mūrvā
nāma tṛṇa-viśeṣaḥ, tan-maya-rajjvā dṛḍha-nibaddhayety arthaḥ \|
**vibhāvarī**-saṁjñām **āsedivān** prāptaḥ \|\|26\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **varṣa-pūgān**
varṣa-samūhān vyāpya **mahormīm** eva gadayā jaghne \| **calan** capalaḥ
**maurvaṁ** kārṣṇāyasaṁ murvā-nāma-tṛṇa-viśeṣo vā, tan-mayyā \| aho
jala-madhye kācit purī vartate, tad imāṁ praviśāmīti
**vibhāvarī**-saṁjñāṁ prāptaḥ \|\|26\|\|

\...

**\|\| 3.17.27 \|\|**

**tatropalabhyāsura-loka-pālakaṁ**

**yādo-gaṇānām ṛṣabhaṁ pracetasam \|**

**smayan pralabdhuṁ praṇipatya nīcavaj**

**jagāda me dehy adhirāja saṁyugam \|\|**

**śrīdhara-svāmī (bhāvārtha-dīpikā) : asurāṇāṁ lokaḥ** pātālaṁ,
tat-**pālakam** \| **pralabdhum** upahasituṁ **praṇipatya** \|\|27\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : asura-lokāḥ** dānava-prāya-janāḥ \|
taṁ gṛhītvānayad bhṛtyo varuṇasyāsuro'ntikaṁ \[bhā.pu. 10.28.2\] iti
daśamāt \|\|27\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **asura-lokasya**
pātālasya **pālakam** \| **pralabdhum** upahasituṁ praṇipatya \|\|27\|\|

\...

**\|\| 3.17.28 \|\|**

**tvaṁ loka-pālo'dhipatir bṛhac-chravā**

**vīryāpaho durmada-vīra-māninām \|**

**vijitya loke'khila-daitya-dānavān**

**yad rājasūyena purāyajat prabho \|\|**

**śrīdhara-svāmī (bhāvārtha-dīpikā) : yad** yasmād **rājasūye** bhavān
**ayajat** \|\|28\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **ayajad** bhavān iti
pṛthag-vākyaṁ vijityeti viparīta-lakṣaṇā, tena tadānīṁ daityānām abhāvāt
sarvair api rājasūyaḥ kartuṁ śakyate sma \| tena samprati māṁ jitvā
punar api rājasūyaṁ kurv iti bhāvaḥ \| yad vā, kṛto'pi rājasūyas tadaiva
te siddhyati, yadi māṁ jayasīti bhāvaḥ \|\|28\|\|

\...

**\|\| 3.17.29 \|\|**

**sa evam utsikta-madena vidviṣā**

**dṛḍhaṁ pralabdho bhagavān apāṁ patiḥ \|**

**roṣaṁ samutthaṁ śamayan svayā dhiyā**

**vyavocad aṅgopaśamaṁ gatā vayam \|\|**

**śrīdhara-svāmī (bhāvārtha-dīpikā) :** upaśamaṁ yuddhādi-kautukād
uparamam \|\|29\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** svayā dhiyā śamayann iti
\| atra me roṣo na phalavān bhaviṣyatīti parāmārśenety arthaḥ \|
upaśamaṁ gatāḥ vayaṁ samprati pravayaso'bhūmety arthaḥ \| tena
yauvanāvasthāyāṁ yadi tvāṁ prāpsyaṁ tadā tvādṛśānāṁ sahasram apy ajeṣyam
iti bhāvaḥ \| yad vā, upaśamaṁ sannyāsam \| tena sannyāsaṁ cen
nākariṣyaṁ tadādhunāpi tvām ajeṣyam iti bhāvaḥ \|\|29\|\|

\...

**\|\| 3.17.30 \|\|**

**paśyāmi nānyaṁ puruṣāt purātanād**

**yaḥ saṁyuge tvāṁ raṇa-mārga-kovidam \|**

**ārādhayiṣyaty asurarṣabhehi taṁ**

**manasvino yaṁ gṛṇate bhavādṛśāḥ \|\|**

**śrīdhara-svāmī (bhāvārtha-dīpikā) :** yuddha-mārga-nipuṇaṁ tvāṁ yas
toṣayiṣyati tam ihi gaccha \| gṛṇate stuvanti \|\|30\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tarhi me raṇa-kaṇḍūyātaḥ
kathaṁ nistāraḥ ? tatrāha---paśyāmīti \| tasmā he asurarṣabha ! tvam ihi
gaccha \| manasvinaḥ śūrā gṛṇate raṇa-kaṇḍūyāpahartṛtvena stuvanti
\|\|30\|\|

\...

**\|\| 3.17.31 \|\|**

**taṁ vīram ārād abhipadya vismayaḥ**

**śayiṣyase vīra-śaye śvabhir vṛtaḥ \|**

**yas tvad-vidhānām asatāṁ praśāntaye**

**rūpāṇi dhatte sad-anugrahecchayā \|\|**

**śrīdhara-svāmī (bhāvārtha-dīpikā) : ārāc** chīghram \| **vismayo**
naṣṭa-garvaḥ \| **vīraśaye** raṇāṅgaṇe \| **rūpāṇi** varāhādy-avatārān
\|\|31\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu taṁ katibhir dinair
lapsye ? iti tatrāha---tam iti \| ārāt pañcabhir eva dinair ity arthaḥ
\| vismayo vigata-garvaḥ san śayiṣyase, samprati tu garva-roga-pīḍito
raṇa-kaṇḍūyodvegena tvaṁ na śeṣe iti bhāvaḥ \| vīra-śaye vīrāḥ śerate
yatra tatra raṇājire iti tava śayyāpi samucitā bhaviṣyatīty arthaḥ \|
tadā caraṇādy-aṅga-yantraṇa-kāriṇaḥ paricārakā api bahavo bhaviṣyantīty
āha---śvabhir iti \|

nanv evaṁ cet, tasyākāraṁ jñāpaya \| yathādhunaiva
brahmāṇḍasyāntar-bahir api anivṣya taṁ niṣkāśya tena sahāhaṁ yotsye,
kathaṁ sa māṁ hanyād iti yūyaṁ paśyatha \| iti tatrāha---ya iti \|
praśāntaye nāśāya rūpāṇi varāha-nṛsiṁhādyākārān dhatte iti sāmānyato
jānāmi, tvāṁ tu kena rūpeṇa vadhiṣyatīti viśeṣaṁ tu na jānāmīty arthaḥ
\|\|31\|\|

\...

iti sārārtha-darśinyāṁ harṣiṇyāṁ bhakta-cetasām \|

tṛtīye'smin saptadaśaḥ saṅgataḥ saṅgataḥ satām \|\|\*\|\|

\...

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ tṛtīya-skandhe vidura-maitreya-saṁvāde
>
> hiraṇyākṣa-dig-vijaye ādi-daityotpattir nāma
>
> saptadaśo'dhyāyaḥ

\|\| 3.17 \|\|

###  ...

### (3.18)

**aṣṭādaśo'dhyāyaḥ**

## pṛthivyā uddhāra-kāle hiraṇyākṣa-varāha-samāgamas tayor yuddha-varṇanaṁ ca \|

**\|\| 3.18.1 \|\|**

**maitreya uvāca---**

**tad evam ākarṇya jaleśa-bhāṣitaṁ**

**mahā-manās tad vigaṇayya durmadaḥ \|**

**harer viditvā gatim aṅga nāradād**

**rasātalaṁ nirviviśe tvarānvitaḥ \|\|**

**śrīdhara-svāmī (bhāvārtha-dīpikā) :**

aṣṭādaśe hiraṇyākṣa- dharoddhartṛ-varāhayoḥ \|

nirviśeṣaṁ mahā-yuddhaṁ deva-kṣobhi nirūpyate \|\|

pratiyoddhāraṁ śrutvā **mahā-manāḥ** śayiṣyasa iti yad uktaṁ tad
**vigaṇayya** agaṇayitvā \| yato **durmadaḥ** \|\|1\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : vigaṇayya** viśeṣeṇa gaṇayitvā
sammatya \|\|1\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**

asurasya varāhasyāpy ukti-pratyukty-anantaram \|

aṣṭādaśe gadā-yuddhaṁ brahma-bhītidam ucyate \|\|

pratiyoddhāraṁ śrutvā **mahā-manāḥ** sotsāha-cittaḥ śayiṣyase iti
praśāntaye \[bhā.pu. 3.17.31\] iti yad uktaṁ tat khalu
sva-vadhasyāsambhavatva-niścayāt **vigaṇayya** agaṇayitvā tam ahaṁ kva
prāpsyāmīty anviṣyan daivāt puro dṛṣṭān **nāradāt** pṛṣṭāt **harer
gatiṁ** gamanaṁ **viditvā rasātalaṁ** garbhodam eva **praviveśa**
\|\|1\|\|

\...

**\|\| 3.18.2 \|\|**

**dadarśa tatrābhijitaṁ dharā-dharaṁ**

**pronnīyamānāvanim agra-daṁṣṭrayā \|**

**muṣṇantam akṣṇā sva-ruco'ruṇa-śriyā**

**jahāsa cāho vana-gocaro mṛgaḥ \|\|**

**śrīdhara-svāmī (bhāvārtha-dīpikā) :** abhito jayatīty **abhijit** taṁ
śrī-harim \| **pra**karṣeṇordhvaṁ **nīyamānāvanir** yena \|
**agra-daṁṣṭrayā** daṁṣṭrāgreṇa **sva-ruco** hiraṇyākṣa-tejāṁsy
**aruṇa-śriyā** yuktaṁ yat, tena **akṣṇā** netreṇa **muṣṇantaṁ**
tiras-kurvantam \| **aho** citraṁ **vana-gocaro mṛgo** vāri-caro varāhaḥ
\|\|2\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** aruṇa-śriyeti akṣṇaḥ
sāmānādhikaraṇyaṁ puṁvat tvaṁ ca bhāṣita-puṁskatvāt \|\|2\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** pūrvokte varāha-carite
yuddha-līlā viśeṣato na vivṛteti tāṁ vivaritum āha---dadarśety-ādi \|
abhito jayatīty **abhijit** taṁ, abhijin-nakṣatrādhidaivataṁ vā \|
**pra**karṣeṇordhvaṁ **nīyamānāvanir** yena \| **agra-daṁṣṭrayā**
daṁṣṭrāgreṇa **sva-ruco** hiraṇyākṣa-tejāṁsy **aruṇa-śriyā** yuktaṁ yat
tena **akṣṇā** netreṇa **muṣṇantaṁ** tiras-kurvantam \| **aho** citraṁ
**vana-gocaro mṛgo** vāri-caro varāhaḥ \|\|2\|\|

\...

**\|\| 3.18.3 \|\|**

**āhainam ehy ajña mahīṁ vimuñca no**

**rasaukasāṁ viśva-sṛjeyam arpitā \|**

**na svasti yāsyasy anayā mamekṣataḥ**

**surādhamāsādita-sūkarākṛte \|\|**

**śrīdhara-svāmī (bhāvārtha-dīpikā) : ehy** āgaccha \| **rasaukasāṁ**
pātāla-vāsināṁ **no**'smākaṁ sam**arpitā**, anyathā pātālāvataraṇam asyā
na ghaṭata iti bhāvaḥ \| hiraṇyākṣeṇādhikṣepārthaṁ prayuktāpi bhāratī
vastuto bhagavantaṁ stauti \| tathā hi---**vana-**gocaro jale śayānaḥ
śrī-nārāyaṇaḥ sa eva yogibhir mṛgyate, duṣṭān vā hantuṁ mṛgayata iti
**mṛgaḥ** \| **ajña** nāsti jño yasmāt sarva-jñety arthaḥ \| **surā
adhamā** yasmāt, he surottama ! **mamekṣamāṇasyāpi** sato mām anādṛtyāpi
tvam **anayā** saha vartamāno **no**'smadīyaṁ **svasti** samastaṁ
maṅgalaṁ rājyaṁ **yāsyasi** prāpsyasi nātra sandehaḥ \| tathāpy
asmat-kṛpayā **vimuñca** ity arthaḥ \| **āsāditā** līlayā svīkṛtā
**sūkarākṛtir** yena \|\|3\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** daitya-bhāvasyābhāsa-mātratvam eva
vyarthena tadīya-vākyena bodhayati---āheti tribhiḥ \| **rasaukasām** iti
samprati tu vijite svarga evānayor vāsaḥ sampanna iti gamyate \| rasāyā
api pṛthvī-vivaratvān **na svasti** ity atra anaci ca \[pā. 8.4.47\]
iti, vā śari \[pā. 8.3.36\] iti ca sa-kāra-dvaya-siddher vyākhyā-dvayam
\|\|3\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **ehy** āgaccha \|
**rasaukasāṁ** pātāla-vāsināṁ **no**'smākaṁ **samarpitā**, anyathā
pātālāvataraṇam asyā na ghaṭata iti bhāvaḥ \| hiraṇyākṣeṇādhikṣepārthaṁ
prayuktāpi bhāratī vastuto bhagavantaṁ stauti \| tathā
hi---**vana**-gocaro jale śayānaḥ śrī-nārāyaṇaḥ sa eva yogibhir mṛgyate,
duṣṭān vā hantuṁ mṛgayata iti **mṛgaḥ** \| **ajña** nāsti jño yasmāt
sarva-jñety arthaḥ \| **surā adhamā** yasmāt, he surottama !
**mamekṣamāṇasyāpi** sato mām anādṛtyāpi tvam **anayā** saha vartamāno
**no**'smadīyaṁ **svasti** samastaṁ maṅgalaṁ rājyaṁ **yāsyasi**
prāpsyasi **na** atra sandehaḥ \| tathāpy asmat-kṛpayā **vimuñca** ity
arthaḥ \| **āsāditā** līlayā svīkṛtā **sūkarākṛtir** yena \|\|3\|\|

\...

**\|\| 3.18.4 \|\|**

**tvaṁ naḥ sapatnair abhavāya kiṁ bhṛto**

**yo māyayā hanty asurān parokṣa-jit \|**

**tvāṁ yogamāyā-balam alpa-pauruṣaṁ**

**saṁsthāpya mūḍha pramṛje suhṛc-chucaḥ \|\|**

**śrīdhara-svāmī (bhāvārtha-dīpikā) :** abhavāya nāśāya bhṛtaḥ puṣṭaḥ \|
vastutas tu mokṣāya bhṛto dhṛta āśrita ity arthaḥ \| yo bhavān parokṣeṇa
cauryeṇa jayatīti tathā \| vastutas tu dūrata eva sthitvā jayatīti \|
saṁsthāpya hatvā \| vastutas tu yoga-māyā-rūpam acintyaṁ balaṁ yasya \|
alpaṁ pauruṣaṁ yasmāt \| taṁ tvāṁ samyak sthāpayitvā \| bhaktyā hṛdi
sthirī-kṛtyety arthaḥ \| he mūḍha-pra, mūḍhān prāti āpyāyayatīti tathā
\| prā pūrtāv iti dhātuḥ \| suhṛdāṁ śucaḥ saṁsāra-duḥkhāni mṛje nāśayāmi
\| yatas tvaṁ smartur bāndhavān api mocayasīti bhāvaḥ \|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** vāstavārthe mūḍhān bhakti-vivaśān
pratīti tathā-vidhaḥ \|\|4\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sapatnair devair
no'smākam abhavāya nāśāya tvaṁ bhūtaḥ kiṁ pālitaḥ yo māyayaiva hanti,
ataḥ parokṣaṁ jayati, na tu sākṣāt taṁ tvāṁ yogamāyaiva, na tu daihikaṁ
balaṁ yasya taṁ saṁsthāpya hatvā suhṛdāṁ śucaḥ śokāśrūṇi pramṛjāmi \|
pakṣe, abhavāya mokṣāya bhṛtaḥ dhṛtaḥ āśrita ity arthaḥ \| kintu, māyayā
kṛpayā asurān api yo hanti svakartṛka-hananena teṣām api sad-gatiṁ
karoti \| ata eva kṛpādhikyād eva parokṣo'pi sarveṣāṁ pratyakṣībhūto'pi
jayasi devatāntarebhyo'lpa-sādhanenaiva pratyakṣībhūtebhyo'pi
bahutara-sādhanair apy asākṣādbhūtas tvaṁ tebhyaḥ sarvebhya utkarṣeṇa
vartasa ity arthaḥ \| yogamāyā-rūpam acintyaṁ balaṁ yasya taṁ,
alpa-pauruṣaṁ puruṣasya mahat-sraṣṭuḥ karma pauruṣaṁ viśva-sṛṣṭyādi tad
api alpam ananurūpaṁ yasya taṁ tvāṁ samyak sthāpayitvā
sva-hṛdaya-mandire bhaktyā sthirīkṛtyety arthaḥ \| he mūḍha-pramūḍhān
prāti sva-bhakti-dānenāpyayatīti tathā, prā pūrtau, suhṛdaḥ śucaḥ
saṁsāra-duḥkhāni mṛje nāśayāmi yatas tvaṁ smartur bāndhavān api
mocayasīti bhāvaḥ \|\|4\|\|

\...

**\|\| 3.18.5 \|\|**

**tvayi saṁsthite gadayā śīrṇa-śīrṣaṇy**

**asmad-bhuja-cyutayā ye ca tubhyam \|**

**baliṁ haranty ṛṣayo ye ca devāḥ**

**svayaṁ sarve na bhaviṣyanty amūlāḥ \|\|**

**śrīdhara-svāmī (bhāvārtha-dīpikā) :** asmad bhuja-cyutayāpi gadayā
aśīrṇaṁ śīrṣaṁ yasya tathā-bhūte tvayi sukhaṁ sthite sati ye tubhyam
adhunā baliṁ haranti navīnā bhaktāḥ, ye ca pūrve bhaktā ṛṣayo devāś ca,
te sarve svayam evodyamaṁ vinaivāmūlā na bhaviṣyanti, kintu dṛḍha-mūla
eva bhaviṣyantīty arthaḥ \|\|5\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** saṁsthite mṛte sati na
bhaviṣyanti, pakṣe asmad-bhuja-cāturyāpi gadayā aśīrṇaṁ śīrṣaṁ yasya
tasmin saṁsthite sati ye tubhyam adhunā baliṁ haranti, navīnā bhaktā ye
ca pūrve bhaktā ṛṣayo devāś ca te sarve svayam eva udyamaṁ vinaiva amūlā
na bhaviṣyanti kintu dṛḍha-mūlā eva bhaviṣyantīty arthaḥ \|\|5\|\|

\...

**\|\| 3.18.6 \|\|**

**sa tudyamāno'ri-durukta-tomarair**

**daṁṣṭrāgra-gāṁ gām upalakṣya bhītām \|**

**todaṁ mṛṣan niragād ambu-madhyād**

**grāhāhataḥ sa-kareṇur yathebhaḥ \|\|**

**śrīdhara-svāmī (bhāvārtha-dīpikā) :** sa harir arer duruktāny eva
tomarāḥ śastra-viśeṣās tais tudyamāno vyathyamāno daṁṣṭrāgra-**gatā**ṁ
pṛthvīṁ bhītām ālakṣya todaṁ durukta-vyathāṁ mṛṣan sahamāna eva nirgataḥ
\| kareṇur hastinī \| vastutas tv ari-durukta-tomarair nimitta-bhūtais
tudyamānaḥ \| yathāśrutārtha-grāhiṇāṁ brahmādīnāṁ vyathāṁ dṛṣṭvā
anukampayā pīḍyamāna ity arthaḥ \| todaṁ mṛṣann ity asyāpy ayam evārthaḥ
\|\|6\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sa tudyamāneti \| atra
vāstavārthena tayor nigūḍha-bhakta-bhāvatvaṁ spaṣṭam evāṅgīkṛtam
\|\|6\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sa harir arer asurasya
durukti-tomarais tudyamānaḥ \| pakṣe, ari-duruktito'marair eva
nimitta-bhūtais tudyamānaḥ yathā-śrutārtha-grāhiṇāṁ brahmādīnāṁ vyathāṁ
dṛṣṭvā anukampayā pīḍyamāna ity arthaḥ \| todaṁ pākṣika-durukta-vyathāṁ
mṛṣan \| pākṣika-sūkta-sukha-prāptyā sahamāna ity arthaḥ \| ata eva
grāheṇa āhataḥ ahataś ca kareṇur hastinī \|\|6\|\|

\...

**\|\| 3.18.7 \|\|**

**taṁ niḥsarantaṁ salilād anudruto**

**hiraṇya-keśo dviradaṁ yathā jhaṣaḥ \|**

**karāla-daṁṣṭro'śani-nisvano'bravīd**

**gata-hriyāṁ kiṁ tv asatāṁ vigarhitam \|\|**

**śrīdhara-svāmī (bhāvārtha-dīpikā) :** salilān nirgacchantam anugataḥ
san \| hiraṇya-vat kapiśāḥ keśā yasya daityasya \| jhaṣo makaraḥ \|
karālās tuṅgā daṁṣṭrā yasya \| aśani-van-niḥsvano yasya \| nirlajjānām
asatāṁ kiṁ vigarhitam asti \| nindā-bhayābhāvāt palāyanam api na
ninditam ity arthaḥ \| yad vā, lokopakārāya bhuvam uddharato'nudravaṇam
anucitaṁ manvāno daitay ātmānam evādhikṣipati \| gata-hriyāṁ
svārthaika-parāṇām asatām asmākaṁ kiṁ vigarhita-gaṇanāsti, api tu nāsty
eva \| dhig asmān ity abravīd ity arthaḥ \|\|7\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tam iti \| atra vastutaḥ
kaimutikenaiva[^83] śrī-varāha-devasya hiraṇyākṣasya ca taj-jñānād
ubhayasyāpi vāstavārthasya stutāv eva paryavasānaṁ gamyate \|\|7\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** taṁ bhagavantam
anudruto'nudhāvan, gata-hriyāṁ nirlajjānām asatām avīrāṇāṁ kiṁ
vigarhitam, api tu naiva nindā \| pratiyoddhāraṁ dṛṣṭvā palāyanaṁ
nāyuktam ity arthaḥ \|

pakṣe, gatā prāptā hrīr yais teṣāṁ kṛpālūnāṁ vigarhitaṁ, api tu
kṛpālutvād daṁṣṭrāśrita-bhū-rakṣaṇārthaṁ kiñcit palāyanam api na
ninditam ity arthaḥ \| yad vā, lokopakārāya bhuvam uddharato
bhagavato'nudravaṇam anucitaṁ manvāno daitya ātmānam evādhikṣipati
gata-hriyāṁ svārthaika-parāṇām asatām asmākaṁ kiṁ vigarhita-gaṇanāsti,
api tu nāsty eva dhig asmān ity abravīd ity arthaḥ \|\|7\|\|

\...

**\|\| 3.18.8 \|\|**

**sa gām udastāt salilasya gocare**

**vinyasya tasyām adadhāt sva-sattvam \|**

**abhiṣṭuto viśva-sṛjā prasūnair**

**āpūryamāṇo vibudhaiḥ paśyato'reḥ \|\|**

**śrīdhara-svāmī (bhāvārtha-dīpikā) :** sa bhagavān viśva-sṛjābhiṣṭuto
vibudhaiś ca prasūnair āpūryamāṇaḥ \| pāṭhāntare viśva-sṛjāṁ prasūnair
vibudhair abhiṣṭuta iti \| salilasyodastād upari vyavahāra-gocare deśe
gāṁ pṛthvīṁ vinyasya tasyāṁ sva-sattvam ādhāra-śaktiṁ nihitavān \| ares
tasya paśyata eva \|\|8\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** pṛthvīyaṁ bibhetīty
etat-sahitasya mamāsureṇa saha yuddhaṁ na sādhv iti sa bhagavān gāṁ
pṛthvīṁ salilasyodastād upari gocare sva-nayana-gocare deśe vinyasya
nidhāya tasyāṁ gavi sva-sattvaṁ sva-śaktiṁ nyadhāt, yathā jale sā na
majjed ity arthaḥ \| viśva-sṛjām iti pāṭhe prajāpatibhir vibudhaiś ca
prasūnair vṛṣyamāṇair āpūryamāṇaḥ \| paśyataḥ paśyantam arim anādṛtya
\|\|8\|\|

\...

**\|\| 3.18.9 \|\|**

**parānuṣaktaṁ tapanīyopakalpaṁ**

**mahā-gadaṁ kāñcana-citra-daṁśam \|**

**marmāṇy abhīkṣṇaṁ pratudantaṁ duruktaiḥ**

**pracaṇḍa-manyuḥ prahasaṁs taṁ babhāṣe \|\|**

**śrīdhara-svāmī (bhāvārtha-dīpikā) : parā** parāk pṛṣṭhato'**nuṣaktaṁ**
lagnam \| **tapanīyopakalpaṁ** suvarṇābharaṇam \| **kāñcana**-mayaś
**citro daṁśaḥ** kavacaṁ yasya, taṁ daityam \| **pracaṇḍa-manyutvam**
adhikṣepādikaṁ cānukaraṇa-mātraṁ, daitya-vākya-bhītānāṁ devānāṁ
bhaya-nivṛttaye \| vastutas tena tathānuktatvena kopādi-hetv-abhāvāt
\|\|9\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** parānuṣakteti \| atrāpi tadvat \|
agrimādhyāye karālā \[bhā.pu. 3.19.8\] ity ādāv api \| tathāpi
saptama-skandhe yac chrī-yudhiṣṭhireṇa tad-durukti-nindanaṁ śrī-nāradena
ca bhagavatas tad-aspṛśyatayā siddhāntitaṁ, tad aupādhikānukaraṇa-mātram
avalambyeti jñeyam \|\|9\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **parā** pṛṣṭhato
**anuṣaktaṁ** lagnaṁ **tapanīyopakalpaṁ** svarṇālaṅkāraṁ **daṁśaṁ**
kavacaṁ **duruktais** tad-antaṁ na tu sūktair iti bhāvaḥ \| ata eva
durukta-śravaṇena **pracaṇḍa-manyuḥ**, sūkta-śravaṇasya prativacanam
avaśyam apekṣata ity ato bhagavad-vākye'pi dvitīyo'rtho vyākhyāyate
\|\|9\|\|

\...

**\|\| 3.18.10 \|\|**

**śrī-bhagavān uvāca---**

**satyaṁ vayaṁ bho vana-gocarā mṛgā**

**yuṣmad-vidhān mṛgaye grāma-siṁhān \|**

**na mṛtyu-pāśaiḥ pratimuktasya vīrā**

**vikatthanaṁ tava gṛhṇanty abhadra \|\|**

**śrīdhara-svāmī (bhāvārtha-dīpikā) :** grāma-siṁhān śunaḥ \|
pratimuktasya baddhasya \| vikatthanaṁ śloghām \|\|10\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** satyam ity-ādi
śrī-bhagavad-vākyāni ca kevalopādhi-dṛṣṭyā tāni copahāsa-parāṇy api
vāstavārtham api vahanti \| tatra vana-gocaratvam ekānta-vāsatvaṁ jñeyam
\| tathāpi kṛpayā yuṣmad-vidhān grāmya-viṣayāsakta-śreṣṭhān mṛgaye
mṛgayāmahe mocayitum anveṣayāmaḥ \| nanv avinītān asmān kathaṁ kṛpayasi
? tathāha---na mṛtyu-pāśair iti \|\|10\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** grāma-siṁhān śunaḥ \|
vīrā asmad-vidhāḥ pratimuktasya baddhasya, pakṣe vana-gocarāḥ
vana-sthais tyakta-viṣaya-bhoair bhaktair eva dṛśyās tad api kṛpayaiva
grāma-siṁhān grāma-sthā viṣayāsaktās tan-mukhān api mṛgaye sva-padaṁ
dātum anveṣayāmi \|

nanv ātma-ślāghino durvinītān kathaṁ kṛpayasīti tatrāha---vīrāḥ
asmad-vidhā dayā-vīrās tava vikatthanaṁ doṣaṁ na gṛhṇanti \| ata eva
tava kathaṁ-bhūtasya mṛtyu-pāśaiḥ pratimuktasya atiśayena tyaktasya
asamad-anukampita-jane mṛtyor anadhikārāt \| he abhadra ! na vidyate
bhadraṁ yasmāt \|\|10\|\|

\...

**\|\| 3.18.11 \|\|**

**ete vayaṁ nyāsa-harā rasaukasāṁ**

**gata-hriyo gadayā drāvitās te \|**

**tiṣṭhāmahe'thāpi kathañcid ājau**

**stheyaṁ kva yāmo balinotpādya vairam \|\|**

**śrīdhara-svāmī (bhāvārtha-dīpikā) :** nyāsa-harā nikṣepa-harāḥ \|
drāvitāḥ palāyanaṁ kāritāḥ \| athāpy asamarthā api tiṣṭhāmaḥ \| tat kim
? yataḥ stheyaṁ sthātavyam evāsmābhiḥ \| tat kim ? ity ata āha---kva
yāmaḥ ? gantavya-deśābhāvāt \|\|11\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kākūktyā
upahasati---nyāsa-harā nyasta-vastu-harā drāvitāḥ palāyanaṁ kāritāḥ,
athāpy asamarthā api \| nanu kim anena kleśena yatheṣṭaṁ palāyadhvaṁ,
tatrāha---stheyam eva yataḥ kvety ādi \|

pakṣe, rasaukasām asurāṇām api nyāsa-harā bhaktyā
samarpita-pūjopahāra-grāhiṇaḥ gata-hriyaḥ bhakta-vātsalyād eva hetor na
lajjāmahe ity arthaḥ \| yato gadayā tava stuti-vācya drāvitā
druta-cittīkṛtā, gader bhidāditvād aṅ \| athāpi tad api tvayā saha ājau
yuddhe'pi tiṣṭhāmahe---sva-balodrekaṁ prakāśayāma ity arthaḥ \|
prakāśane ātmane-padam \|

nanu he prabhavo vaikuṇṭhaṁ gatvā sukhena virājadhvaṁ, kiṁ
yuddha-kleśena ? tatrāha---stheyam iti sanakādi-dvārā abhiśāpena vairam
utpādya yuddha-sukhārthaṁ balinā tvayā sahājau stheyam eva kva yāmaḥ
\|\|11\|\|

\...

**\|\| 3.18.12 \|\|**

**tvaṁ pad-rathānāṁ kila yūthapādhipo**

**ghaṭasva no'svastaya āśv anūhaḥ \|**

**saṁsthāpya cāsmān pramṛjāśru svakānāṁ**

**yaḥ svāṁ pratijñāṁ nātipiparty asabhyaḥ \|\|**

**śrīdhara-svāmī (bhāvārtha-dīpikā) :** pad-rathānāṁ padātīnāṁ ye
yūtha-pās teṣām adhipaḥ \| mukhya ity arthaḥ \| asvastaye parābhavārtham
āśu ghaṭasva yatasva \| anūho nirvitarkaḥ \| yo nātipiparti na pūrayati
pālayati vā asāv asabhyaḥ sabhāyām anarhaḥ \|\|12\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** pad-rathānāṁ padātīnāṁ ye
yūtha-pās teṣām adhipaḥ asvastaye parābhavārtham āśu ghaṭasva yatasva \|
anūho nirvitarkaḥ \| yo nātipiparti na pūrayati asāv asabhyaḥ sabhāyām
anarhaḥ \|

pakṣe, tvayaiva premṇā mad-yuddha-sukhotpādanārthaṁ pratijñāya
asura-bhāvo'ṅgīkṛtaḥ \| ato yaḥ svām ity-ādi \| ata eva tvam ity-ādi
no'smān sukhayituṁ ghaṭasva \| kriyārthopapadasyety-ādinā caturthī \|
asūnām asvastaye sva-prāṇa-tyāgārthaṁ kiṁ kṛtvā saṁsthāpya hṛdaye samyak
sthirīkṛtya svīyānāṁ kānām ānandānāṁ sambandhi aśru pramṛja \|\|12\|\|

\...

**\|\| 3.18.13 \|\|**

**maitreya uvāca---**

**so'dhikṣipto bhagavatā pralabdhaś ca ruṣā bhṛśam \|**

**ājahārolbaṇaṁ krodhaṁ krīḍyamāno'hi-rāḍ iva \|\|**

**śrīdhara-svāmī (bhāvārtha-dīpikā) :** so'dhikṣiptaḥ satyaṁ vayam iti
ślokena \| ruṣā pralabdha upahasitaś ca ete vayam iti dvābhyām \| krīḍāṁ
kāryamāṇo'hi-rāṭ mahā-sarpa iva \|\|13\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** so'dhikṣiptaḥ satyaṁ
vayam iti ślokena ruṣā pralabdha upahasitaḥ \| ete vayam iti dvābhyām \|
krīḍāṁ kāryamāṇo'hi-rāṭ mahā-sarpa iva \| pakṣe, adhikṣiptaḥ adhikārāt
pārṣadatva-lakṣaṇāt kṣiptaḥ \| ata eva ruṣā kartryā prakarṣeṇa labdhaś
ca \| bhagavad-icchā-prayukta-brahma-śāpa-vaśāt śuddha-sattva-mayo'pi
tamo-mayo'bhūd ity arthaḥ \| tadā tu yuddha-kāle āsamyak-prakāreṇaiva
ulbaṇam atyudriktaṁ krodhaṁ jahāra jagrāha \|\|13\|\|

\...

**\|\| 3.18.14 \|\|**

**sṛjann amarṣitaḥ śvāsān manyu-pracalitendriyaḥ \|**

**āsādya tarasā daityo gadayā nyahanad dharim \|\|**

**śrīdhara-svāmī (bhāvārtha-dīpikā) :** manyunā pracalitāni
kṣubhitānīndriyāṇi yasya \|\|14\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

\...

**\|\| 3.18.15 \|\|**

**bhagavāṁs tu gadā-vegaṁ visṛṣṭaṁ ripuṇorasi \|**

**avañcayat tiraścīno yogārūḍha ivāntakam \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** antakaṁ mṛtyum \|\|15\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

\...

**\|\| 3.18.16 \|\|**

**punar gadāṁ svām ādāya bhrāmayantam abhīkṣṇaśaḥ \|**

**abhyadhāvad dhariḥ kruddhaḥ saṁrambhād daṣṭa-dacchadam \|\|**

*na katamenāpi vyākhyātam.*

\...

**\|\| 3.18.17 \|\|**

**tataś ca gadayārātiṁ dakṣiṇasyāṁ bhruvi prabhuḥ \|**

**ājaghne sa tu tāṁ saumya gadayā kovido'hanat \|\|**

**śrīdhara-svāmī (bhāvārtha-dīpikā) :** saumya vidura \| tāṁ gadām
aprāptām evāhanat \|\|17\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** so'suras tu tāṁ
bhagavad-gadām aprāptām evāhanat \|\|17\|\|

\...

**\|\| 3.18.18 \|\|**

**evaṁ gadābhyāṁ gurvībhyāṁ haryakṣo harir eva ca \|**

**jigīṣayā susaṁrabdhāv anyonyam abhijaghnatuḥ \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** haryakṣo hiraṇyākṣaḥ \|\|18\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

\...

**\|\| 3.18.19 \|\|**

**tayoḥ spṛdhos tigma-gadāhatāṅgayoḥ**

**kṣatāsrava-ghrāṇa-vivṛddha-manyvoḥ \|**

**vicitra-mārgāṁś carator jigīṣayā**

**vyabhād ilāyām iva śuṣmiṇor mṛdhaḥ \|\|**

**madhvācāryaḥ (bhāgavata-tātparyam) :** akṣataḥ kṣatavad viṣṇur asamaḥ
samavat tathā \|

> ajito jitavac caiva jño'jñavac ca prakāśayet \|
>
> sarva-rūpeṣv ananto'pi brahmādyāś caiva tan-mate \|
>
> anusāritayā brūyuḥ kuryuś ca sa na duḥkha-bhāk \|\| iti brahmāṇḍe
> \|\|19\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** spṛdhoḥ spardhamānayoḥ \|
tigmābhyāṁ gadābhyām āhatāny aṅgāni, tayoḥ kṣatād āsravatīti kṣatāsravaṁ
rudhiraṁ, tasya ghrāṇam avaghrāṇaṁ, tena vivṛddho manyur yayoḥ \|
vicitrān mārgān gadā-yuddha-bhramaṇa-bhedān \| ilā gauḥ, tasyāṁ
nimitta-bhūtāyāṁ śuṣmiṇoḥ mattayor vṛṣabhayoḥ \| prastute'pi ilā pṛthvī,
tad-artham \| vṛṣabhau hi khalu bahūni dināni
saṅgrathitottuṅga-śṛṅga-saṁharṣa-vidīrṇāṅga-galad-rudhirau
parasparopamarda-vyagrogra-saṁrambhau camatkārita-gaja-yūthapau
yudhyamānau tiṣṭhata iti prasiddham \|\|19\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** spṛdhoḥ spardhamānayoḥ
kṣatāsravaṁ rudhiraṁ, tasya ghrāṇena vivṛddho manyur yayoḥ \| ilāyāṁ
vāsitāyāṁ gavi viṣaye śuṣmiṇor mattayor vṛṣabhayor iva ilāyāṁ bhuvi
śuṣmiṇor hari-haryakṣayor mṛdho vyabhāt aśobhata \| bhū-go-vācas tv iḍā
ilā ity amaraḥ\|\|19\|\|

\...

**\|\| 3.18.20 \|\|**

**daityasya yajñāvayavasya māyā-**

**gṛhīta-vārāha-tanor mahātmanaḥ \|**

**kauravya mahyāṁ dviṣator vimardanaṁ**

**didṛkṣur āgād ṛṣibhir vṛtaḥ svarāṭ \|\|**

**śrīdhara-svāmī (bhāvārtha-dīpikā) :** yajñā evāvayavā yasya ca \|
mahyāṁ mahī-nimittaṁ dviṣatoḥ evaṁ vidhaṁ vimardanaṁ yuddhaṁ didṛkṣuḥ
svarāṭ brahmā tatrāgāt \|\|20\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** daityasyeti \| māyayā kṛpayā
gṛhītatvaṁ prapañcaṁ pratyānītatvam \|\|20\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** māyayā śaktyā gṛhītā
sva-svāmitvenāṅgīkṛtā vārāhī tanur yasya tasya māyā-bhartur varāhasyety
arthaḥ \| māyayā kṛpayā gṛhītatvaṁ prapañcaṁ pratyānītatvam iti
sandarbhaḥ \| svarāṭ brahmā \|\|20\|\|

\...

**\|\| 3.18.21 \|\|**

**āsanna-śauṇḍīram apeta-sādhvasaṁ**

**kṛta-pratīkāram ahārya-vikramam \|**

**vilakṣya daityaṁ bhagavān sahasra-ṇīr**

**jagāda nārāyaṇam ādi-sūkaram \|\|**

**madhvācāryaḥ (bhāgavata-tātparyam) :** aneka-kalpa-jana-netṛtvāt
sahasraṇīḥ \|\|21\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** āgatya ca nārāyaṇam āha---kiṁ
kṛtvā \| daityaṁ vilakṣya \| kathaṁ bhūtam \| āsannaṁ prāptaṁ śauṇḍīraṁ
śauryaṁ mado vā yena \| apetaṁ sādhvasaṁ yasmāt \| kṛtaḥ pratīkāro yena
\| ahāryo'pratikāryo vikramo yasya \| sahasraṇīḥ sahasrāṇām
ṛṣi-sahasrāṇāṁ netā \|\|21\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** eṣa iti yugmakam \|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** āsannaṁ prāptaṁ śauṇḍīraṁ
śauryaṁ mado vā yena tam \| ṛṣi-sahasrāṇāṁ netā sahasraṇīḥ brahmā
\|\|21\|\|

\...

**\|\| 3.18.22-23 \|\|**

**brahmovāca---**

**eṣa te deva devānām aṅghri-mūlam upeyuṣām \|**

**viprāṇāṁ saurabheyīṇāṁ bhūtānām apy anāgasām \|\|**

**āgas-kṛd bhaya-kṛd duṣkṛd asmad-rāddha-varo'suraḥ \|**

**anveṣann apratiratho lokān aṭati kaṇṭakaḥ \|\|**

**śrīdhara-svāmī (bhāvārtha-dīpikā) :** he deva ! te'ṅghri-mūlaṁ
prāptānāṁ devādīnām \| eṣo'suraḥ \|\|22\|\| āgas-kṛd
vṛthaivāparādhāropakaḥ \| tat parihārāya pravṛttau bhaya-kṛt \| bhītaṁ
jñātvā duṣkṛd artha-prāṇādi-hartā \| asmatto rāddho labdho varo yena \|
anveṣan pratiratham avalokayan \| apratirathaḥ pratipakṣa-śūnyaḥ
\|\|23\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** he deva ! āgaskṛt
vṛthaivāparādhāropakaḥ tat-parihārāya pravṛttau bhaya-kṛt bhītān jñātvā
duṣkṛt artha-prāṇādi-hartā \|\|23\|\|

\...

**\|\| 3.18.24 \|\|**

**mainaṁ māyāvinaṁ dṛptaṁ niraṅkuśam asattamam \|**

**ākrīḍa bālavad deva yathāśīviṣam utthitam \|\|**

**śrīdhara-svāmī (bhāvārtha-dīpikā) : yad** yasmād evaṁ-bhūto'yaṁ tasmād
enaṁ mākrīḍa mākrīḍaya \| he deva ! yathotthitaṁ kṣubhitam āśī-viṣaṁ
sarpaṁ vālaḥ pucchā-karṣaṇādinā krīḍayati, tadvat \|\|24\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** mainam ity-ādi śrī-brahmaṇo vākyam
\| tādṛśa-bhagavad-yuddha-līlāveśa-mayena
prema-viśeṣeṇaiśvarya-jñaṇa-saṅkocāt \| ṭīkāyāṁ **yad** yasmāt iti
vyākhyānād yadāśī-viṣam ity eva pāṭhaḥ \| sarvatra caiṣa eva ato yathety
adhyāhāryaiva vyākhyātam \|\|24\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** enaṁ mā ākrīḍaya, bālavat
ajña iva svayaṁ tu vijña-cūḍāmaṇir evāsīti bhāvaḥ \| yad yathā āśī-viṣaṁ
sarpam utthitaṁ garuḍa iti śeṣaḥ \| athavā **yad** yasmād āśī-viṣam
utthitam enaṁ manya iti śeṣaḥ \|\|24\|\|

\...

**\|\| 3.18.25 \|\|**

**na yāvad eṣa vardheta svāṁ velāṁ prāpya dāruṇaḥ \|**

**svāṁ deva māyām āsthāya tāvaj jahy agham acyuta \|\|**

**śrīdhara-svāmī (bhāvārtha-dīpikā) :** svām āsurīm \| he deva ! svāṁ
māyām \| aghaṁ pāpa-rūpam \|\|25\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** māyāṁ śaktim āsthāya prakaṭīkṛtya
\|\|25\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** svāṁ velām āsurīm \| he
deva ! svāṁ māyāṁ tenāsura-velāyāṁ vivṛddha-balam enaṁ tvaṁ
parameśvaro'pi hantuṁ naiva prabhaviṣyatīty aiśvarya-jñānavato'pi
brahmaṇaḥ premnaivāniṣṭāśaṅkitvaṁ jñeyam \| yathaiśvarya-jñāna-pūrṇayor
api vasudeva-devakyoḥ samudvije bhavad-dhetoḥ kaṁsād aham adhīra-dhīḥ
\[bhā.pu. 10.3.29\] ity-ādi-vākyam \|\|25\|\|

\...

**\|\| 3.18.26 \|\|**

**eṣā ghoratamā sandhyā loka-cchambaṭ**[^84]**-karī prabho \|**

**upasarpati sarvātman surāṇāṁ jayam āvaha \|\|**

**madhvācāryaḥ (bhāgavata-tātparyam) :** ādaraṁ sumukhaṁ vindyāṁ
chambaṭ-kāras tu bhakṣaṇam ity abhidhānam \|\|26\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** velām evāha---eṣeti \| lokānāṁ
chambaṭ-karī vināśa-karī \| chambaḍ ity avyayaṁ vināśe vartate
\|\|26\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** eṣeti bhayena nikaṭatva-sphūrteḥ
\|\|26\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** chadmaṭ-karī chadmaḍ ity
avyayaṁ vināśa-vācakam \|\|26\|\|

\...

**\|\| 3.18.27 \|\|**

**adhunaiṣo'bhijin nāma yogo mauhūrtiko hy agāt \|**

**śivāya nas tvaṁ suhṛdām āśu nistara dustaram \|\|**

**madhvācāryaḥ (bhāgavata-tātparyam) :**

madhyāhnas tv abhijit-prokta āṣaḍhottara eva ca \|

> śravaṇasyāpi pūrvārdho viṣuvaṁ cābhijit smṛtā \|\| iti ca \|\|27\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** abhijin madhyāhnaḥ \| sa eva
mauhūrtiko yogaḥ san \| muhūrtaḥ śubha-daḥ kālaḥ agād gata-prāyaḥ \| ato
yāvan muhūrta-śeṣo'sti tāvad eva su-dustaram enaṁ nistara jahi
\|\|27\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** muhūrte bhavo mauhūrtiko yogaḥ
kāla-viśeṣaḥ \|\|27\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** abhijit madhyāhnaḥ
mauhūrtikaḥ, muhūrta eva bhavaḥ \| agāt gata-prāyaḥ \| ato yāvad
asyāvaśiṣṭo'sti tāvad āśu dustaram enaṁ nistara jahīty arthaḥ \|\|27\|\|

\...

**\|\| 3.18.28 \|\|**

**diṣṭyā tvāṁ vihitaṁ mṛtyum ayam āsāditaḥ svayam \|**

**vikramyainaṁ mṛdhe hatvā lokān ādhehi śarmaṇi \|\|**

**śrīdhara-svāmī (bhāvārtha-dīpikā) :** tvāṁ mṛtyuṁ tvayaiva
śāpānugraha-kāle vihitaṁ nirmitam \| āsāditaḥ prāptaḥ \| śarmaṇi sukhe
āghehi sthāpaya \|\|28\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tvā tvāṁ vihitaṁtvayaiva
śāpānugraha-samaye nirmitam ity arthaḥ \|\|28\|\|

\...

iti sārārtha-darśinyāṁ harṣiṇyāṁ bhakta-cetasām \|

tṛtīye'ṣṭādaśo'dhyāyaḥ saṅgataḥ saṅgataḥ satām \|\|\*\|\|

\...

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ tṛtīya-skandhe vidura-maitreya-saṁvāde
>
> hiraṇyākṣa-vadho nāmāṣṭādaśo'dhyāyaḥ \|

\|\| 3.18 \|\|

###  ...

### (3.19)

**ekonaviṁśo'dhyāyaḥ**

## brahmaṇaḥ prārthanām aṅgīkṛtya varāha-kṛto hiraṇyākṣa-vadhaḥ \|

**\|\| 3.19.1 \|\|**

**maitreya uvāca---**

**avadhārya viriñcasya nirvyalīkāmṛtaṁ vacaḥ \|**

**prahasya prema-garbheṇa tad apāṅgena so'grahīt \|\|**

**śrīdhara-svāmī (bhāvārtha-dīpikā) :**

ūnaviṁśe viriñcyādi- prārthitena mahā-mṛdhe \|

varāheṇa hiraṇyākṣa- vadhaḥ ślāghyo'nuvarṇyate \|\|

nirvyalīkaṁ ca tad amṛtaṁ ca \| pāṭhāntare niṣkapaṭābhiprāyaṁ ca tad
ṛtaṁ ca \| kālātmano'pi mama muhūrta-balam upadiśatīti
prahasyāpāṅgālokanena svī-kṛtavān \|\|1\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** nirvyalīkam akapaṭam amṛtaṁ priyaṁ
ca \| premaika-mayatvāt \| pāṭhāntare ṛtam arthato'pi niṣkapaṭam
\|\|1\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**

yuddhe tasyāsamarthasya māyāḥ sṛṣṭavato hariḥ \|

svāstreṇa hṛtvā tam ahann ūnaviṁśe sva-pāṇinā \|\|

nirvyalīkaṁ niṣkapaṭam asmad-rāddha-varo'sura iti \| amṛtaṁ na yāvad eṣa
vardhetety-ādi-prema-mayatvād amṛta-tulyaṁ vacas
tad-bhagavatāpyādareṇāsvāditaṁ tad ity āha---prahasyeti \| aho
mat-premnaḥ sarva-vismārakatā-sāmarthyaṁ mat-kālātmano'pi mama
muhūrta-balam upadiśatīti prema-garbheṇaivāpāṅgena svīcakāra, satyaṁ,
tvaṁ yathā diśasi, tathaiva kurvann imam adhunaiva hanmi \| kintu
mamāsya ca yuyutsā-sukhaṁ pūryatām ato'dya rātrāv avainaṁ haniṣyāmīti
jñāpayāmāsety arthaḥ \|\|1\|\|

\...

**\|\| 3.19.2 \|\|**

**tataḥ sapatnaṁ mukhataś carantam akuto-bhayam \|**

**jaghānotpatya gadayā hanāv asuram akṣajaḥ \|\|**

**śrīdhara-svāmī (bhāvārtha-dīpikā) :** mukhataḥ abhimukhe \| hanau
kapolasyādho-bhage \| akṣajo brahmaṇo ghrāṇendriyād āvirbhūtaḥ \|\|2\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** akṣajaḥ yo'dhokṣajo'pi \| samprati
netrādiṣu prakaṭībhūta ity arthaḥ \|\|2\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** mukhataḥ saṁmukha eva \|
hanau kapolasyādho-bhage \| akṣajo brahmaṇo ghrāṇendriyād āvirbhūtaḥ
\|\|2\|\|

\...

**\|\| 3.19.3 \|\|**

**sā hatā tena gadayā vihatā bhagavat-karāt \|**

**vighūrṇitāpatad reje tad adbhutam ivābhavat \|\|**

**śrīdhara-svāmī (bhāvārtha-dīpikā) :** sā sva-gandayā tena hatā tato
vihatā vicyuta satī vighūrṇitā bhūtvāpatad reje ca \| tad bhagavat-karāt
patanam \| yad vā, tat padasyāvṛttyā reje ity anenāpi saṁbandhaḥ tad
daitya-pauruṣaṁ reje iti \|\|3\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tad bhagavat-kārāt patanam
adbhutam ivābhavad itīva-śabdo bhagavad-icchayā tat-tat-sambhavān na
vastuto'dbhūtam iti bodhayati \|\|3\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sā harer gadā tenāsureṇa
vihatā vicyutā satī vighūrṇitā bhūtvāpatat \| vireje ca \| tat
bhagavat-kārāt patanam \|\|3\|\|

\...

**\|\| 3.19.4 \|\|**

**sa tadā labdha-tīrtho'pi na babādhe nirāyudham \|**

**mānayan sa-mṛdhe dharmaṁ viṣvaksenaṁ prakopayan \|\|**

**madhvācāryaḥ (bhāgavata-tātparyam) :** dharmaḥ satyaḥ iti proktā
dharmaś cāpi hareḥ priyaḥ iti brāhme \|\|4\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** labdha-tīrtho labdhāvasaraḥ sa
ca na babādhe na prāharat \| sa mānayan babhūveti vākya-bhedāt sa ity
asyāpaunar uktyam \|\|4\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sa-mṛdhe sa-yuddhe jane yo dharmas
tam \|\|4\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** labdha-tīrthaḥ
labdhasaro'pi na babādhe na prāharat \| tatra hetuḥ---mānayann iti \|
tena ca prakopayann iti---kim are mām api tvad-bāhu-balād eva
patita-gadaṁ vyākulaṁ jānāsi yat sva-dhārmikatvaṁ prathayan na praharasi
\| paśya re paśya \| kṣaṇa-mātreṇaiva tvat-prāṇān evāpaharāmīti
bhagavāṁś cukopety arthaḥ \|\|4\|\|

\...

**\|\| 3.19.5 \|\|**

**gadāyām apaviddhāyāṁ hāhā-kāre vinirgate \|**

**mānayām āsa tad-dharmaṁ sunābhaṁ cāsmarad vibhuḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sunābhaṁ ceti ca-kāreṇa pūrvaṁ
gadām api sasmāreti gamyate \|\|5\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** apaviddhāyāṁ patitāyāṁ,
na caitat śālva-yuddhe sārṅgadhanuḥ-patanam iva paramatam āśaṅkanīyam \|
hiraṇyākṣasya pārṣadatvāt pārṣadasya ca bhagavat-tulya-balatvāt
tulya-balatve ca gadā-patanasyāsambhavatvābhāvāt \| tulya-balatvaṁ vinā
ca yuddha-sukhasyānutpatter gadā-patanam idaṁ
bhagavad-utsāha-vardhakatvād bhūṣaṇam eva, na tu dūṣaṇam \|
bhakta-sthāne bhagavatā premāmbudhinā sva-parābhavasya
śataśo'ṅgīkṛtatvād ity etad-artha-vyañjakam utaṁra-śloke
sva-pārṣada-mukheneti padam anusandheyam \| sunābhaṁ ceti, ca-kārād
gadām api pūrvaṁ sasmāraiveti gamyate \|\|5\|\|

\...

**\|\| 3.19.6 \|\|**

**taṁ vyagra-cakraṁ diti-putrādhamena**

**sva-pārṣada-mukhyena viṣajjamānam \|**

**citrā vāco'tad-vidāṁ khe-carāṇāṁ**

**tatra smāsan svasti te'muṁ jahīti \|\|**

**śrīdhara-svāmī (bhāvārtha-dīpikā) :** vyagraṁ sa-saṁbhramaṁ cakraṁ
yasya \| viṣajjamānaṁ viśeṣeṇa saṅgaṁ prāpnuvantaṁ prati \| atad-vidāṁ
tat-prabhāvam ajānatām \| āsamantād āsan sma \|\|6\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** bahir diti-putrādhamena antas tu
sva-pārṣada-mukhyenety arthaḥ \| ditijābhidheneti pāṭhe nāma-mātratas
tad-rūpeṇa \|\|6\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** vyagraṁ saṁbhrama-yuktaṁ
hanta hanta bhagavān māṁ smarati smeti svayam evāgatya haste lagnaṁ
cakraṁ yasya tam \| atra diti-putrābhidhena diti-putrādhameneti
pāṭha-trayam \| viṣajjamānaṁ vīkṣyeti śeṣaḥ \|\|6\|\|

\...

**\|\| 3.19.7 \|\|**

**sa taṁ niśāmyātta-rathāṅgam agrato**

**vyavasthitaṁ padma-palāśa-locanam \|**

**vilokya cāmarṣa-pariplutendriyo**

**ruṣā sva-danta-cchadam ādaśac chvasan \|\|**

**śrīdhara-svāmī (bhāvārtha-dīpikā) :** sa daityas tam ātta-cakraṁ
niśāmya dṛṣṭvā **agrato** vyavasthitaṁ ca **vilokya** āmarṣeṇa krodhena
pariplutāni kṣubhitāni indriyāṇi yasya saḥ \| ādaśat daṣṭavān \|\|7\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** prathamam ātta-rathāṅgaṁ
niśāmya dṛṣṭvā punar agrato vyavasthitaṁ ca vilokya \| danta-cchadam
adharam \|\|7\|\|

\...

**\|\| 3.19.8 \|\|**

**karāla-daṁṣṭraś cakṣurbhyāṁ sañcakṣāṇo dahann iva \|**

**abhiplutya sva-gadayā hato'sīty āhanad dharim \|\|**

**śrīdhara-svāmī (bhāvārtha-dīpikā) : cakṣurbhyāṁ dahann** **iva
sañcakṣāṇaḥ** paśyan \| **iva** iti vastutaḥ krodhābhāvam
āha---**hato'si** jñāto'sīti vāstavo'rthaḥ \|\|8\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sañcakṣāṇaḥ paśyan
hato'si \| pakṣe, jñāto'si \|\|8\|\|

\...

**\|\| 3.19.9 \|\|**

**padā savyena tāṁ sādho bhagavān yajña-sūkaraḥ \|**

**līlayā miṣataḥ śatroḥ prāharad vāta-raṁhasam \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** vāta-raṁhasaṁ vāyu-vegām \|\|9\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

\...

**\|\| 3.19.10 \|\|**

**āha cāyudham ādhatsva ghaṭasva tvaṁ jigīṣasi \|**

**ity uktaḥ sa tadā bhūyas tāḍayan vyanadad bhṛśam \|\|**

**śrīdhara-svāmī (bhāvārtha-dīpikā) :** ghaṭasvodyamaṁ kuru \| yatas
tvaṁ jetum icchasi \|\|10\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

\...

**\|\| 3.19.11 \|\|**

**tāṁ sa āpatatīṁ vīkṣya bhagavān samavasthitaḥ \|**

**jagrāha līlayā prāptāṁ garutmān iva pannagīm \|\|**

**madhvācāryaḥ (bhāgavata-tātparyam) :**

yathecchayaiva sarve tu manasā dehato'pi vā \|

> kartuṁ śakto'pi śastrādyā līlaivānanta-śaktitaḥ \|\| iti varāhe
> \|\|11\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tāṁ gadām \|\|11\|\|

\...

**\|\| 3.19.12 \|\|**

**sva-pauruṣe pratihate hata-māno mahāsuraḥ \|**

**naicchad gadāṁ dīyamānāṁ hariṇā vigata-prabhaḥ \|\|**

**śrīdhara-svāmī (bhāvārtha-dīpikā) :** hato māno garvo yasya \|\|12\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** daitya-mahābhaṭena hiraṇyākṣeṇa
arpitaṁ kṣiptam \| ajjñitam iti tārkṣya-patatrasya tyaktatva-mātrāṁśe
tātparyam \| na tu tadvad icchayaiva tat-siddham ity aṁśe'pi \|\|12\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** *na vyākhyātam.*

\...

**\|\| 3.19.13 \|\|**

**jagrāha tri-śikhaṁ śūlaṁ jvalaj-jvalana-lolupam \|**

**yajñāya dhṛta-rūpāya viprāyābhicaran yathā \|\|**

**śrīdhara-svāmī (bhāvārtha-dīpikā) :** jvalanyo jvalanas tadval lolupaṁ
grasana-vyagram \| yajñāya viṣṇum ālakṣya \| akārya-karatve dṛṣṭāntaḥ,
vipram uddiśyābhicāraṁ kurvan yathā \|\|13\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** yajñāyeti \| yajño viṣṇus
tad-arthaṁ lakṣyīkṛtyety arthaḥ \| viprārthaṁ vipram uddiśya abhicaran
yathā havanīya-dravyaṁ gṛhṇāti tadvat \|\|13\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** jvalat jvālā-yuktaṁ
jvalano vahnis tadval lolupaṁ grasana-vyagraṁ yajñāya mūrtimantaṁ yajñam
iva hantum \| atyantānaucitye dṛṣṭāntaḥ \| viprāya hantum \|\|13\|\|

\...

**\|\| 3.19.14 \|\|**

**tad ojasā daitya-mahā-bhaṭārpitaṁ**

**cakāsad antaḥ-kha udīrṇa-dīdhiti \|**

**cakreṇa ciccheda niśāta-neminā**

**harir yathā tārkṣya-patatram ujjhitam \|\|**

**śrīdhara-svāmī (bhāvārtha-dīpikā) :** antaḥ sve ākāśa-madhye cakāsat
prakāśamānam \| udīrṇ**ā** utkaṭā dīdhitir dīptir yasya \| niśāta-neminā
śita-dhāreṇa \| harir indro yathā tārkṣyasya patatram ujjhitaṁ ciccheda
\| devān vinirjitya amṛta-kalaśaṁ nayatā garuḍena
indra-prayukta-vajrasyāmoghasya mānaṁ dātuṁ piccham ekaṁ tyaktaṁ tad
yathendraś ciccheda, chinnaṁ ca tad yathā sve pracakāśe tadvat
prakāśamānam ity abhisandhiḥ \|\|14\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** cakāsad dīpyamānam antar
yasya tathā khe ākāśe udīrṇā udgatā bahir api dīdhitayo yasya tat \| yad
vā, cakāsantyaḥ antaḥ-khe ākāśa-madhye udīrṇā dīdhitayo yasya tat \|
niśāta-neminā tīkṣṇa-dhāreṇa harir indro yathā tārkṣyasya garuḍasya
patatraṁ pakṣam ujjhitaṁ tyaktaṁ ciccheda \| devān jitvā amṛta-kalasaṁ
nayatā garuḍena indra-prayukta-vajrasya amogha-rakṣaṇārthaṁ piccham ekaṁ
tyaktam \| tad yathā indraś ciccheda chinnaṁ ca yathā khe prakāśate,
tadvat prakāśamānam ity api sambandhaḥ \|\|14\|\|

\...

**\|\| 3.19.15 \|\|**

**vṛkṇe sva-śūle bahudhāriṇā hareḥ**

**pratyetya vistīrṇam uro vibhūtimat \|**

**pravṛddha-roṣaḥ sa kaṭhora-muṣṭinā**

**nadan prahṛtyāntaradhīyatāsuraḥ \|\|**

**śrīdhara-svāmī (bhāvārtha-dīpikā) :** arāḥ santy asyety **ari**
cakraṁ, tena bahudhā **vṛkṇe** chinne sati praty etyābhimukham āgatya
**harer uro** vakṣaḥ **prahṛtya** \|\|15\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : vṛkṇa** ity-ādiṣu pūrva-pūrvavat
krodhādhikaṁ tad-ābhāsa eva \| prahārādikaṁ ca mahā-sāratvaṁ jñātvaiva
\|\|15\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** vṛkne chinne uraḥ
prahṛtya sākṣād yuddhe sva-sāmarthyābhāvam avadhārya māyāḥ srakṣyann
antardadhau \|\|15\|\|

\...

**\|\| 3.19.16 \|\|**

**tenettham āhataḥ kṣattar bhagavān ādi-sūkaraḥ \|**

**nākampata manāk kvāpi srajā hata iva dvipaḥ \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** manāg īṣad api \| kvāpy aṁśe \|\|16\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tathaivānantaram āha---tenettham
iti \| ādiḥ parama-kāraṇa-rūpaś cāsau śūkarākṛtiś ceti \|\|16\|\|

\...

**\|\| 3.19.17 \|\|**

**athorudhāsṛjan māyāṁ yoga-māyeśvare harau \|**

**yāṁ vilokya prajās trastā menire'syopasaṁyamam \|\|**

**śrīdhara-svāmī (bhāvārtha-dīpikā) :** asya jagataḥ \| upasaṁyamaṁ
pralayam \|\|17\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** prajāḥ brahma-putrādayaḥ
\|\|17\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** prathamam ātta-rathāṅgaṁ
niśāmya dṛṣṭvā punar agrato vyavasthitaṁ ca vilokya \| danta-cchadam
adharam \|\|17\|\|

\...

**\|\| 3.19.18 \|\|**

**pravavur vāyavaś caṇḍās tamaḥ pāṁsavam airayan \|**

**digbhyo nipetur grāvāṇaḥ kṣepaṇaiḥ prahitā iva \|\|**

**śrīdhara-svāmī (bhāvārtha-dīpikā) :** pāṁsu-kṛtaṁ tamaś ca
preritavantaḥ \| kṣepaṇair yantraiḥ \|\|18\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kṣepaṇair yantraiḥ
\|\|18\|\|

\...

**\|\| 3.19.19 \|\|**

**dyaur naṣṭa-bhagaṇābhraughaiḥ sa-vidyut-stanayitnubhiḥ \|**

**varṣadbhiḥ pūya-keśāsṛg- viṇ-mūtrāsthīni cāsakṛt \|\|**

**śrīdhara-svāmī (bhāvārtha-dīpikā) :** naṣṭo bhagaṇo nakṣatra-samūho
yasyām \| anena daitya-balātirekād brahma-datta-muhūrtātikramo gamyate
\| ahni nakṣatrāṇām asaṁbhavāt \|\|19\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : *stanayitnur atra meghajyotir-ākhyaḥ
\| kartari prayogāt \|\|18\|\|***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** naṣṭa-bhagaṇety anena
yuddha-kutūhalinā bhagavatā brahma-datta-muhūrtasyātikramo gamyate
\|\|19\|\|

\...

**\|\| 3.19.20 \|\|**

**girayaḥ pratyadṛśyanta nānāyudha-muco'nagha \|**

**dig-vāsaso yātudhānyaḥ śūlinyo mukta-mūrdhajāḥ \|\|**

**śrīdhara-svāmī (bhāvārtha-dīpikā) :** nānāyudhāni muñcantīti tathā
yātudhānyaś ca pratyadṛśyanta \|\|20\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nānāyudhāni yātudhānyaś
ca pratyadṛśyanta \|\|20\|\|

\...

**\|\| 3.19.21 \|\|**

**bahubhir yakṣa-rakṣobhiḥ patty-aśva-ratha-kuñjaraiḥ \|**

**ātatāyibhir utsṛṣṭā hiṁsrā vāco'tivaiśasāḥ \|\|**

**śrīdhara-svāmī (bhāvārtha-dīpikā) :** hiṁsrāc chindhi-bhindhīty
evaṁ-bhūtā ativaiśasā atyugrā vāca utsṛṣṭā ity atraiva vākya-samāptiḥ
\|\|21\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ativaiśasā atyugrā vācaś
ca utsṛṣṭā udasṛjyanta \|\|21\|\|

\...

**\|\| 3.19.22 \|\|**

**prāduṣkṛtānāṁ māyānām āsurīṇāṁ vināśayat \|**

**sudarśanāstraṁ bhagavān prāyuṅkta dayitaṁ tri-pāt \|\|**

**śrīdhara-svāmī (bhāvārtha-dīpikā) :** prāduṣkṛtānām iti prakaṭitā māyā
vināśayat \| "vināśanam" iti pāṭhe yathāśrutaiva ṣāṣṭhī \| trīṇi
savanāni pādā yasya \| yajña-mūrtir ity arthaḥ \| trayo asya pādāḥ iti
śruteḥ \|\|22\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** vināśanaṁ vināśakaṁ
\"vināśayan\" iti pāṭhe dvitīyārthe ṣaṣṭhyaḥ \| trayas tapa-ādayaḥ pādā
yasya sa tripāt dharma-mūrtiḥ \| yad vā, trīṇi savanāni pādā yasya \|
trayo asya pādāḥ iti śruteḥ \| yajña-mūrtir ity arthaḥ \|\|22\|\|

\...

**\|\| 3.19.23 \|\|**

**tadā diteḥ samabhavat sahasā hṛdi vepathuḥ \|**

**smarantyā bhartur ādeśaṁ stanāc cāsṛk prasusruve \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** bhartur ādeśaṁ tvat-putrau bhagavān haniṣyatīty
evaṁ-bhūtam \|\|23\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

\...

**\|\| 3.19.24 \|\|**

**vinaṣṭāsu sva-māyāsu bhūyaś cāvrajya keśavam \|**

**ruṣopagūhamāno'muṁ dadṛśe'vasthitaṁ bahiḥ \|\|**

**śrīdhara-svāmī (bhāvārtha-dīpikā) :** upagūhamāno bāhvor antarnidhāya
saṅghaṭṭayan \|\|24\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** bāhvor antar nidhāya
mardayiṣyann upagūhamāno'pi taṁ svasmād bahir avasthitaṁ dadarśa
\|\|24\|\|

\...

**\|\| 3.19.25 \|\|**

**taṁ muṣṭibhir vinighnantaṁ vajra-sārair adhokṣajaḥ \|**

**kareṇa karṇa-mūle'han yathā tvāṣṭraṁ marut-patiḥ \|\|**

**śrīdhara-svāmī (bhāvārtha-dīpikā) :** ahan jaghāna \| tvāṣṭraṁ vṛtram
\| marut-patir indraḥ \|\|25\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tataś ca tam asuraṁ
tvāṣṭraṁ vṛtraṁ marutpatir indraḥ \|\|25\|\|

\...

**\|\| 3.19.26 \|\|**

**sa āhato viśva-jitā hy avajñayā**

**paribhramad-gātra udasta-locanaḥ \|**

**viśīrṇa-bāhv-aṅghri-śiroruho'patad**

**yathā nagendro lulito nabhasvatā \|\|**

**śrīdhara-svāmī (bhāvārtha-dīpikā) :** parito bhramad-gātraṁ śarīraṁ
yasya \| udaste bahir nirgate locane yasya \| viśīrṇā bāhv-ādayo yasya
\| nagendro mahā-drumaḥ \| lulita unmūlitaḥ \| nabhasvatā vāyunā
\|\|26\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nagendro mahā-drumaḥ \|
lulita unmūlitaḥ \|\|26\|\|

\...

**\|\| 3.19.27 \|\|**

**kṣitau śayānaṁ tam akuṇṭha-varcasaṁ**

**karāla-daṁṣṭraṁ paridaṣṭa-dacchadam \|**

**ajādayo vīkṣya śaśaṁsur āgatā**

**aho imaṁ ko nu labheta saṁsthitim \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** saṁsthitiṁ mṛtyum \|\|27\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ajādaya iti \| ṛṣi-sahitatvāt
\|\|27\|\|

\...

**\|\| 3.19.28 \|\|**

**yaṁ yogino yoga-samādhinā raho**

**dhyāyanti liṅgād asato mumukṣayā \|**

**tasyaiṣa daitya-ṛṣabhaḥ padāhato**

**mukhaṁ prapaśyaṁs tanum utsasarja ha \|\|**

**śrīdhara-svāmī (bhāvārtha-dīpikā) :** asata āropitāl liṅgāl
liṅga-śarīrān moktum icchayā \| varāhasya pūrva-pādayor eva karatvāt
kareṇāhann iti padā hata iti cāviruddham \|\|28\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** padāhata iti varāhasya
pūrva-pādayor eva karatvāt kareṇāhann ity anenāvirodhaḥ \|\|28\|\|

\...

**\|\| 3.19.29 \|\|**

**etau tau pārṣadāv asya śāpād yātāv asad-gatim \|**

**punaḥ katipayaiḥ sthānaṁ prapatsyete ha janmabhiḥ \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** munīnāṁ śāpāt \| **ha**
spaṣṭam \|\|29\|\|

\...

**\|\| 3.19.30 \|\|**

**devā ūcuḥ**---

**namo namas te'khila-yajña-tantave**

**sthitau gṛhītāmala-sattva-mūrtaye \|**

**diṣṭyā hato'yaṁ jagatām aruntudas**

**tvat-pāda-bhaktyā vayam īśa nirvṛtāḥ \|\|**

**śrīdhara-svāmī (bhāvārtha-dīpikā) : akhila-yajñānāṁ** **tantave**
vistārāya kāraṇāyeti vā \| **arun-tudo** marma-bhettā \|\|30\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : devā ūcur** iti \| **devā**
indrādayaḥ \| **sthiti**-samaye
prakaṭita-buddha-**sattv**ātma**-mūrtaye** śrī-viṣṇu-rūpāya \|\|29\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **tantave** vistārakāya
kāraṇāyeti vā \| **aruntudo** marma-bhedī \|\|30\|\|

\...

**\|\| 3.19.31 \|\|**

**maitreya uvāca---**

**evaṁ hiraṇyākṣam asahya-vikramaṁ**

**sa sādayitvā harir ādi-sūkaraḥ \|**

**jagāma lokaṁ svam akhaṇḍitotsavaṁ**

**samīḍitaḥ puṣkara-viṣṭarādibhiḥ \|\|**

**śrīdhara-svāmī (bhāvārtha-dīpikā) :** sādayitvā hatvety arthaḥ \|
puṣkara-viṣṭarādibhir brahmādibhiḥ saṁstutaḥ \|\|31\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** svaṁ vārāham eva \|\|31\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** puṣkaraṁ padmaṁ viṣṭara
āsanaṁ yasya saḥ \| brahmā tad-ādibhiḥ \|\|31\|\|

\...

**\|\| 3.19.32 \|\|**

**mayā yathānūktam avādi te hareḥ**

**kṛtāvatārasya sumitra ceṣṭitam \|**

**yathā hiraṇyākṣa udāra-vikramo**

**mahā-mṛdhe krīḍanavan nirākṛtaḥ \|\|**

**śrīdhara-svāmī (bhāvārtha-dīpikā) :** yathānūktaṁ gurūktim anatikramya
mayāvādi tava kathitam \| he sumitra ! yathā yena prakāreṇa \|\|32\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yathānūktaṁ gurūktim
anatikramya \| yad vā, yathoktaṁ śrī-guruṇety arthato labhyam \| tathānu
anantaraṁ te tubhyam avādi uktam \| he sumitra ! ceṣṭitam eva kena
prakāreṇa jātam ? tatrāha---yathā yena prakāreṇa \|\|32\|\|

\...

**\|\| 3.19.33 \|\|**

**sūta uvāca---**

**iti kauṣāravākhyātām āśrutya bhagavat-kathām \|**

**kṣattānandaṁ paraṁ lebhe mahā-bhāgavato dvija \|\|**

**śrīdhara-svāmī (bhāvārtha-dīpikā) :** he dvija śaunaka \|\|33\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** iti kauṣāravety ādikaṁ
śrī-śuka-vacanād adhikaṁ sūta-vacanam iti gamyate \|\|33\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** *na vyākhyātam.*

\...

**\|\| 3.19.34 \|\|**

**anyeṣāṁ puṇya-ślokānām uddāma-yaśasāṁ satām \|**

**upaśrutya bhaven modaḥ śrīvatsāṅkasya kiṁ punaḥ \|\|**

**śrīdhara-svāmī (bhāvārtha-dīpikā) :** katham upaśrutya \|\|34\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** puṇya-śloko yudhiṣṭhira
iti prasiddhaḥ \|\|34\|\|

\...

**\|\| 3.19.35 \|\|**

**yo gajendraṁ jhaṣa-grastaṁ dhyāyantaṁ caraṇāmbujam \|**

**krośantīnāṁ kareṇūnāṁ kṛcchrato'mocayad drutam \|\|**

**śrīdhara-svāmī (bhāvārtha-dīpikā) :** bhakti-mātreṇa paśūnām api
sulabho'nyathā devānām api durlabha iti tat kathā-śravaṇe kasyānando na
syād ity āha---ya iti dvābhyām \| jhaṣo grāhaḥ \| krośantīnāṁ satīnām
iti kṛpālutvam uktam \| saṅkaṭād acocayat \|\|35\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kathā-śravaṇa-mātreṇa
mānuṣyān uddharatīti kiṁ vaktavyam ? yataḥ smaraṇenāpi paśūn apy
uddharati smety āha---ya iti \| jhaṣo grāhaḥ \| jhaṣād iti kiṁ vaktavyam
? kṛcchrataḥ saṁsārād api, kareṇūnām iti tāsāṁ patim ity arthaḥ
\|\|35\|\|

\...

**\|\| 3.19.36 \|\|**

**taṁ sukhārādhyam ṛjubhir ananya-śaraṇair nṛbhiḥ \|**

**kṛtajñaḥ ko na seveta durārādhyam asādhubhiḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tam iti \| ṛjubhir akuṭilair ata
eva **ananya**-śaraṇaiḥ **\|** asādhubhis tato'nyādṛśaiḥ \| kṛtajñaḥ
śaraṇāgati-mātre sukhārādhyatā-vijñaḥ, puruṣārtha-catuṣṭaya-dātṛtvāt \|
tad evaṁ sati ko na seveta ? tasyaiva sevā-parityāgena tat-tad-anyad
vāñched ity arthaḥ \|\|36\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ataḥ sa sadaivārādhayitum
ucita ity āha---tam iti \| kṛtajñaḥ śaraṇāgata-pālanābhijñaḥ \|
asādhubhir anṛjubhir anya-śaraṇaiś ca \|\|36\|\|

\...

**\|\| 3.19.37 \|\|**

**yo vai hiraṇyākṣa-vadhaṁ mahādbhutaṁ**

**vikrīḍitaṁ kāraṇa-sūkarātmanaḥ \|**

**śṛṇoti gāyaty anumodate'ñjasā**

**vimucyate brahma-vadhād api dvijāḥ \|\|**

**śrīdhara-svāmī (bhāvārtha-dīpikā) :** kāraṇena pṛthivy uddharaṇādinā
sūkara-rūpasya hareḥ \|\|37\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sarva-kāraṇaṁ tat-tattvaṁ tad eva
śūkara-rūpa ātmā vigraho yasya \|\|37\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sakāmān api kathā-śravaṇe
pravartayati---yo vā iti \|\|37\|\|

\...

**\|\| 3.19.38 \|\|**

**etan mahā-puṇyam alaṁ pavitraṁ**

**dhanyaṁ yaśasyaṁ padam āyur-āśiṣām \|**

**prāṇendriyāṇāṁ yudhi śaurya-vardhanaṁ**

**nārāyaṇo'nte gatir aṅga śṛṇvatām \|\|**

**śrīdhara-svāmī (bhāvārtha-dīpikā) :** etad dharer vikrīḍitaṁ śṛṇvatām
ante śrī-nārāyaṇo gatir bhavati \| mahā-puṇyaṁ svargādi-pradam \| alaṁ
pavitram atiśayena śodhakam \| dhanyaṁ dhanāvaham \| yaśasyaṁ
kīrti-karam \| āyuṣaś cāśiṣāṁ ca padaṁ sthānaṁ paritrāṇaṁ vā prāṇānām
indriyāṇāṁ ca padam \| aṅga he vidura \|\|38\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** etad iti \| aṅga he śaunaka!
\|\|38\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** *na vyākhyātam.*

\...

iti sārārtha-darśinyāṁ harṣiṇyāṁ bhakta-cetasām \|

tṛtīye ekonaviṁśaḥ saṅgataḥ saṅgataḥ satām \|\|\*\|\|

\...

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ tṛtīya-skandhe vidura-maitreya-saṁvāde
>
> hiraṇyākṣa-vadho nāmaikonaviṁśo'dhyāyaḥ \|

\|\| 3.19 \|\|

### ...

### (3.20)

**viṁśo'dhyāyaḥ**

## brahma-kṛta-vividha-sṛṣṭi-varṇanam \|

**\|\| 3.20.1 \|\|**

**śaunaka uvāca---**

**mahīṁ pratiṣṭhām adhyasya saute svāyambhuvo manuḥ \|**

**kāny anvatiṣṭhad dvārāṇi mārgāyāvara-janmanām \|\|**

**śrīdhara-svāmī (bhāvārtha-dīpikā) :**

viṁśe varāha-janmādi- vyavadhānād athāditaḥ \|

sargo'nusmāryate vaktum anvayaṁ prastutāṁ manoḥ \|\|

pratiṣṭhāṁ sthānam \| adhyasya prāpya \| saute sūtasya romaharṣaṇasya
putra \| avaram arvācīnaṁ janma yeṣāṁ teṣām īśvare līnānāṁ mārgāya
nirgamāya kāni dvārāṇi kṛtavān ? arvācīnān prāṇinaḥ kair upāyaiḥ
sṛṣṭavān ? ity arthaḥ \|\|1\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** varāha-līlāṁ prāsaṅgikīṁ śrutvā
prastutaṁ pṛcchati---mahīm iti \|\|1\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**

visargo yaḥ samāsena pūrvam uktaḥ sa eva hi \|

viṁśe vyāsocyate svāyambhuva-vaṁśa-vivakṣayā \|\|

pratiṣṭhām āśrayam \| saute ! romaharṣaṇa-sūno ! avara-janmanāṁ
sanakādibhya uttara-kāla-janmavatāṁ jīvānām īśvare līnānāṁ mārgāya
nirgamāya kāni dvārāṇi kṛtavān ? arvācīnān prāṇinaḥ kair upāyaiḥ
sṛṣṭavān ? ity arthaḥ \|\|1\|\|

\...

**\|\| 3.20.2-4 \|\|**

**kṣattā mahā-bhāgavataḥ kṛṣṇasyaikāntikaḥ suhṛt \|**

**yas tatyājāgrajaṁ kṛṣṇe sāpatyam aghavān iti \|\|**

**dvaipāyanād anavaro mahitve tasya dehajaḥ \|**

**sarvātmanā śritaḥ kṛṣṇaṁ tat-parāṁś cāpy anuvrataḥ \|\|**

**kim anvapṛcchan maitreyaṁ virajās tīrtha-sevayā \|**

**upagamya kuśāvarta āsīnaṁ tattva-vittamam \|\|**

**śrīdhara-svāmī (bhāvārtha-dīpikā) :** vidura-maitreya-saṁvādenaivaitaj
jñāsyata iti tam eva saṁvādaṁ praṣṭum āha---kṣatteti pañcabhiḥ \|
śrī-kṛṣṇa-suhṛttve hetuḥ---ya iti \| duryodhanādibhir apatyaiḥ sahitam
agrajaṁ dhṛtarāṣṭram aghavān kṛtāparādha iti hetoḥ
śrī-kṛṣṇokta-mantrānādarāt yas tatyāja \|\|2\|\| anavaro'nyūnaḥ \|
mahitve mahimni \|\|3\|\| kuśāvarte gaṅgā-dvāre \|\|4\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tad evaṁ svātantryeṇa praśnaṁ
vidura-praśnamaya-kathā-śuśrūṣāyām anucitaṁ matva tat-praśnam eva
pṛcchati---kṣatteti pañcabhiḥ \|\|2-3\|\| tatra ca yadi kvacit
tad-dvārāvicchinnāsti tarhy apy āvṛttya tām evāditaḥ pravartayety āha
virajās tīrtha-sevayety-ādinā pādona-padya-trayeṇa \| prathamaṁ tāvat
tīrtha-sevayā virajāḥ duḥsaṅga-duḥkha-rahitaḥ paścād upagamya \|\|4\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** etat-praśnottaras tu
vidura-maitreya-saṁvādenaiva brūhīty āśayenāha---kṣatteti \| sāpatyaṁ
duryodhanādyaiḥ putraiḥ sahitam anavaraḥ anyūnaḥ virajāḥ vigataṁ rajo
yasmāt saḥ \| tīrtha-sevayeti hetūkteḥ \| pratyāsattyā ca tīrthānām eva
rajo mālinyaṁ vigatam ity arthaḥ \| kuśāvarte gaṅgā-dvāre \|\|2-4\|\|

\...

**\|\| 3.20.5 \|\|**

**tayoḥ saṁvadatoḥ sūta pravṛttā hy amalāḥ kathāḥ \|**

**āpo gāṅgā ivāgha-ghnīr hareḥ pādāmbujāśrayāḥ \|\|**

**śrīdhara-svāmī (bhāvārtha-dīpikā) :** yat kim api pṛcchatu kiṁ taveti
cet tatrāha---tayor iti \| agha-ghnīr aghaghnyo nūnaṁ kathāḥ pravṛttāḥ
\|\|5\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** pravṛttā ity-ādinā punar ādita eva
śravaṇecchā spaṣṭīkṛtā \|\|5\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** amalāḥ kathā iti tayor
bhaktatvāt bhaktānāṁ ca kṛṣṇānya-kathā-rāhityāt gaṅgāyām āpaḥ gāṅgyaḥ
aghaghnīr aghaghnyaḥ \|\|5\|\|

\...

**\|\| 3.20.6 \|\|**

**tā naḥ kīrtaya bhadraṁ te kīrtanyodāra-karmaṇaḥ \|**

**rasajñaḥ ko nu tṛpyeta hari-līlāmṛtaṁ piban \|\|**

**śrīdhara-svāmī (bhāvārtha-dīpikā) :** kīrtanyāni kīrtanārhāṇy udārāṇi
karmaṇi yasya hareḥ \|\|6\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** bhadraṁ te ity
autsukyenāśīrvādaḥ \| kīrtanyāni udārāṇi karmāṇi yāsu yasya veti kathāyā
harer vā \|\|6\|\|

\...

**\|\| 3.20.7 \|\|**

**evam ugraśravāḥ pṛṣṭa ṛṣibhir naimiṣāyanaiḥ \|**

**bhagavaty arpitādhyātmas tān āha śrūyatām iti \|\|**

**śrīdhara-svāmī (bhāvārtha-dīpikā) :** evam iti vyāsa-vākyam \|
ugraśravā romaharṣaṇa-putraḥ \| naimiṣam ayanam āśrayo yeṣām \| arpitam
adhyātmaṁ mano yena \|\|7\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ṛṣibhir iti \| śrī-śaunaka-praśnam
anumodamānaiḥ sarvair eva tad-anuvādāt \|\|7\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** adhyātmaṁ manaḥ \|\|7\|\|

\...

**\|\| 3.20.8 \|\|**

**sūta uvāca---**

**harer dhṛta-kroḍa-tanoḥ sva-māyayā**

**niśamya gor uddharaṇaṁ rasātalāt \|**

**līlāṁ hiraṇyākṣam avajñayā hataṁ**

**sañjāta-harṣo munim āha bhārataḥ \|\|**

**śrīdhara-svāmī (bhāvārtha-dīpikā) :** gor uddharaṇaṁ līlāṁ hiraṇyākṣaṁ
cāvajñyā hataṁ niśamya \| bhārato viduraḥ \|\|8\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** śrī-sūtas tu bhagavat-kramavat
śrī-vidurasya krama iti kasmād dhārā-vicchidyetety evaṁ
tat-praśaṁsā-garbham uttaram āha---harer iti \| tad idam api
śrī-śukoktam eva sūto'yam anukṛtavān iti gamyate \| tad evānusṛtyāsau
sarvaṁ kathayati gor uddharaṇa-rūpāṁ līlāṁ niśamya tasyām eva
hiraṇyākṣam avajñayā hataṁ niśamyety arthaḥ \|\|8\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** suṣṭhu amāyayā dhṛtā
nitya-sthitā kroḍa-tanur yasya tasya hareḥ taudādikasya dhṛṅ sthitāv ity
asya rūpam \| goḥ pṛthivyāḥ \| bhārato viduraḥ \|\|8\|\|

\...

**\|\| 3.20.9 \|\|**

**vidura uvāca---**

**prajāpati-patiḥ sṛṣṭvā prajā-sarge prajāpatīn \|**

**kim ārabhata me brahman prabrūhy avyakta-mārga-vit \|\|**

**madhvācāryaḥ (bhāgavata-tātparyam) :**

sṛṣṭau laye tāratamyaṁ devānāṁ jñāyate sphuṭam \|

> tāratamya-parijñāne mahā-tātparyam iṣyate \|
>
> atas tad bahuśas tūktam anyac caitat prakāśakam \|\| iti vāmane
> \|\|9\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** yasmāt tvam avyakta-mārga-vit \|
brahmaṇo vā viśeṣaṇam \|\|9\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** avyakta-mārga-vit
asmad-ādy-agocara-vastu-vettā \|\|9\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** *na vyākhyātam.*

\...

**\|\| 3.20.10 \|\|**

**ye marīcy-ādayo viprā yas tu svāyambhuvo manuḥ \|**

**te vai brahmaṇa ādeśāt katham etad abhāvayan \|\|**

**śrīdhara-svāmī (bhāvārtha-dīpikā) :** etaj jagat \| abhāvayann
utpādayāmāsuḥ \|\|10\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** etaj jagat abhāvayan
utpādayāmāsuḥ \|\|10\|\|

\...

**\|\| 3.20.11 \|\|**

**sa-dvitīyāḥ kim asṛjan svatantrā uta karmasu \|**

**āho svit saṁhatāḥ sarva idaṁ sma samakalpayan \|\|**

**madhvācāryaḥ (bhāgavata-tātparyam) :**

mahato brahma-vāyū ca tad-bhārye cābhimāninaḥ \|

> ahamaḥ śeṣavīndrau ca rudrendrau kāmatastriyaḥ \|\|
>
> manasas tv aniruś ca candraś cānye yathoditam \|
>
> evaṁ kramo vyatyayas tu sūkṣma-sthūla-vibhedataḥ \|\|
>
> sṛṣṭau guṇe ca jñānādau mukti-sthe vāpy ayaṁ kramaḥ \|
>
> niyamenānyathoktis tu mohāyāsura-janmanām \|\| iti vārāhe \|\|11\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** sa-dvitīyāḥ sa-bhāryāḥ \|
svatantrā bhāryānapekṣāḥ \| karmasu prajā-sargādiṣu \| saṁhatāḥ
parasparāpekṣāḥ \| idaṁ jagat \|\|11\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sa-dvitīyāḥ sa-bhāryāḥ
karmasu sṛṣṭy-ādiṣu svatantrāḥ anyān apekṣāḥ \| saṁhatāḥ
bahutara-saṁmelanāpekṣāḥ \|\|11\|\|

\...

**\|\| 3.20.12 \|\|**

**maitreya uvāca---**

**daivena durvitarkyeṇa pareṇānimiṣeṇa ca \|**

**jāta-kṣobhād bhagavato mahān āsīd guṇa-trayāt \|\|**

**śrīdhara-svāmī (bhāvārtha-dīpikā) :** brahmā kim ārabhateti praśnasya
yakṣādīn sṛṣṭavān ity uttaraṁ vaktuṁ pūrvoktāṁ sṛṣṭim anusmārayati,
daiveneti saptabhiḥ \| manv-ādi-praśnānāṁ tūttarādhyāyam ārabhottaraṁ
bhaviṣyati \| durvitarkyeṇa daivena jīvādṛṣṭena, pareṇa
prakṛty-adhiṣṭhātrā mahā-puruṣeṇānimiṣeṇa kālena ca hetunā bhagavato
niviṅkārāj jāta-kṣobhaṁ yad guṇa-trayaṁ pradhānaṁ tasmān mahān āsīt \|
tad uktaṁ tantre---

> viṣṇos tu trīṇi rūpāṇi puruṣākhyāny atho viduḥ \|
>
> prathamaṁ mahataḥ sraṣṭṛ dvitīyaṁ tv aṇḍa-saṁsthitam \|
>
> tṛtīyaṁ sarva-bhūta-sthaṁ tāni jñātvā vimucyate \|\| iti \|\|12\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** pādmīya-visargaṁ kathayituṁ
saṅgataye pūrva-vṛttaṁ brāhmīya-sargam api smārayati \| daivenety ādinā
\| bhagavataḥ parama-kāraṇān mahān āsīt \| tac ca tata eva na sākṣāt,
kintu tac-chakteḥ pradhānākhyād guṇa-sāmyād eva \| kīdṛśāt
daivādi-hetunā jāta-kṣobhāt tatrānimiṣeṇa kālena daivād apy uttamena
\|\|12\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kim ārabhateti
praśnasyottaraṁ visarga-vistāraṁ vakṣyan tat-pūrva-bhāgaṁ sarvam uktam
api kathā-sauṣṭhavārthaṁ saṅkṣepeṇānuvadati \| daivena \| jīvādṛṣṭena
kīdṛśena durvitarkyeṇa durjñeya-mūlakena pareṇa kālena jāta-kṣobhāt
guṇa-trayāt pradhānān mahān āsīt \| bhagavataḥ sakāśāt bhagavad-īkṣitād
ity arthaḥ \|\|12\|\|

\...

**\|\| 3.20.13 \|\|**

**rajaḥ-pradhānān mahatas tri-liṅgo daiva-coditāt \|**

**jātaḥ sasarja bhūtādir viyad-ādīni pañcaśaḥ \|\|**

**śrīdhara-svāmī (bhāvārtha-dīpikā) :** mahato jāto bhūtādir ahaṅkāras
tri-liṅgas tri-guṇaḥ \| rajaḥ pradhānād iti svataḥ sattva-pradhānasyāpi
mahato'haṅkārotpatti-kāle kāryānurūpaṁ rajaḥ-pradhānatvaṁ bhavatīti
bhāvaḥ \| pañcaśaḥ tan mātrāṇi maha-bhūtāni jñānendriyāṇi karmendriyāṇi
tat tad devatāś ceti pañca sasarjety arthaḥ \|\|13\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** rajaḥ-pradhānād iti
sattva-pradhāno'pi mahān ahaṅkārotpatti-kāle rajaḥ-pradhānaḥ sūtrākhyo
bhaved iti bhāvaḥ \| triliṅgas triguṇo bhūtādir ahaṅkāraḥ \| viyad-ādīni
mahā-bhūtāni sūkṣma-bhūtāni jñānendriyāṇi karmendriyāṇi tat-tad-devatāś
ca pañca pañca sasarjety arthaḥ \|\|13\|\|

\...

**\|\| 3.20.14 \|\|**

**tāni caikaikaśaḥ sraṣṭum asamarthāni bhautikam \|**

**saṁhatya daiva-yogena haimam aṇḍam avāsṛjan \|\|**

**śrīdhara-svāmī (bhāvārtha-dīpikā) :** bhautikaṁ haimam aṇḍam ekaikaśaḥ
praty ekaṁ sraṣṭum asamarthāni santi saṁhatya sasṛjuḥ \|\|14\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** daiva-yogena
bhagavac-chakti-yogena saṁhatya militvā \|\|14\|\|

\...

**\|\| 3.20.15 \|\|**

**so'śayiṣṭābdhi-salile āṇḍakośo nirātmakaḥ \|**

**sāgraṁ vai varṣa-sāhasram anvavātsīt tam īśvaraḥ \|\|**

**śrīdhara-svāmī (bhāvārtha-dīpikā) :** anvavātsīd adhiṣṭhitavān
\|\|15\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** aṇḍa-koṣa evānḍa-koṣaḥ
tad-antar-vartī virāḍ vā \| tasya nirātmakatvaṁ tadānīm api jīvānām apy
anudbodhāt \| īśvaro mahat sraṣṭā dvitīya-puruṣa-rūpeṇa \|\|15\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nirātmakaḥ na vyaktas
tatrātmā \|\|15\|\|

\...

**\|\| 3.20.16 \|\|**

**tasya nābher abhūt padmaṁ sahasrārkoru-dīdhiti \|**

**sarva-jīvanikāyauko yatra svayam abhūt svarāṭ \|\|**

**śrīdhara-svāmī (bhāvārtha-dīpikā) :** sahasrārkāṇām ivorur dīdhitir
yasya tat \| sarva-jīvanikāyānām okaḥ sthānaṁ padmam \| svarāṭ brahmā
\|\|16\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ya evaṁ brāhme kalpe sṛṣṭavān
tasya praviṣṭasya sataḥ pādme kalpe nabheḥ sakāśāt padmamabhūt
\|\|16\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nābheḥ sakāśāt yatra
padme svarāṭ brahmā \|\|16\|\|

\...

**\|\| 3.20.17 \|\|**

**so'nuviṣṭo bhagavatā yaḥ śete salilāśaye \|**

**loka-saṁsthāṁ yathā pūrvaṁ nirmame saṁsthayā svayā \|\|**

**madhvācāryaḥ (bhāgavata-tātparyam) :** saṁsthayā svayā bhagavati
sthiti-sāmarthyena \|\|17\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) : yaḥ** salilāśaye garbhodakasyāntaḥ
śete, tena **bhagavatānuviṣṭo**'dhiṣṭhitaḥ san, **sa** svarāṭ \| **svayā
saṁsthayā** nāma-rūpādi-krameṇa \|\|17\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : svayā saṁsthayā** svasmiṁs
tat-tan-nāma-rūpādy-āvirbhāva-krameṇa \|\|17\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **sa** brahmā
**bhagavatāanuviṣṭaḥ** adhiṣṭhitaḥ \| bhagavān eva kaḥ ?
tatrāha---**ya** iti \| tataś ca sa brahmā bhagavat-preritaḥ san
**loka-saṁsthāṁ** loka-racanāṁ **svayā saṁsthayā** paripāṭyā
nāma-rūpādi-kramayā \|\|17\|\|

\...

**\|\| 3.20.18 \|\|**

**sasarja cchāyayāvidyāṁ pañca-parvāṇam agrataḥ \|**

**tāmisram andha-tāmisraṁ tamo moho mahā-tamaḥ \|\|**

**śrīdhara-svāmī (bhāvārtha-dīpikā) :** chāyā prabhā-pratiyoginī tayā \|
abudhyety arthaḥ, yas tv abuddhi-kṛtaḥ prabhoḥ\[bhā.pu. 3.10.17\] ity
uktatvāt \| mahā-tama iti mahā-mohaḥ \| svarūpa-nirdeśa-mātra-vivakṣayā
moha iti prathamā-prayogaḥ \|\|18\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tathā darśayati---sasarjeti
\|\|18\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**
yakṣa-rākṣasa-deva-manuṣyādi-deheṣu brahmaṇā sraṣṭavyeṣu jīvānām
ahaṅkāro'vidyayā vinā na sambhavet, ataḥ prathamam avidyā-vṛttīḥ svayam
eva brahma-dvārā āvirbhavatīs tama-ādi-rūpeṇa brahmā tāḥ sasarjety
āha---sasarjeti \| cchāyayā chāya-rūpayā tanvā tamasety arthaḥ \| atra
tamo-moha-mahā-moha-tāmisrāndha-tāmisrāḥ
krameṇājñānāsmitā-rāga-dveṣābhiniveśā jñeyāḥ \|\|18\|\|

\...

**\|\| 3.20.19 \|\|**

**visasarjātmanaḥ kāyaṁ nābhinandaṁs tamomayam \|**

**jagṛhur yakṣa-rakṣāṁsi rātriṁ kṣut-tṛṭ-samudbhavām \|\|**

**śrīdhara-svāmī (bhāvārtha-dīpikā) :** tad evaṁ prathamoktāṁ sādhāraṇāṁ
sṛṣṭim anūdya kenacid viśeṣeṇāsādhāraṇāṁ sṛṣṭim āha---visasarjety-ādinā
yāvat samāpti \| tad visṛṣṭaṁ kāyaṁ rātri-rūpaṁ tata eva jātāni
yakṣa-rakṣāṁsi jagṛhuḥ \| kṣut-tṛṣoḥ samudbhavo yasyāṁ tām \| atra ca,
yāsya sā tanūr āsīt tām apāhata sā tamisrābhavat ity-ādi-śrutir
anusandheyā \|\|19\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kāyaṁ chāyā-rūpaṁ
nābhinandan, hanta hanta sṛṣṭy-ārambhe tamasaivāvṛto'bhūvam iti vinindya
tatyāja \| sa ca tad-visṛṣṭaḥ kāyo rātrir abhūt tāṁ ca tata eva tadānīm
eva jātāni yakṣa-rakṣāṁsi jagṛhuḥ svīcakrur ity avidyā-dharmāv
āvaraṇa-vikṣepau yakṣa-rakṣasām atyadhikāv iti vivakṣitam \| kīdṛśīṁ
kṣut-tṛṣoḥ samudbhavo yasyāṁ tām \| atra, yā tasya sā tanūr āsīt tām
apāhata sā tamisrābhavat ity-ādi-śrutir anusandheyā \| atra
dvi-parārdha-yuṣo brahmaṇaḥ kāya-tyāgo nāma bhāva-tyāga eva vivakṣitaḥ
\| tataś ca brahmaṇo manasi krodhādis tāmaso bhāva āvirbabhūva \| tasmād
yakṣa-rakṣāṁsi babhūvuḥ \| sa ca tāmaso bhāvo rātrir abhūt tāṁ ca
yakṣa-rakṣāṁsy eva jagṛhur ity etāvān evārthaḥ \| sṛṣṭy-arthaṁ
yoga-balena pṛthak pṛthak kāya-grahaṇa-tyāgavattve'pi dvi-parārdhāyus
tvaṁ tasya na vyāhanyate viṣaya-bhogārtham apīndrādi-devānāṁ
nānā-rūpa-grahaṇa-tyāga-darśanād ity api kecid āhuḥ \|19\|\|

\...

**\|\| 3.20.20 \|\|**

**kṣut-tṛḍbhyām upasṛṣṭās te taṁ jagdhum abhidudruvuḥ \|**

**mā rakṣatainaṁ jakṣadhvam ity ūcuḥ kṣut-tṛḍ-arditāḥ \|\|**

**śrīdhara-svāmī (bhāvārtha-dīpikā) :** upasṛṣṭā abhibhūtāḥ \| jagdhum
attuṁ bhakṣayitum \| yato vayaṁ kṣut-tṛḍbhyām arditā ata enaṁ piteti
kṛpayā mā rakṣatety eke \| anye tu jakṣadhvaṁ bhakṣayateti bruvantaḥ \|
jakṣa bhakṣa-hasanayor iti dhātuḥ \|\|20\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** upasṛṣṭā upadrutāḥ taṁ
brahmāṇaṁ jagdhuṁ bhakṣayitum \| tatra kecid enaṁ piteti kṛpayā mā
rakṣety ūcuḥ---jakṣadhvam iti jakṣa bhakṣa-hasanayor ity asmāt
\|\|20\|\|

\...

**\|\| 3.20.21 \|\|**

**devas tān āha saṁvigno mā māṁ jakṣata rakṣata \|**

**aho me yakṣa-rakṣāṁsi prajā yūyaṁ babhūvitha \|\|**

**śrīdhara-svāmī (bhāvārtha-dīpikā) :** devo brahmā saṁvigno bhītaḥ san
māṁ mā jakṣata mā bhakṣayata, kintu rakṣata \| aho he yakṣa-rakṣāṁsi,
yūyaṁ me prajāḥ sutā babhūvitha jātāḥ stha \| evam ugra-svabhāvā
yakṣa-rākṣasā jātā ity arthaḥ \| tatra ye jakṣadhvam ity ūcus te yakṣāḥ,
ye tu mā rakṣateti te rākṣasā iti jñeyam \| etac ca
tiryag-ādi-tāmasa-sargasyāpy upalakṣaṇam \|\|21\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** devo brahmā \| māṁ na
bhakṣayata, kintu rakṣata \| aho āścaryaṁ he yakṣa-rakṣāṁsi \|\|21\|\|

\...

**\|\| 3.20.22 \|\|**

**devatāḥ prabhayā yā yā dīvyan pramukhato'sṛjat \|**

**te ahārṣur devayanto visṛṣṭāṁ tāṁ prabhām ahaḥ \|\|**

**śrīdhara-svāmī (bhāvārtha-dīpikā) :** prabhayā dīvyan dyotamānaḥ \| yā
yā devatā dyutimatyaḥ sāttvikyas tās tāḥ pramukhataḥ prādhānyenāsṛjat \|
te devāḥ \| devatā iti strītvena nirdiṣṭānām apy artha-mātra-vivakṣayā
ta iti puṁstvena pratinirdeśaḥ \| evaṁ yakṣa-rakṣāṁsīty atrāpi jñeyam \|
tena visṛṣṭāṁ tyaktāṁ prabhām ahaḥ divasa-rūpāṁ satīṁ devayantaḥ
krīḍayanto'hārṣur jagṛhuḥ \|\|22\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** devayanta iti \| divu ardane ity
asmāt caurādikāt yācamāna ity arthaḥ \|\|22\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** prabhayā prabhāva-rūpayā
sattva-mayyā tanvā dīvyan dyotamānaḥ \| yā yā devatāḥ pramukhataḥ
prādhānyenāsṛjat \| atra yā ity asyāpi te ity anena
pratinirdeśo'rtha-mātra-dṛṣṭyaiva jñeyaḥ \| visṛṣṭāṁ tena tyaktāṁ tāṁ
prabhām ahaḥ divasa-rūpāṁ tat tanūm ahārṣur jagṛhuḥ \|

kim-arthaṁ ? tāḥ devayantaḥ krīḍayantaḥ krīḍayituṁ yathā rātrir
yakṣa-rakṣobhiḥ saha tiṣṭhati tathā aho'pi devair dīvyatīty arthaḥ \|
iti sandarbhaḥ \| atra brahmaṇo manasi prasādaḥ sāttvika-bhāva
āvirbabhūva \| tasmā devā babhūvuḥ sa ca prasādo dinaṁ babhūva \| tac ca
te eva jagṛhur ity etāvān evārthaḥ \|\|22\|\|

\...

**\|\| 3.20.23 \|\|**

**devo'devān jaghanataḥ sṛjati smātilolupān \|**

**ta enaṁ lolupatayā maithunāyābhipedire \|\|**

**śrīdhara-svāmī (bhāvārtha-dīpikā) :** adevān iti cchedaḥ \| sa
jaghanād asurān asṛjata iti śruteḥ \| ati-lolupān strī-lampaṭān \|
abhipedire prāptāḥ \|\|23\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** evaṁ ca tasya manasi kāmo
rājasa-bhāvo'bhūt tasmā asurā babhūvuḥ \| sa ca bhāvaḥ \| sandhyā abhūt
tāṁ cāsurā jagṛhur ity āha---deva iti \| adevān sa jaghanād asurān
asṛjata iti śruteḥ \| kāmād anartho mahān bhavatīty āha---ta enam
ity-ādi \|\|23\|\|

\...

**\|\| 3.20.24 \|\|**

**tato hasan sa bhagavān asurair nirapatrapaiḥ \|**

**anvīyamānas tarasā kruddho bhītaḥ parāpatat \|\|**

**śrīdhara-svāmī (bhāvārtha-dīpikā) :** parāpatad apalāyata \|\|24\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** parāpatat palāyata
\|\|24\|\|

\...

**\|\| 3.20.25 \|\|**

**sa upavrajya varadaṁ prapannārti-haraṁ harim \|**

**anugrahāya bhaktānām anurūpātma-darśanam \|\|**

**śrīdhara-svāmī (bhāvārtha-dīpikā) :** bhaktecchānurūpam ātmānaṁ
darśayatīti tathā tam upavrajya \|\|25\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** upavrajya
manasaivopasādya nivedayāmāseti śeṣaḥ \|\|25\|\|

\...

**\|\| 3.20.26 \|\|**

**pāhi māṁ paramātmaṁs te preṣaṇenāsṛjaṁ prajāḥ \|**

**tā imā yabhituṁ pāpā upākrāmanti māṁ prabho \|\|**

**śrīdhara-svāmī (bhāvārtha-dīpikā) :** pahīti dvābhyāṁ prārthitavān \|
yabhituṁ maithunena dharṣayitum \|\|26\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

\...

**\|\| 3.20.27 \|\|**

**tvam ekaḥ kila lokānāṁ kliṣṭānāṁ kleśa-nāśanaḥ \|**

**tvam ekaḥ kleśadas teṣām anāsanna-padāṁ tava \|\|**

**śrīdhara-svāmī (bhāvārtha-dīpikā) :** lokānāṁ janānām \| tava
anāsannāv anāśritau pādau yais teṣām \|\|27\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** kleśada iti svaṁ
pratyunmukhīkartum iti jñeyam \|\|27\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tava anāsanna-padāṁ
tvat-pādāvanāśritavatām abhaktānāṁ tvaṁ kleśadaḥ tena kliṣṭānām api
tvat-pādāv āśritavatāṁ bhaktānāṁ tvaṁ kleśa-nāśana iti gamyate \| eka
ity evaṁ-vidho bhakta-vatsalaḥ ko'pi nāstīti bhāvaḥ \| tvac-caraṇam
anāśritavatāṁ kāla-karma-grahādi-rūpeṇa tvam evaikaḥ kleśadaḥ \| teṣām
evākasmāc caraṇāśritatve sati sākṣāt tvam eva tat-tat-kleśa-nāśanaḥ,
tvad-bhakteṣu kāla-karmādīnām anadhikārād ity āśayaḥ \| tvayi
vaiṣamyābhāvas tu kalpa-taru-dṛṣṭāntena \|\|27\|\|

\...

**\|\| 3.20.28 \|\|**

**so'vadhāryāsya kārpaṇyaṁ viviktādhyātma-darśanaḥ \|**

**vimuñcātma-tanuṁ ghorām ity ukto vimumoca ha \|\|**

**madhvācāryaḥ (bhāgavata-tātparyam) :**

jānann api samartho'pi kvacid brahmā hareḥ priyaḥ \|

> jñātvā karoti karmāṇi hy ajñavac cāpy aśaktavat \|\|
>
> vyasṛjan malavad dehaṁ bāhyaṁ na tu nijaṁ purā \|
>
> brahmā tac ca harāditvaṁ prāpa devādi-daivatam \|\| iti kaurme
> \|\|29\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** viviktam asandigdham
adhyātma-darśanaṁ para-citta-jñānaṁ yasya hareḥ \| ghorāṁ kāma-kaśmalāṁ
sva-tanuṁ vimuñceti uktavān iti śeṣaḥ \| ity uktaś ca brahmā taṁ tanuṁ
vimumoca \| sarvatra tanu-tyāgo nāma tat tan mano-bhāva-tyāgo vivakṣitaḥ
\| grahaṇaṁ ca tat tad bhāvāpattir iti draṣṭavyam \|\|28\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** so'vadhāryety asya ṭīkāyāṁ bhāvo
nāma sṛjyāveśo jñeyaḥ \| bhāvatv amananaṁ ca tad-āyuṣo
dviparārdhamitatvāt \|\|28\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** viviktam asandigdham
adhyātma-darśanaṁ para-citta-jñānaṁ yasya saḥ \| vimuñcety uktavān iti
śeṣaḥ \| ity ukteś ca brahmā tanuṁ vimumoca \|\|28\|\|

\...

**\|\| 3.20.29 \|\|**

**tāṁ kvaṇac-caraṇāmbhojāṁ mada-vihvala-locanām \|**

**kāñcī-kalāpa-vilasad-dukūla-cchanna-rodhasam \|\|**

**śrīdhara-svāmī (bhāvārtha-dīpikā) :** sāho-rātrayoḥ sandhir abhavat
iti śruteḥ \| sā tena visṛṣṭā tanuḥ sāyantanī sandhyā babhūva \| sā ca
kāmodreka-velā \| asurāś ca rājasatvāt strī-lampaṭāḥ \| atas tāṁ
sandhyām eva striyaṁ kalpayitvā te saṁmohaṁ prāptā ity āha---tām iti
tribhiḥ \| nūpurābhyāṁ kvaṇatī caraṇāmbhoje yasyāḥ \| madena vihvale
locane yasyāḥ \| kāñcī-kalāpena vilasad-dukūlaṁ tena channaṁ rodhaḥ
kaṭitaṭaṁ yasyās tām \|\|29\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tām iti trikam \| anyo'nyeti
lekhādivat śleṣāpy aṅgīkṛtā \| yad vā, supāṁ sulug ity-ādinā yādeśaḥ
\|\|29\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** matvā mūḍha-dhiyaḥ
striyam ity agrimoktes tāṁ sandhyām eva striyaṁ kalpayitvā strī-lampaṭā
asurā mumuhur ity āha---tāṁ kvaṇad iti \| atra sva-sva-nīḍaṁ prati
gantuṁ nabhasi sva-śabdam uḍḍīnān caṭaka-sārasādīn eva nūpura-kāñcy-ādīn
kalpayanti sma \| tat-tad-ākārān megha-khaṇḍān eva
caraṇa-nayana-nitamba-stanādīn \| ata evaikutra śleṣeṇa payodhara-śabdaḥ
upanyastaḥ \| sandhyāyā āruṇyam evāruṇa-dukūlam \| rodhaḥ kaṭi-taṭaṁ,
śleṣayeti bhidādy āṅ-antāṭṭāp-pratyayaḥ \| ṅity api guṇa ārṣaḥ
\|\|29\|\|

\...

**\|\| 3.20.30 \|\|**

**anyonya-śleṣayottuṅga-nirantara-payodharām \|**

**sunāsāṁ sudvijāṁ snigdha-hāsa-līlāvalokanām \|\|**

**śrīdhara-svāmī (bhāvārtha-dīpikā) :** anyonyaṁ śleṣayopamardena
hetunottuṅgau nirantarau payodharau yasyāḥ \| su-dvijāṁ su-datīm \|
snigdho hāso līlāvalokanaṁ ca yasyāḥ \|\|30\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** anyonya-śleṣayā
upamardenaiva hetunā uttuṅgau nirantarāv avyavadhānau payodharu yasyās
tāṁ supāṁ sulug ity-ādinā ṭā-pratyayasya yādeśo vā \| antarāc
chidrotthau yat kiñcit sūrya-prakāśāv eva hāsāvalokane kadācit
tan-megha-khaṇḍāntardhānam eva lajjayā nigūhanam ūrdhvatas
tala-paryanta-patitāni dīrgha-śyāma-megha-khaṇḍāny eva \|\|30\|\|

\...

**\|\| 3.20.31 \|\|**

**gūhantīṁ vrīḍayātmānaṁ nīlālaka-varūthinīm \|**

**upalabhyāsurā dharma sarve sammumuhuḥ striyam \|\|**

**śrīdhara-svāmī (bhāvārtha-dīpikā) :** gūhantīṁ vastrāñ calenāvṛṇvānām
\| nīlānām alakānāṁ varūthaḥ stomo vidyate yasyāḥ \| he dharma vidura,
tāṁ striyam upalabhya matvā \|\|31\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nīlālaka-varūtham \| he
dharma ! vidura ! tāṁ striyam upalabhya matvā \|\|31\|\|

\...

**\|\| 3.20.32 \|\|**

**aho rūpam aho dhairyam aho asyā navaṁ vayaḥ \|**

**madhye kāmayamānānām akāmeva visarpati \|\|**

**śrīdhara-svāmī (bhāvārtha-dīpikā) :** saṁmūḍhānāṁ vibhāvanā-kramam
āha---aho iti \|\|32\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** teṣāṁ kāma-moha-pralāpam
āha---aho iti \|\|32\|\|

\...

**\|\| 3.20.33 \|\|**

**vitarkayanto bahudhā tāṁ sandhyāṁ pramadākṛtim \|**

**abhisambhāvya viśrambhāt paryapṛcchan kumedhasaḥ \|\|**

**śrīdhara-svāmī (bhāvārtha-dīpikā) :** abhisambhāvya satkṛtya \|
viśrambhāt praṇayāt \| kubuddhayas te tāṁ papracchuḥ \|\|33\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam \|*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kim iyam asmāsv
evānurāgiṇī anyatra vā, devī mānuṣī vā vṛṣasyantī brahmacāriṇī vety evaṁ
vitarkayantaḥ \| abhisambhāvya satkṛtya \|\|33\|\|

\...

**\|\| 3.20.34 \|\|**

**kāsi kasyāsi rambhoru ko vārthas te'tra bhāmini \|**

**rūpa-draviṇa-paṇyena durbhagān no vibādhase \|\|**

**śrīdhara-svāmī (bhāvārtha-dīpikā) :** kāsīti tribhiḥ \| kāsi jātyā \|
kasya vā kanyā ? he bhāmini kopane \| rūpam eva draviṇam anarghyaṁ vastu
\| tad eva paṇyaṁ krayārham \| tena tad-asamarpaṇena no vibādhase
\|\|34\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** vibādhane hetuḥ \| durbhagān
etan-mūlya-dravya-hīnān \|\|34\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** rūpam eva draviṇam
anarghyaṁ vastu, tad eva paṇyaṁ krayārhaṁ tenāsmān durbhagān
tvad-dāsyānarhān api vibādhase vadhvā sva-saṅga eva jighṛkṣasi \| yad
vā, vibādhase na krīṇāsi dhig asmān durbhagān iti bhāvaḥ \|\|34\|\|

\...

**\|\| 3.20.35 \|\|**

**yā vā kācit tvam abale diṣṭyā sandarśanaṁ tava \|**

**utsunoṣīkṣamāṇānāṁ kanduka-krīḍayā manaḥ \|\|**

**śrīdhara-svāmī (bhāvārtha-dīpikā) :** kiṁ jāti-kulādi-praśnena yā vā
kācid bhava \| diṣṭ**yā** idaṁ tāvad bhadraṁ jātaṁ yat tava darśanam \|
kintu kevalaṁ no mana utsunoṣi vimathnāsi \|\|35\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** utsunoṣi mathnāsi \|
kanduka-krīḍayeti astaṁ gacchan cañcalaḥ sūrya eva aruṇa-kandukatvena
kalpitaḥ \|\|35\|\|

\...

**\|\| 3.20.36 \|\|**

**naikatra te jayati śālini pāda-padmaṁ**

**ghnantyā muhuḥ kara-talena patat-pataṅgam \|**

**madhyaṁ viṣīdati bṛhat-stana-bhāra-bhītaṁ**

**śānteva dṛṣṭir amalā suśikhā-samūhaḥ \|\|**

**śrīdhara-svāmī (bhāvārtha-dīpikā) :** kṣubhita-cittānāṁ vākyaṁ
naikatreti \| he śālini ślādhye \| ekatra na jayati na sthirī-bhavati \|
yad vā, naikatrāneka-gati-vilāseṣu jayati sarvotkarṣeṇa vartate \|
patat-pataṅgam ucchalantaṁ kandukam \| bṛhatoḥ stanayor bhārād bhītaṁ
tava kṛśaṁ madhyaṁ viṣīdati śrāmyati \| śāntā manthareva prasarati \|
su-śikhā-samūhaḥ śobhanaḥ keśa-kalāpas te \| pāṭhāntare suśikhāḥ
śobhanān keśān avakīryamāṇān samūhaḥ badhāneti \| atra cāstaṁ gacchan
sūrya eva patat-pataṅgaḥ, megha-vicchedo madhya-viṣādaḥ tārakā-rūpā
dṛṣṭiḥ, tama eva keśā ity-ādy-ūhyam \|\|36\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kanduka-krīḍāṁ
varṇayanti---he śālini ! ślāghye ! ekatra na jayati na sthirībhavati \|
patat-pataṅgam adhaś calaṁ kandukam \| pakṣe'staṁ gacchan sūryaḥ \|
kṛśatvād viṣīdati \| dṛṣṭir amalā niṣkāmeva vastutas tv antaḥ
sakāmaivety arthaḥ \| śrāntā kanduka-krīḍāśramaṁ vyañjayatī \| ata eva
suśikhāḥśobhanān keśān avakīryamānān samūhaḥ vadhāna \| suśikhā-samūha
iti pāṭhe---sv ity avyayaṁ pṛthak-padam \| tataś ca śikhā-samūhaś ca
sundara ity arthaḥ \|\|36\|\|

\...

**\|\| 3.20.37 \|\|**

**iti sāyantanīṁ sandhyām asurāḥ pramadāyatīm \|**

**pralobhayantīṁ jagṛhur matvā mūḍha-dhiyaḥ striyam \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** pramadevācarantīṁ striyaṁ matvā jagṛhuḥ
\|\|37\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** itīti \| sandhya hi kāmināṁ
strī-sphūrtiṁ karoti \| tataś ca teṣāṁ sphurantī strī tad-abhedena tair
avagatā tad-anusāreṇa munīndreṇāpi varṇiteti jñeyam \|\|37\|\|

\...

**\|\| 3.20.38 \|\|**

**prahasya bhāva-gambhīraṁ jighrantyātmānam ātmanā \|**

**kāntyā sasarja bhagavān gandharvāpsarasāṁ gaṇān \|\|**

**śrīdhara-svāmī (bhāvārtha-dīpikā) :** prahasyātmānam ātmanā jighrantyā
\| kāntyā saundaryeṇa \| prahasanam ātmāvaghrāṇaṁ ca
saundaryānubhāva-cāturya-vikāraḥ \|\|38\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** bhāvaḥ saundarya-garvaḥ tena
gambhīram anyatrādatta-dṛṣṭitvādikaṁ yathā syāt tathā prahasya svasminn
eva premātiśayena saurabhyātiśayānubhavena ca svayam ātmānaṁ jighrantyā
kāntyā kāntimatyā tanvā \|\|38\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yadā brahmaṇaḥ saundaryaṁ
smṛty-ārūḍhaṁ babhūva, tadā tasmād gandharvādayo babhūvus tac ca
saundaryaṁ jyotsnābhūt, tāṁ ca evaṁ jagṛhur ity āha---prahasyeti \|
kāntyā kīdṛśyā bhāva-gambhīraṁ vyañjita-svābhiyogaṁ yathā syāt tathā
prahasya ātmanaivātmānaṁ jighrantyeti kānti-kāntimator aikyenopacārāt
prahasanāvaghrāṇādīni sva-saundaryāsvādana-cihnāni \|\|38\|\|

\...

**\|\| 3.20.39 \|\|**

**visasarja tanuṁ tāṁ vai jyotsnāṁ kāntimatīṁ priyām \|**

**ta eva cādaduḥ prītyā viśvāvasu-purogamāḥ \|\|**

**śrīdhara-svāmī (bhāvārtha-dīpikā) :** jyotsnāṁ candrikā-rūpām \| ta
eva gandharvādi-gaṇāḥ \| viśvāvasuḥ purogamo mukhyo yeṣu \|\|39\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

\...

**\|\| 3.20.40 \|\|**

**sṛṣṭvā bhūta-piśācāṁś ca bhagavān ātma-tandriṇā \|**

**dig-vāsaso mukta-keśān vīkṣya cāmīlayad dṛśau \|\|**

**śrīdhara-svāmī (bhāvārtha-dīpikā) :** ātmanas tandriṇā ālasyena \|
tāṁś ca mukta-keśān vīkṣya netre nimīlitavān \|\|40\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ātma-tandriṇā ātmanas
tandrā-yuktena dehena upalakṣaṇaṁ caitat jṛmbhā nidronmānavattvasya
tasya eva kārya-krama-rūpatvāt teṣām \|\|40\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kadācid brahmaṇa ālasyam
abhūt tasmāc ca bhūta-piśādyā babhūvus tac-cālasyaṁ
jṛmbhā-nidrādi-rūpābhūt tāṁ ca ta eva jagṛhur ityāha---sṛṣṭveti \|
tandrā yasya kāryatvenāsti tat-tandri ālasyaṁ tena \|\|40\|\|

\...

**\|\| 3.20.41 \|\|**

**jagṛhus tad-visṛṣṭāṁ tāṁ jṛmbhaṇākhyāṁ tanuṁ prabhoḥ \|**

**nidrām indriya-vikledo yayā bhūteṣu dṛśyate \|**

**yenocchiṣṭān dharṣayanti tam unmādaṁ pracakṣate \|\|**

**śrīdhara-svāmī (bhāvārtha-dīpikā) :** indriyāṇāṁ vikledaḥ srāvo yayā
tāṁ nidrāṁ pracakṣate \| yenendriya-vikledena hetunocchiṣṭāṁś ca sato
dharṣayanti bhrāntān kurvanti \| taṁ bhūtādi-gaṇam unmādaṁ pracakṣate \|
tandrā-jṛmbhikānikronmāda-hetutvena bhūtādīnāṁ tanūnāṁ ca cāturvidhyam
uktam \|\|41\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** jagṛhur iti sārdhakam \| ata
evābhedenāha---jṛmbhaṇākhyāṁ nidrām iti ca \| dharmasyaiva
prādhānya-vivakṣayā matv-arthīyaś ca nātra kṛtaḥ \| tam indriya-vikledaṁ
yam unmādaṁ pracaksate tatronmādo'pi bhavatīti tad-abhedena tam api
nirdiśantīty arthaḥ \|\|41\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yayā nidrayā bhūteṣu
manuṣyādiṣu indriyāṇāṁ mukhādīnāṁ vikledaḥ \| yena ca vikledena hetunā
ucchiṣṭān sato dharṣayanti, taṁ dharṣam unmādaṁ pracakṣate \| ata eva
bhūta-pretādi-dharṣitā janā unmattā ucyante \|\|41\|\|

\...

**\|\| 3.20.42 \|\|**

**ūrjasvantaṁ manyamāna ātmānaṁ bhagavān ajaḥ \|**

**sādhyān gaṇān pitṛ-gaṇān parokṣeṇāsṛjat prabhuḥ \|\|**

**śrīdhara-svāmī (bhāvārtha-dīpikā) :** ūrjasvantaṁ balavantam \|
parokṣeṇādṛśya-rūpeṇa \|\|42\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ūrjasvantaṁ
vara-dānenotsāhādi-lakṣaṇa-sattva-yuktam \|\|42\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kadācid ātmano
baliṣṭhatvaṁ pārokṣyaṁ ca bhāvayāmāsa \| tābhyāṁ ca sādhyāḥ pitaraś ca
babhūvus te ca havya-kavye babhūvatur ity āha---dvābhyām \| ūrjasvantaṁ
sattvavantaṁ tena sattvena sādhyān gaṇān parokṣeṇa pārokṣyeṇa ca
pitṛ-gaṇān \|\|42\|\|

\...

**\|\| 3.20.43 \|\|**

**ta ātma-sargaṁ taṁ kāyaṁ pitaraḥ pratipedire \|**

**sādhyebhyaś ca pitṛbhyaś ca kavayo yad vitanvate \|\|**

**śrīdhara-svāmī (bhāvārtha-dīpikā) :** ātmanaḥ sargo yasmātam \| yad
yena kāryeṇa saṁpradānatva-nimittena \| kavayaḥ karma-kovidāḥ \|
sādhyebhyaḥ pitṛbhyaś ca sva-pitṛ-rūpebhyaḥ \| vitanvate śrāddhādinā
havyaṁ kavyaṁ ca dadati \|\|43\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ta iti \| tad-yuktam eva jñātvā
tebhyo dadatīti yat yena sva-lakṣaṇena kāyenaiva hetunā \|\|43\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** te sādhyāḥ pitaraś ca taṁ
kāyam anurūpam ity arthaḥ \| yad yato hetor vitanvate sādhyebhyo havyam
annaṁ pitṛbhyaḥ kavyam annaṁ śrāddhādinā samarpayantīty arthaḥ
\|\|43\|\|

\...

**\|\| 3.20.44 \|\|**

**siddhān vidyādharāṁś caiva tirodhānena so'sṛjat \|**

**tebhyo'dadāt tam ātmānam antardhānākhyam adbhutam \|\|**

**śrīdhara-svāmī (bhāvārtha-dīpikā) :** tirodhānena dṛśyatve saty apy
antardhāna-śaktyā \|\|44\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kadācit sa antardhānaṁ
bhāvayāmāsa \| tasmāc ca siddha-vidyādharā babhūvur ity āha---siddhān
iti \|\|44\|\|

\...

**\|\| 3.20.45 \|\|**

**sa kinnarān kimpuruṣān pratyātmyenāsṛjat prabhuḥ \|**

**mānayann ātmanātmānam ātmābhāsaṁ vilokayan \|\|**

**śrīdhara-svāmī (bhāvārtha-dīpikā) :** pratyātmyena pratibimbena \|
ātmābhāsaṁ pratibimbam ātmanātmano mānaḥ pratibimba-darśinaḥ sundarasya
śiraḥ-kampādi-ceṣṭā \| ata eva tat-sṛṣṭānāṁ mithaḥ saṁmānanena nityaṁ
mithunī-bhavaḥ \|\|45\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ātmanaḥ pratibimbaṁ
bhāvayāmāsa \| tasmāc ca kinnara-kiṁpuruṣā babhūvur ity āha---sa kim iti
\| pratyātmena pratibimbena \| ahaṁ sundara ity ātmanaivātmānaṁ mānayan,
ātmābhāsaṁ mukuram \|\|45\|\|

\...

**\|\| 3.20.46 \|\|**

**te tu taj jagṛhū rūpaṁ tyaktaṁ yat parameṣṭhinā \|**

**mithunī-bhūya gāyantas tam evoṣasi karmabhiḥ \|\|**

**śrīdhara-svāmī (bhāvārtha-dīpikā) :** tat pratibimba-rūpam \|
karmabhis tat parākramānuvarṇanaiḥ \|\|46\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tat pratyātmaṁ
strī-puṁsayoḥ pārasparika-darśana-rūpam abhūd atas te'pi tad eva jagṛhur
ity āha---te tv iti \|\|46\|\|

\...

**\|\| 3.20.47 \|\|**

**dehena vai bhogavatā śayāno bahu-cintayā \|**

**sarge'nupacite krodhād utsasarja ha tad vapuḥ \|\|**

**śrīdhara-svāmī (bhāvārtha-dīpikā) :** bhoga ābhogo vistāraḥ
pādādi-prasaraṇaṁ tadvatā dehena \| anupacite vṛddhim aprāpte \| tat
bhoga-krodhādi-yuktam \|\|47\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** manasaiva śayānaṁ dehaṁ
tatyāja \| sa cāhi-sarpādi-rūpo babhūvety āha---deheti \| bhoga ābhogo
vistāras tadvatā pādādi-prasaraṇavety arthaḥ \| bahu-cintayā sarge
anupacite sati kathaṁ me sṛṣṭiḥ siddhyed iti bhāvanayā tataś ca
cintā-madhya eva kaścid aviveko'bhūt, yato mahān krodho babhūva \|
krodhānantaraṁ tad-vapur utsasarja \|\|47\|\|

\...

**\|\| 3.20.48 \|\|**

**ye'hīyantāmutaḥ keśā ahayas te'ṅga jajñire \|**

**sarpāḥ prasarpataḥ krūrā nāgā bhogoru-kandharāḥ \|\|**

**śrīdhara-svāmī (bhāvārtha-dīpikā) :** amuto'muṣmād dehādye keśā
ahīyanta pracyutās te'hayo jātāḥ \| prasarpataḥ pādādy-ākuñcanaiḥ
pracalato'muṣmāt sarpāḥ \| ata eva agā na bhavantīti nāgāḥ, ativegavanta
ity arthaḥ \| bhogavato jātatvād bhogena phaṇenorur vistīrṇā kandharā
yeṣām \| sarve caite tat-krodha-yogāt krūrāḥ \| teṣām
avāntara-jāti-bhedaḥ sarpa-siddhānte prasiddhaḥ \|\|48\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ye iti \| keśa-skhalanam apy asya
bhāva-mayam eva jñeyam \|\|48\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** amutaḥ amuṣmād dehāt ye
keśā ahīyanta vicyutās te ahayo jātāḥ \| prasarpataḥ pādādy-ākuñcanaiḥ
pracalato'muṣmād ye hasta-pādādyo vicyutās te sarpāḥ \| ye ca
muṇḍa-kandharādyās te nāgāḥ \| kīdṛśāḥ ? bhogavato jātatvād bhogena
phaṇena uru vistīrṇā kandharā yeṣāṁ te \| sarve ca krodha-yogāt krūrāḥ
\| teṣām avāntara-jāti-bhedaḥ sarpa-siddhānte prasiddhaḥ \|\|48\|\|

\...

**\|\| 3.20.49 \|\|**

**sa ātmānaṁ manyamānaḥ kṛta-kṛtyam ivātmabhūḥ \|**

**tadā manūn sasarjānte manasā loka-bhāvanān \|\|**

**śrīdhara-svāmī (bhāvārtha-dīpikā) :** yadā manyamāno'bhūt tadā manūn
sasarja \|\|49\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** kṛta-kṛtyam iveti iva-śabdāt kṛtaṁ
pūrva-kṛtyam ity arthaḥ \| manūn manuṣyān loka-bhāvanān karmaṇā
sarva-lokodbhava-hetūn ata eva śrī-manoḥ prajā bhaviṣyanti \|\|49\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** cintānantaraṁ sṛṣṭir me
pūrṇaiva sampadyateti manasi yadā mithunaṁ sisṛkṣatas tasya ānando
babhūva \| tadā tasmāt manavo abhavaṁs te ca sṛṣṭi-pūrti-mayīṁ
puruṣākāratāṁ jagṛhur ity āha---sa ātmānam iti dvābhyām \| manūn iti
teṣu tadānīṁ svāyambhuvo manuḥ prakaṭaḥ sarvair adṛśyata \| anye ca
yathā-samayaṁ dṛśyā iti jñeyam \| atrāste iti padopanyāsān
manu-sargo'yaṁ sarvāntimo jñeyaḥ \| ata eva tad-anantaraṁ vakṣyamāṇo'pi
ṛṣi-sarga etat pūrvatraiva jñeyaḥ \| atra daśama-dvādaśa-viṁśādhyāyeṣu
kvacit krameṇa kvacin maṇḍūka-pluti-siṁhāvalokādi-nyāyāt
kramātikrameṇāpy uktānāṁ sargāṇām ayaṁ kramo jñeyaḥ \| prathamaṁ
pañca-parvāvidyā-sargaḥ \| tato vanaspati-vṛkṣādi-sargaḥ, tataḥ
sarpādi-sargaḥ, (tato go-mahiṣy-ādi-sargaḥ, tato
yakṣa-rākṣasāsura-kinnara-kiṁpuruṣādi-sargaḥ,) tataś ca
sanakādi-marīcy-ādi-sargaḥ, tato manuṣya-sargaḥ, sarvānte manu-sargas,
tataḥ pūrva-sṛṣṭā api strī-puṁ-svarūpeṇa vardhante smeti \|\|49\|\|

\...

**\|\| 3.20.50 \|\|**

**tebhyaḥ so'sṛjat svīyaṁ puraṁ puruṣam ātmavān \|**

**tān dṛṣṭvā ye purā sṛṣṭāḥ praśaśaṁsuḥ prajāpatim \|\|**

**madhvācāryaḥ (bhāgavata-tātparyam) :** ye purā sṛṣṭā devāḥ \| dṛṣṭvā
tu pauruṣīṁ sṛṣṭiṁ devāḥ sukṛtam ūcire iti \|\|50\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** tebhyaḥ svīyaṁ puruṣaṁ
puruṣākāraṁ puraṁ deham atyasṛjad dadau \| tān manūn \|\|50\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tebhya iti ātmavān paramāśrayaḥ
sann ity arthaḥ \| ātmanaḥ iti pāṭhas tu prāyo dṛśyate \| tatra
paramaṭmanaḥ puraṁ prakāśa-sthānam ity arthaḥ \|\|50\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** svīyaṁ puraṁ puruṣākāraṁ
deham atyasṛjat dadau \|\|50\|\|

\...

**\|\| 3.20.51 \|\|**

**aho etaj jagat-sraṣṭaḥ sukṛtaṁ bata te kṛtam \|**

**pratiṣṭhitāḥ kriyā yasmin sākam annam adāma he \|\|**

**śrīdhara-svāmī (bhāvārtha-dīpikā) :** te tvayā yat kṛtaṁ tat sukṛtam
\| sukṛtatvam āhuḥ \| yasmin manu-sarge \| kriyā agnihotrādyāḥ \|
ato'smin sarve vayaṁ sākaṁ sahānnaṁ havirbhāgādy adāma bhakṣayāma \| he
brahman \|\|51\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** he jagat-sraṣṭas te tvayā
yasmin manu-sarge sati kriyā agnihotrādyāḥ pratiṣṭhitā bhaveyuḥ, tair
manubhiḥ pālanād iti bhāvaḥ \| sākaṁ sahaiva vayaṁ sarve annaṁ havir
bhāgādi adāma bhakṣayāma \| he iti pṛthak padam \|\|51\|\|

\...

**\|\| 3.20.52 \|\|**

**tapasā vidyayā yukto yogena susamādhinā \|**

**ṛṣīn ṛṣir hṛṣīkeśaḥ sasarjābhimatāḥ prajāḥ \|\|**

**madhvācāryaḥ (bhāgavata-tātparyam) :**

yatrāpi tu harer nāma tad anyatra prayujyate \|

> tadāntara hares tatra gṛhīti nānyathā bhavet \|\|
>
> svātantryād avaratvaṁ ca parasyāpi prayujyate \|
>
> sthitasyāpi yathā-rājñaḥ svānāṁ jaya-parājayau \|\| iti pādme \|

ato hṛṣīkeśo brahmāntaryāmī \|\|52\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** kāya-sṛṣṭim uktvā ṛṣīṇāṁ sṛṣṭim
āha---tapaseti \| vidyā upāsanā \| yogo'trāsanādiḥ \| su-samādhir
vairāgyaiśvaryādi-yuktaḥ samādhiḥ tena ca yuktaḥ \| hṛṣīkeśaḥ
sva-vaśendriyaḥ san \| ṛṣīr brahmā ṛṣīn prajāḥ sasarja \|\|52\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tato vidyayā yuktasya
brahmaṇo mānuṣī-sṛṣṭim āha---tapaseti \| vidyā upāsanā yogo'ṣṭāṅgaḥ
susamādhir jñāna-vairāgye hṛṣīkeśaḥ sva-vaśendriyaḥ san ṛṣīn sanakādīn
\|\|52\|\|

\...

**\|\| 3.20.53 \|\|**

**tebhyaś caikaikaśaḥ svasya dehasyāṁśam adād ajaḥ \|**

**yat tat samādhi-yoga-rddhi- tapo-vidyā-viraktimat \|\|**

**śrīdhara-svāmī (bhāvārtha-dīpikā) :** kiṁ tad dehaṁ yasyāṁśam adād ity
ata āha---yad iti \| samādhiś ca yogaś ca ṛddhiś ca aiśvaryaṁ tapaś ca
vidyā ca viraktiś ca vidyante yasmiṁs tat \|\|53\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kiṁ tad-dehaṁ
yasyāṁśa-madād ity ata āha---samādhir jñānaṁ ca yogaś ca ṛddhir
aṇimādyaiśvaryaṁ ca tapaś ca vidyā ca viraktiś ca vidyante yasmiṁs tat
\| etad-anantaraṁ rudrodbhavaṁ, tataś ca marīcy-ādi-sṛṣṭir dvādaśādhyāye
jñeyāḥ \|\|53\|\|

\...

iti sārārtha-darśinyāṁ harṣiṇyāṁ bhakta-cetasām \|

tṛtīye viṁśatitamaḥ saṅgataḥ saṅgataḥ satām \|\|\*\|\|

\...

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ tṛtīya-skandhe

vidura-maitreya-saṁvāde jagat-sṛṣṭir nāma

viṁśo'dhyāyaḥ

\|\|20\|\|

# ...

# \|\| kāpileyam \|\|

### (3.21)

**athaikaviṁśo'dhyāyaḥ**

## manu-vaṁśa-varṇanaṁ prastutya kardama-tapasyā, bhagavad-vara-pradānam, kardamasyāśrame svāyambhuva-manor āgamanaṁ ca \|

**\|\| 3.21.1 \|\|**

**vidura uvāca------**

**svāyambhuvasya ca manor aṁśaḥ parama-sammataḥ \|**

**kathyatāṁ bhagavan yatra maithunenaidhire prajāḥ \|\|**

**śrīdhara-svāmī (bhāvārtha-dīpikā) :**

ekaviṁśe tapo-vidyā-toṣitena tu viṣṇunā \|

kardamasya manoḥ putryā vivāha-ghaṭanocyate \|\|

**edhire** edhāñcakrire \|\|1\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**

ekaviṁśe tapas-tuṣṭaḥ kardamena stuto hariḥ \|

vivāha-ghaṭanām āha manus tatrājagāma ca \|\|

**edhire** edhāñcakrire \|\|1\|\|

\...

**\|\| 3.21.2 \|\|**

**priyavratottānapādau sutau svāyambhuvasya vai \|**

**yathā dharmaṁ jugupatuḥ sapta-dvīpavatīṁ mahīm \|\|**

**śrīdhara-svāmī (bhāvārtha-dīpikā) : dharmaṁ** **mahīṁ** ca **yathā
jugupatuḥ** rarakṣatuḥ, tan me vadeti tṛtīyena anvayaḥ \|\|2\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **dharmān** anatikrameṇa
**yathā jugupatus** tan me vadeti tṛtīyena anvayaḥ \|\|2\|\|

\...

**\|\| 3.21.3 \|\|**

**tasya vai duhitā brahman devahūtīti viśrutā \|**

**patnī prajāpater uktā kardamasya tvayānagha \|\|**

**śrīdhara-svāmī (bhāvārtha-dīpikā) :** tasya manoḥ \|\|3\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** devahūtir iti kvacit pāṭhaḥ
\|\|3\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** devahūtīti devahūtir ity
arthaḥ \|\|3\|\|

\...

**\|\| 3.21.4 \|\|**

**tasyāṁ sa vai mahā-yogī yuktāyāṁ yoga-lakṣaṇaiḥ \|**

**sasarja katidhā vīryaṁ tan me śuśrūṣave vada \|\|**

**śrīdhara-svāmī (bhāvārtha-dīpikā) : yoga-lakṣaṇair** yamādibhir
**yuktāyām** \| **katidhā vīryaṁ sasarja** ? kati putrān utpādayāmāsety
arthaḥ \|\|4\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **yoga-lakṣaṇair**
yama-niyamādibhiḥ \| **katidhā vīryaṁ sasarja** ? katy apatyān
utpādayāmāsety arthaḥ \|\|4\|\|

\...

**\|\| 3.21.5 \|\|**

**rucir yo bhagavān brahman dakṣo vā brahmaṇaḥ sutaḥ \|**

**yathā sasarja bhūtāni labdhvā bhāryāṁ ca mānavīm \|\|**

**śrīdhara-svāmī (bhāvārtha-dīpikā) : mānavīṁ** manoḥ kanyām ākūtiṁ ca
prasūtiṁ ca **bhāryāṁ labdhvā** **yathā bhūtāni sasarja,** tac ca vadeti
ca-kārasyārthaḥ \|\|5\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **mānavīṁ** manoḥ kanyām
ākūtiṁ ca prasūtiṁ ca \|\|5\|\|

\...

**\|\| 3.21.6 \|\|**

**maitreya uvāca---**

**prajāḥ sṛjeti bhagavān kardamo brahmaṇoditaḥ \|**

**sarasvatyāṁ tapas tepe sahasrāṇāṁ samā daśa \|\|**

**śrīdhara-svāmī (bhāvārtha-dīpikā) : sahasrāṇāṁ samā daśa**
daśa-sahasrāṇi saṁvatsarān ity arthaḥ \|\|6\|\|

**------------------------------------------------------------------------------------------------------------------------**

**jīva-gosvāmī (bhakti-sandarbha 225)**: tad evam īdṛśena karmaṇā miśrā
sa-kāmā bhaktir yathā---**prajā** iti \| atra
tad-darśana-jāta-bhagavad-aśru-pāta-liṅgena niṣkāmasyāpy asya
brahmādeśa-gauraveṇaiva kāmanā jñeyā \|\|6-7\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** prajā iti \| **daśānāṁ samānāṁ
sahasrāṇi** iti yadi syāt, tadā sambandhasyobhayāśrayatve sahasrāṇām
ity-ādy api syād iti bhāvaḥ \| sahasrāṇāṁ tu bahutvam ārṣam \|\|6\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **samā** varṣāṇi
**daśa-sahasrāṇi** iti arthaḥ \|\|6\|\|

\...

**\|\| 3.21.7 \|\|**

**tataḥ samādhi-yuktena kriyā-yogena kardamaḥ \|**

**samprapede hariṁ bhaktyā prapanna-vara-dāśuṣam \|\|**

**śrīdhara-svāmī (bhāvārtha-dīpikā) : tatas** tasmiṁs tapasi \|
**kriyā-yogena** pūjā-prakāreṇa \| **saṁprapede** siṣeve \|
**prapannebhyo** bhaktebhyo **vara-dātāram** \|\|7\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **tatas**
tapaś-caraṇānantaraṁ tāvatāpi tapasā darśanam aprāpyety arthaḥ \|
**samādhiś** cittaikāgryaṁ, **kriyā-yogena** pūjā-prakāreṇa \|
**prapannebhyo** bhaktebhyo **varāṇāṁ dāśuṣaṁ** dātāram \|\|7\|\|

\...

**\|\| 3.21.8 \|\|**

**tāvat prasanno bhagavān puṣkarākṣaḥ kṛte yuge \|**

**darśayāmāsa taṁ kṣattaḥ śābdaṁ brahma dadhad vapuḥ \|\|**

**madhvācāryaḥ (bhāgavata-tātparyam) : śabda**-viṣayaṁ **brahma**
\|\|8\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** śabdaika-vedyaṁ yad **brahma**
tan-mayaṁ **vapur dadhat**, **taṁ** praty ātmānaṁ **darśayāmāsa**
\|\|8\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tāvad iti \| yāvatā kālena samyak
prapede, tāvatety arthaḥ \| **śābdaṁ** śabda-brahma-pratipādyaṁ yat
paraṁ **brahma** tat-svarūpaṁ **dadhat** prakāśayat \|\|8\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tāvad iti \| yāvat
samprapede iti pūjāyāṁ satyāṁ tat-prasāde vilambābhāvaḥ sūcitaḥ \|
**śābdaṁ** śabdaika-vedyaṁ yad **brahma**, tan-mayaṁ **vapur dadhad**
iti śrī-svāmi-caraṇāḥ \| sac-cid-ānanda-mayam ākāraṁ **dadhat**
prakaṭayan kardama-datta-gandha-mālya-naivedyādy-upacāraiḥ pūṣann iti vā
\|\|8\|\|

\...

**\|\| 3.21.9 \|\|**

**sa taṁ virajam arkābhaṁ sita-padmotpala-srajam \|**

**snigdha-nīlālaka-vrāta- vaktrābjaṁ virajo'mbaram \|\|**

**śrīdhara-svāmī (bhāvārtha-dīpikā) : sa** kardamas **taṁ**
sve'vasthitaṁ dṛṣṭvā mūrdhnā kṣitāv apatat gīrbhiś cābhyagṛṇād (12) iti
caturṇām anvayaḥ \| **padmotpale** dina-rātri-vikāse \| **sitānāṁ**
padmānām utpalānāṁ ca **srak** yasya tam \| **snigdhā nīlāś** ca
ye'**lakās** teṣāṁ **vrāto vaktrābje** yasya \|\|9\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sa tam iti catuṣkam \|
**snigdhaś** ca **nīlaś** ca **alaka-vrāto** yatra tādṛśaṁ
**vaktrābjaṁ** yasya \|\|10\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** *na vyākhyātam**.***

\...

**\|\| 3.21.10 \|\|**

**kirīṭinaṁ kuṇḍalinaṁ śaṅkha-cakra-gadā-dharam \|**

**śvetotpala-krīḍanakaṁ manaḥ-sparśa-smitekṣaṇam \|\|**

**śrīdhara-svāmī (bhāvārtha-dīpikā) : śvetotpalaṁ krīḍanakaṁ** yasya \|
**manaḥ-sparśaṁ** manasy ānanda-janakaṁ **smitam īkṣaṇaṁ** ca yasya tam
\|\|10\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**
**śaṅkha-cakra-gadādharam** ity uktvā caturthe haste padma-sthāne
**śvetotpalam** eva **krīḍanārthaṁ** dhṛtavān ity āha---śveteti \|
**manaḥ-sparśaṁ** draṣṭṛ-manaḥ-pramoda-janakaṁ **smitam īkṣaṇaṁ** ca
yasya tam \|\|10\|\|

\...

**\|\| 3.21.11 \|\|**

**vinyasta-caraṇāmbhojam aṁsa-deśe garutmataḥ \|**

**dṛṣṭvā khe'vasthitaṁ vakṣaḥ- śriyaṁ kaustubha-kandharam \|\|**

**śrīdhara-svāmī (bhāvārtha-dīpikā) : vakṣasi śrīr** yasya \|
**kaustubhaḥ** **kandharāyāṁ** yasya \|\|11\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** vinyasta iti \| **garutmato**
vinatā-putratva-mātraṁ nirastaṁ, tadā vinatāyā janmābhāvāt \|\|11\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** *na vyākhyātam**.***

\...

**\|\| 3.21.12 \|\|**

**jāta-harṣo'patan mūrdhnā kṣitau labdha-manorathaḥ \|**

**gīrbhis tv abhyagṛṇāt prīti- svabhāvātmā kṛtāñjaliḥ \|\|**

**śrīdhara-svāmī (bhāvārtha-dīpikā) : prītir** eva **svabhāvaḥ**
svataḥ-siddho dharmo yasya, tathāvidha **ātmā** mano yasya \|\|12\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **prītir** eva
**svabhāvaḥ** svataḥ-siddho dharmo yasya saḥ \|\|12\|\|

\...

**\|\| 3.21.13 \|\|**

**ṛṣir uvāca---**

**juṣṭaṁ batādyākhila-sattva-rāśeḥ**

**sāṁsiddhyam akṣṇos tava darśanān naḥ \|**

**yad darśanaṁ janmabhir īḍya sadbhir**

**āśāsate yogino rūḍha-yogāḥ \|\|**

**śrīdhara-svāmī (bhāvārtha-dīpikā) :**

tvām ṛte paramānandaṁ dhig anya-vara-kāmukam \|

athāpi kṛpaṇaṁ mānugṛhāṇa vara-dānataḥ \|\|

**bateti** harṣe \| he **īḍya** ! **no**'smābhiḥ
samagra-**sattva**-nidhes **tava darśanād adyākṣṇoḥ sāṁsiddhyaṁ**
sāphalyaṁ **juṣṭaṁ** sevitam \| tvad-darśanam eva mahā-phalam ity
upapādayati \| yasya tava **darśanaṁ** **sadbhir** uttarottaram
āpādita-prakarṣair **janmabhī** **rūḍho** virūḍho **yogo** yais te'pi
\|\|13\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ṭīkāyāṁ kardama-vākya-vṛndārthaṁ
saṅkṣepeṇāha---tvām iti \| anugṛhāṇeti \| kārpaṇya-doṣa-nāśārthaṁ varaṁ
dattvā paścād anugṛhāṇety arthaḥ, prīti-svabhāvātmā ity uktatvāt (12) \|
**bhava-sindhu-potam** (14) ity anena lokānāṁ tādṛśopakartari tasmin
prītir eva samuciteti sūcitam \|\|13-14\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** aho mad-bhāgyasya prabhoḥ
kāruṇyasya ca paramā kāṣṭhā, yad acireṇaiva darśanaṁ labdhavān asmity
āha---juṣṭam iti \| **bata** iti vismaye \| **tava darśanān no**'smākam
**akṣṇoḥ sāṁsiddhyaṁ** mamākṣiṇī **adyaiva** samyak siddhe saphale jāte,
itaḥ-pūrvam api siddhe akṣiṇī apy anakṣiṇī evety āstām iti bhāvaḥ \|
tava kīdṛśasya ? **akhila-sattvānām** atinikṛṣṭa-sattvānām ity arthaḥ \|
**rāśeḥ** rāśi-rūpasyety arthaḥ \| naitad anurūpaṁ mayā sādhanaṁ ca
kṛtam ity āha---**yad** iti \| he **īḍya** ! **sadbhir**
uttarottara-śreṣṭhair bahubhir api **janmabhī rūḍho yogo** yais te'pi
**āśāsate** eva, na tu labhante \|\|13\|\|

\...

**\|\| 3.21.14 \|\|**

**ye māyayā te hata-medhasas tvat-**

**pādāravindaṁ bhava-sindhu-potam \|**

**upāsate kāma-lavāya teṣāṁ**

**rāsīśa kāmān niraye'pi ye syuḥ \|\|**

**śrīdhara-svāmī (bhāvārtha-dīpikā) :** sa-kāma-bhaktān vigarhayann
āha---ya iti \| he **īśa** ! **ye niraye'pi syuḥ**, **teṣāṁ kāmānāṁ
lavāya** ye tvan-māyayā naṣṭa-buddhayaḥ, **ta evopāsate** \| tvaṁ tu
teṣāṁ tān kāmān api **rāsi** dadāsi \|\|14\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** hanta hanta ! evaṁ
kṛpā-samudram api tvāṁ sakāmatayā bhajantīty aho mauḍhyaṁ lokānāṁ ! ity
āha---**ye** **tava** **māyayā** **hata**-buddhayo bhavanti, **te** eva
nānye **kāma-lavāya** kāma-leśam eva prāptum **upāsate** \| tvaṁ tu
**teṣāṁ** **kāmān** bahūn eva akāmitān api **rāsi** dadāsi \| anyathā
bhakti-sukhānabhijñās te tvad-bhaktim api tyaktuṁ naiva vilamberann iti
bhāvaḥ \| bhakter atyāge tu kāle te'pi niṣkāmā bhaveyur evety āśayena
dadāsi, na tu tad-dāna eva tātparyam \| yatas te
kalatra-putra-kuṭumbaiśvaryādyāḥ kāmā **niraye** nārakyām api yonau
**syuḥ**, kintu svarga-narakayoḥ karma-janyatva-niyamanāt tvad-dattānāṁ
tu tādṛśānām api bhogānāṁ karma-janyatvābhāvāt bandhakatvābhāvena, naiva
vastutaḥ \| svarga-naraka-śabda-vyapadeśas tad api tat-tulyatvāt
tathoktir iti jñeyam \|\|14\|\|

\...

**\|\| 3.21.15 \|\|**

**tathā sa cāhaṁ parivoḍhu-kāmaḥ**

**samāna-śīlāṁ gṛhamedha-dhenum \|**

**upeyivān mūlam aśeṣa-mūlaṁ**

**durāśayaḥ kāma-dughāṅghripasya \|\|**

**śrīdhara-svāmī (bhāvārtha-dīpikā) :** yaḥ sa-kāmān nindāmi, so'ham api
tādṛśa evety āha---tatheti \| **gṛha-medho** gṛhāśramas tatra **dhenuṁ**
tri-varga-dogdhrīṁ bhāryāṁ **parivoḍhu-kāmaḥ** pariṇetum icchan
**kāma-dughāṅghripasya** kalpa-drumasya tava **mūlam** aṅghrim
**upeyivān** upāgato'smi \| nanu kāmādy-artham anyat kim apy upāsyatām ?
na, yato'**śeṣasya** puruṣārthasya **mūlam** etad eva \|\|15\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : aśeṣa-mūlam** iti,

> svargāpavargayoḥ puṁsāṁ rasāyāṁ bhuvi sampadām \|
>
> sarvāsām api siddhīnāṁ mūlaṁ tac-caraṇārcanam \|\| \[bhā.pu.
> 10.81.19\] iti \|\|15\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yo'haṁ sa-kāmān nindāmi,
sa cāham eva sakāmeṣu mukhya ity āha---tatheti \| **gṛha-medho**
gṛhāśramas tatra **dhenuṁ** tri-varga-dogdhrīṁ bhāryāṁ pariṇetum icchan
\| dhenu-padena svasya nirbuddhitvād vṛṣatvam uktam \| kiṁ ca, sakāmeṣv
api madhye ahaṁ durāśayaḥ durabhiprāyatvād iti nirbuddhir ity arthaḥ,
yataḥ **parivoḍhu-kāma** eva **kāma-dughāṅghripasya** tava **mūlam**
aṅghrim **upeyivān** \| **aśeṣāḥ** sarve eva padārthā **mūle** yasya
tat, svargāpavargayoḥ puṁsām \[bhā.pu. 10.81.19\] ity-ādi-ukteḥ
\|\|15\|\|

\...

**\|\| 3.21.16 \|\|**

**prajāpates te vacasādhīśa tantryā**

**lokaḥ kilāyaṁ kāma-hato'nubaddhaḥ \|**

**ahaṁ ca lokānugato vahāmi**

**baliṁ ca śuklānimiṣāya tubhyam \|\|**

**śrīdhara-svāmī (bhāvārtha-dīpikā) :** nanu tarhi mukty-artham eva kiṁ
na bhajasi anadhikārāt ? ity āha---he **adhīśa** ! yas tvaṁ prajāpatiḥ,
tasya **tava vacasā** **tantryāyaṁ** **kāma-hato lokaḥ** paśuvad baddhaḥ
\| he **śukla** ! śuddha-dharma-mūrte ! **ahaṁ** **ca kila
lokānugataḥ**, atas tubhyaṁ **baliṁ vahāmi**, karma-mayīṁ tvad-ājñām
anuvarte \| **animiṣāya** kālātmane \| tad-arthaṁ bhāryāṁ cecchāmīti
ca-kārasyārthaḥ \| na kevalaṁ lokānugato baliṁ vahāmi, kintu
ṛṇa-trayāpākaraṇārtham iti kilety uktam \|\|16\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tarhi prītyaiva kevalayā kiṁ
bhajasi ? tatrāha---prajeti \| **te** tavādhīno yaḥ prajāpatir \[gītā
3.10\] ity-ādi-śrī-gītoktaḥ, so'pi tvad-ājñānusāreṇaiva tathā vaktīti
bhāvaḥ \|

nanu **kāma-hato'nubaddho** bhavatu nāma, tvaṁ na kāma-hataḥ \| kathaṁ
nāradādivat tan nātikrāmasi ? tatrāha---**lokānugataḥ,** teṣu lokeṣu
pratiṣṭhā-lipsur ity arthaḥ \| pratiṣṭhā-tyāgas tu duṣkara iti bhāvaḥ \|
tasmād **animiṣāya** kālātmakatvāt sarva-pravartakāya **tubhyaṁ baliṁ**
pūjopahāraṁ ca **vahāmi** samarpayāmi \| duṣphale labdhe'py āyatyāṁ
tādṛśa-durvāsanā nivartyatām iti vicintyeti bhāvaḥ \| yadyapy asau
cāmala-svabhāvāt guru-lokataḥ saṅkocenaiva tādṛśa-nija-duḥkham apy
aṅgīkaroti, na tu pratiṣṭhādīcchayā, tathāpi paramāścarya-śiromaṇiḥ
svasmin tat-tad-doṣatvenaiva paśyatīti jñeyam \|\|16\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanv evaṁ ced asti
vivekaḥ, tarhi niṣkāma eva kathaṁ na bhajasi ? ity ata
āha---**prajāpater** brahmaṇas **tava** tvadīyasya \"prajāḥ sṛja\" iti
**vacasā tantryā,** **loko** marīcy-ādiḥ \|

> saha-yajñāḥ prajāḥ sṛṣṭvā purovāca prajāpatiḥ \|
>
> anena prasaviṣyadhvam eṣa vo'stv iṣṭa-kāma-dhuk \|\| \[gītā 3.10\] iti
> gītokteś ca \|

so'pi tvad-ājñānusāreṇaiva vaktīti na tasyāpi doṣa iti te pada-dhvaniḥ
\|

nanu **kāma-hato** loko'**nubaddho** bhavatu nāma, tvaṁ tv akāma-hataḥ
kathaṁ sanakādivat tan nātikramasi ? tatrāha---**ahaṁ ca**
**lokānugataḥ** tad-anugāmi-buddhiḥ, na tu nāradādi-sadṛśībhavituṁ
samartha ity arthaḥ \| atas tantryā baddho vṛṣa iva **baliṁ vahāmi**,
karma-mayīṁ tvad-ājñām anuvarte, tad-artham ekāṁ bhāryām icchāmīty
arthaḥ \| **ca**-kārāt tvad-bhaktiṁ ca karomy āyatyāṁ tvat-prāpty-artham
iti bhāvaḥ \| he **śukla** ! **animiṣāya** kāla-rūpaṁ tvāṁ prasādayitum
ity arthaḥ \|\|16\|\|

\...

**\|\| 3.21.17 \|\|**

**lokāṁś ca lokānugatān paśūṁś ca**

**hitvā śritās te caraṇātapatram \|**

**parasparaṁ tvad-guṇa-vāda-sīdhu-**

**pīyūṣa-niryāpita-deha-dharmāḥ \|\|**

**śrīdhara-svāmī (bhāvārtha-dīpikā) :** animiṣāyety anena kālātmakāt
tvatto bhītaḥ karma karomīty uktam \| etat tu bhayaṁ tvad-bhaktānāṁ
nāstīty āha dvābhyām \| **lokān** kāmābhibhūtāṁs **tān anusṛtān paśūṁś
ca** \| viveke saty api punaḥ karma-jaḍān mādṛśān **hitvā** anādṛtya ye
**tava caraṇa**-rūpam **ātapatraṁ** śritāḥ, tān evāha---**tvad-guṇānāṁ
vādaḥ** kathā, tad eva **sīdhu** madirā, saṁsāra-vismārakatvāt \|
**pīyūṣaṁ** ruci-karatvāt \| tena **niryāpitā** vilāpitā
**deha-dharmāḥ** kṣut-pipāsādayo yaiḥ, eṣām ity uttareṇānvayaḥ
\|\|17\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** śuddha-bhaktānāṁ tu
loka-saṅkoca-hetukāpi kāmādy-āsaktir [nihṇūyety]{.mark} api
tathaivāha---lokāṁś ceti \|\|17\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu lokāḥ pitr-ādayaḥ
tad-ājñānuvartinaḥ, putra-bhrātrādayaś ca lokato dharmataś ca yaśasvinaḥ
sukhinaś ca dṛśyante \| kim iti tān sakāmatvān nindasi ? pitr-ādīn
duḥkhayatāṁ niṣkāma-bhaktānāṁ niṣparigrahāṇāṁ kiṁ sukhaṁ, kiṁ vā yaśaḥ,
yatas tān abhinindasi ? iti tatrāha dvābhyāṁ---lokān iti \|

**paśūn** iti teṣāṁ paśutvāt tat-tyāge doṣo nāstīti bhāvaḥ \| yad vā,
**lokān** nyāya-mīmāṁsādi-śāstrābhijñān tad-**anugatāṁs**
tad-upadeśa-vākyeṣu viśvasataḥ śāstrānabhijñān, teṣām ubhayeṣām api
paśutvaṁ, bhakti-rāhityāt \| **caraṇam evātapatram** **āśritā** iti
nirātapatrāḥ paśavas tu jājvalyanta eveti bhāvaḥ \| teṣāṁ sukham aparam
apy āha---**tvad-guṇānāṁ vādaḥ** kathanam eva saṁsāra-vismārakatvāt
**sīdhu** mṛtyu-dūrīkaraṇād atisvādutvāc ca **pīyūṣaṁ**, tenaiva
tat-pānenaiva **niryāpitā** **deha-dharmā** bālya-paugaṇḍādayaḥ
kṣut-pipāsādayo vā yaiḥ, te bhavantīti kriyayā anvayaḥ \|\|17\|\|

\...

**\|\| 3.21.18 \|\|**

**na te'jarākṣa-bhramir āyur eṣāṁ**

**trayodaśāraṁ tri-śataṁ ṣaṣṭi-parva \|**

**ṣaṇ-nemy ananta-cchadi yat triṇābhi**

**karāla-sroto jagad ācchidya dhāvat \|\|**

**madhvācāryaḥ (bhāgavata-tātparyam) :** ananta-cchadi anantāvayavam \|
tṛtīyo'tiśaya iti mahā-vyākaraṇe \| mathanān mithilo jātaḥ ity-ādivac ca
\|\|18\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) : tava** yat **triṇābhi**
kāla-cakraṁ, taj **jagad** **ācchidya** ākṛṣya **dhāvad** api **eṣāṁ**
tvad-bhaktānām **āyur** ācchidya dhāvan **na** bhavati \| kathaṁ bhūtam
? **ajaraṁ** brahma tasminn **akṣa**-rūpe **bhramir** bhramaṇam \|
bhramad iti vaktavye'tibhramaṇa-śīlatvād upacāreṇa bhramir ity
abheda-nirdeśaḥ \| adhika-māsena saha **trayodaśa** māsā **arā** yasya
\| **tri-śataṁ ṣaṣṭiś** cāho-rātrāḥ parvāṇi yasya \| **śata**-śabde
vibhakter alug ārṣaḥ \| **ṣaḍ** ṛtavo **nemayo** yasya \| **anantāḥ**
kṣaṇa-lavādayaś **chadāḥ** patrāṇi patrākārā dhārāḥ santi yasya \|
**trīṇi** cāturmāsyāni **nābhaya** ādhāra-bhūtāni valayāni yasya \|
**karāla-srotas** tīvra-vegam \| etair viśeṣaṇair eva saṁvatsarātmakaṁ
cakram uktam iti draṣṭavyam \|\|18\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ṭīkāyāṁ tri-guṇety adhikam evātra
bhāti trinābhi-śabdasyānyathaiva vyutpādyatvāt \| pāṭhas tu trinābhīty
eva sat-pustake \|\|18\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ta eva kālaṁ jayanti,
nānye ity āha---na te iti \| **yat trinābhi** kāla-cakraṁ taj **jagad
ācchidya** saṁhṛtya **dhāvad** api, **eṣāṁ** tvad-bhaktānām **āyur**
ācchidya dhāvan **na** bhavatīty anvayaḥ \| kathaṁ-bhūtam ? **ajaraṁ**
brahma tasminn **akṣa**-rūpe **bhramiḥ** \| bhramad iti vaktavye
atibhramaṇa-śīlatvāt upacāreṇa bhramir ity abheda-nirdeśaḥ \| adhimāsena
**trayodaśa** māsā **arā** yasya tat \| **śata**-śabde vibhakter alug
ārṣaḥ \| **ṣaṭ** ṛtavo **nemayo** yasya \| **anantāḥ** kṣaṇa-lavādayaś
**chadāḥ** patrāṇi patrākārā dhārāḥ santi yasya \| trīṇi cāturmāsyāni
nābhaya ādhāra-bhūtāni valayāni yasya \| **karāla-srotas** tīvra-vegam
\| etair viśeṣaṇair eva saṁvatsarātmakaṁ cakram uktam iti draṣṭavyam
\|\|18\|\|

\...

**\|\| 3.21.19 \|\|**

**ekaḥ svayaṁ san jagataḥ sisṛkṣayā-**

**dvitīyayātmann adhi-yogamāyayā \|**

**sṛjasy adaḥ pāsi punar grasiṣyase**

**yathorṇa-nābhir bhagavan sva-śaktibhiḥ \|\|**

**śrīdhara-svāmī (bhāvārtha-dīpikā) :** nanu nirupādhim udāsīnaṁ māṁ kiṁ
yācase ? tathāpi māyayā viśva-sṛṣṭy-ādi-kartṛtvāt tvam eva yācyaḥ \| ity
āha---svayam eka eva sann apy ātmany adhikṛtayā yoga-māyayā hetu-bhūtayā
yāḥ svī-kṛtāḥ śaktayaḥ sattvādyāḥ, tābhiḥ \| ado viśvam \|
sva-vyatirikta-sādhanānapekṣatve dṛṣṭāntaḥ---yatheti \|\|19\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sakāmair api sarvātmā bhavān eva
prārthya ity abhiprāyeṇāha---eka iti \| sisṛkṣayā hetunā ātman ātmany
adhikṛtā yā yogamāyā tayā cādhikṛtā yāḥ sva-śaktayaḥ, tābhiḥ sarvatraiva
viśeṣāṇam advitīyayeti \| artha-vaśād vibhakti-vipariṇāmaḥ \| bhavān iti
kvacit pāṭhaḥ \|\|19\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanv evaṁ niṣkāma-bhaktān
eva dhanyān brūṣe, atha ca niṣkāmo bhavituṁ na śaknoṣi \| tarhy anyasmād
eva devatāntarāt śīghra-phala-pradāt kathaṁ svakāmaṁ na sādhayasi ?
tatra tvāṁ vinā jagaty asminn anyaṁ kam api na paśyāmi, ity āha---svayam
eka eva sann apīcchāyā dvitīyatvābhāvāt advitīyayā sisṛkṣayā \| yad vā,
tava sisṛkṣā brahmādi-sisṛkṣaiva, nānyānurodhavatīty arthaḥ \| ātmani
svasminn adhigataḥ prāptaḥ īkṣaṇa-yogāt yogo yasyās tayā māyayā
sṛṣṭy-ādikaṁ karoṣi \| yad vā, ātmany adhikṛtayā yogamāyayā cic-chaktyā
hetunā yāḥ svīkṛtāḥ santvādyāḥ śaktayas tābhir ado viśvaṁ
sva-vyatirikta-sādhanān apekṣatve dṛṣṭāntaḥ \| atas tad-bhinnasya
devatāntarasyābhāvāt sakāmenāpi mayā tvam eva sevyase iti bhāvaḥ
\|\|19\|\|

\...

**\|\| 3.21.20 \|\|**

**naitad batādhīśa padaṁ tavepsitaṁ**

**yan māyayā nas tanuṣe bhūta-sūkṣmam \|**

**anugrahāyās tv api yarhi māyayā**

**lasat-tulasyā bhagavān**[^85] **vilakṣitaḥ \|\|**

**śrīdhara-svāmī (bhāvārtha-dīpikā) :** yady api māyikatvād bhaktebhyo
viṣaya-sukhaṁ dātuṁ necchasi, tathāpy asmad-abhiprāyānusāreṇa tat
saṁpādaya, ity āha---naitad iti \| he **adhīśa** ! **no**'smākaṁ
bhajatāṁ **bhūta-sūkṣma**-rūpaṁ **padaṁ** śabdādi-viṣaya-sukhaṁ **māyayā
tanuṣe** vistārayasīti \| **yad** **etat** **tava** yady api **īpsitaṁ
na** bhavati, tathāpy asmad-**anugrahāyās** tu,
ṛṇa-trayāpākaraṇānantaram evāpavargāya bhavatv ity arthaḥ \| **yarhi**
yato **māyayā** paricchinna iva **lasantyā tulasyā** yuktas tvaṁ
**vilakṣito**'si \| evaṁ-bhūtasya tava darśanaṁ yato bhukti-mukti-pradam
ity arthaḥ \|\|20\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ataḥ sakāmatvāt tvatto bahir-mukha
eva mādṛśas tvaṁ tu tatrāpi parama-kṛpālur ity āha---naitad iti \|
**yat** śabdādi-rūpaṁ viṣayam asmabhyaṁ **tanuṣe**, **etat** **tava**
**īpsitaṁ na** syāt \| kathaṁ tarhi tanomi ? tatrāha---**māyayā**
vyājenaiva snigdhenāgrajena svasmiṁs tat-sneha-vardhanārtham iti
balānujāya khaṇḍa-laḍḍuka-dānavat tad-vyajenātmani sneham eva
vardhayitum ity arthaḥ \| atas tad-dānam **anugrahāyās** **tu** bhavet
\|

tatra liṅgaṁ---**yarhi** yad vara-dāna-samaye māyayā kṛpayā hetu-bhūtayā
tvaṁ dṛṣṭo'si, tatrāpi **lasantyā** bhakta-jana-dṛṣṭeḥ parama-sukhadayā
**tulasyā** yukta iti **bhagavān** iti \| atra tanuveti pāṭhe
tādṛśa-tulasikayā tanuvety arthaḥ, vara-dāna-mātraṁ pāroksyeṇāpi bhaved
iti bhāvaḥ \|\|20\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** evaṁ cet tarhi
mat-prasādāt tava kalatrāpatya-bhogaiśvaryāṇi paramottamāni bhavantv iti
varaṁ dadānaṁ bhagavantaṁ sa-praṇāmam āha---naitad iti dvābhyām \| he
**adhīśa** ! **etat padaṁ** mat-kāmyamānaṁ vastu **tava**
sva-bhakta-mātra-hita-kāriṇo dātum **īpsitaṁ na** bhavati \| na rāti
rogiṇo'pathyaṁ vāñchato'pi bhiṣaktamaḥ \[bhā.pu. 6.9.50\] iti tvad-ukter
avasīyata iti bhāvaḥ \| kathaṁ tarhi dadāmi ? tatrāha---**yad** yasmān
**no**'smabhyaṁ **bhūta-sūkṣmaṁ** śabdādīndriya-bhogyaṁ viṣaya-sukhaṁ
**tanuṣe** dadāsi, tat khalu **māyayaiva**, na tv amāyayā
anabhijña-bhakto'yam anyathā vimanasko bhaviṣyatīti mad-anurodhenaivety
arthaḥ \| vāsanāmayaṁ viṣaya-sukham antaḥ-karaṇe varata eva, tad eva
vara-dānena vistārayasīti tan-dhātv-arthaḥ \|

nanv evaṁ ceti, tarhi na dadāmīti ? tatrāha---**anugrahāyās tu**
dīyamānam etad astu, kiṁ tv anugrahāyāpi \| hanta hanta ! mayaiva
dattena viṣaya-sukha-vareṇa bhakto'yam andhe tamasi pātitas tad imam
uddharāmīty āyatyāṁ tvat-kṛpā-prāpty-artham apy astv ity arthaḥ \|

tatra liṅgaṁ---**yarhi** vara-dāna-samaye samprati vilakṣitaḥ viśeṣeṇa
tvaṁ dṛṣṭaḥ, tarhi **māyayā** kṛpayā manaḥ-sparśa-smitekṣaṇam
\[3.21.10\] ity ukteḥ smita-dyotita-kṛpā-kaṭākṣeṇa viśiṣṭa eva dṛṣṭaḥ \|
tatrāpi **lasantyā** bhakta-janaiḥ paricaryāyāṁ samarpitayā dṛṣṭeḥ
parama-sukhadayā **tulasyā** **upalakṣitā** cid-ānanda-mayī yā **tanus**
tayā yukta iti bhakta-paricaraṇīyatvam eva tanor amāyikatve liṅgam \|
amāyika-tanu-darśana-pradānam eva kṛpāyāṁ liṅgam \| bhagavān ity apy
atra pāṭhaḥ \|\|20\|\|

\...

**\|\| 3.21.21 \|\|**

**taṁ tvānubhūtyoparata-kriyārthaṁ**

**sva-māyayā vartita-loka-tantram \|**

**namāmy abhīkṣṇaṁ namanīya-pāda-**

**sarojam alpīyasi kāma-varṣam \|\|**

**śrīdhara-svāmī (bhāvārtha-dīpikā) :** taṁ tvā tvāṁ bhukti-mukti-pradaṁ
namāmi \| mukti-datve hetuḥ, anubhūtyā jñānenoparataḥ kriyārthaḥ
karma-phala-bhogo yasmin \| bhoga-datve hetuḥ, sva-māyayā āvartitaṁ
loka-tantraṁ viśvopakaraṇaṁ yena \| ataḥ sa-kāmair niṣkāmaiś ca
namanīyaṁ pāda-sarojaṁ yasya tam \| tatrālpīyasi sa-kāme puṁsi bhajane
vā kāmān varṣatīti tathā tam \|\|21\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** taṁ parama-prītidaṁ tatra hetuḥ
bhaktānāṁ nijānubhavena śithilita-karma-phala-bhogaṁ tad-anubhavād
anyatra tu svety-ādi-rūpaṁ tasmān mahatāṁ svabhāvata eva
namanīya-padābjam atikṣudra eva kāma-varṣitvena sphurantam iti
\|\|21\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** na tv etat tvayy
asambhavam ity āha---taṁ tvām anubhūtyā uparataḥ kriyārthaḥ
karma-phala-bhogo yasmāt taṁ yadā kṛpayā sva-mādhuryānubhavaṁ dāsyasi,
tadaiva bhogecchā svayam evāpayāsyatīti bhāvaḥ \| sva-māyayā
svīya-māyā-śakti-preraṇayāvartitaṁ janitaṁ lokānāṁ deva-tiryag-ādīnāṁ
tantraṁ karma-phala-sukha-duḥkha-sambandhi paricchedo yena tam \| yāvad
avidyāṁ prerayasi tāvad bhogecchā bhavaty eveti bhāvaḥ \| tena samprati
sṛṣṭiṁ vivardhayiṣur asmān kāma-saṁvalitān karoṣīti satāpi vivekena
kāmāṁs tyaktuṁ na śaknuma ity āha---alpīyasy atinikṛṣṭe'pi mad-vidhe
jane kāmān varṣasīti tathā tam \|\|21\|\|

\...

**\|\| 3.21.22 \|\|**

**ṛṣir uvāca---**

**ity avyalīkaṁ praṇuto'bja-nābhas**

**tam ābabhāṣe vacasāmṛtena \|**

**suparṇa-pakṣopari rocamānaḥ**

**prema-smitodvīkṣaṇa-vibhramad-bhrūḥ \|\|**

**śrīdhara-svāmī (bhāvārtha-dīpikā) : amṛtena** sukha-kareṇa \|
**prema-smitābhyām īkṣaṇena vibhramantī bhrūr** yasya \|\|22\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : prema**-pūrvakaṁ yat **smitaṁ,**
tat-pūrvakaṁ yad **vīkṣaṇaṁ**, tasya garuḍādiṣu tat-saujanya-vyañjanāya
**bibhramantyau bhruvau** yasya \|\|23\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **avyalīkaṁ** niṣkapaṭam
\|\|22\|\|

\...

**\|\| 3.21.23 \|\|**

**śrī-bhagavān uvāca---**

**viditvā tava caittyaṁ me puraiva samayoji tat \|**

**yad-artham ātma-niyamais tvayaivāhaṁ samarcitaḥ \|\|**

**śrīdhara-svāmī (bhāvārtha-dīpikā) : caittyaṁ** hārdaṁ bhāvam \| **me**
mayā **samayoji** saṅghaṭitam \| **yad-artham** **evāhaṁ samarcitaḥ,**
**tat** \|\|23\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** caittyaṁ loka-vyavahārānusṛtāv api
mat-prītyaika-tātparyam ayaṁ hārdaṁ tava jñātvā tad ucitam eva
**samayoji** paryavasānataḥ svayam eva putraḥ syām iti \| ataḥ
sa-kāmatve'pi mat-prītyaika-tātparyatvāt **tvayaivāhaṁ samyag arcitaḥ**,
tathā nānyair niṣkāmair apīty arthaḥ \|\|23\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **caittyaṁ**
cittābhiprāyam \| dig-ādi-yad-antāt svārthe\'ṇ \[pā. 4.3.54\] \| **me**
mayā **samayoji** saṅghaṭitam \| **tvayāham** eva nānyaḥ \|\|23\|\|

\...

**\|\| 3.21.24 \|\|**

**na vai jātu mṛṣaiva syāt prajādhyakṣa mad-arhaṇam \|**

**bhavad-vidheṣv atitarāṁ mayi saṅgṛbhitātmanām \|\|**

**śrīdhara-svāmī (bhāvārtha-dīpikā) : mayi saṅgṛbhitaḥ** saṅgṛhīta
ekāgrī-kṛta **ātmā** cittaṁ yais teṣāṁ yan **mad-arhaṇam** \| tvādṛśeṣv
**atitarāṁ** sarvathā **mṛṣā** niṣphalaṁ **na syāt** \|\|24\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tatra kaimutyena hetuḥ---na vā iti
\| satyaṁ diśaty arthitam arthito nṛṇāṁ \[bhā.pu. 5.19.27\]
ity-ādi-nyāyena **mad-arhaṇa**-mātraṁ **mṛṣaiva** tuccha-phaladam eva
**na syāt**, kintv eteṣāṁ paramārtha-phalam api syāt \| **mayi
saṅgṛbhitātmanāṁ** madhye tvādṛśeṣu tv **atitarām** ity arthaḥ
\|\|24\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** na ca mad-bhajanaṁ kāmaṁ
dattvaiva kevalam upakṣīyate, kintu mat-padam api dadātīti samāśvasihīty
āha---satyaṁ diśaty arthitam arthito nṛṇāṁ \[bhā.pu. 5.19.27\]
ity-ādi-nyāyena **mad-arhaṇa**-mātraṁ **mṛṣaiva** tuccha-phaladam eva
**na syāt**, kintv ante mat-pada-pradam eva syāt \| tatrāpi **mayi
saṅgṛbhitātmanāṁ** nihita-manasāṁ bhaktānāṁ madhye tvādṛśeṣu tv
**atitarām** ity arthaḥ \| hṛ-gṛahor bhaś chandasīti bha-kāraḥ \|
hrasvatvam ārṣam \|\|24\|\|

\...

**\|\| 3.21.25 \|\|**

**prajāpati-sutaḥ samrāṇ manur vikhyāta-maṅgalaḥ \|**

**brahmāvartaṁ yo'dhivasan śāsti saptārṇavāṁ mahīm \|\|**

**śrīdhara-svāmī (bhāvārtha-dīpikā) : vikhyātaṁ maṅgalam** abhyudayaḥ
sad-ācārādi-lakṣaṇaṁ yasya \|\|25\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** saptārṇavām iti \| bhāvini
bhūtavad upacāraḥ priyavrata-rathakhātattvāt teṣām \|\|25\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** *na vyākhyātam**.***

\...

**\|\| 3.21.26 \|\|**

**sa ceha vipra rājarṣir mahiṣyā śatarūpayā \|**

**āyāsyati didṛkṣus tvāṁ paraśvo dharma-kovidaḥ \|\|**

**śrīdhara-svāmī (bhāvārtha-dīpikā) :** he **vipra** ! **mahiṣyā** saha
\|\|26\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** he **vipra** ! \|\|26\|\|

\...

**\|\| 3.21.27 \|\|**

**ātmajām asitāpāṅgīṁ vayaḥ-śīla-guṇānvitām \|**

**mṛgayantīṁ patiṁ dāsyaty anurūpāya te prabho \|\|**

**śrīdhara-svāmī (bhāvārtha-dīpikā) : prabho**! he
mad-ārādhana-bhāva-yukta! \|\|27\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** vayaḥ-śīlādibhir
**anurūpāya** \|\|27\|\|

\...

**\|\| 3.21.28 \|\|**

**samāhitaṁ te hṛdayaṁ yatremān parivatsarān \|**

**sā tvāṁ brahman nṛpa-vadhūḥ kāmam āśu bhajiṣyati \|\|**

**śrīdhara-svāmī (bhāvārtha-dīpikā) : yatra** yasyāṁ bhāryāyām \|
**samāhitam** abhisandhānena sthitam \| **nṛpa-vadhū** rāja-kanyā
\|\|28\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : imān** etān **vatsarān** vyāpya
**samāhitaṁ** mad-arpitaṁ yat **tava hṛdayaṁ,** tad **yatra** vartate,
yasyām eva sa-dharma-cāriṇītva-yogyaṁ tvadīya-hṛdaya-tulyaṁ hṛdayaṁ
vartate ity arthaḥ \| vakṣyate ca śrī-manunā sarvātmanānurūpāṁ te
\[bhā.pu. 3.22.11\] iti \|\|28\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **yatra** yasyāṁ **tava
hṛdayaṁ** **samāhitam** āsaktam \| **nṛpa-vadhū** rāja-kanyā \|\|28\|\|

\...

**\|\| 3.21.29 \|\|**

**yā ta ātma-bhṛtaṁ vīryaṁ navadhā prasaviṣyati \|**

**vīrye tvadīye ṛṣaya ādhāsyanty añjasātmanaḥ \|\|**

**śrīdhara-svāmī (bhāvārtha-dīpikā) :** te **vīryam ātmani bhṛtaṁ**
dhṛtaṁ, yā **prasaviṣyati** sā bhajiṣyati \| **vīrye** vīrya-prasūtāsu
kanyāsu \| **añjasā** ātmane putrān **ādhāsyanti** \|\|29\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** te **vīryam ātmani
bhṛtaṁ** dhṛtaṁ **navadhā** navāpatya-rūpety arthaḥ \| **vīrye**
vīrya-prasūtāsu kanyāsu **añjasā** **ātmano** vīryam **ādhāsyanti**
\|\|29\|\|

\...

**\|\| 3.21.30 \|\|**

**tvaṁ ca samyag anuṣṭhāya nideśaṁ ma uśattamaḥ \|**

**mayi tīrthī-kṛtāśeṣa-kriyārtho māṁ prapatsyase \|\|**

**śrīdhara-svāmī (bhāvārtha-dīpikā) : nideśam** ājñām \| **uśattamaḥ**
śuddha-sattvaḥ \| **tīrthaṁ** pātraṁ, tena dānaṁ lakṣyate, **mayi**
samarpita-sarva-karma-phala ity arthaḥ \|\|30\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ahaṁ tāvat pātratvāt **tīrthaṁ,**
tato mayi yat samarpitaṁ tad api mad-antaḥ-pātātiśaya-vivakṣayā tīrtham
evocyate iti bhāvaḥ \|\|30\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** anugrahāyās tv iti yat
prārthitaṁ tatrāha---tvaṁ ceti dvābhyām \| **tīrthaṁ** pātraṁ, tena
dānaṁ lakṣyate, mayi samarpita-sarva-karma-phala ity arthaḥ \|\|30\|\|

\...

**\|\| 3.21.31 \|\|**

**kṛtvā dayāṁ ca jīveṣu dattvā cābhayam ātmavān \|**

**mayy ātmānaṁ saha-jagad drakṣyasy ātmani cāpi mām \|\|**

**śrīdhara-svāmī (bhāvārtha-dīpikā) :** gārhasthyena **dayāṁ kṛtvā,**
sannyāsena **abhayaṁ** dattvā, **mayy ātmānaṁ jagac ca** **saha**
ekībhūtaṁ **drakṣyasi** \|\|31\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : mayi** paramāśraye **ātmānaṁ
drakṣyasi**, **ātmani** tad-adhiṣṭhāne **māṁ** tac ca **saha jagad**
yathā syāt tathaiva jagad api drakṣyasīty arthaḥ \|\|31\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** gārhasthe
annācchādanādi-dānair **jīveṣu dayāṁ kṛtvā**, vairāgye **abhayaṁ** yad
bhakty-upadeśenety arthaḥ \| **mayy** adhiṣṭhāna-tattve parameśvare
sarvaṁ **jagad** ātma-sahitam astīti yat śāstra-dṛṣṭyā sāmprataṁ jānāsi,
tad eva tadā sākṣād eva **drakṣyasi**, prathamam ādi-puruṣaṁ
kāraṇārṇava-śāyinaṁ sahasra-śīrṣādi-rūpaṁ māṁ drakṣyasi \| tatas
tasyaiva mama roma-kūpeṣu ananta-koṭi-brahmāṇḍāny ātma-sahitāni sākṣād
drakṣyasīty arthaḥ \| tathā ātmani svasminn antaryāmiṇaṁ māṁ santam
adhunā jānāsy eva \| tadā tu---

> kecit sva-dehāntar-hṛdayāvakāśe
>
> prādeśa-mātraṁ puruṣaṁ vasantam \|
>
> catur-bhujaṁ kañja-rathāṅga-śaṅkha-
>
> gadā-dharaṁ dhāraṇayā smaranti \|\| \[bhā.pu. 2.2.8\]

iti dvitīya-skandhoktaṁ tṛtīya-puruṣaṁ kṣīroda-nāthaṁ mām eva sākṣād
drakṣyasīti sṛjyāsṛjyaṁ sarvaṁ vastu tvām ahaṁ darśayiṣyāmīti
phalito'rthaḥ \|

yad vā, mayi putra-bhūte śrī-yaśodeva saha jagad ātmānaṁ drakṣyasi,
tathātmani cāpi māṁ śrī-gopīva,

> taṁ kācin netra-randhreṇa hṛdi-kṛtya nimīlya ca \|
>
> pulakāṅguly-upaguhyās te yogīvānanda-samplutā \|\| \[bhā.pu. 10.32.8\]

ity-ukta-rītyā drakṣyasīti \|\|31\|\|

\...

**\|\| 3.21.32 \|\|**

**sahāhaṁ svāṁśa-kalayā tvad-vīryeṇa mahā-mune \|**

**tava kṣetre devahūtyāṁ praṇeṣye tattva-saṁhitām \|\|**

**śrīdhara-svāmī (bhāvārtha-dīpikā) : tvad-vīryeṇa saha devahūtyām**
avatīryeti śeṣaḥ \|\|32\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : vīryaṁ** prabhāvaṁ, tena **saha**
vyaktībhūyeti śeṣaḥ \| mad-vyaktau tvat-tapaḥ-prabhāvo
vyaktībhaviṣyatīty arthaḥ \| vakṣyate ca prajāpatinā, śuklo vitanvan
māmakaṁ yaśaḥ \[bhā.pu. 3.24.4\] iti \|\|32\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kiṁ cānyāṁ ca kāñcid
ānandasya vārtāṁ śṛṇv ity āha---sahāham iti \| **tvad-vīryeṇa**
tvat-kanyāpatya-vṛndena saha āvirbhūyeti śeṣaḥ \|\|32\|\|

\...

**\|\| 3.21.33 \|\|**

**maitreya uvāca---**

**evaṁ tam anubhāṣyātha bhagavān pratyag-akṣajaḥ \|**

**jagāma bindusarasaḥ sarasvatyā pariśritāt \|\|**

**śrīdhara-svāmī (bhāvārtha-dīpikā) :** pratyag-bhūteṣv akṣeṣu jāyate
āvirbhavatīti **pratyag-akṣajaḥ** \| **sarasvatyā** nadyā **pariśritāt**
pariveṣṭitāt \|\|33\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **pratyag**-bhūteṣv
**akṣeṣu jāyate** āvirbhavatīti saḥ \| **sarasvatyā** nadyā
**pariśritāt** pariveṣṭitāt \|\|33\|\|

\...

**\|\| 3.21.34 \|\|**

**nirīkṣatas tasya yayāv aśeṣa-**

**siddheśvarābhiṣṭuta-siddha-mārgaḥ \|**

**ākarṇayan patra-rathendra-pakṣair**

**uccāritaṁ stomam udīrṇa-sāma \|\|**

**śrīdhara-svāmī (bhāvārtha-dīpikā) : aśeṣais**
tapo-mantrādi-**siddheśvarair abhiṣṭutaḥ siddha-mārgo** vaikuṇṭha-mārgo
yasya \| yad vā, aśeṣa-siddheśvarābhiṣṭutaś cāsau siddhair mṛgyata iti
siddha-mārgaś ca **sa yayau** \| **patra-rathendro** garuḍas tasya
**pakṣair** **udīrṇam** abhivyaktaṁ **sāma ākarṇayan**, bṛhad-rathāntare
pakṣau iti śruteḥ \| **uccāritaṁ stomaṁ** ca sāmādhāra-bhūtāṇām ṛcāṁ
samudāyaṁ śṛṇvan \| stoma ātmā iti śruteḥ \| samāsa-pāṭhe uccāritaḥ
stomaḥ stotrīya-samudāyo yasya sāmna iti \|\|34\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **tasya** kardamasya
nirīkṣyamāṇasya sataḥ \| **aśeṣaiḥ siddheśvarair abhiṣṭutaḥ
siddha-mārgo** vaikuṇṭha-mārgo yasya saḥ \| **patra-rathendro** garuḍas
tasya **pakṣair uccāritaṁ stomam** ṛk-samudāyaṁ śṛṇvan \| kīdṛśam ?
**udīrṇam** abhivyaktaṁ **sāma** yat tat svarūpam \| samāsa-pāṭhe
uccāritaḥ stomaḥ stotrīya-samudāyo yasya tathā-bhūtaṁ yad udīrṇaṁ sāma
tat bṛhad-rathāntare pakṣau iti śruteḥ \|\|34\|\|

\...

**\|\| 3.21.35 \|\|**

**atha samprasthite śukle kardamo bhagavān ṛṣiḥ \|**

**āste sma bindusarasi taṁ kālaṁ pratipālayan \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** **taṁ kālaṁ** paraśva ity uktaṁ pratīkṣamāṇaḥ
\|\|35\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

\...

**\|\| 3.21.36-37 \|\|**

**manuḥ syandanam āsthāya śātakaumbha-paricchadam \|**

**āropya svāṁ duhitaraṁ sa-bhāryaḥ paryaṭan mahīm \|\|**

**tasmin sudhanvann ahani bhagavān yat samādiśat \|**

**upāyād āśrama-padaṁ muneḥ śānta-vratasya tat \|\|**

**śrīdhara-svāmī (bhāvārtha-dīpikā) : śātakaumbhāḥ** sauvarṇāḥ parikarā
yasmiṁs taṁ ratham **āsthāya,** **duhitaraṁ** ca **āropya,**
varānveṣaṇārthaṁ **paryaṭan** \|\|36\|\| he **sudhanvan** vidura \|
**yad** ahaḥ \|\|37\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** manur iti yugmakam \|\|36\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **yad** aho bhagavān
samādiśat tasminn **ahani** **mahīṁ paryaṭan** **muner āśrama-padam
upāyād** ity anvayaḥ \| he **sudhanvan** ! he vidura ! \|\|36-37\|\|

\...

**\|\| 3.21.38-39 \|\|**

**yasmin bhagavato netrān nyapatann aśru-bindavaḥ \|**

**kṛpayā samparītasya prapanne'rpitayā bhṛśam \|\|**

**tad vai bindusaro nāma sarasvatyā pariplutam \|**

**puṇyaṁ śivāmṛta-jalaṁ maharṣi-gaṇa-sevitam \|\|**

**śrīdhara-svāmī (bhāvārtha-dīpikā) :** tat praveśa-mātreṇa paramānandaṁ
prāpta iti darśayitum āśramaṁ varṇayati---yasminn ity-ādibhiḥ saptabhiḥ
ślokaiḥ \| **prapanne** kardame \|\|38\|\| **śivam** ārogyam
**amṛta**vat svādu **jalaṁ** yasmin \|\|39\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** yasminn iti saptakam \|
**prapanne** prapanna-mātre **arpitayā** tad-eka-satkṛtayety arthaḥ \|
yasminn eva tad-**aśru-bindu**-vṛnda-svarūpaṁ bindu-saro nāma saro'bhūd
ity arthaḥ \|\|38\|\| ṭīkāyāṁ śivam ārogyam iti "āyur ghṛtam" itivat
ārogya-janakam ity arthaḥ \| arogam iti kvāpi \|\|39\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** āśramaṁ
varṇayati---yasminn iti saptabhiḥ ślokaiḥ \| **prapanne** kardame
\|\|38\|\|

\...

**\|\| 3.21.40 \|\|**

**puṇya-druma-latā-jālaiḥ kūjat-puṇya-mṛga-dvijaiḥ \|**

**sarva-rtu-phala-puṣpāḍhyaṁ vana-rāji-śriyānvitam \|\|**

**śrīdhara-svāmī (bhāvārtha-dīpikā) : kūjantaḥ** **puṇyā** **mṛgā
dvijāś** ca yeṣu, taiḥ **puṇya**-**druma-latānāṁ jālaiḥ** samūhair
yuktam \|\|40\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** latā-jālair anvitam
\|\|40\|\|

\...

**\|\| 3.21.41 \|\|**

**matta-dvija-gaṇair ghuṣṭaṁ matta-bhramara-vibhramam \|**

**matta-barhi-naṭāṭopam āhvayan-matta-kokilam \|\|**

**śrīdhara-svāmī (bhāvārtha-dīpikā) : ghuṣṭaṁ** nāditam \|
**matta-bhramarāṇāṁ vibhramo** vinodo yasmin \| **mattā barhiṇa** eva
**naṭās** teṣām **āṭopo** nṛtya-saṁbhramo yasmin \| **āhvayanto** mitho
**mattāḥ kokilā** yasmin \|\|41\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **ghuṣṭaṁ** nāditam \|
**mattā barhiṇa** eva **naṭās** teṣām **āṭopo** nṛtya-sambhramo yasmiṁs
taṁ, mitha **āhvayanto mattā kokilā** yasmiṁs tam \|\|41\|\|

\...

**\|\| 3.21.42 \|\|**

**kadamba-campakāśoka- karañja-bakulāsanaiḥ \|**

**kunda-mandāra-kuṭajaiś cūta-potair alaṅkṛtam \|\|**

**śrīdhara-svāmī (bhāvārtha-dīpikā) :** kadambādibhir vṛkṣair alaṅkṛtam
\|\|42\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

\...

**\|\| 3.21.43 \|\|**

**kāraṇḍavaiḥ plavair haṁsaiḥ kurarair jala-kukkuṭaiḥ \|**

**sārasaiś cakravākaiś ca cakorair valgu kūjitam \|\|**

**śrīdhara-svāmī (bhāvārtha-dīpikā) : kāraṇaḍavādibhiḥ** pakṣibhir
**valgu** yathā tathā **kūjitam** \|\|43\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tatratyān vṛkṣān uktvā
pakṣiṇa āha---kāraṇḍavair ity-ādi \|\|43\|\|

\...

**\|\| 3.21.44 \|\|**

**tathaiva hariṇaiḥ kroḍaiḥ śvāvid-gavaya-kuñjaraiḥ \|**

**gopucchair haribhir markair nakulair nābhibhir vṛtam \|\|**

**śrīdhara-svāmī (bhāvārtha-dīpikā) : hariṇādibhir** vṛtam \| tatra
**kroḍaḥ** sūkaraḥ \| **śvāvic** challakaḥ \| **marko** markaṭaḥ \|
tad-viśeṣo **go-pucchaḥ** \| **harir** vānaraḥ siṁho va \| **nābhiḥ**
kastūrī-mṛgaḥ \|\|44\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam*.

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **mṛgān**
āha---tathaiveti \| **kroḍaḥ** sūkaraḥ \| **śvāvit** śallakaḥ \|
**marko** markaṭaḥ \| **go-pucchas** tad-viśeṣaḥ \| **hariḥ** siṁhaḥ \|
**nābhiḥ** kastūrī-mṛgaḥ \|\|44\|\|

\...

**\|\| 3.21.45 \|\|**

**praviśya tat tīrtha-varam ādi-rājaḥ sahātmajaḥ \|**

**dadarśa munim āsīnaṁ tasmin huta-hutāśanam \|\|**

**śrīdhara-svāmī (bhāvārtha-dīpikā) : huto hutāśano** brahmacāri-yogyo
yena \|\|45\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** praviśyeti sārdha-trikam
\|\|45\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** *na vyākhyātam.*

\...

**\|\| 3.21.46 \|\|**

**vidyotamānaṁ vapuṣā tapasy ugra-yujā ciram \|**

**nātikṣāmaṁ bhagavataḥ snigdhāpāṅgāvalokanāt \|\|**

**tad-vyāhṛtāmṛta-kalā- pīyūṣa-śravaṇena ca \|**

**śrīdhara-svāmī (bhāvārtha-dīpikā) : ugrā yuk** yogo yasya tena
**vapuṣā vidyotamānam** \| tasya **bhagavato** vyāhṛtaṁ bhāṣaṇam eva
**amṛta-kalā** amṛta-mayasya candrasya kalā tansayaṁ **pīyūṣaṁ** tasya
**śravaṇena** ca **nātikṣāmaṁ** tapasā kṛśaṁ santam apy **akṛśam**
\|\|46\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** nātīti naivety arthaḥ \|\|46\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **tapasi** tapo-madhya
eva **ugrā yuk** yogo yatra tena \| tad api **na atikṣāmam** anatikṛśaṁ,
tatra kṛpā-**apāṅgeti** tad vyāhṛteti hetu-dvayaṁ **tad-vyāhṛtam** eva
**amṛta-kalasya** candrasya **ā** samyak **pīyūṣaṁ** tasya
**śravaṇenety** anena tan-mukhyāmṛta-kalatvam uktam \|\|46\|\|

\...

**\|\| 3.21.47 \|\|**

**prāṁśuṁ padma-palāśākṣaṁ jaṭilaṁ cīra-vāsasam \|**

**upasaṁśritya malinaṁ yathārhaṇam asaṁskṛtam \|\|**

**śrīdhara-svāmī (bhāvārtha-dīpikā) : prāṁśum** unnatam \|
**upasaṁsṛtya** samīpaṁ gatvā **malinaṁ** dadarśeti pūrvaiva kriyā \|
arhyate'nenety **arhaṇaṁ** mahā-ratnaṁ tad **asaṁskṛtam** anirṇiktaṁ
yathā malinaṁ dṛśyate tadvat \|\|47\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **prāṁśum**
aṣṭa-vitasti-pramāṇa-tanum **upasaṁsṛtya** nikaṭaṁ gatvā **malinaṁ**
dadarśeti pūrvaiva kriyā \| arhyate'nenety **arhaṇaṁ** mahā-ratnaṁ, tat
**asaṁskṛtaṁ** yathā malinaṁ dṛśyate, tadvat \|\|47\|\|

\...

**\|\| 3.21.48 \|\|**

**athoṭajam upāyātaṁ nṛ-devaṁ praṇataṁ puraḥ \|**

**saparyayā paryagṛhṇāt pratinandyānurūpayā \|\|**

**śrīdhara-svāmī (bhāvārtha-dīpikā) : uṭajaṁ** parṇa-śālāṁ praptaṁ \|
**puraḥ** pāda-samīpe **praṇatam** āśīrbhir abhinandya **saparyayā**
pūjayā **pratyagṛhṇāt** sat-kṛtavān \|\|48\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **uṭajaṁ** parṇaśālāṁ
praptam \| **puraḥ** pāda-samīpe **praṇatam** \| punar api pādau
gṛhṇantam anurūpayā ātithyocitayā **saparyayā** sahitaḥ **pratyagṛhṇāt**
bhujābhyām utthāpyāliliṅga \| kiṁ kṛtvā ? **pratinandya**, \"adya mūrtam
eva tapo-mayaṁ tejaḥ sākṣāt-kṛtya kṛta-kṛtyo'smi\" ity abhinandantaṁ
rājānaṁ, \"rājann adya bhāgavatī viśva-pālanī-śaktis tvam avalokyase\"
iti pratyabhiṣṭutety arthaḥ \|\|48\|\|

\...

**\|\| 3.21.49 \|\|**

**gṛhītārhaṇam āsīnaṁ saṁyataṁ prīṇayan muniḥ \|**

**smaran bhagavad-ādeśam ity āha ślakṣṇayā girā \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kṣālita-caraṇam
ucita-darbhādy-āsane **āsīnaṁ** **gṛhītāni arhaṇāni**
puṣpa-candana-dūrvā-dala-phalādīni yena tam \| **saṁyataṁ** tūṣṇīṁ
sthitam \|\|49\|\|

\...

**\|\| 3.21.50 \|\|**[^86]

**nūnaṁ caṅkramaṇaṁ deva satāṁ saṁrakṣaṇāya te \|**

**vadhāya cāsatāṁ yas tvaṁ hareḥ śaktir hi pālinī \|\|**

**śrīdhara-svāmī (bhāvārtha-dīpikā) : te** **caṅkramaṇaṁ** paryaṭanam \|
**hi** yasmāt \|\|50\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** he **deva** ! yasya
**caṅkramaṇam** ity-ādi \| sa eva **tvaṁ hareḥ pālanī-śaktir** bhavasi
\|\|50\|\|

\...

**\|\| 3.21.51 \|\|**

**yo'rkendv-agnīndra-vāyūnāṁ yama-dharma-pracetasām \|**

**rūpāṇi sthāna ādhatse tasmai śuklāya te namaḥ \|\|**

**madhvācāryaḥ (bhāgavata-tātparyam) :**

svāyambhuvo manuś caiva pṛthuś caivārjunāv api \|

> brahma-śeṣādhipā rudra indra-ṛṣy-ādayas tathā \|
>
> viṣṇv-āveśa-yutāḥ sarve na tu viṣṇu-svarūpakāḥ \|\| iti tattva-nirṇaye
> \|\|51\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** manu-sthaṁ viṣṇuṁ praṇamati---ya
iti \| **sthāne** tat-tat-kāryāvasare **śuklāya** viṣṇave \|\|51\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **arkādīnāṁ** rūpāṇi
**sthāne** yuktam eva **tvam** **ā** samyak tvayā **dhatse**, tatra
pratāpena tvam **arkaḥ**, yaśasā **candraḥ**, adhṛṣyatvena **agniḥ**,
aiśvaryeṇa **indraḥ**, sarvatra praveśavattvena **vāyuḥ**,
duṣṭa-nigrahatvena ca **pracetāḥ** \| ata eva **tasmai**
mad-abhīṣṭa-devāya tvad-rūpeṇa punar api mamoṭajam āgatāya **śuklāya**
**tubhyaṁ namaḥ** \|\|51\|\|

\...

**\|\| 3.21.52-54 \|\|**

**na yadā ratham āsthāya jaitraṁ maṇi-gaṇārpitam \|**

**visphūrjac-caṇḍa-kodaṇḍo rathena trāsayann aghān \|\|**

**sva-sainya-caraṇa-kṣuṇṇaṁ vepayan maṇḍalaṁ bhuvaḥ \|**

**vikarṣan bṛhatīṁ senāṁ paryaṭasy aṁśumān iva \|\|**

**tadaiva setavaḥ sarve varṇāśrama-nibandhanāḥ \|**

**bhagavad-racitā rājan bhidyeran bata dasyubhiḥ \|\|**

**śrīdhara-svāmī (bhāvārtha-dīpikā) :** na yadeti pañcānām ayam
arthaḥ---yadyapi dharma-rakṣārthaṁ sarvataḥ paryaṭatas tava prasaṅgād
apy āgamanaṁ saṁbhavati tathāpi viśeṣa-kāryaṁ ced asti tat kathyatām iti
\| jaitraṁ jaya-pradaṁ maṇi-gaṇā arpitā yasmiṁs taṁ ratham āruhya tvaṁ
yadā bhuvo maṇḍalaṁ na paryaṭasi tadā setavo bhidyerann iti trayāṇām
anvayaḥ \| visphūrjan-nādaṁ kurva-caṇḍaṁ kodaṇḍaṁ dhanur yasya \|
varṇāśramāṇāṁ nibandhanaṁ yaiḥ \| bata aho \|\|52-54\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** na yadeti sārdha-trikam \| rathena
ratha-sānnidhya-mātreṇa \|\|52\|\| sva-sainyasya caraṇaiḥ kṣuṇṇaṁ
saṅghaṭṭitam \|\|53\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** he rājan ! kim-artham
āyāto'sīti tvāṁ kathaṁ pṛcchāmo yatas tat-kāraṇaṁ jānāmy eveti
vyatirekeṇāha---na yadeti \| yadā bhuvo maṇḍalaṁ na paryaṭasi, tadā
setavo bhidyerann iti trayāṇām anvayaḥ \| maṇi-gaṇānām arpitam arpaṇaṁ
yatra taṁ jaitraṁ jaya-śīlam \| jaitratvam evāha---rathena
ratha-sānnidhya-mātreṇa aghān duṣṭān \|\|52-54\|\|

\...

**\|\| 3.21.55 \|\|**

**adharmaś ca samedheta lolupair vyaṅkuśair nṛbhiḥ \|**

**śayāne tvayi loko'yaṁ dasyu-grasto vinaṅkṣyati \|\|**

**śrīdhara-svāmī (bhāvārtha-dīpikā) :** niraṅkuśair nṛbhir
nimitta-bhūtaiḥ \| śayāne niścinte \|\|55\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** śayāna ity ardhakam \|
dharmādharmayoḥ pālana-saṁhārau tvad-dṛṣṭāv eva samyak syātāṁ
dasyu-nivāraṇaṁ tvad-anusandhāna-mātreṇa syād iti \|\|55\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** *na vyākhyātam**.***

\...

**\|\| 3.21.56 \|\|**

**athāpi pṛcche tvāṁ vīra yad-arthaṁ tvam ihāgataḥ \|**

**tad vayaṁ nirvyalīkena pratipadyāmahe hṛdā \|\|**

**śrīdhara-svāmī (bhāvārtha-dīpikā) : nirvyalīkena** saharṣeṇa \|
**pratipadyāmahe** svīkurmahe \|\|56\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam**.***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **athāpi** yadyapi
sāmānyato jānāmi, tad api **pṛcche** pṛcchāmi---**iha**
mat-parṇa-śālāyāṁ **yad-artham** iti nahi duṣṭa-nigrahārthaṁ paryaṭanaṁ
mat-parṇa-śālāyāṁ saphalī-bhavatīti bhāvaḥ \| **nirvyalīkena**
niṣkapaṭena saharṣeṇa vā **hṛdā pratipadyāmahe** svīkurmahe \|\|56\|\|

iti sārārtha-darśinyāṁ harṣiṇyāṁ bhakta-cetasām \|

ekaviṁśas tṛtīyasya saṅgataḥ saṅgataḥ satām \|\|\*\|\|

\...

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ tṛtīya-skandhe
>
> vidura-maitreya-saṁvāde manu-kardama-saṁvādo nāma
>
> ekaviṁśo'dhyāyaḥ \|

\|\| 3.21 \|\|

### ...

###  (3.22)

**atha dvāviṁśo'dhyāyaḥ**

## manu-kardama-saṁvādaḥ, kardama-devahūti-vivāhaḥ, manor brahmavartāya prasthānaṁ ca \|

**\|\| 3.22.1 \|\|**

**maitreya uvāca**

**evam āviṣkṛtāśeṣa- guṇa-karmodayo munim \|**

**savrīḍa iva taṁ samrāḍ upāratam uvāca ha \|\|**

**śrīdhara-svāmī (bhāvārtha-dīpikā) :**

dvā-viṁśe kardamāyādād yathādiṣṭaṁ hi viṣṇunā \|

manur duhitaraṁ deva- hūtim ity upavarṇyate \|\|

**evam āviṣkṛto**'bhiṣṭuto'**śeṣāṇāṁ guṇānāṁ karmaṇāṁ codaya** utkarṣo
yasya sa **samrāṇ** manuḥ \| **sa-vrīḍa iva** sva-kīrti-śravaṇāt,
pratyākhyāna-śaṅkayā vā **taṁ** munim **uvāca** \| **upārataṁ**
nivṛtti-niratam \|\|1\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :**

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**

dvāviṁśe priya-bhāṣī svāṁ jñāta-tattvāya kanyakām \|

kardamāya nṛpo dattvā svaṁ dhāmāgād itīryate \|\|

**āviṣkṛto'śeṣāṇāṁ guṇānāṁ karmaṇāṁ** ca **udayo** utkarṣo yasya saḥ \|
vacanād **uparataṁ** nivṛtti-nirataṁ vā **munim** \| **sa-vrīḍa** iveti
sva-kīrti-śravaṇāt paramārtha-parāyaṇe tasmin vyavahāra-vārtāyā
vaktavyatvāc ca \|\|1\|\|

\...

**\|\| 3.22.2-3 \|\|**

**manur uvāca---**

**brahmāsṛjat sva-mukhato yuṣmān ātma-parīpsayā \|**

**chandomayas tapo-vidyā- yoga-yuktān alampaṭān \|\|**

**tat-trāṇāyāsṛjac cāsmān doḥ-sahasrāt sahasra-pāt \|**

**hṛdayaṁ tasya hi brahma kṣatram aṅgaṁ pracakṣate \|\|**

**śrīdhara-svāmī (bhāvārtha-dīpikā) :** madīyā kanyā tvayā pariṇeyeti
vijñāpayiṣyan yuṣmad asmat-saṁbandhas tāvad īśvareṇa pūrvam eva ghaṭita
ity āha---brahmeti sārdhābhyām \| **ātmanaḥ parīpsayā** paryāptum
icchayā \| **chando-mayasy**ātmanaḥ paryāptiḥ pālanaṁ veda-pravartanaṁ
tasyecchayā \| **yuṣmān** brāhmaṇān \| **tat-trāṇāya** brāhmaṇa-pālanāya
\| **brahma** brāhmaṇa-jātiḥ \| **kṣatraṁ** kṣatriya-jātiḥ \|\|2-3\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : brahmā** virāḍ-rūpaḥ **sva-mukhata**
iti jāti-mātrāpekṣayoktam \| evaṁ **doḥ-sahasrād** iti ca **hṛdayaṁ**
jñāna-śakti-prādhānyāt, **aṅgaṁ** kriya-śakti-prādhānyāt \|\|2-3\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sahasā
sva-kanyā-pradāna-prasaṅgasya tat-pratyākhyāna-śaṅkayā prathamaṁ
brāhmaṇa-kṣatriyayoḥ kam api sambandhaṁ sa-nyāyam āha---brahmeti
sārdhābhyām \| **ātmanaś chando-mayasya** svasya **parīpsayā**
veda-pravartanena pālanecchayā **yuṣmān** brāhmaṇān **asṛjat** \|
**paryāptiḥ** pālanam \|\|2\|\|

brāhmaṇān ke pālayeyur ity ata āha---tad iti \| **doḥ-sahasrād** iti
parameśvareṇaikyāt \| nanu kṣatriyān api kaḥ pālayet ?
tatrāha---**brahma** brāhmaṇaḥ \| **aṅgaṁ** bhujaḥ \| ayam arthaḥ---loke
hi hṛdaye prahāra āpatite bhujābhyāṁ hṛdayasya gopanaṁ dṛśyate \| bhuje
ca prahāra āpatite dehaṁ kuñcitīkṛtya hṛdaya-madhye eva bhujo gopyate
iti hṛdayasya pālako bhujaḥ, bhujasya pālakaṁ hṛdayam \|\|3\|\|

\...

**\|\| 3.22.4 \|\|**

**ato hy anyonyam ātmānaṁ brahma kṣatraṁ ca rakṣataḥ \|**

**rakṣati smāvyayo devaḥ sa yaḥ sad-asad-ātmakaḥ \|\|**

**śrīdhara-svāmī (bhāvārtha-dīpikā) :** evaṁ sa deva eva rakṣati sma \|
ko'sau ? yaḥ sad-asad-ātmakaḥ sarvātmakaḥ \| tathāpy avyayo nirvikāraḥ
\|\|4\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** evaṁ brahma brāhmaṇas
tapo-balena kṣatriyaṁ pālayati, kṣatraṁ kṣatriyaḥ śārīra-balena
brāhmaṇam iti \| vastutas tu devaḥ parameśvara evobhayaṁ rakṣati \|
sad-asad-ātmakaḥ tad apy avyayo nirvikāraḥ \|\|4\|\|

\...

**\|\| 3.22.5 \|\|**

**tava sandarśanād eva cchinnā me sarva-saṁśayāḥ \|**

**yat svayaṁ bhagavān prītyā dharmam āha rirakṣiṣoḥ \|\|**

**śrīdhara-svāmī (bhāvārtha-dīpikā) :** taṁ vijñāpayitum eva
tad-darśanādikam abhinandati---taveti tribhiḥ \|\|5\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** yat tu svayaṁ bhagavān dharmam āha
tad idaṁ tv adhikam iti śeṣaḥ \| yad vā, yat yasmāt sandarśanād eva
mad-yogyatāyāṁ kāraṇāt svayaṁ dharmam apy āha---saṁśayo'tra tat-kāraṇaṁ
citta-malam \|\|5\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ato'haṁ svasya pālakaṁ
tvām āgatas vayā ca sva-sandarśanenaivāhaṁ pālita ity āha---taveti \|
rirakṣiṣoḥ kṣatriyasya \|\|5\|\|

\...

**\|\| 3.22.6 \|\|**

**diṣṭyā me bhagavān dṛṣṭo durdarśo yo'kṛtātmanām \|**

**diṣṭyā pāda-rajaḥ spṛṣṭaṁ śīrṣṇā me bhavataḥ śivam \|\|**

**śrīdhara-svāmī (bhāvārtha-dīpikā) :** akṛtātmanām avaśī-kṛta-cittānām
\|\|6\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** akṛtātmanām apuṇyātmanām
\|\|6\|\|

\...

**\|\| 3.22.7 \|\|**

**diṣṭyā tvayānuśiṣṭo'haṁ kṛtaś cānugraho mahān \|**

**apāvṛtaiḥ karṇa-randhrair juṣṭā diṣṭyośatīr giraḥ \|\|**

**śrīdhara-svāmī (bhāvārtha-dīpikā) :** anugraho'nuśāsanādi-rūpa eva \|
uśatīr uśatyaḥ \|\|7\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** anugrahaḥ
sva-śikṣā-grahaṇa-sāmarthye hetuḥ kṛpā-dṛṣṭyādi-rūpaḥ \| apāvṛttair
bādhita-kāryānavadhānādi-doṣeṇācchannair bahutvaṁ spṛhayānekāyamānatvāt
\|*\|*7\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** uśatīr uśatyaḥ \|\|7\|\|

\...

**\|\| 3.22.8 \|\|**

**sa bhavān duhitṛ-sneha-parikliṣṭātmano mama \|**

**śrotum arhasi dīnasya śrāvitaṁ kṛpayā mune \|\|**

**śrīdhara-svāmī (bhāvārtha-dīpikā) :** vijñāpayati---sa bhavān iti
saptabhiḥ \| duhituḥ snehena parikliṣṭa ātmā yasya \| śrāvitaṁ
vijñāpanam \|\|8\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** evaṁ ca tvad-darśanān me
sarve kleśā gatā eva, kintv ekaḥ kleśas tu durvāro hṛdi vartata eva \|
tam api tat-kṛpayā dattāśvāso vigata-bhīr evodghāṭayāmīty āha---sa
prasiddhaḥ kṛpā-sindhur ity arthaḥ \| parikliṣṭa iti eṣa kleśo me
vivekenāpi nāpayātīti bhāvaḥ \|\|8\|\|

\...

**\|\| 3.22.9 \|\|**

**priyavratottānapadoḥ svaseyaṁ duhitā mama \|**

**anvicchati patiṁ yuktaṁ vayaḥ-śīla-guṇādibhiḥ \|\|**

**śrīdhara-svāmī (bhāvārtha-dīpikā) :** priyavratottānapadoḥ svaseti
putrikā-karaṇa-śaṅkā nirastā \| mama suteti kṣatra-kanyā tava yogyeti
darśitam \|\|9\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** vaya-ādy-anusandhānaṁ tat-kathanaṁ
ca tādṛśāṁ dharma-sācivya-prādhānyenaiveti na lajjā-karam \|\|9\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** priyavratottānapadoḥ
svaseti putrikā-karaṇa-śaṅkā nirastā \| mama duhiteti kṣatriya-kanyā
tava yogyaiveti bhāvaḥ \|\|9\|\|

\...

**\|\| 3.22.10 \|\|**

**yadā tu bhavataḥ śīla- śruta-rūpa-vayo-guṇān \|**

**aśṛṇon nāradād eṣā tvayy āsīt kṛta-niścayā \|\|**

**śrīdhara-svāmī (bhāvārtha-dīpikā) :** eṣā devahūtiḥ \|\|10\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

\...

**\|\| 3.22.11 \|\|**

**tat pratīccha dvijāgryemāṁ śraddhayopahṛtāṁ mayā \|**

**sarvātmanānurūpāṁ te gṛhamedhiṣu karmasu \|\|**

**śrīdhara-svāmī (bhāvārtha-dīpikā) :** pratīccha svīkuru \|\|11\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

\...

**\|\| 3.22.12 \|\|**

**udyatasya hi kāmasya prativādo na śasyate \|**

**api nirmukta-saṅgasya kāma-raktasya kiṁ punaḥ \|\|**

**śrīdhara-svāmī (bhāvārtha-dīpikā) :** udyatasya svataḥ prāptasya
viṣayasya \| prativādaḥ pratyākhyānam \|\|12\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** udyatasya dhātrā svayam
upasāditasya nirmukta-saṅgasya kevalaṁ dharmārthaṁ visayopārjanam iti
manasy āsakti-rahitasya \|\|12\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** na cāhaṁ viraktas tapasvī
tvat-kanyāṁ kathaṁ svīkaromīti vācyam ity āha---udyatasya
svataḥ-prāptasya viṣayasya prativādaḥ pratyākhyānaṁ kāma-raktasyeti
tavāntar-gataṁ kāmaṁ jñātvaivāham ihāgaccham, ato mayi kāmo nāpalanīya
iti bhāvaḥ \|\|12\|\|

\...

**\|\| 3.22.13 \|\|**

**ya udyatam anādṛtya kīnāśam abhiyācate \|**

**kṣīyate tad-yaśaḥ sphītaṁ mānaś cāvajñayā hataḥ \|\|**

**śrīdhara-svāmī (bhāvārtha-dīpikā) :** kīnāśaṁ kṛpaṇam \| avajñayā
parāpamānena \|\|13\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tatra vyavahārikīṁ nītim
āha---ya iti \| anādṛtya pratiṣṭhānurodhāl lajjayā pratyākhyāya punaḥ
kṛpaṇam adātāram api janaṁ tam eva kāmaṁ yācate, kāmenaivācirād eva
prābalyavatā lajjā-pratiṣṭhayor grasyamānatvād iti bhāvaḥ \| mānaś ca
hato bhavatīty arthaḥ \| tena pariṇāma-darśinā viduṣā vartamānam api
.viśeṣaṁ sva-mano madhya-vartinā kāmenāgrato grasiṣyamānam anumāya
prathamam eva daivād ayācita evāyāto'niṣiddho viṣayo'ṅgīkartavya eveti
dhvaniḥ \|\|13\|\|

\...

**\|\| 3.22.14 \|\|**

**ahaṁ tvāśṛṇavaṁ vidvan vivāhārthaṁ samudyatam \|**

**atas tvam upakurvāṇaḥ prattāṁ pratigṛhāṇa me \|\|**

**śrīdhara-svāmī (bhāvārtha-dīpikā) :** yasya sāvadhi brahmacaryaṁ sa
upakurvāṇāḥ \| me prattāṁ mayā dattām \|\|14\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** avajñayā parakṛtāpamānena
\|\|14\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu man-mano
madhya-vartinaṁ kāmaṁ tvaṁ kena lakṣaṇenājñāsīs tatra jñānasya kā kathā
śravaṇam api me jātam ity āha---ahaṁ tveti \| tvā tvām aśṛṇavam iti
śravaṇam idaṁ sphūrti-prāptasya bhagavata eva mukhyād ity avagantavyam
\| yasya sāvadhi brahmacaryaṁ sa upakurvāṇaḥ \| prattāṁ mayā dattām
\|\|14\|\|

\...

**\|\| 3.22.15 \|\|**

**ṛṣir uvāca---**

**bāḍham udvoḍhu-kāmo'ham aprattā ca tavātmajā \|**

**āvayor anurūpo'sāv ādyo vaivāhiko vidhiḥ \|\|**

**śrīdhara-svāmī (bhāvārtha-dīpikā) :** aprattā ceti mayy eva
kṛta-niścayatvāt kasmaicit pratiśrutā ca na bhavatīty arthaḥ \| ādyaḥ
prathamaḥ, tataḥ pūrvaṁ vivāhābhāvāt \| mukhya iti vā \|\|15\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** bāḍham iti \| ruceḥ prathamato
dāne'pi vaivāhika-vidher atraiva prārabdhatvād ādya ity uktam \|\|15\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** aprattā kasmaicin na
pratiśrutā ādyaḥ, tataḥ pūrvaṁ vivāhābhāvāt \|\|15\|\|

\...

**\|\| 3.22.16 \|\|**

**kāmaḥ sa bhūyān nara-deva te'syāḥ**

**putryāḥ samāmnāya-vidhau pratītaḥ \|**

**ka eva te tanayāṁ nādriyeta**

**svayaiva kāntyā kṣipatīm iva śriyam \|\|**

**madhvācāryaḥ (bhāgavata-tātparyam) :** svayā kāntyānyāḥ kṣipantī śrīr
yathā, tadvat sthitām \|\|16\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** bhūyād bhavet \| pratītaḥ
gṛbhṇāmi te saubhagatvāya hastaṁ mayā patyā \[ṛ.ve. 10.85.36\]
ity-ādi-mantra-prasiddhaḥ \| svayāṅga-kāntyaiva \| śriyaṁ
bhūṣaṇādi-śobhām \|\|16\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** kāmaḥ sa bhūyād ity-ādi
trayasyāyam arthaḥ tādṛśīyaṁ māṁ tapasvinam api prārthayate \| tata enāṁ
śuddha-bhaktāṁ kathaṁ tyajeyam iti vakṣyate ca pitṛbhyāṁ prasthita
ity-ādibhiḥ śriyaṁ jagal-lakṣmīm \|\|16\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** asyāḥ kāmo bhūyāt bhavatu
\| samyag-āmnāyokta-vivāha-vidhau pratītiḥ \| gṛbhṇāmi te saubhagatvāya
hastaṁ mayā patyājarad-aṣṭir bhavethā[^87]\[ṛ.ve. 10.85.36\]
ity-ādi-mantra-prasiddhaḥ \| svayāṅga-kāntyaiva \| śriyaṁ
bhūṣaṇādi-śobhām \|\|16\|\|

\...

**\|\| 3.22.17 \|\|**

**yāṁ harmya-pṛṣṭhe kvaṇad-aṅghri-śobhāṁ**

**vikrīḍatīṁ kanduka-vihvalākṣīm \|**

**viśvāvasur nyapatat svād vimānād**

**vilokya sammoha-vimūḍha-cetāḥ \|\|**

**śrīdhara-svāmī (bhāvārtha-dīpikā) :** yāṁ vilokya nyapatat \|
saṁmohena vimūḍhaṁ vyākulaṁ ceto yasya \| kvaṇabdhyām aṅghribhyāṁ śobhā
yasyāḥ \|\|17\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kṣipatīm iva śriyam iti
vyatirekālaṅkāreṇa tasyāḥ saundarya-sādguṇyādikaṁ nirupamam uktvā
svābhāvikaṁ prabhāvam apy āha---yām iti \| kvaṇadbhyām aṅghribhyāṁ śobhā
yasyās tām \| vimānāt nitarāṁ bhūmi-tale apatat vilokya saṁmumoheti \|
tatrāpi samyag-cetano mṛtaka iva bhūtveti
bhāva-pūrvaka-tad-avalokana-mahāparādha-phalaṁ sadyaḥ prāpety arthaḥ \|
nanu vilokyeti, ktvā-pratyayokter viśvāvasunā sā dṛṣṭaiveti \|\|17\|\|

\...

**\|\| 3.22.18 \|\|**

**tāṁ prārthayantīṁ lalanā-lalāmam**

**asevita-śrī-caraṇair adṛṣṭām \|**

**vatsāṁ manor uccapadaḥ svasāraṁ**

**ko nānumanyeta budho'bhiyātām \|\|**

**śrīdhara-svāmī (bhāvārtha-dīpikā) :** tāṁ lalanānāṁ lalāmaṁ
bhūṣaṇa-bhūtām \| asevitau śriyaś caraṇau yais tair adṛṣṭāṁ draṣṭum apy
ayogyām \| uccapada uttānapādasya \| abhiyātāṁ svayaṁ prāptām \|\|18\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** yām ity-ādi yugmakam \| ubhayor
api kāmād uṣita-cittatvena sarvaiḥ pratīyamānatvāt na lajjā-karaṁ
priyavratasya tadā virajya gatatvāt uccapada ity uktam \|\|18\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tatra nahi nahīty
āha---asevita-śrī-caraṇair janair adṛṣṭāṁ
mad-abhīṣṭa-deva-śrīman-nārāyaṇa-kāntāyāś caraṇau mayaiva sevitau, ato
mamaiva sādṛśyā bhaven nānyeṣāṁ keṣām apīti bhāvaḥ \| tena cākāśa-cāriṇā
tasyāḥ kāntir eva viśvāvasunā vilokitā, na tu sety āyātam \| ābhijāte'py
utkarṣam āha---manos tava vatsāṁ vātsalya-pātrīṁ kanyām \| uccapadaḥ
uttānapādasya, priyavratasya tadā virajya gatatvān nollekhaḥ \| tatrāpy
abhiyātāṁ svayaṁ prāptam \|\|18\|\|

\...

**\|\| 3.22.19 \|\|**

**ato bhajiṣye samayena sādhvīṁ**

**yāvat tejo bibhṛyād ātmano me \|**

**ato dharmān pāramahaṁsya-mukhyān**

**śukla-proktān bahu manye'vihiṁsrān \|\|**

**śrīdhara-svāmī (bhāvārtha-dīpikā) : bhajiṣye** svīkariṣye \| "yāvad
apatyotpattis tāvad gārhasthyaṁ, tataḥ paraṁ sannyāsaḥ" iti
bhāṣā-bandhaḥ samayaḥ \| tam evāha---**yāvad ātmano mama tejo garbhaṁ
bibhṛyāt** \| yad vā, mamātmano dehāc cyutaṁ tejo vīryaṁ bibhṛyād iti \|
**ataḥ** paraṁ **pāramahaṁsyaṁ** jñānaṁ tasmin **mukhyān** **śuklena**
viṣṇunā sākṣāt **prakarṣeṇoktān** **avihiṁsrān** hiṁsā-rahitān śamādīn
**bahu** yathā bhavaty evam anuṣṭheyān **manye** \|\|19\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ātmanaḥ paramātmanaḥ kapilākhyaṁ
tejo me matto yāvad bibhṛyāt \|\|19\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** samayeneti "yāvad
apatyotpattis tāvad gārhasthyaṁ tataḥ paraṁ sannyāsaḥ" iti
bhāṣā-bandha-mayaḥ samayas tena \| yad vā, yāvat mamātmano dehāc cyutaṁ
tejo bibhṛyāt, tāvad bhajiṣye, tatrāpi samayena mama
tapaḥ-śeṣa-samāpty-anantaraṁ yadāvakāśaṁ lapsye, tadaivety arthaḥ \|
atra mamātmano mat-priyeṣṭa-devasya tejaḥ kapila-devākhyam iti
vastv-arthaś ca jñeyaḥ \| ato'nantaraṁ pāramahaṁsyeṣu mukhyān \| yad vā,
pāramahaṁsyāt jñānād api mukhyān niṣparigraha-bhakti-rūpān śuklena
viṣṇunā sākṣāt prakarṣeṇoktān \| avihiṁsrān hiṁsā-rahitān bahu yathā
syād evam anuṣṭheyān manye \|\|19\|\|

\...

**\|\| 3.22.20 \|\|**

**yato'bhavad viśvam idaṁ vicitraṁ**

**saṁsthāsyate yatra ca vāvatiṣṭhate \|**

**prajāpatīnāṁ patir eṣa mahyaṁ**

**paraṁ pramāṇaṁ bhagavān anantaḥ \|\|**

**śrīdhara-svāmī (bhāvārtha-dīpikā) :** nanu tava pituḥ prajā-pater ājñā
sṛṣṭāv eva na sannyāse tatrāha---yata iti \| saṁsthāsyate ca layaṁ
yāsyati \| vāveti evārthe \| ṛṇa-trayāpākaraṇānantaraṁ sannyāsa eva
mādṛśānāṁ bhagavatokta ity arthaḥ \|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** atrārthe pramāṇaṁ tava
mama ca smṛty-ārūḍho bhagavān evety āha---yata iti \| yad vā, nanu tava
pituḥ prajāpater ājñā sṛṣṭāv eva na .viśeṣe, tatrāha---yata iti \|
saṁsthāsyate layaṁ yāsyati vāvety evārthe \| prajāpatīnāṁ
mat-pitr-ādīnām api patir ataḥ sa eva paraṁ pramāṇam \| tasya ājñaiva
mayā pālanīyā, na tu pitur eveti bhāvaḥ \|\|20\|\|

\...

**\|\| 3.22.21 \|\|**

**maitreya uvāca---**

**sa ugra-dhanvann iyad evābabhāṣe**

**āsīc ca tūṣṇīm aravinda-nābham \|**

**dhiyopagṛhṇan smita-śobhitena**

**mukhena ceto lulubhe devahūtyāḥ \|\|**

**śrīdhara-svāmī (bhāvārtha-dīpikā) :** he ugra-dhanvan vidura ! lulubhe
muner mukhena pralobhyate sa ca \| yad vā, mukhena pralobhitavān
\|\|21\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :**
aravinda-nābhānubhava-jāta-prasāda-rūpeṇa smitena yat śobhitaṁ
śobhā-viśeṣaṁ prāptaṁ, tena mukhena lulubhe \| ayam eva maha-bhāgavato
mat-patitva-yogya iti lobhaṁ cakāra \|\|21\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** he ugra-dhanvan iti \|
tvaṁ yathā vīro yuddhāya pratyavartase, tathā so'pi svābhimatād
bhagavad-dharmād iti bhāvaḥ \| tataś ca devahūtyāḥ smita-śobhitena
mukhena ceto lulubhe, arthāt kardamasya cetas tasyāṁ lubdhaṁ babhūva \|
tena ca hanta hantātivirakte kanyārpiteti manu-śata-rūpayor anutāpo
nābhūd iti vyañjitam \|\|21\|\|

\...

**\|\| 3.22.22 \|\|**

**so'nu jñātvā vyavasitaṁ mahiṣyā duhituḥ sphuṭam \|**

**tasmai guṇa-gaṇāḍhyāya dadau tulyāṁ praharṣitaḥ \|\|**

**śrīdhara-svāmī (bhāvārtha-dīpikā) :** sa manuḥ \| anv anantaram \|
mahiṣyāś ca vyavasitaṁ niścayaṁ jñātvā \|\|22\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sa manuḥ \| anv anantaram
\| duhitur devahūter mahiṣyās tan-mātuś ca vyavasitam abhiprāyam
\|\|22\|\|

\...

**\|\| 3.22.23 \|\|**

**śatarūpā mahā-rājñī pāribarhān mahā-dhanān \|**

**dampatyoḥ paryadāt prītyā bhūṣā-vāsaḥ paricchadān \|\|**

**śrīdhara-svāmī (bhāvārtha-dīpikā) :** pāribarhān vivāha-kāle pradeyān
\| bhūṣāḥ bhūṣaṇāni vāsāṁsi paricchadān gṛhopakaraṇāni ca \|\|23\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** pāribarhān vivāhe
pradeyān \| mahānti mūlyāni yeṣāṁ tān anarghyān ity arthaḥ \|\|23\|\|

\...

**\|\| 3.22.24 \|\|**

**prattāṁ duhitaraṁ samrāṭ sadṛkṣāya gata-vyathaḥ \|**

**upaguhya ca bāhubhyām autkaṇṭhyonmathitāśayaḥ \|\|**

**śrīdhara-svāmī (bhāvārtha-dīpikā) :** prattāṁ dattām \| sadṛkṣāya
sadṛśāya \| gatā vyathā cintā yasya \| autkaṇṭ**hyena unmathita**ḥ
kṣubhita āśayo yasya \|\|24\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** prattām iti yugmakam \|\|24\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** prattāṁ pradattām
\|\|24\|\|

\...

**\|\| 3.22.25 \|\|**

**aśaknuvaṁs tad-virahaṁ muñcan bāṣpa-kalāṁ muhuḥ \|**

**āsiñcad amba vatseti netrodair duhituḥ śikhāḥ \|\|**

**śrīdhara-svāmī (bhāvārtha-dīpikā) :** tasyā virahaṁ soḍhuṁ he amba !
he vatse ! iti bruvan \| sandhir ārṣaḥ \| śikhāḥ keśān āsiñcat
\|\|25\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** he vatse iti bruvan
\|\|25\|\|

\...

**\|\| 3.22.26 \|\|**

**āmantrya taṁ muni-varam anujñātaḥ sahānugaḥ \|**

**pratasthe ratham āruhya sabhāryaḥ sva-puraṁ nṛpaḥ \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** *na vyākhyātam**.***

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** āmantryeti yugmakam \|

\...

**\|\| 3.22.27 \|\|**

**ubhayor ṛṣi-kulyāyāḥ sarasvatyāḥ surodhasoḥ \|**

**ṛṣīṇām upaśāntānāṁ paśyann āśrama-sampadaḥ \|\|**

**śrīdhara-svāmī (bhāvārtha-dīpikā) :** ṛṣi-kula-hitāyāḥ ubhayoḥ
surodhasoḥ śobhana-taṭayoḥ \|\|27\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ṛṣi-kulyāyā ṛṣīṇāṁ
saritaḥ ṛṣi-kula-hitāyā vā \| ubhayoḥ surodhasoḥ śobhana-taṭayoḥ
\|\|27\|\|

\...

**\|\| 3.22.28 \|\|**

**tam āyāntam abhipretya brahmāvartāt prajāḥ patim \|**

**gīta-saṁstuti-vāditraiḥ pratyudīyuḥ praharṣitāḥ \|\|**

**śrīdhara-svāmī (bhāvārtha-dīpikā) :** abhipretya jñātvā brahmāvartād
deśāt prajāḥ patiṁ pratyujjagmuḥ \|\|28\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** pratyudīyuḥ pratyujjagmuḥ
\|\|28\|\|

\...

**\|\| 3.22.29 \|\|**

**barhiṣmatī nāma purī sarva-sampat-samanvitā \|**

**nyapatan yatra romāṇi yajñasyāṅgaṁ vidhunvataḥ \|\|**

**madhvācāryaḥ (bhāgavata-tātparyam) :** jñānānanda-svarūpebhyo
romebhyo'sya kuśādayaḥ \|

> vidhunvataḥ prayāge tu varāha-vapuṣo'bhavam \|
>
> romaṇi tāni devasya rūpāṇy āsan sahasraśaḥ \|\| iti skānde \|

tatra evāsan tebhya evāsan \| saptasu pratham iti sūtrāt \|\|29-30\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** ko'sau brahmāvartaḥ ? ity
apekṣāyām āha---yatra barhiṣmatī nāma purīti \| sāpi kutra ? yatra
yajñasya yajña-varāhasya romāṇi nyapatann iti \| yatreti sarvatra
saṁbadhyate \|\|29\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ko'sau brahmāvartaḥ ? ity
apekṣāyām āha---yatra barhiṣmatī nāma purīti \| sāpi kutra ? yatra
yajñasya yajña-varāhasya romāṇi nyapatann iti \| yatreti sarvatra
saṁbadhyate \|\|29\|\|

\...

**\|\| 3.22.30 \|\|**

**kuśāḥ kāśās ta evāsan śaśvad-dharita-varcasaḥ \|**

**ṛṣayo yaiḥ parābhāvya yajña-ghnān yajñam ījire \|\|**

**śrīdhara-svāmī (bhāvārtha-dīpikā) :** barhiṣmatī nāma niruktiṁ bruvan
prasaṅgād deśasya śraiṣṭhyam āha dvābhyām \| kuśāḥ kāśāś cāsan \| śaśvan
nityaṁ haritaṁ varco varṇo yeṣām \| yajña-ghān rākṣasādīn \| parābhavaṁ
nītvā yajñaṁ viṣṇum \|\|30\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** kuśakāśā iti ta eva tad-rūpā eva
\|*\|*30\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** barhiṣmatī nāma nirvakti
romāny eva kuśās te āsann ity anvayaḥ \|\|30\|\|

\...

**\|\| 3.22.31 \|\|**

**kuśa-kāśamayaṁ barhir āstīrya bhagavān manuḥ \|**

**ayajad yajña-puruṣaṁ labdhā sthānaṁ yato bhuvam \|\|**

**śrīdhara-svāmī (bhāvārtha-dīpikā) :** yajña-puruṣaṁ viṣṇuṁ yata iti
yatrāyajat \| bhuvaṁ sthānam \| labdheti tṛn pratyayāntam \| labdhavān
sann ity arthaḥ \| yato labdhavāṁs taṁ yajña-puruṣam iti vā \| etena
svargād api bhūmiḥ śreṣṭhā, tatrāpi tat sthānaṁ śreṣṭham ity uktaṁ
bhavati \|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kuśakāśamayam iti
bahiḥ-śabdenobhayoktaḥ bhuvaṁ bhū-rūpaṁ sthānaṁ lubdhveti
tṛṇ-pratyayāntam \|\|31\|\|

\...

**\|\| 3.22.32 \|\|**

**barhiṣmatīṁ nāma vibhur yāṁ nirviśya samāvasat \|**

**tasyāṁ praviṣṭo bhavanaṁ tāpa-traya-vināśanam \|\|**

**śrīdhara-svāmī (bhāvārtha-dīpikā) :** prastutam āha---yāṁ barhiṣmatīṁ
nāma purīṁ samāvasat \| pūrvaṁ yasyām uṣitaḥ, tasyāṁ nirviśya bhavanaṁ
praviṣṭaḥ san bhogān bubhuja ity anvayaḥ \|\|32\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** prastutam āha---māṁ
samāvasat yasyāṁ pūrvam uṣitas tasyāṁ prathamaṁ nirviśya svīyaṁ bhavanam
\|\|32\|\|

\...

**\|\| 3.22.33 \|\|**

**sabhāryaḥ saprajaḥ kāmān bubhuje'nyāvirodhataḥ \|**

**saṅgīyamāna-sat-kīrtiḥ sastrībhiḥ sura-gāyakaiḥ \|**

**praty-ūṣeṣv anubaddhena hṛdā śṛṇvan hareḥ kathāḥ \|\|**

**śrīdhara-svāmī (bhāvārtha-dīpikā) :** anyeṣāṁ dharmādīnām avirodhena
\| praty uṣeṣu uṣaḥsu saṅgīyamānā sat-kīrtir yasya, tathāpi svayaṁ harer
eva kathāḥ śṛṇvan bhogān bubhuje \|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sabhārya iti sārdhakam \|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** anyasya
dharmasyāvirodhena \| pratyūṣeṣu pratyūṣaḥsu pratyūṣa ārabhyety arthaḥ
\| kathayaiva sva-mādhuryeṇānubiddhena vaśīkṛtena hṛdā \|\|33\|\|

\...

**\|\| 3.22.34 \|\|**

**niṣṇātaṁ yogamāyāsu muniṁ svāyambhuvaṁ manum \|**

**yad ābhraṁśayituṁ bhogā na śekur bhagavat-param \|\|**

**śrīdhara-svāmī (bhāvārtha-dīpikā) :** yoga-māyāsu
aicchika-bhoga-racanāsu \| yad yataḥ ābhraṁśayitum ā īṣad api
bhraṁśayitum abhibhavitum \|\|34\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** niṣṇātam iti yugmakam \|\|34\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yogād aṣṭāṅga-yogābhyāsād
eva māyāsu māyā-jñāneṣu niṣṇātaṁ pāragaṁ tathāsau viṣayān bhoktuṁ jānāti
yathā samyag bhuktā api viṣayā sveṣv āsaktim utpādayituṁ na śaknuvantīty
arthaḥ \|\|34\|\|

\...

**\|\| 3.22.35 \|\|**

**ayāta-yāmās tasyāsan yāmāḥ svāntara-yāpanāḥ \|**

**śṛṇvato dhyāyato viṣṇoḥ kurvato bruvataḥ kathāḥ \|\|**

**madhvācāryaḥ (bhāgavata-tātparyam) :** *gata-sāraṁ yāta-yāmaṁ yāmaḥ
sāra ihocyate* iti nāradīye \|\|35\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** ato yāto yāmo yasya pakvasyānn
asya tad gata-sāraṁ bhavati, ato'nyad api gata-sāraṁ yāta-yāmam ucyate
\| ayāta-yāmā agata-sārā āsan \| svāntaraṁ tadīyaṁ manv-antaraṁ
yāpayanti gamayanti te yāmāḥ kālāvayavāḥ kurvataḥ sva-vākyair
upanibadhnataḥ \|\|35\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ayātayāmā na jīrṇā vṛthā nāpakṣīṇā
ity arthaḥ \| anyāghrātā iti vā \| jīrṇaṁ ca paribhuktaṁ ca yātayāmam
idaṁ dvayam ity amaraḥ \| śṛṇvata ity-ādikaṁ yathā-kramam eva jñeyam \|
dhyāyatas tad-vaiśiṣṭyena smarataḥ kurvatas tat kathā granthān racayataḥ
bruvatas tān upadiśataḥ \|*\|*35\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tadā tasya yāmā
ayāta-yāmā avyarthāḥ \| jīvaṁ ca paribhuktaṁ ca yāta-yāmam idaṁ dvayam
ity amaraḥ \| kīdṛśāḥ ? svāntaraṁ svīyaṁ manvantaraṁ yāpayantīti te \|
kurvataḥ sva-vākyair dṛśya-śrāvya-kāvya-rūpeṇopanibadhnataḥ \|\|35\|\|

\...

**\|\| 3.22.36 \|\|**

**sa evaṁ svāntaraṁ ninye yugānām eka-saptatim \|**

**vāsudeva-prasaṅgena paribhūta-gati-trayaḥ \|\|**

**śrīdhara-svāmī (bhāvārtha-dīpikā) :** paribhūtaṁ gati-trayaṁ
jāgrad-ādi sāttvikādi vā yena \|\|36\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** gati-trayaṁ
jāgrad-ādi-sattādi vā, tāpa-trayaṁ vā \|\|36\|\|

\...

**\|\| 3.22.37 \|\|**

**śārīrā mānasā divyā vaiyāse ye ca mānuṣāḥ \|**

**bhautikāś ca kathaṁ kleśā bādhante hari-saṁśrayam \|\|**

**madhvācāryaḥ (bhāgavata-tātparyam) :** paryāse mānuṣatvenāvasthāne'pi
\|\|37\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** divyās tvāntarikṣāḥ \| mānuṣāḥ
śatru-prabhavāḥ \| bhautikāḥ śītoṣṇādi-prabhavāḥ \| vaiyāse ! he vidura
! \|\|37\|\|

**------------------------------------------------------------------------------------------------------------------------**

**sanātana gosvāmī (dig-darṣinī) : divyā** āntarikṣāḥ \| **mānuṣāḥ**
śatru-prabhavāḥ \| **bhautikāḥ** śītoṣṇādi-prabhavāḥ \| yad vā, śārīrā
mānasāś cety ādhyātmikāḥ \| divyā ādhidaivikāḥ \| mānuṣā anya-bhautikāś
cety ādhibhautikāḥ iti trividhā api tāpāḥ \| **vaiyāse** he vidura
\|\|37\|\| (ha.bha.vi. 11.660)

**------------------------------------------------------------------------------------------------------------------------**

**jīva-gosvāmī (bhakti-sandarbhaḥ 124) :** evam apy uktaṁ gāruḍe---

> na ca durvāsasaḥ śāpo vajraṁ cāpi śacīpateḥ \|
>
> hantuṁ samarthaṁ puruṣaṁ hṛdisthe madhusūdane \|\| \[ga.pu. 1.234.33\]
> iti \|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tatra bhaktir eva kāraṇam
ity āha---śarīrā iti \| divyā āntarīkṣāḥ, mānuṣāḥ śatru-prabhavāḥ,
bhautikāḥ śītoṣṇādi-prabhavāḥ \| vaiyāse, he vidura \|\|37\|\|

**\|\| 3.22.38 \|\|**

**yaḥ pṛṣṭo munibhiḥ prāha dharmān nānā-vidhān chubhān \|**

**nṛṇāṁ varṇāśramāṇāṁ ca sarva-bhūta-hitaḥ sadā \|\|**

**śrīdhara-svāmī (bhāvārtha-dīpikā) :** tasya jñānātiśayam āha---ya iti
\| nṛṇāṁ sādhāraṇa-dharmān \|\|38\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

\...

**\|\| 3.22.39 \|\|**

**etat ta ādi-rājasya manoś caritam adbhutam \|**

**varṇitaṁ varṇanīyasya tad-apatyodayaṁ śṛṇu \|\|**

**śrīdhara-svāmī (bhāvārtha-dīpikā) :** tasya yad apatya devahūtis
tasyodayaṁ prabhāvam \|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** udayaṁ prabhāvam
\|\|39\|\|

\...

iti sārārtha-darśinyāṁ harṣiṇyāṁ bhakta-cetasām \|

dvāviṁśo'yaṁ tṛtīyasya saṅgataḥ saṅgataḥ satām \|\|\*\|\|

\...

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ tṛtīya-skandhe
>
> vidura-maitreya-saṁvāde devahūti-pradānaṁ nāma
>
> dvāviṁśo'dhyāyaḥ \|

\|\| 3.22 \|\|

...

### (3.23)

**atha trayoviṁśo'dhyāyaḥ**

## samādhi-sthitasya kardamasya devahūti-kṛtā paricaryā, kardama-dvārā divya-vimāna-nirmāṇam, tatra dampatyor vihāro nava-kanyānām utpattiś ca 

**\|\| 3.23.1 \|\|**

**maitreya uvāca---**

**pitṛbhyāṁ prasthite sādhvī patim iṅgita-kovidā \|**

**nityaṁ paryacarat prītyā bhavānīva bhavaṁ prabhum \|\|**

**viśrambheṇātma-śaucena gauraveṇa damena ca \|**

**śuśrūṣayā sauhṛdena vācā madhurayā ca bhoḥ \|\|**

**śrīdhara-svāmī (bhāvārtha-dīpikā) :**

trayo-viṁśe tato yoga- nirmite sarva-saṁpadi \|

vimāne kāmage citrātayo ratir udīryate \|\|

**prasthite** gamane kṛte sati \|\|1-2\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** viśrambheṇeti yugmakam \|\|1-2\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**

devahūtyāṁ varas tasyā vāñchatā divya-sampadaḥ \|

sṛṣṭvā ratiḥ kardamasya trayoviṁśe nirūpyate \|\|1-2\|\|

\...

**\|\| 3.23.3 \|\|**

**visṛjya kāmaṁ dambhaṁ ca dveṣaṁ lobham aghaṁ madam \|**

**apramattodyatā nityaṁ tejīyāṁsam atoṣayat \|\|**

**śrīdhara-svāmī (bhāvārtha-dīpikā) : dambhaṁ** kapaṭam \| **aghaṁ**
niṣiddhācaraṇam \| **tejīyāṁsam** atitejasvinam \|\|3\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **agham** aparādham
\|\|3\|\|

\...

**\|\| 3.23.4-5 \|\|**

**sa vai devarṣi-varyas tāṁ mānavīṁ samanuvratām \|**

**daivād garīyasaḥ patyur āśāsānāṁ mahāśiṣaḥ \|\|**

**kālena bhūyasā kṣāmāṁ karśitāṁ vrata-caryayā \|**

**prema-gadgadayā vācā pīḍitaḥ kṛpayābravīt \|\|**

**śrīdhara-svāmī (bhāvārtha-dīpikā) : daivād garīyaso** daivam apy
anyathā kartuṁ samarthād ity arthaḥ \|\| **vrata-caryayā karśitāṁ**
tatrāpi **bhūyasā kālenātikṣāmām** ity arthaḥ \|\|4-5\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sa vai iti yugmakam \|
**mahaśiṣas** tādṛśa-santati-paryavasānāḥ \|*\|*4\|\| **kṣāmāṁ**
kṣīṇa-śaktiṁ **karśitāṁ** tanūkṛta-dehāṁ kardama uvāceti kvacit
\|\|5\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **daivād garīyasaḥ**
daivād api gurutarāt, daivam apy anyathā kartuṁ samarthāt \| yad vā,
visṛjya kāma (3.23.3) ity uktam, tad api kiyat samayānantaraṁ daivāt
parameśvara-preraṇa-vaśāt **mahāśiṣaḥ** kāmān **āśāsānām** icchantīm \|
**kṛpayā pīḍitas** tasyāḥ kārśya-darśanena santaptaḥ \|\|4-5\|\|

\...

**\|\| 3.23.6 \|\|**

**kardama uvāca---**

**tuṣṭo'ham adya tava mānavi mānadāyāḥ**

**śuśrūṣayā paramayā parayā ca bhaktyā \|**

**yo dehinām ayam atīva suhṛt sa deho**

**nāvekṣitaḥ samucitaḥ kṣapituṁ mad-arthe \|\|**

**śrīdhara-svāmī (bhāvārtha-dīpikā) : suhṛt** priyaḥ \| **mad-arthe
kṣapayituṁ nāvekṣito** na gaṇitaḥ \| **samucitaḥ** ślāghyo'pi
mat-sevāsaktayopekṣita ity arthaḥ \|\|6\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **sa deho nāvekṣitaḥ,**
\"tiṣṭhatu naśyatu vā\" ity evaṁ na gaṇita ity arthaḥ \|
parama-pativratāyās tavaitat yuktam eveti dehaṁ
viśinaṣṭi---**mad-arthe** mat-sevārthe eva **kṣapayituṁ** kṣīṇī-kartuṁ
**samucitaḥ** \|\|6\|\|

\...

**\|\| 3.23.7-8 \|\|**

**ye me sva-dharma-niratasya tapaḥ-samādhi-**

**vidyātma-yoga-vijitā bhagavat-prasādāḥ \|**

**tān eva te mad-anusevanayāvaruddhān**

**dṛṣṭiṁ prapaśya vitarāmy abhayān aśokān \|\|**

**anye punar bhagavato bhruva udvijṛmbha-**

**vibhraṁśitārtha-racanāḥ kim urukramasya \|**

**siddhāsi bhuṅkṣva vibhavān nija-dharma-dohān**

**divyān narair duradhigān nṛpa-vikriyābhiḥ \|\|**

**śrīdhara-svāmī (bhāvārtha-dīpikā) : tapaś** ca **samādhiś** ca
**vidyā** ca upāsanā tāsu ya **ātma-yogaś** cittaikāgryaṁ, tena
**vijitāḥ** prāptā **bhagavat-prasādā** divya-bhogāḥ, **tān eva
te'varuddhāṁs** tvayāpi vaśī-kṛtān **prapaśya** \| te divyāṁ **dṛṣṭiṁ
vitarāmi**, yathā dṛṣṭyā drakṣyasi \|\|7\|\|

**anye punar** bhogāḥ kim ? na kim api \| atitucchā ity arthaḥ \| tatra
hetuḥ---**bhagavata urukramasya** yā **bhrūḥ,** tasyā **udvijṛmbho**
vakrī-bhāvaḥ, tena **vibhraṁśitā artha-racanā** mano-rathā yeṣu \|
**nija-dharmeṇa** pāti-vratyena **duhyanta** iti tathā tān \|
**duradhig**ān duṣprāpān \| **nṛpā** vayam iti yā **vikriyās**
tat-tad-bhoga-vikṛtayas tābhiḥ \|\|8\|\|

**------------------------------------------------------------------------------------------------------------------------**

**jīva-gosvāmī (prīti-sandarbhaḥ 13): tapaś** ca **samādhiś** ca
**vidyā** ca upāsanā, tāsu ya **ātma-yogaś** cittaikāgryam \| **anye**
punar-bhogāḥ **kim urukrama**-sambandhinaḥ \| api tu nety arthaḥ \| ata
eva **bhagavato** **bhruva** ity-ādi \|\|7-8\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ye ma iti \| pūrvaṁ
**sva-dharmaḥ** tat-pradhaṇa-pūjā, tatas **tapaḥ,** tataḥ **samādhir**
ekāgratā, tato **vidyā** anubhavaḥ, tataḥ **ātmanā** bhagavatā śuklena
**yogaḥ** saṁyogaḥ, tair **vijitā** iti sva-dharmādīm api tat-paratvena
kṛtir gamyate \|\|7\|\| **nṛpāṇāṁ vikriyābhiḥ** sāmādy-upāyaiḥ \|\|8\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tasmād etan
nirupādhi-sevā ṛṇa-pariśodhanārtham anyat kiñcana tubhyaṁ dātuṁ
nopayujyate kintv etad eva parama-durlabhaṁ vastv ity āha---ye iti \|
**samādhir** dhyāna-paripākaḥ, **vidyā** upāsanā, tāv eva
**ātma-yogau,** tābhyāṁ **vijitāḥ** prāptāḥ **avaruddhān** tvayāpi
vaśīkṛtān nyāyato labdhān evety arthaḥ \| **prapaśya** **te** divyāṁ
**dṛṣṭiṁ vitarāmi**, yayā dṛṣṭyā tān evādhunā sākṣād drakṣyasi \| yad
vā, mat-kṛpayā dṛṣṭiṁ prakarṣeṇa paśya, alam atra lajjayeti bhāvaḥ \|
atra sva-dharma-tapo-miśra-bhagavad-dhyānādibhir ye
**bhagavat-prasādās** tebhyo bhoga-mokṣāv abādhitāv eva syātām ity
abhiprāyeṇāha---**abhayān aśokān** iti \|\|7\|\|

**anye** śacy-ādibhir api bhujyamānāḥ svargīyā api bhogā
bhaya-śoka-vyāptā evety āha---anye iti \| kiṁ ? na kim api, tucchā
ity-ādi \| nija-dharmeṇa pātivratyena duhyamānān nṛpo'haṁ nṛpa-patnī
cāham iti vā vikriyās tābhir dū**radhigam**ān durlabhān ity arthaḥ
\|\|8\|\|

\...

**\|\| 3.23.9 \|\|**

**evaṁ bruvāṇam abalākhila-yogamāyā-**

**vidyā-vicakṣaṇam avekṣya gatādhir āsīt \|**

**sampraśraya-praṇaya-vihvalayā gireṣad-**

**vrīḍāvaloka-vilasad-dhasitānanāha \|\|**

**śrīdhara-svāmī (bhāvārtha-dīpikā) : akhilā yoga-māyāś** ca **vidyāś**
ca tat-tad-upāsanāḥ, tāsu **vicakṣaṇaṁ** nipuṇam **evaṁ bruvāṇaṁ** patim
**avekṣya** **gatādhir** niścintā jātā \| **saṁpraśrayo** vinayaḥ
**praṇayaḥ** prema tābhyāṁ **vihvalā** gad-gadā tayā **girā
īṣad-vrīḍā**-sahito yo'**valokaḥ,** tena **vilasad** vikasitaṁ
**hasitaṁ** jāta-hāsaṁ **cānanaṁ** yasyāḥ sā \| **āha** jagāda \|\|9\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** evam ity atra hasitasyaiva īṣad
ity api viśeṣaṇam \|\|9\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **yogamāyā**
yogottha-vibhūtayaḥ, **vidyā** upāsanāś ca, tāsu ca **vicakṣaṇaṁ**
mad-bhartā mat-pāra-laukikīr bhoga-mokṣa-sampado mahyaṁ dadāti, na tv
aihikīr iti manasi vimṛśantī **sampraśrayo** vinayaḥ **praṇayaḥ**
prema-viśeṣaḥ, tāv eva **vihvalaṁ** yathā syāt, tathā yāntī kardamaṁ
prati gacchantī yā **gīs** tayā \| vihvalayeti somapā-śabdavat \|
**īṣad-vrīḍā**-yukto'**valoka** eva **vilasad-dhasitānanaṁ** yasyāḥ, sā
**āha** \|

patyau prakaṭa-sambhoga-prārthanāyā rasābhāsatvāt tasyā devahūteś
cottamāṅganā-mukuṭa-maṇitvāt rāddham ity-ādi padya-dvayasya mukhena
vaktum aśakyatvāt tad-vācanārthaṁ lajjā-hasita-mrakṣitam avalokam eva
mukhaṁ cakāra \| tatra vyajyamānau vinaya-praṇayāv eva gadgada-vāṇīṁ
cakāra tathā yathā rāddham (10) ity-ādi-padya-dvayaṁ spaṣṭam ucyamānaṁ
babhūva \| mukhena tu sā tuṣṇīm eva tadā tasthāv ity arthaḥ \|\|9\|\|

\...

**\|\| 3.23.10 \|\|**

**devahūtir uvāca**---

**rāddhaṁ bata dvija-vṛṣaitad amogha-yoga-**

**māyādhipe tvayi vibho tad avaimi bhartaḥ \|**

**yas te'bhyadhāyi samayaḥ sakṛd aṅga-saṅgo**

**bhūyād garīyasi guṇaḥ prasavaḥ satīnām \|\|**

**śrīdhara-svāmī (bhāvārtha-dīpikā) : bateti** harṣe \| **dvija-vṛṣa** !
dvija-śreṣṭha ! he **bhartaḥ** ! **tvayy** etat sarvaṁ **rāddhaṁ**
siddham eva \| tad **aham avaimi** jānāmi \| kintu yas te tvayā
**samayo**'bhihitaḥ sa tāvad **bhūyāt** \| **sakṛd** iti
garbha-saṁbhava-mātra-paryanta ity arthaḥ \| yasmād **garīyasi** śreṣṭhe
bhartari hetu-bhūte strīṇāṁ **prasavo guṇo** mahān lābhaḥ \|
samāsa-pāṭhe garīyasi patyau sati **satīnāṁ** yato guṇa-prasavo
guṇa-vistāro bhavati \| ataḥ putrotpattyā mama guṇa-vistāre jāte paścāt
tvad-uktaṁ sarvaṁ bhavatv iti bhāvaḥ \|\|10\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : aṅga-saṅga** ity anena prāptāṁ
madanodbhava-dyotana-jām lajjāṁ vārayati---**garīyasīti** \|\|10\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** devahūtir uvāceti \|
netreṅgiteneti śeṣaḥ \| he **dvija-vṛṣa** ! brāhmaṇa-śreṣṭha ! **etat
tvayi rāddhaṁ** siddham eva **tad** aham eva **avaimi** jānāmy eva \|
kintu **yas te** tvayā **samayo'bhyadhāyi** uktaḥ, sa **bhūyāt** sakṛd
garbha-sambhava-mātra-paryanto'**ṅga-saṅga** ity arthaḥ \| yasmād
**garīyasi** śreṣṭha-patyau hetu-bhūte **satīnāṁ** strīṇāṁ **guṇaḥ**
khalu **prasavo**'patyotpattir eva yad-abhāvād bandhyeyam iti strīṣu
nindaiveti bhāvaḥ \| nirvisarga-pāṭhe guṇānāṁ prasava iti
samāse'patya-miṣeṇa patyur guṇā eva prasūyante, tābhir iti me tvattaḥ
sad-apatyāni bhavantv iti bhāvaḥ \|\|10\|\|

\...

**\|\| 3.23.11 \|\|**

**tatreti-kṛtyam upaśikṣa yathopadeśaṁ**

**yenaiṣa me karśito'tiriraṁsayātmā \|**

**siddhyeta te kṛta-manobhava-dharṣitāyā**

**dīnas tad īśa bhavanaṁ sadṛśaṁ vicakṣva \|\|**

**śrīdhara-svāmī (bhāvārtha-dīpikā) :** aṅga-saṅgārthaṁ ca prathamam iti
kartavyatāṁ saṁpādayety āha---he **īśa**, **tatra** aṅga-saṅge iti
**kṛtyaṁ** sādhanaṁ **yathopadeśaṁ** kāma-śāstrānusāreṇa **upaśikṣa**
sañjānīhī, upakalpayety arthaḥ \| **yena** sādhanena
abhyaṅga-bhojana-pānādinātīva **rantum icchayā karśito** dīnaś ca
mamaiṣa **ātmā** dehaḥ **siddhyeta** rati-samartho bhavet \|
kathaṁ-bhūtāyāḥ ? **te** tvayaiva **kṛtaḥ** kṣobhito yo **mano-bhavaḥ,**
tena **dharṣitāyāḥ** \| **tat** tato'nurūpaṁ **bhavanaṁ vicakṣva**
vitarkaya, vicārayeti yāvat \|\|11\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : tatra** sat-putrotpatti-kāmanāyām
iti **kartavyaṁ** **śikṣaya** \| **yathopadeśaṁ** tvac-chikṣānurūpaṁ
yena ca tat-kartavyena hetunā tat-kṛta-kāma-dharṣitī-bhavantyā **me**
mama **eṣa ātmā** dehaḥ tapa-ādinā **atikarśito** dīnaś cāpi **riraṁsayā
siddhyeta,** tad-yogyaḥ syāt tad-anantaraṁ ca \|*\|*11\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu tarhi praviśa
parṇa-śālāṁ tat te vāñchitaṁ karavāṇīti cet, na, tad
īdṛśa-malina-kṛśa-śarīreṇa naitādṛśa-parṇa-śālāyāṁ
naitādṛśa-paricchadena siddhyed ity āha---tatreti \| **tatra**
aṅga-saṅge iti **kṛtyaṁ** sādhanaṁ **yathopadeśaṁ**
vātsyāyanādi-śāstropadeśam anatikramya **upaśikṣa**, svasmād eva jānīhi,
kāma-prakriyāyāḥ svaika-gamyatvāt \| jñātvā ca
tat-tat-samucita-vastu-jātaṁ rasoddīpanādikam abhyaṅga-bhojana-pānādikaṁ
ca sādhu sampādaya ity arthaḥ \| yena **eṣa ātmā** dehaḥ
**atiriraṁsayā** **karṣitaḥ** kṣobhitaḥ san **siddhyeta** rati-samartho
bhavet \| mama kīdṛśyāḥ ? **te** tvayaiva **kṛtaḥ** sva-darśanādinā
janito yo **manobhavah,** tena **dharṣitāyāḥ** dīnaḥ samprati tu daridra
eva **tat** tasmāt he **īśa** ! yoga-balena sarvaṁ sraṣṭuṁ samarthaḥ \|
sadṛśaṁ raty-anurūpaṁ **bhavanaṁ** ca **vicakṣva** vicāraya \|\|11\|\|

\...

**\|\| 3.23.12 \|\|**

**maitreya uvāca---**

**priyāyāḥ priyam anvicchan kardamo yogam āsthitaḥ \|**

**vimānaṁ kāma-gaṁ kṣattas tarhy evāviracīkarat \|\|**

**śrīdhara-svāmī (bhāvārtha-dīpikā) : tarhi** tat kṣaṇam eva
**āviracīkarad** āvirbhāvayāṁ babhūva \|\|12\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** priyāyā iti daśakam \|\|12\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tūṣṇīṁ sthitayā devahūtyā
netreṅgitenaiva etad yad uktaṁ kardamo'pi tūṣṇīṁ sthita eva \| tadaiva
tat tat sarvaṁ sampādayāmāsaiva, na tu pratyuttaraṁ dadāv ity
āha---priyāyā ity-ādinā \|\|12\|\|

\...

**\|\| 3.23.13 \|\|**

**sarva-kāma-dughaṁ divyaṁ sarva-ratna-samanvitam \|**

**sarva-rddhy-upacayodarkaṁ maṇi-stambhair upaskṛtam \|\|**

**śrīdhara-svāmī (bhāvārtha-dīpikā) :** tad eva
viśinaṣṭi---sarva-kāma-dugham iti navabhiḥ \| sarvaiś ca ratnādibhiḥ
samanvitam \| **sarva-rddhīnāṁ** sarva-saṁpadāṁ ya **upacayaḥ,**
tasyodarka uttarottarābhivṛddhir yasmin \| **upaskṛtaṁ** śobhitam
\|\|13\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** na ca
deva-manuṣyādi-kṛtam iva tad-apūrṇa-sukha-mayam ity āha---sarveti \| na
ca sāmānya-vimānam iva uttarottara-kāla-kṛtāpacaya eva udarkaḥ
uttarottara-phalaṁ yatra tat \| upaskaraṇaṁ parikaraḥ, na
cauṣṇya-śaityādi-kālika-duḥkha-sahitam ity āha---sarva-kāleti \|\|13\|\|

\...

**\|\| 3.23.14 \|\|**

**divyopakaraṇopetaṁ sarva-kāla-sukhāvaham \|**

**paṭṭikābhiḥ patākābhir vicitrābhir alaṅkṛtam \|\|**

**śrīdhara-svāmī (bhāvārtha-dīpikā) : upakaraṇaṁ** parikaraḥ \|
**paṭṭikā** alpa-vistāra-paṭṭa-vastra-viśeṣāḥ, patākā vistṛtās tābhiḥ
\|\|14\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **paṭṭikābhiḥ**
kṣudra-**patākābhiḥ** patākābhir bṛhatībhiḥ \|\|14\|\|

\...

**\|\| 3.23.15 \|\|**

**sragbhir vicitra-mālyābhir mañju-śiñjat-ṣaḍ-aṅghribhiḥ \|**

**dukūla-kṣauma-kauśeyair nānā-vastrair virājitam \|\|**

**śrīdhara-svāmī (bhāvārtha-dīpikā) : vicitrāṇi mālyāni** puṣpāṇi yāsu
\| **mañju** yathā bhavaty evaṁ **siñjantaḥ** kūjantaḥ **ṣaḍ-aṅghrayo**
yāsu tābhiḥ **sragbhiḥ** \|\|15\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** dukūla-kṣaume
atasī-tantu-sambhavatvena samāne'py avāntara-bhede jñeye, dukūlaṁ
kṣaumam astriyām ity amaraḥ \|\|15\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sragbhir
atipuṣṭa-dīrghābhir gopānasī-lagnābhiḥ \| **vicitrāṇi**
rakta-pītādi-varṇāni mālyāny antarā protāni yāsu tābhiḥ \| **dukūlaiḥ**
kṣudra-kṛmi-koṣottha-paṭṭa-vastraiḥ **kṣaumair** atasī-tantu-bhavaiḥ
**kauśeyair** bṛhat-kṛmi-kauṣotthair **nānā-vastrair** āṅkaraiḥ
kārpāsaiś ca catuṣkikā vedyās taraṇa-rūpaiḥ \|\|15\|\|

\...

**\|\| 3.23.16 \|\|**

**upary upari vinyasta- nilayeṣu pṛthak pṛthak \|**

**kṣiptaiḥ kaśipubhiḥ kāntaṁ paryaṅka-vyajanāsanaiḥ \|\|**

**śrīdhara-svāmī (bhāvārtha-dīpikā) : upary upari** viracita-gṛheṣu \|
**kaśipubhiḥ** śayyābhiḥ **kāntaṁ** kamanīyam \| **paryaṅkādibhiś** ca
kāntam \|\|16\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **kaśipubhiḥ** śayyābhiḥ
\|\|16\|\|

\...

**\|\| 3.23.17 \|\|**

**tatra tatra vinikṣipta- nānā-śilpopaśobhitam \|**

**mahā-marakata-sthalyā juṣṭaṁ vidruma-vedibhiḥ \|\|**

*na katamenāpi vyākhyātam.*

\...

**\|\| 3.23.18 \|\|**

**dvāḥsu vidruma-dehalyā bhātaṁ vajra-kapāṭavat \|**

**śikhareṣv indranīleṣu hema-kumbhair adhiśritam \|\|**

**madhvācāryaḥ (bhāgavata-tātparyam) :** dehalī-dvāra-bandhaḥ \|\|18\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) : dvāḥsu** dvāreṣu
**vidruma**-nirmitā **dehalī** udumbaraḥ, tayā **bhātaṁ** śobhitam \|
**vajra**-khacita-**kapāṭa**-yuktam \| **indranīla**-mayeṣu
**śikhareṣu** prāsādāgra-bhāgeṣu \|\|18\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **vidruma**-mayyā
**dehalyā** **bhātaṁ** dvārṣu **vajra-kavāṭavat** hīraka-kavāṭa-yuktaṁ
**śikhareṣu** sarvordhva-prāsāda-cūḍāsu \|\|18\|\|

\...

**\|\| 3.23.19 \|\|**

**cakṣuṣmat padmarāgāgryair vajra-bhittiṣu nirmitaiḥ \|**

**juṣṭaṁ vicitra-vaitānair mahārhair hema-toraṇaiḥ \|\|**

**śrīdhara-svāmī (bhāvārtha-dīpikā) : cakṣuṣmanta** iva ye
**padma-rāgāgryās** taiḥ \| yad vā, cakṣuṣmad iva \| kaiḥ ?
padma-rāgāgryaiḥ \| **vicitrair vaitānair** vitāna-samūhaiḥ \|\|19\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** hīraka-maya-bhittiṣu
arpitaiḥ **padmarāgāgrya**-khaṇḍaiś **cakṣuṣmad** iva **vaitānair**
vitāna-samūhaiḥ **hemnas toraṇair** vandana-mālyeti khyātaiḥ \|\|19\|\|

\...

**\|\| 3.23.20 \|\|**

**haṁsa-pārāvata-vrātais tatra tatra nikūjitam \|**

**kṛtrimān manyamānaiḥ svān adhiruhyādhiruhya ca \|\|**

**madhvācāryaḥ (bhāgavata-tātparyam) :** kṛtrimān śobhārtha-kṛtān
\|\|20\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) : kṛtrimān** api haṁsādīn svān
sa-jātīyān **manyamānais** **tatra tatra** **adhiruhyādhiruhya**
**nikūjitam** \|\|20\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **kṛtrimān** api haṁsādīn
svān sva-jātīyān **manyamānais tatra tatra** sva-gaṇa-madhye
**adhiruhya** nirbharaṁ **kūjitam** \| vihāra-sthānaṁ krīḍā-pradeśaḥ
viśrāmaḥ śayana-gṛhaṁ saṁveśaḥ sambhogāntar-nidrā-gṛham \|\|20\|\|

\...

**\|\| 3.23.21 \|\|**

**vihāra-sthāna-viśrāma- saṁveśa-prāṅgaṇājiraiḥ \|**

**yathopajoṣaṁ racitair vismāpanam ivātmanaḥ \|\|**

**śrīdhara-svāmī (bhāvārtha-dīpikā) :** vihāra-sthānaṁ krīḍā-pradeśaḥ,
viśrāmaḥ śayana-gṛham, saṁviśa upabhoga-sthānam, prāṅgaṇaṁ gṛhād bahiḥ,
ajiraṁ prākārād bahiḥ, **yathā upajoṣaṁ** yathā-sukham ātmanaḥ svasya
māyā-viro'pi vismaya-janakam iva \|\|21\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ātmana iti \| vimānasyāpi
vismāpanam **iva** ity utprekṣā-mātram \|\|21\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** prāṅgaṇaṁ gṛhād bahiḥ
ajiraṁ prācīrād bahiḥ \| yathopajoṣaṁ yathā-sukham ātmanaḥ svasya
kardamasyāpi, iveti sva-nirmitatvāt svasya vastuto na vismāpanam iti
\|\|21\|\|

\...

**\|\| 3.23.22 \|\|**

**īdṛg gṛhaṁ tat paśyantīṁ nātiprītena cetasā \|**

**sarva-bhūtāśayābhijñaḥ prāvocat kardamaḥ svayam \|\|**

**śrīdhara-svāmī (bhāvārtha-dīpikā) :** nātiprītena malina-dehatvāt
paricārikābhāvāc ca \|\|22\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** malina-dehāditvena bhāvānuddīpter
nātiprītena svayam ity atra priyām iti kvacit \|\|22\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nātiprītena
malina-dehatvāt paricārikābhāvāc ceti bhāvaḥ \|\|22\|\|

\...

**\|\| 3.23.23 \|\|**

**nimajjyāsmin hrade bhīru vimānam idam āruha \|**

**idaṁ śukla-kṛtaṁ tīrtham āśiṣāṁ yāpakaṁ nṛṇām \|\|**

**śrīdhara-svāmī (bhāvārtha-dīpikā) :** asmin hrade bindu-sarasi \|
āruhādhiroha \| śuklena viṣṇunā kṛtam ānanda-bindu-nipātanena \| yāpakaṁ
prāpakam \|\|23\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** iti-kṛtyaṁ śikṣayati---nimajjyeti
yugmakam \| veṇī-bhūtān sva-mūrdhajān iti kvacit \|\|23\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** hrade bindu-sarasi
yāpakaṁ prāpakam \|\|23\|\|

\...

**\|\| 3.23.24 \|\|**

**sā tad bhartuḥ samādāya vacaḥ kuvalayekṣaṇā \|**

**sa-rajaṁ bibhratī vāso veṇī-bhūtāṁś ca mūrdhajān \|\|**

**śrīdhara-svāmī (bhāvārtha-dīpikā) : samādāya** āhṛtya \| **sa-rajaṁ**
malinam \| **veṇī-bhūtān** jaṭilān \|\|24\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **samādāya** āhṛtya
\|\|24\|\|

\...

**\|\| 3.23.25 \|\|**

**aṅgaṁ ca mala-paṅkena sañchannaṁ śabala-stanam \|**

**āviveśa sarasvatyāḥ saraḥ śiva-jalāśayam \|\|**

**śrīdhara-svāmī (bhāvārtha-dīpikā) : śabalau** vivarṇau **stanau**
yasmiṁs tat \| sarasvatyāḥ śivāni jalāny āśerate yasmin, śivā jalāśayā
jala-carā yasminn iti vā \|\|25\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam*

\...

**\|\| 3.23.26 \|\|**

**sāntaḥ-sarasi veśma-sthāḥ śatāni daśa kanyakāḥ \|**

**sarvāḥ kiśora-vayaso dadarśotpala-gandhayaḥ \|\|**

**śrīdhara-svāmī (bhāvārtha-dīpikā) : sā** tatra nimagnā satī vismayaṁ
dadarśa \| tam āha---**sāntaḥ sarasi** iti daśabhiḥ \|
**utpala-gandhayaḥ** kamalā-gandhīḥ \|\|26\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : sāntar** iti yugmakam \|\|26\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** *na vyākhyātam**.***

\...

**\|\| 3.23.27 \|\|**

**tāṁ dṛṣṭvā sahasotthāya procuḥ prāñjalayaḥ striyaḥ \|**

**vayaṁ karma-karīs tubhyaṁ śādhi naḥ karavāma kim \|\|**

**śrīdhara-svāmī (bhāvārtha-dīpikā) : tubhyaṁ** tava **karma-karīḥ**
paricārikā **vayam** asmān ājñāpayeti **striyaḥ procuḥ** \|\|27\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : karma-karīr naḥ śādhi** \| **vayaṁ
kiṁ karavāma** ity anvayaḥ \|\|27\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **tubhyaṁ** tava
**karma-karīḥ** kiṅkaryaḥ \| yad vā, tubhyaṁ paricarituṁ tvam asmān
**śādhi** ājñāpaya \|\|27\|\|

\...

**\|\| 3.23.28-29 \|\|**

**snānena tāṁ mahārheṇa snāpayitvā manasvinīm \|**

**dukūle nirmale nūtne dadur asyai ca mānadāḥ \|\|**

**bhūṣaṇāni parārdhyāni varīyāṁsi dyumanti ca \|**

**annaṁ sarva-guṇopetaṁ pānaṁ caivāmṛtāsavam \|\|**

**śrīdhara-svāmī (bhāvārtha-dīpikā) :** tataś ca **snānena**
snāna-yogya-tailādinā \|\|28\|\| **parardhyāny** utkṛṣṭāni \|
**varīyāṁsi** tat-priyāṇi **dyumanti** dīptimanti ca \| **pānaṁ** peyam
\| **amṛtaṁ** svādu \| **āsavaṁ** mādakam \|\|29\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** snāneneti yugmakam \|
**parārdhyānīti** pāṭho bahutra \|\|28-29\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **snānena**
snāna-yogya-tailādinā bhūṣaṇādīni paridhātuṁ **daduḥ** \| **anna-pāne**
ca bhoktuṁ daduḥ \|\|28-29\|\|

\...

**\|\| 3.23.30 \|\|**

**athādarśe svam ātmānaṁ sragviṇaṁ virajāmbaram \|**

**virajaṁ kṛta-svastyayanaṁ kanyābhir bahu-mānitam \|\|**

**madhvācāryaḥ (bhāgavata-tātparyam) :** ādarśe dadarśa \|\|30\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) : ādarśe svam ātmānaṁ** dadarśeti
śeṣaḥ \| ātmānaṁ viśinaṣṭi caturbhiḥ \| **kṛtaṁ svasty-ayanaṁ** maṅgalaṁ
yasya \| puṁstvam ātma-śabda-sāmānādhikaraṇyāt \|\|30\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** athādarśa iti catuṣkam \|\|30\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **svam ātmānaṁ**
dadarśeti śeṣaḥ \|\|30\|\|

\...

**\|\| 3.23.31 \|\|**

**snātaṁ kṛta-śiraḥ-snānaṁ sarvābharaṇa-bhūṣitam \|**

**niṣka-grīvaṁ valayinaṁ kūjat-kāñcana-nūpuram \|\|**

**śrīdhara-svāmī (bhāvārtha-dīpikā) :** virajam ity asya prapañcaḥ \|
**snātam** udvartya kṣālitam \| **kṛtaṁ śiraḥ-snānam** abhyaṅgo yena \|
bhūṣitatvam evaha \| **niṣkaṁ** padakaṁ **grīvāyāṁ** yasya \|\|31\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : kṛta-śiraḥ-snānaṁ** tailādinā āśira
ārabhya sarvāṅga-snānam \|\|31\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kāścit pāścātyāḥ striyaḥ
śirasā na snāntīti tad-vāraṇārtham āha---**kṛta-śiraḥ-snānam** iti
\|\|31\|\|

\...

**\|\| 3.23.32 \|\|**

**śroṇyor adhyastayā kāñcyā kāñcanyā bahu-ratnayā \|**

**hāreṇa ca mahārheṇa rucakena ca bhūṣitam \|\|**

**śrīdhara-svāmī (bhāvārtha-dīpikā) : bahūni ratnāni** yasyāṁ tayā \|
**rucakena** maṅgala-dravyeṇa kuṅkumādinā \| tad uktaṁ
viśva-prakāśe---rucakaṁ maṅgala-dravye grīvā-bharaṇa-dantayoḥ iti \|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **śroṇyoḥ** kaṭyor
**adhyastayā** upari-vinyastayā **kāñcyā rucakena**
maṅgala-dravyeṇa---rucakaṁ maṅgala-dravye grīvābharaṇa-dantayoḥ iti
viśvaḥ \|\|32\|\|

\...

**\|\| 3.23.33 \|\|**

**sudatā subhruvā ślakṣṇa- snigdhāpāṅgena cakṣuṣā \|**

**padma-kośa-spṛdhā nīlair alakaiś ca lasan-mukham \|\|**

**śrīdhara-svāmī (bhāvārtha-dīpikā) : sudatā** **subhruvā**
**cakṣuṣeti** ca jātāv eka-vacanāni \| etair **lasac** chobhamānaṁ
**mukhaṁ** yasya \| kathaṁ-bhūtena cakṣuṣā ? ślakṣṇo mano-haraḥ
snigdho'pāṅgo netra-prānto yasya \| **padma-kośena spardhata** iti
padma-kośa-spṛt, tena \|\|33\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **sudatā subhruvo
cakṣuṣeti** jātāv eka-vacanāni \| **ślakṣṇo** manoharaḥ \|
**snigdho'pāṅgo** yatra tena \| **padma-koṣeṇa** saha **spardhata** iti
padma-koṣa-spṛt, tena \|\|33\|\|

\...

**\|\| 3.23.34 \|\|**

**yadā sasmāra ṛṣabham ṛṣīṇāṁ dayitaṁ patim \|**

**tatra cāste saha strībhir yatrāste sa prajāpatiḥ \|\|**

**śrīdhara-svāmī (bhāvārtha-dīpikā) :** dṛṣṭvā ca yadā **patiṁ**
**sasmāra** tadā **yatra** asau **tatra** eva svayam apy **āste**
\|\|34\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tataś ca bhāvo jāta ity
āha---yadeti \|\|34\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** *na vyākhyātam.*

\...

**\|\| 3.23.35 \|\|**

**bhartuḥ purastād ātmānaṁ strī-sahasra-vṛtaṁ tadā \|**

**niśāmya tad-yoga-gatiṁ saṁśayaṁ pratyapadyata \|\|**

**śrīdhara-svāmī (bhāvārtha-dīpikā) : ātmānaṁ niśāmya** dṛṣṭvā \| tāṁ ca
**tasya yoga-gatiṁ** yoga-prabhāvaṁ dṛṣṭvā \| **saṁśayaṁ** kim idam iti
vismayam \|\|35\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** na tu jala-hradāt
pada-vyāpāreṇa yāntam iti tasyādbhutaiva **yoga-gatiḥ** \| **niśāmya**
dṛṣṭvā tasyaiva yoga-gatiṁ yoga-prabhāvaṁ ca dṛṣṭvā
**saṁśayaṁ**---\"katham etad abhūt ?\" iti vismayam \|\|35\|\|

\...

**\|\| 3.23.36 \|\|**

**sa tāṁ kṛta-mala-snānāṁ vibhrājantīm apūrvavat \|**

**ātmano bibhratīṁ rūpaṁ saṁvīta-rucira-stanīm \|\|**

**śrīdhara-svāmī (bhāvārtha-dīpikā) :** sa munir vivāhāt prāg yad
**ātmano rūpaṁ**, tad eva punar **bibhratīm** \| **saṁvītau** prāvṛtau
**rucirau stanau** yasyāḥ \| pāṭhāntare tu rūpa-viśeṣam \|\|36\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sa tām iti yugmakam \| apūrvatve
hetuḥ ātmana iti ṭīkāyāṁ vivāhāt prāg ity-ādikam apūrvavad iti
vati-pratyaya-svārasyāl labhyate \| apūrvatvaṁ hi
tapo-maya-daśā-mātrāpekṣayā \|*\|*36\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sa munir **ātmano rūpaṁ**
vivāhāt prāk yādṛśam āsīt, tad eva punar **bibhratīm** ity arthaḥ \|
**saṁvītau** prāvṛtau **rucirau stanau** yasyās tām \| napuṁsaka-pāṭhe
rūpa-viśeṣaṇam \|\|36\|\|

\...

**\|\| 3.23.37 \|\|**

**vidyādharī-sahasreṇa sevyamānāṁ suvāsasam \|**

**jāta-bhāvo vimānaṁ tad ārohayad amitra-han \|\|**

**śrīdhara-svāmī (bhāvārtha-dīpikā) :** śobhane **vāsasī** yasyāḥ \|
**jāto bhāvaḥ** prema yasya \| he **amitra-han** ! jita-kāma !
\|\|37\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** he **amitra-han** !
jita-kāma ! \|\|37\|\|

\...

**\|\| 3.23.38 \|\|**

**tasminn alupta-mahimā priyayānurakto**

**vidyādharībhir upacīrṇa-vapur vimāne \|**

**babhrāja utkaca-kumud-gaṇavān apīvyas**

**tārābhir āvṛta ivoḍu-patir nabhaḥ-sthaḥ \|\|**

**madhvācāryaḥ (bhāgavata-tātparyam) :** udguṇavān avīcyaḥ
uttamāmṛta-vīcī-yuktaḥ \|\|38\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) : tasmin** **vimāne** munir
**babhrāje** \| **na lupto mahimā** svātantryaṁ yasya \| **upacīrṇaṁ**
śuśrūṣitaṁ **vapur** yasya \| vikasita-**kumud-gaṇavān
apīvyo'**tisundaraḥ \| pūrṇa-candra iva muniḥ, nabha iva vimānam, tārā
iva tāḥ striyaḥ, kumudānīva tāsāṁ netrāṇīti jñeyam \|\|38\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : uḍupatir** iti uḍuḥ rohiṇī, sā ca
priyā-sthānīyā jñeyā, priyā-śabda evobhayatronnīyate \|\|38\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **tasmin** **vimāne**
munir **babhrāje** \| **upacīrṇaṁ** śuśrūṣitaṁ **vapur** yasya saḥ \|
vikasita-**kumud-gaṇavān apīvyo**'tisundaraḥ \| pūrṇa-candra iva muniḥ,
nabha iva vimānam, tārā iva tāḥ striyaḥ, kumudānīva tāsāṁ netrāṇīti
jñeyam \|\|38\|\|

\...

**\|\| 3.23.39 \|\|**

**tenāṣṭa-lokapa-vihāra-kulācalendra-**

**droṇīṣv anaṅga-sakha-māruta-saubhagāsu \|**

**siddhair nuto dyudhuni-pāta-śiva-svanāsu**

**reme ciraṁ dhanadaval lalanā-varūthī \|\|**

**śrīdhara-svāmī (bhāvārtha-dīpikā) :** tena vimānena \|
aṣṭa-loka-pālānāṁ vihāro yasmin kulācalendre merau tasya droṇīṣu darīṣu
\| anaṅgasya sakhā yo mārutaḥ śīta-sugandham andānilas tena saubhagaṁ
saundaryaṁ yāsu \| siddhair nutaḥ stutaḥ san \| dyudhunir gaṅgā tasyāḥ
pātena śivaḥ svano yāsu tāsu reme \| lalanā-varūthī strī-ratna-samūhavān
\|\|39\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tena vimānena reme \|
kulācalendro meruḥ dyudhur nirgaṅgā tasyā ūrdhvataḥ pātena śivaḥ svano
yāsu tāsu lalanā-samūhavān \|\|39\|\|

\...

**\|\| 3.23.40 \|\|**

**vaiśrambhake surasane nandane puṣpabhadrake \|**

**mānase caitrarathye ca sa reme rāmayā rataḥ \|\|**

**śrīdhara-svāmī (bhāvārtha-dīpikā) :** vaiśrambhakādiṣu devodyāneṣu \|
mānase ca sarasi \| rataḥ san \|\|40\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** vaiśrambhakādiṣu
devodyāneṣu mānase sarasi \|\|40\|\|

\...

**\|\| 3.23.41 \|\|**

**bhrājiṣṇunā vimānena kāma-gena mahīyasā \|**

**vaimānikān atyaśeta caral lokān yathānilaḥ \|\|**

**śrīdhara-svāmī (bhāvārtha-dīpikā) :** atyaśetātikramya sthitaḥ
\|\|41\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** atyaśeta atikrāntavān
\|\|41\|\|

\...

**\|\| 3.23.42 \|\|**

**kiṁ durāpādanaṁ teṣāṁ puṁsām uddāma-cetasām \|**

**yair āśritas tīrtha-padaś caraṇo vyasanātyayaḥ \|\|**

**śrīdhara-svāmī (bhāvārtha-dīpikā) :** uddāma-cetasāṁ dhīrāṇām \|
vyasanaṁ saṁsāras tasyātyayo yasmāt \|\|42\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** kim iti \| uddāma-cetasām
apekṣāntar-ābaddha-cittatvena nijāśraye dhairyaṁ gatānām \| yad vā,
sarvatra kuṇṭhatā-rahita-cittānām iti tīrtha-pada iti vyasanātyaya iti
ca duḥsādhyatvam eva vyāvartayati \| sarva-vighnātyaya-pūrvakaṁ
sarva-sampādanasya vivakṣitatvāt \|\|42\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** uddāma-cetasāṁ
tac-caraṇād anyatrābaddha-manasām \|\|42\|\|

\...

**\|\| 3.23.43 \|\|**

**prekṣayitvā bhuvo golaṁ patnyai yāvān sva-saṁsthayā \|**

**bahv-āścaryaṁ mahā-yogī svāśramāya nyavartata \|\|**

**śrīdhara-svāmī (bhāvārtha-dīpikā) :** prekṣayitvā darśayitvā \| golaṁ
maṇḍalam \| sva-saṁsthayā dvīpa-varṣādi-racanayā yāvāṁs tāvantam \|
bahūny āścaryāṇi yasmiṁs tam \|\|43\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** golaṁ maṇḍalam \|
sva-saṁsthayā dvīpa-varṣādi-racanayā yāvāṁs tāvantam \|\|43\|\|

\...

**\|\| 3.23.44 \|\|**

**vibhajya navadhātmānaṁ mānavīṁ suratotsukām \|**

**rāmāṁ niramayan reme varṣa-pūgān muhūrtavat \|\|**

**śrīdhara-svāmī (bhāvārtha-dīpikā) :** navadhā vibhajya nava-bhedam
ātmānaṁ kṛtvā \|\|44\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tat-tad-apatyotpattau
tat-tad-guṇapradhānatvena navadhā \|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** navadhā
nava-prabhedenātmānaṁ kṛtvā \|\|44\|\|

\...

**\|\| 3.23.45 \|\|**

**tasmin vimāna utkṛṣṭāṁ śayyāṁ rati-karīṁ śritā \|**

**na cābudhyata taṁ kālaṁ patyāpīcyena saṅgatā \|\|**

**madhvācāryaḥ (bhāgavata-tātparyam) :** prāpta-ṣoḍaśa-varṣaḥ sann
āvīcya iti kathyate ity abhidhānam \|\|45\|\|

**------------------------------------------------------------------------------------------------------------------------**

*anyairna vyākhyātam**.***

\...

**\|\| 3.23.46 \|\|**

**evaṁ yogānubhāvena dam-patyo ramamāṇayoḥ \|**

**śataṁ vyatīyuḥ śaradaḥ kāma-lālasayor manāk \|\|**

**śrīdhara-svāmī (bhāvārtha-dīpikā) :** śaradaḥ saṁvatsarāḥ \| manāg
īṣad iva vyatīyuḥ \|\|46\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** manāk īṣad iva vyatīyuḥ
\|\|46\|\|

\...

**\|\| 3.23.47 \|\|**

**tasyām ādhatta retas tāṁ bhāvayann ātmanātma-vit \|**

**nodhā vidhāya rūpaṁ svaṁ sarva-saṅkalpa-vid vibhuḥ \|\|**

**śrīdhara-svāmī (bhāvārtha-dīpikā) :** ātmanā
sva-dehārdha-rūpeṇāti-prītyā bhāvayan \| tathā sati sad-apatyaṁ bhaved
iti \| nodhā navadhā \| sarva-saṅkalpa-vid iti tasyā
bahv-apatya-saṅkalpaṁ jānann ity arthaḥ \| vibhus tathā kartuṁ samarthaś
ca \| ātma-vid iti ca tasyām anāsaktatvāt striyo jātā iti bhāvaḥ \|
pumān puṁso'dhike śukre strī bhavaty adhike striyāḥ iti smṛteḥ
\|\|47\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tasyām iti \| sarveṣāṁ brahmaṇo
marīcy-ādi-prajāpatīnāṁ ca sṛṣṭi-kāmanayā yaḥ saṅkalpas tad-vit, tathā
ātmānaṁ bhagavantaṁ ca nijopadeśakaṁ vettīti, tathā yā ta ātma-bhṛtaṁ
vīryaṁ navadhā prasaviṣyati,

> vīrye tvadīye ṛṣaya ādhāsyanty añjasātmanaḥ \|
>
> sahāhaṁ svāṁśa-kalayā tvad-vīryeṇa mahā-mune!
>
> tava kṣetre devahūtyāṁ praṇeṣye tattva-saṁhitām \|\| \[bhā.pu.
> 3.21.29,32\] iti hi tad-upadeśaḥ \|

yadyapītthaṁ tathāpi tad-asamāptau pravṛjiṣyantam iti tato'py
agrima-tat-prārthanāntaram āśaṅkyeti gamyate \| śrī-devahūtyā tu yāvat
tejo bibhṛyād ātmano me ity atrārtha-viśeṣo nāvagata iti \|\|47\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tāṁ striyaṁ bhāvayann iti
ādhāna-kāle strī-dhyānena stry-apatyaṁ syād iti tasyāḥ
stry-apatya-kāmanāṁ jānann ity arthaḥ \| ātmanā buddhyā ātma-vid virakta
iti tasya kāmālpatvāt śukrālpatvam, ato'pi stry-apatyaṁ bhavet \| yad
uktaṁ---pumān puṁso'dhike śukre strī bhavaty adhike striyāḥ iti nodhā
navadhā sarva-saṅkalpa-vid iti tasyā bahv-apatya-saṅkalpaṁ jānann ity
arthaḥ, vibhuḥ sarvatra samarthaḥ \|\|47\|\|

\...

**\|\| 3.23.48 \|\|**

**ataḥ sā suṣuve sadyo devahūtiḥ striyaḥ prajāḥ \|**

**sarvās tāś cāru-sarvāṅgyo lohitotpala-gandhayaḥ \|\|**

**śrīdhara-svāmī (bhāvārtha-dīpikā) :** ato'nantaram eva \| sadya
ekasminn evāhani \| cārūṇi sarvāṇy aṅgāni yāsām \|\|48\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** patim iti yugmakam \|\|48\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sadā ekasminn evāhani
\|\|48\|\|

\...

**\|\| 3.23.49 \|\|**

**patiṁ sā pravrajiṣyantaṁ tadālakṣyośatī bahiḥ \|**

**smayamānā viklavena hṛdayena vidūyatā \|\|**

**śrīdhara-svāmī (bhāvārtha-dīpikā) :** pravṛjiṣyantam ālakṣya vitarkya
smayamānā bahiḥ, antas tu viklavena vyākulena vidūyatā santapyamānena
hṛdā uvācety uttareṇānvayaḥ \|\|49\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** smayamāneti
pati-darśana-svābhāvāt, vastutas tu viklavena vyākulena vidūyamānena
cittābhir ity arthaḥ \|\|49\|\|

\...

**\|\| 3.23.50 \|\|**

**likhanty adho-mukhī bhūmiṁ padā nakha-maṇi-śriyā \|**

**uvāca lalitāṁ vācaṁ nirudhyāśru-kalāṁ śanaiḥ \|\|**

**śrīdhara-svāmī (bhāvārtha-dīpikā) :** nakhā eva maṇayas taiḥ śrīḥ
śobhā yasya tena padā bhuvaṁ likhantīti duranta-cintā-lakṣaṇām
\|\|50\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

\...

**\|\| 3.23.51 \|\|**

**devahūtir uvāca---**

**sarvaṁ tad bhagavān mahyam upovāha pratiśrutam \|**

**athāpi me prapannāyā abhayaṁ dātum arhasi \|\|**

**śrīdhara-svāmī (bhāvārtha-dīpikā) :** upovāha saṁpāditavān \| abhayam
iti bhāvino dainyāt saṁsārāc ca yad bhayaṁ tan nivartayety arthaḥ
\|\|51\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** atha śrī-devahūtir uvāceti kvacit
abhayaṁ punaḥ prārthanā-kṣamā-rūpam \|\|51\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** upovāha sampāditavān
\|\|51\|\|

\...

**\|\| 3.23.52 \|\|**

**brahman duhitṛbhis tubhyaṁ vimṛgyāḥ patayaḥ samāḥ \|**

**kaścit syān me viśokāya tvayi pravrajite vanam \|\|**

**śrīdhara-svāmī (bhāvārtha-dīpikā) :** tatra dainyaṁ nivedayati \|
tubhyaṁ tava duhitṛbhiḥ svayam evātmanaḥ samā yogyāḥ patayo vimṛgyā iti
dainyaṁ prāptam \| saṁsāra-bhayam urarī-kṛtyāha---kaścid iti \| viśokāya
jñānopadeśāya \| strībhir ṛṇān apākaraṇāt kañcit kālaṁ tvad-avasthānena
brahma-vit putraḥ kaścit kiṁ syād ity arthaḥ \|\|52\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** prārthanām evāha---brahmann iti \|
tubhyaṁ tvayā duhitṛbhiḥ samās tāsāṁ yogyāḥ \|\|52\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tubhyaṁ tava svayam eva
vimṛgyā ity āsāṁ vivāha-cintāpi me nāstīti bhāvaḥ \| viśokāya
śoka-dūrīkaraṇāya tena kam api yogyaṁ putram api tvatto'haṁ prāpnuyām
iti kṛpayā katicid dināni tiṣṭheti bhāvaḥ \|\|52\|\|

\...

**\|\| 3.23.53 \|\|**

**etāvatālaṁ kālena vyatikrāntena me prabho \|**

**indriyārtha-prasaṅgena parityakta-parātmanaḥ \|\|**

**śrīdhara-svāmī (bhāvārtha-dīpikā) :** viṣayān bhuṅkṣva kiṁ
brahma-vidyayeti cet tatrāha---etāvatālaṁ pūryatām \| parityaktaḥ para
ātmā yayā tasyā mama \|\|53\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu kim etad
ukti-bhaṅgyā punar api matto viṣaya-sukhaṁ vāñchasīti tatra salajjam
āha---etāvatā kālena, sa indriyārtha-prasaṅgas tenālaṁ yataḥ parityaktaḥ
para ātmā parameśvaro yayā tasyā iti tenaitāvān kālo me vyartha eva gata
iti bhāvaḥ \|\|53\|\|

\...

**\|\| 3.23.54 \|\|**

**indriyārtheṣu sajjantyā prasaṅgas tvayi me kṛtaḥ \|**

**ajānantyā paraṁ bhāvaṁ tathāpy astv abhayāya me \|\|**

**śrīdhara-svāmī (bhāvārtha-dīpikā) :** sva-kṛtam anuśocanty
āha---indriyārtheṣv iti caturbhiḥ \| me mayā \| paraṁ bhāvaṁ tvaṁ
brahma-vid iti \|\|54\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** mahā-bhāgavatasya tava
kṣaṇikenāpi saṅgena lokā nisaranti \| mamatvetāvad-vārṣikeṇāpi yan
nistāro nābhūt tatraitad eva hetu-dvayam ity āha---indriyārtheṣv iti \|
paraṁ bhāvaṁ tavaivaṁ mahā-.viśeṣaṁ mahā-bhāgavatatvaṁ ca yat
kṣaṇa-mātreṇaiva sarvaṁ mamatāspadaṁ tyaktuṁ pravṛtto'sīti bhāvaḥ \|
tathāpīti tad api mayy aparādhinyāṁ kṛpāṁ kurv iti bhāvaḥ \|\|54\|\|

\...

**\|\| 3.23.55 \|\|**

**saṅgo yaḥ saṁsṛter hetur asatsu vihito'dhiyā \|**

**sa eva sādhuṣu kṛto niḥsaṅgatvāya kalpate \|\|**

**śrīdhara-svāmī (bhāvārtha-dīpikā) :** prasaṅgaḥ katham abhayāyāstu
tatrāha---saṅga iti \| adhiyājñānena \|\|55\|\|

**------------------------------------------------------------------------------------------------------------------------**

**sanātana gosvāmī :** (ha.bha.vi. 10.261) **adhiyā** viveka-hīnena
janena asatsu vihito yaḥ samṣārasya hetuḥ saṅga-viṣaya-bhogādi-rūpaḥ \|
apy-arthe eva-śabdaḥ \| so'pi sādhuṣu kṛtaś cet tarhi niḥsaṅgatāya
saṁsāra-nāśāya kalpate, samartho bhavati \|\|55\|\|

**------------------------------------------------------------------------------------------------------------------------**

**sanātana gosvāmī (dig-darṣinī) :** (bṛ.bhā. 2.7.14): **adhiyā**
ajñānena hetunā abuddhinā puruṣeṇa vā asatsu asādhu-lokeṣu vihitaḥ
**saṁsṛter hetur** yaḥ **saṅgaḥ** bhojana-pānādi-lakṣaṇaḥ \| **adhiyā**
ity asya parārdhena vā sambandhaḥ \| ajñānenāpi kṛtvety arthaḥ \|
apy-arthe **eva**-śabdaḥ \| so\'pi **sādhuṣu kṛtaḥ** san **niḥsaṅgo**
virakto prema-yukto vā premṇi phalānusandhānābhāva-nyāyāt tad-bhāvāya
**kalpate** samartho bhavatīti \| vāśiṣṭhe ca---

> sadā santo\'bhigantavyā yadyapy upadiśanti na \|
>
> yā hi svaira-kathās teṣāṁ upadeśā bhavanti te \|\|
>
> śūnyam āpūrṇatām eti mṛtir apy amṛtāyate \|
>
> āpat sampad ivābhāti vidvaj-jana-samāgamāt \|\| iti \|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** saṅga iti \| sa eva so'pi
ajñāna-pūrvako'pīty arthaḥ \|\|55\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kiṁ ca, vastu-śaktir
buddhiṁ nāpekṣata ity ato bhavad-vidha-sādhu-saṅgo viphalo bhavituṁ
sarvathaiva nārhatīty āha---saṅga iti \| adhiyā ajñānenāpīty ubhayatrāpy
anveti \|\|55\|\|

\...

**\|\| 3.23.56 \|\|**

**neha yat karma dharmāya na virāgāya kalpate \|**

**na tīrtha-pada-sevāyai jīvann api mṛto hi saḥ \|\|**

**śrīdhara-svāmī (bhāvārtha-dīpikā) :** svabhāvataḥ pravṛttaṁ yasya
karma dharmārthaṁ na kalpate dharmābhimukhaṁ na bhavet, tatrāpi
niṣkāma-dharma-dvārā virāgāya na kalpate \| tad-dvārā ca tīrtha-padasya
hareḥ sevārthaṁ na paryavasyed ity arthaḥ \|\|56\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tīrtha-padāḥ sādhavaḥ \|
tīrthī-kurvanti tīrthānīty ādy ukteḥ \|\|56\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu kim evaṁ nirvidyase
tavaitāvatī sampattir ato viṣayān bhuṅkṣveti tatrāha---neheti \| yasya
karma deendriyādi-vyāpāro dharmādy-arthaṁ na bhavet \|\|56\|\|

\...

**\|\| 3.23.57 \|\|**

**sāhaṁ bhagavato nūnaṁ vañcitā māyayā dṛḍham \|**

**yat tvāṁ vimuktidaṁ prāpya na mumukṣeya bandhanāt \|\|**

**śrīdhara-svāmī (bhāvārtha-dīpikā) :** na mumukṣeya moktam icchāṁ na
kṛtavaty asmi \|\|57\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sā yathā-kathañcit
kṛta-bhagavat-saṅgāpy ahaṁ tan-mahimā-jñānāṁśena vañcitā ato
bhagavan-māyaivātra kāraṇam ity arthaḥ \|\|57\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tatrodāharaṇam aham evety
āha---sāhaṁ jīvan mṛtā, na mumukṣeya moktum icchā-mātram api na kṛtavaty
asmīti sāśru sa-gadgada-vākyam \|\|57\|\|

\...

iti sārārtha-darśinyāṁ harṣiṇyāṁ bhakta-cetasām \|

trayoviṁśas tṛtīyasya saṅgataḥ saṅgataḥ satām \|\|\*\|\|

\...

iti śrīmad-bhāgavate mahā-purāṇe brahma-sūtra-bhāṣye

pāramahaṁsyaṁ saṁhitāyāṁ vaiyāsikyāṁ tṛtīya-skandhe

vidura-maitreya-saṁvāde devahūty-anutāpo nāma

trayoviṁśo'dhyāyaḥ \|

\|\| 3.23 \|\|

(3.24)

**...**

**(24)**

**atha caturviṁśo'dhyāyaḥ**

**kapilāvatāraḥ, navakanyānāṁ vivāhaḥ, kardamakapilasaṁvādaḥ, kardamasya
bhagavatpadaprāptiśca \|**

**\|\| 3.24.1 \|\|**

**maitreya uvāca---**

**nirveda-vādinīm evaṁ manor duhitaraṁ muniḥ \|**

**dayāluḥ śālinīm āha śuklābhivyāhṛtaṁ smaran \|\|**

**madhvācāryaḥ (bhāgavata-tātparyam) :** mālinī śālinī mālyā cāryā
bhāryeti cocyate iti ca \|\|1\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :**

catur-viṁśe tato janma kapilasyāha tat-pituḥ \|

pravrajyāṁ tam anujñāpya ṛṇa-traya-vimokṣataḥ \|\|

**śālinīṁ** ślāghyām \| **śuklenābhivyāhṛtaṁ**, sahāhaṁ svāṁśa-kalayā
\[3.21.32\] ity-ādi \|\|1\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : śālinīm** iti śāḍṛ ślāghāyāṁ śāḍanaṁ
śālaḥ, so'syāstīti śālinī \| tāṁ **śuklābhivyāhṛtaṁ** smarann iti
tad-eka-dhyānatvāt \|\|1\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**

catur-viṁśe januḥ proktaḥ kapilasya vidher vacaḥ \|

kanyodvāhaḥ kardamasya pravrajyā stuty-anantarā \|\|

**śālinīṁ** ślāghyām \| **śuklenābhivyāhṛtaṁ**, sahāhaṁ svāṁśa-kalayā
\[3.21.32\] ity-ādi \|\|1\|\|

\...

**\|\| 3.24.2 \|\|**

**ṛṣir uvāca---**

**mā khido rāja-putrīttham ātmānaṁ praty anindite \|**

**bhagavāṁs te'kṣaro garbham adūrāt samprapatsyate \|\|**

**śrīdhara-svāmī (bhāvārtha-dīpikā) : itthaṁ mā khidaḥ** khedaṁ mā
kārṣīḥ **ātmānaṁ prati** ahaṁ bhāgya-hīneti \| **adūrāc** chīghram
\|\|2\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** he **anindite** !
**itthaṁ mā khidaḥ** khedaṁ mā kārṣīḥ \|\|2\|\|

\...

**\|\| 3.24.3 \|\|**

**dhṛta-vratāsi bhadraṁ te damena niyamena ca \|**

**tapo-draviṇa-dānaiś ca śraddhayā ceśvaraṁ bhaja \|\|**

**śrīdhara-svāmī (bhāvārtha-dīpikā) : damena** indriya-saṁyamena \|
**niyamena** sva-dharmeṇa \| **tapāṁsi draviṇa-dānāni** ca taiḥ
\|\|5\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** na cānyā prākṛtīva tvam
akṛta-puṇyety āha---**dhṛta-vratāsi** pūrva-janmani kṛta-vratādi
niyamāsyata ihāpi janmani te bhadraṁ bhaviṣyati \|\|3\|\|

\...

**\|\| 3.24.4 \|\|**

**sa tvayārādhitaḥ śuklo vitanvan māmakaṁ yaśaḥ \|**

**chettā te hṛdaya-granthim audaryo brahma-bhāvanaḥ \|\|**

**śrīdhara-svāmī (bhāvārtha-dīpikā) : hṛdaya-granthiṁ** cij-jaḍātmakam
ahaṅkāra-lakṣaṇaṁ bandhaṁ **chettā** chetsyati \| **audaryaḥ** putraḥ
san \| **brahma bhāvayaty** upadiśatīti tathā \|\|4\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sa tvayeti \| kadācid api tad
vismartuṁ na śaknoti yaḥ sa ity arthaḥ \| **brahma** bhagavat-tattvam
\|\|4\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **hṛdaya-granthim**
ahaṅkāra-lakṣaṇaṁ bandham **audaryaḥ** udara-jātiḥ san
**brahma-bhāvanaḥ** brahmopadeṣṭā \|\|4\|\|

\...

**\|\| 3.24.5 \|\|**

**maitreya uvāca---**

**devahūty api sandeśaṁ gauraveṇa prajāpateḥ \|**

**samyak śraddhāya puruṣaṁ kūṭa-stham abhajad gurum \|\|**

**śrīdhara-svāmī (bhāvārtha-dīpikā) :** śraddhāya viśvasya \|\|5\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : sandeśam** upadeśaṁ **guruṁ**
gurutayā cintyamānam \|\|5\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **sandeśam** upadeśaṁ,
**guruṁ** yaḥ putro bhūtvā gurur bhaviṣyati, tam \|\|5\|\|

\...

**\|\| 3.24.6 \|\|**

**tasyāṁ bahu-tithe kāle bhagavān madhusūdanaḥ \|**

**kārdamaṁ vīryam āpanno jajñe'gnir iva dāruṇi \|\|**

**madhvācāryaḥ (bhāgavata-tātparyam) :**

nāvatāreṣv api harer dehaḥ śuklādi-sambhavaḥ \|

> tathāpi śukla-saṁsthaḥ san mātṛ-dehaṁ praviśya ca \|\|
>
> vilāpya śuklaṁ tatraiva kevala-jñāna-rūpakaḥ \|
>
> udeti bhagavān viṣṇuḥ kāle lokaṁ vimohayan \|\| iti mahā-vārāhe \|

agnir iva dāruṇīti vyakti-sthāna-mātṛtve dṛṣṭāntaḥ \|\|6\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) : bahu-tithe** bahutare
**kāle**'tikrānte sati \| **kārdamaṁ** kardama-saṁbandhi \|\|6\|\|

**------------------------------------------------------------------------------------------------------------------------**

**jīva-gosvāmī (bhagavat-sandarbhaḥ 35)**: kārdamaṁ vīryam āpannaḥ
\[bhā.pu. 3.24.6\] ity atra śrī-kapila-devāvatāra-prasaṅge kardamasya
bhakti-sāmarthya-vaśībhūta ity eva vyākhyeyam \| **vīrya**-śabda-nyāsas
tu prasiddhaṁ putratvam api śliṣṭaṁ bhavatīty evam arthaḥ \|\|6\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : bahu-tithaḥ** bahūnāṁ purāṇe
**kāle**, bahu-pūga-gaṇa-saṅghasya tithuk \[pā. 5.2.52\] iti
pūraṇa-prakaraṇe pāṇini-sūtram \| **vīryaṁ** bhakti-prabhāvaḥ,
tad-**āpannas** tena vaśībhūta ity arthaḥ \|\|6\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **bahutitheti** bahūnāṁ
pūraṇe bahutare **kāle** atikrānte satīty arthaḥ \|
bahu-pūga-gaṇa-saṅghasya tithug \[pā. 5.2.52\] iti sūtram \| **kārdamaṁ
vīryaṁ** kardamasya bhakti-prabhāvam āpannaḥ, tena vaśīkṛta ity arthaḥ
\| agnir iva dāruṇīti tasyām antaryāmi-rūpeṇa sthita eva sa putra-rūpeṇa
prakaṭibabhūvety arthaḥ \|\|6\|\|

\...

**\|\| 3.24.7 \|\|**

**avādayaṁs tadā vyomni vāditrāṇi ghanāghanāḥ \|**

**gāyanti taṁ sma gandharvā nṛtyanty apsaraso mudā \|\|**

**śrīdhara-svāmī (bhāvārtha-dīpikā) : ghanāghanā** ity ekaṁ padam \|
**varṣanto** meghāḥ \| **gāyanti** sma **nṛtyanti** sma \|\|7\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **ghanaghanā garjanto
meghā iti devā ity arthaḥ \|** varṣukābdā ghanāghanāḥ ity amaraḥ
\|\|7\|\|

\...

**\|\| 3.24.8 \|\|**

**petuḥ sumanaso divyāḥ khe-carair apavarjitāḥ \|**

**praseduś ca diśaḥ sarvā ambhāṁsi ca manāṁsi ca \|\|**

**śrīdhara-svāmī (bhāvārtha-dīpikā) : apavarjitā** muktāḥ \|\|8\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **apavarjitā** visṛṣṭāḥ
\|\|8\|\|

\...

**\|\| 3.24.9 \|\|**

**tat kardamāśrama-padaṁ sarasvatyā pariśritam \|**

**svayambhūḥ sākam ṛṣibhir marīcy-ādibhir abhyayāt \|\|**

**śrīdhara-svāmī (bhāvārtha-dīpikā) : pariśritaṁ** pariveṣṭitam
\|\|9\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **pariśritaṁ** veṣṭitam
\|\|9\|\|

\...

**\|\| 3.24.10-11 \|\|**

**bhagavantaṁ paraṁ brahma sattvenāṁśena śatru-han \|**

**tattva-saṅkhyāna-vijñaptyai jātaṁ vidvān ajaḥ svarāṭ \|\|**

**sabhājayan viśuddhena cetasā tac-cikīrṣitam \|**

**prahṛṣyamāṇair asubhiḥ kardamaṁ cedam abhyadhāt \|\|**

**śrīdhara-svāmī (bhāvārtha-dīpikā) :** āgatya kiṁ kṛtavāṁs tad
āha---bhagavantam iti dvābhyām \| tattvānāṁ saṅkhyānaṁ yasmiṁs tasya
sāṅkhyasya **vijñaptyai** viśeṣeṇa jñāpanāya **bhagavantaṁ jātaṁ**
**vidvān ajo** brahmā **svarāṭ** svataḥ siddha-jñānas tasya cikīrṣitaṁ
sabhājayan pūjayan prahṛṣyamāṇair asubhir indriyair upalakṣitaḥ kardamaṁ
cedam abhyadhād iti dvayor anvayaḥ \| ca-kārād devahūtiṁ ca
\|\|10-11\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** bhagavantam iti yugmakam
\|\|10-11\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sattvena
śuddha-sattva-svarūpeṇa aṁśena na tu pūrṇa-svarūpeṇety arthaḥ \|
tattvasya saṅkhyānaṁ yasmin tasya sāṅkhyasya vijñaptyai viśeṣeṇa
jñāpanāya jātam āvirbhūtaṁ jānan sabhājayan pūjayan prahṛṣyamāṇair
asubhir indriyair upalakṣitaḥ kardamaṁ ca-kārād devahūtiṁ ca
\|\|10-11\|\|

\...

**\|\| 3.24.12 \|\|**

**brahmovāca**---

**tvayā me'pacitis tāta kalpitā nirvyalīkataḥ \|**

**yan me sañjagṛhe vākyaṁ bhavān mānada mānayan \|\|**

**śrīdhara-svāmī (bhāvārtha-dīpikā) :** tatra, **tvayeti** pañcabhiḥ
kardamaṁ praty āha---**apacitiḥ** pūjā kṛtā \| **yat** yasmāt \|
**nirvyalīkato** niṣkapaṭaṁ **samyag gṛhītavān** \|\|12\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **apacitiḥ** paricaryā
kṛtā \|\|12\|\|

\...

**\|\| 3.24.13 \|\|**

**etāvaty eva śuśrūṣā kāryā pitari putrakaiḥ \|**

**bāḍham ity anumanyeta gauraveṇa guror vacaḥ \|\|**

**śrīdhara-svāmī (bhāvārtha-dīpikā) : anumanyeta** iti yad etāvaty eva
\|\|13\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **putrakaiḥ** sat-putraiḥ
\| **bāḍham** iti yathājñāpayasi tathā karavāṇīti \|\|13\|\|

\...

**\|\| 3.24.14 \|\|**

**imā duhitaraḥ satyas tava vatsa sumadhyamāḥ \|**

**sargam etaṁ prabhāvaiḥ svair bṛṁhayiṣyanty anekadhā \|\|**

**śrīdhara-svāmī (bhāvārtha-dīpikā) :** anekadhā **prabhāvair** vaṁśair
**bṛṁhayiṣyanti** vardhayiṣyanti \|\|14\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **tava** putrā yady
ajaniṣyanta tadāpy evaṁ sargo nāvardhiṣyata, yathā tābhir duhitṛbhiḥ
sargo vistārayiṣyate ity āha---imā iti \| **prabhāvaiḥ** prabhāvavadbhir
aṁśaiḥ \|\|14\|\|

\...

**\|\| 3.24.15 \|\|**

**atas tvam ṛṣi-mukhyebhyo yathā-śīlaṁ yathā-ruci \|**

**ātmajāḥ paridehy adya vistṛṇīhi yaśo bhuvi \|\|**

**śrīdhara-svāmī (bhāvārtha-dīpikā) : ṛṣi-mukhyebhyo** marīcy-ādibhyaḥ
\|\|15\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

\...

**\|\| 3.24.16 \|\|**

**vedāham ādyaṁ puruṣam avatīrṇaṁ sva-māyayā \|**

**bhūtānāṁ śevadhiṁ dehaṁ bibhrāṇaṁ kapilaṁ mune \|\|**

**śrīdhara-svāmī (bhāvārtha-dīpikā) :** putras tu sākṣād īśvara ity
āha---**vedāham** iti \| **śevadhiṁ** nidhiṁ sarvābhīṣṭadam \|\|16\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sveṣu māyā kṛpā tayā \|\|16\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sva-māyayaiva bhūtānāṁ
**sevadhiṁ** nidhiṁ sarvābhīṣṭa-pradaṁ sāttvika-jñānādi-pradātāraṁ
bibhrāṇaṁ, vastutas tu nitya-deham evam avatīrṇam ity arthaḥ \|\|16\|\|

\...

**\|\| 3.24.17-18 \|\|**

**jñāna-vijñāna-yogena karmaṇām uddharan jaṭāḥ \|**

**hiraṇya-keśaḥ padmākṣaḥ padma-mudrā-padāmbujaḥ \|\|**

**eṣa mānavi te garbhaṁ praviṣṭaḥ kaiṭabhārdanaḥ \|**

**avidyā-saṁśaya-granthiṁ chittvā gāṁ vicariṣyati \|\|**

**madhvācāryaḥ (bhāgavata-tātparyam) :** samyag jñānaṁ tu sāṅkhyaṁ syāt,
tad atho yoga ucyate iti kāpileye \|\|17-18\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** devahūtiṁ praty āha tribhiḥ \|
**jñānaṁ** śāstroktaṁ **vijñānam** aparokṣaṁ ca te eva **yoga** upāyaḥ,
tena **karmaṇāṁ jaṭā** mūlāni vāsanā **uddharann** utpāṭayiṣyan \|
**padma-mudrā**-yuktaṁ **padāmbujaṁ** yasya \|\|17\|\| he **mānavi**,
**avidyā** svarūpājñānaṁ **saṁśayā** mithyā-jñānāni tan mayaṁ tava
hṛdaya-**granthim** \|\|18\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** avidyādikam anyeṣāṁ chittveti
jñeyam \| bhagavat-prādurbhāva-sthānasya śuddha-sattvātmakatvāt tatra na
sambhavati \| upadeśādikaṁ tu loka-hitārthaṁ yathoddhavādāv iti
vivecanīyam \|\|18\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** devahūtiṁ praty
āha---**jñānaṁ** parokṣaṁ **vijñānam** aparokṣaṁ, ta eva **yoga**
upāyaḥ, tena **karmaṇāṁ jaṭā** mūlāni vāsanā **uddharan** utpāṭayitum
ity arthaḥ \| **avidyā** svarūpājñānaṁ **saṁśayā** mithyā-jñānāni
tan-mayaṁ hṛdaya-**granthim** \|\|17-18\|\|

\...

**\|\| 3.24.19 \|\|**

**ayaṁ siddha-gaṇādhīśaḥ sāṅkhyācāryaiḥ susammataḥ \|**

**loke kapila ity ākhyāṁ gantā te kīrti-vardhanaḥ \|\|**

**śrīdhara-svāmī (bhāvārtha-dīpikā) :** susaṁmataḥ supūjitaḥ san \|
ganta prāpsyati \|\|19\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ayam iti \| anyas tu viśeṣaḥ
kapilo darśana-kartā na susammataḥ veda-viruddhān īśvara-vādāt \|
tathaiva hi pādma-vacanaṁ bhāṣyakṛdbhir uddhṛtam[^88]---

> kapilo vāsudevākhyas tattvaṁ sāṅkhyaṁ jagāda ha \|
>
> brahmādibhyaś ca devebhyo bhṛgv-ādibhyas tathaiva ca \|
>
> tathaivāsuraye sarva-vedārthair upabṛṁhitam \|
>
> sarva-veda-viruddhaṁ ca kapilo'nyo jagāda ha \|
>
> sāṅkhyam āsuraye'nyasmai kutarka-paribṛṁhitam \|\| iti \|\|19\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ayaṁ susammata ity anyas
tu siddha-viśeṣaḥ kapilo darśana-kartā na suṣṭhu sammataḥ
veda-viruddhānīśvara-vādāt tathaiva hi pādma-vacanaṁ bhāṣya-kṛdbhir
uddhṛtaṁ,

> kapilo vāsudevākhyas tattvaṁ sāṅkhyaṁ jagāda ha \|
>
> brahmādibhyaś ca devebhyo bhṛgv-ādibhyas tathaiva ca \|
>
> tathaivāsuraye sarva-vedārthair upabṛṁhitam \|
>
> sarva-veda-viruddhaṁ ca kapilo'nyo jagāda ha \|
>
> sāṅkhyam āsuraye'nyasmai kutarka-paribṛṁhitam \|\| iti \|\|19\|\|

\...

**\|\| 3.24.20 \|\|**

**maitreya uvāca---**

**tāv āśvāsya jagat-sraṣṭā kumāraiḥ saha-nāradaḥ \|**

**haṁso haṁsena yānena tri-dhāma-paramaṁ yayau \|\|**

**śrīdhara-svāmī (bhāvārtha-dīpikā) :** kumāraiḥ saheti śeṣaḥ \|
**saha-nārado** nārada-sahitaś ca \| marīcy-ādīn vivāhārtham avasthāpya
naiṣṭhikair etaiḥ pañcabhiḥ sahito **haṁso** brahmā yayau \|
**tri-dhāma** tṛtīyaṁ dhāma svargaḥ, tasya parāṁ kāṣṭhāṁ satya-lokam
\|\|20\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kumāraiḥ saheti śeṣaḥ \|
marīcy-ādīn vivāhārtham avasthāpya naiṣṭhikair etaiḥ pañcabhiḥ sahito
**haṁso** brahmā **tridhāma** tṛtīyaṁ dhāma svargas tasmād api paramaṁ
satya-lokam \|\|20\|\|

\...

**\|\| 3.24.21 \|\|**

**gate śata-dhṛtau kṣattaḥ kardamas tena coditaḥ \|**

**yathoditaṁ sva-duhitṝḥ prādād viśva-sṛjāṁ tataḥ \|\|**

**śrīdhara-svāmī (bhāvārtha-dīpikā) :** śata-dhṛtau brahmaṇi \|\|21\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** śata-dhṛtau brahmaṇi
yathoditaṁ śāstroditam anatikramya viśva-sṛjāṁ viśva-sṛgbhyaḥ \|\|21\|\|

\...

**\|\| 3.24.22 \|\|**

**marīcaye kalāṁ prādād anasūyām athātraye \|**

**śraddhām aṅgirase'yacchat pulastyāya havirbhuvam \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** *na vyākhyātam**.***

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** kalādyāḥ sarvā eva
bhagavac-chaktitvena yojyāḥ \|\|22\|\|

\...

**\|\| 3.24.23 \|\|**

**pulahāya gatiṁ yuktāṁ kratave ca kriyāṁ satīm \|**

**khyātiṁ ca bhṛgave'yacchad vasiṣṭhāyāpy arundhatīm \|\|**

**śrīdhara-svāmī (bhāvārtha-dīpikā) :** yuktāṁ yogyām \| ayacchat adāt
\|\|23\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** arundhatī ca pātivratya-śaktir
jñeyā tan-nāmā hi patīcchārādhanā-karaṇāt yuktām iti satīm iti ca
sarvatra yojyam \|\|23\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yuktāṁ yogyām \|\|23\|\|

\...

**\|\| 3.24.24 \|\|**

**atharvaṇe'dadāc chāntiṁ yayā yajño vitanyate \|**

**viprarṣabhān kṛtodvāhān sadārān samalālayat \|\|**

**śrīdhara-svāmī (bhāvārtha-dīpikā) :** vitanyate samṛddhaḥ kriyate \|
śānty-adhiṣṭhātrīṁ devatām ity arthaḥ \| samalālayat santoṣitavān
\|\|24\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** evaṁ yayeti ca \|\|24\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **yayeti**\| śāntyaiva
tapo-yajña-jñāna-yajñādyā vistṛtāḥ saphalā bhavantīty arthaḥ \|\|24\|\|

\...

**\|\| 3.24.25 \|\|**

**tatas ta ṛṣayaḥ kṣattaḥ kṛta-dārā nimantrya tam \|**

**prātiṣṭhan nandim āpannāḥ svaṁ svam āśrama-maṇḍalam \|\|**

**śrīdhara-svāmī (bhāvārtha-dīpikā) :** nimantrya pṛṣṭvā \| nandiṁ
harṣaṁ prāptāḥ santaḥ \|\|25\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nimantrya pṛṣṭvā nandiṁ
harṣam \|\|25\|\|

\...

**\|\| 3.24.26 \|\|**

**sa cāvatīrṇaṁ tri-yugam ājñāya vibudha-rṣabham \|**

**vivikta upasaṅgamya praṇamya samabhāṣata \|\|**

**madhvācāryaḥ (bhāgavata-tātparyam) :** yuga-traye'vatāreṇa triyugaś
ceti kathaḥ iti pādme \|\|26\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** sa ca muniḥ \| tri-yugaṁ viṣṇum
\| vivikte rahasi \|\|26\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sa ca muniḥ \|\|26\|\|

\...

**\|\| 3.24.27 \|\|**

**aho pāpacyamānānāṁ niraye svair amaṅgalaiḥ \|**

**kālena bhūyasā nūnaṁ prasīdantīha devatāḥ \|\|**

**śrīdhara-svāmī (bhāvārtha-dīpikā) : pāpacyamānānāṁ** bhṛśaṁ
dahyamānānām \| **niraye** saṁsāre \| **svīyair amaṅgalaiḥ** pāpaiḥ
\|\|27\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** mad-gṛhe tvad-āvirbhāve
nirupādhis tvat-kṛpaiva kāraṇaṁ, na mayi kiñcil lakṣaṇam astīty
āha---aho iti tribhiḥ \| atra loke trividhā janā
dṛśyante---devatāntaropāsakāḥ, brahmopāsakāḥ, bhagavad-upāsakāś ca \|
tatrādyānām upāsanā-phala-daśāṁ darśayati \| **pāpacyamānānāṁ**
**niraye** saṁsāre dandahyamānānāṁ **bhūyasā** iti ekasminn api janmani
cet **prasīdanti**, tad api bhūyasaiva **kālena**, na tu śīghram eva \|
tataś ca tat-tat-kāmitāni phalāny api dadati \|\|27\|\|

\...

**\|\| 3.24.28-29 \|\|**

**bahu-janma-vipakvena samyag-yoga-samādhinā \|**

**draṣṭuṁ yatante yatayaḥ śūnyāgāreṣu yat-padam \|\|**

**sa eva bhagavān adya helanaṁ na gaṇayya naḥ \|**

**gṛheṣu jāto grāmyāṇāṁ yaḥ svānāṁ pakṣa-poṣaṇaḥ \|\|**

**śrīdhara-svāmī (bhāvārtha-dīpikā) :** kutaḥ ? sarvā devatāḥ prasannā
iti jñātam alabhya-lābhād ity āha dvābhyām \| **bahuṣu janmasu
vipakvena** susiddhena \| **samyag yogo** bhakti-yogaḥ, tasmin
**samādhir** aikāgryaṁ, tena \| **śūnyāgāreṣu** vivikta-sthāneṣu \|
**yasya** tava **padam** \|\|28\|\|

**helanam** avajñāṁ lāghavaṁ **na gaṇayya** agaṇayitvā \| ucitam eva
tavaitad ity āha---**yas** tvaṁ **svānāṁ** bhaktānāṁ **pakṣaṁ
puṣṇāsīti** tathā saḥ \|\|29\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sādhāraṇyo'pi devatā bhūyasā
kālena prasīdanti, tvaṁ na tathety āha---bahv iti yugmakena \|
tatrāsādhāraṇatvam āha prathamena yogo'ṣṭāṅgaḥ
sva-bhakta-sambandha-mātra-vaśatvam āha, dvitīyena **svānāṁ**
śuddha-bhaktānāṁ pakṣānugataḥ \|\|28\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** dvitīyānāṁ tu bahubhir
eva janmabhiḥ siddhiḥ sambhāvyata ity āha---**bahv** iti \| **samyag**
eva **yogair** yaḥ **samādhiḥ,** tena yasya tava padaṁ
nirviśeṣa-svarūpaṁ draṣṭuḥ sākṣāt kartuṁ yatas te, tṛtīyeṣu madhye vayam
atimandāḥ, tad api tat-kṛpā-mahimā apāra evety āha---sa eveti \|
**helanaṁ** loka-kṛtāvajñāṁ sva-lāghavaṁ **na gaṇayya** agaṇayitvā,
svabhāva evāyaṁ te mad-bhaktābhyāsān apy utkarṣayasīty āha---**yas**
tvaṁ **svānāṁ** bhaktānāṁ **pakṣaṁ puṣṇāsīti** tān evātmīyān jānāsīti
bhāvaḥ \|\|28-29\|\|

\...

**\|\| 3.24.30 \|\|**

**svīyaṁ vākyam ṛtaṁ kartum avatīrṇo'si me gṛhe \|**

**cikīrṣur bhagavān jñānaṁ bhaktānāṁ māna-vardhanaḥ \|\|**

**śrīdhara-svāmī (bhāvārtha-dīpikā) :** etat prapañcayati dvābhyām \|
svayam evāvatīrṇo'si sva-vākyaṁ tava putro bhaviṣyāmīti yat tat satyaṁ
kartum \| jñānaṁ jñāna-sādhanaṁ sāṅkhyaṁ ca cikīrṣuḥ san \|\|30\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tādṛśa-vākyatve hetuḥ \| bhaktānām
asmad-ādy-āśraya-rūpāṇāṁ brahmādīnām api \|\|30\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** etad eva prapañcayati
dvābhyām \| jñānaṁ jñāna-sādhanaṁ sāṅkhyaṁ cikīrṣus tad api jñānibhyaḥ
sakāśād api bhaktānāṁ mānam ādaraṁ vardhayatīti saḥ \| bhaktiṁ
vinā-bhūta-jñānasyākiñcitkaratvena vyavasthāpanād iti bhāvaḥ \|\|30\|\|

\...

**\|\| 3.24.31 \|\|**

**tāny eva te'bhirūpāṇi rūpāṇi bhagavaṁs tava \|**

**yāni yāni ca rocante sva-janānām arūpiṇaḥ \|\|**

**madhvācāryaḥ (bhāgavata-tātparyam) : yāni yāni** brahmādi-rūpāṇi
**rocante svajanānāṁ**, **tāny eva te** vyakty-artham **abhirūpāṇi**,
vyakto bhavet haris tatra yat sthānaṁ racitaṁ satyam iti kaurme
\|\|31\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) : yāni** tava **alaukikāni**
catur-bhujādi-**rūpāṇi**, tāny eva **te'bhirūpāṇi** yogyāni \| **yāni ca
sva-janānāṁ rocante** manuṣya-sa-rūpāṇi, **tāny** api te rocanta ity
arthaḥ \| **arūpiṇaḥ** prākṛta-rūpa-rahitasya \|\|31\|\|

**------------------------------------------------------------------------------------------------------------------------**

**kaivalya-dīpikā**: kiṁ ca, **tāny eva** iti \| te tvayaiva hetunā \|
**abhirūpāṇi** sundarāṇi, na tu bhūṣaṇādy-upādhinā svabhāva-subhagānīty
arthaḥ \| yebhyo bhaktāḥ spṛhayanti, tāny eva te rūpāṇi na tu
svataḥ-siddhānīty eva śabdārthaḥ \| ata uktam icchā-rūpatvād iti \|
arūpiṇaḥ vastutaḥ arūpo'pi bhaktecchayā rūpavān ity arthaḥ \|\|31\|\|
\[mu.pha. 2.7\]

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : yāni yāni** tvadīya-**svajanebhyo
rocante**, **tāni** tāny **eva rūpāṇi** tava **abhirūpāṇi** yogyāni,
nānyānīty arthaḥ \| anyāni ca yādṛśaṁ rantidevāya kutsitaṁ rūpaṁ
prapañcitaṁ, tādṛśāni jñeyāni tādṛśasya ca māyikatvam eva hi
tatroktaṁ---

> tasya tribhuvanādhīśāḥ phaladāḥ phalam icchatām \|
>
> ātmānaṁ darśayāñcakrur māyā viṣṇu-vinirmitā \|\| \[bhā.pu. 9.21.15\]
> iti \|

ṭīkā ca---tribhuvanādhīśāḥ brahmādayaḥ māyās tadīya-dhairya-parīkṣārthaṁ
prathamaṁ māyayā vṛṣalādi-rūpeṇa prahitāḥ santa ity eṣā \| anabhirūpatve
hetuḥ---**arūpiṇa** iti, prākṛta-rūpa-rahitasya iti ṭīkā ca \|
aprākṛtatvena kutsitatvāsambhavāt svajanebhyo rocamānatvād evaṁ rūpaṁ
yogyaṁ na bhavatīty api neti bhāvaḥ \|\|31\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** te tava
nitya-sac-cid-ānandasya tāny eva rūpāṇi abhirūpāṇi samucitāni
sac-cid-ānanda-ghanānīty arthaḥ \| yāni tava svajanānāṁ svajanebhyaḥ
rocanta iti anyāny arocakāni vastutas tvadīyāni rūpāṇi na bhavanti,
kintu māyikāny eva \| yato'**rūpiṇaḥ** prākṛta-rūpa-rahitasya iti
svāmi-caraṇānāṁ vyākhyā \| vairāja-rūpasya kaiścid bhaktaiḥ
prathama-daśāyāṁ dhyeyatvena rocakatve'py āyatyām arocakatvāt, tad api
rūpaṁ prākṛtatvāt, na bhagavataḥ svīyaṁ rūpam ity āśayāt \|\|31\|\|

\...

**\|\| 3.24.32 \|\|**

**tvāṁ sūribhis tattva-bubhutsayāddhā**

**sadābhivādārhaṇa-pāda-pīṭham \|**

**aiśvarya-vairāgya-yaśo'vabodha-**

**vīrya-śriyā pūrtam ahaṁ prapadye \|\|**

**śrīdhara-svāmī (bhāvārtha-dīpikā) :** abhivādārhaṁ pāda-pīṭhaṁ yasya
\| aiśvaryādibhiḥ pūrtaṁ pūrṇam \|\|32\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**
bhakta-jana-rocakasyābhirūpasya lakṣaṇaṁ vadann eva śrī-kapila-devaṁ
viśinaṣṭi---tvām iti \| aiśvaryādīnāṁ ṣaṇṇāṁ bhaga-śabda-vācyānāṁ
cinmaya-guṇānāṁ pūrtaṁ mahā-taḍāgaṁ tena bhaktānām
abhivādanārcana-paricaryādi-viṣayībhūtaṁ ṣaḍ-aiśvarya-pūrṇaṁ svarūpam
evāprākṛtaṁ tava rūpam iti dyotitam \|\|32\|\|

\...

**\|\| 3.24.33 \|\|**

**paraṁ pradhānaṁ puruṣaṁ mahāntaṁ**

**kālaṁ kaviṁ tri-vṛtaṁ loka-pālam \|**

**ātmānubhūtyānugata-prapañcaṁ**

**svacchanda-śaktiṁ kapilaṁ prapadye \|\|**

**madhvācāryaḥ (bhāgavata-tātparyam) :** vedair vṛtatvād bhagavāṁs
trivṛd ity ucyate budhair iti ca \|\|33 \|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** aiśvaryādikaṁ vivṛṇvann
āha---paraṁ parameśvaram \| tatra hetuḥ---**svacchandāḥ** svādhīnāḥ
**śaktayo** yasya \| tā evāha---**pradhānaṁ** prakṛti-rūpaṁ, **puruṣaṁ**
tad-adhiṣṭhātāraṁ, **mahāntaṁ** mahat-tattva-rūpaṁ, **kālaṁ** teṣāṁ
kṣobhakaṁ, **tri-vṛtam** ahaṅkāra-rūpaṁ, lokātmakaṁ tat-pālātmakaṁ ca \|
tad evaṁ māyayā pradhānādi-rūpatām uktvā cic-chaktyā niṣprapañcatām
āha---**ātmānubhūtyā** cic-chaktyā'**nugataḥ** svasmin līnaḥ prapañco
yasya tam \| **kaviṁ** sarva-jñam \| pradhānādy-āvirbhāva-laya-sākṣiṇam
ity arthaḥ \|\|33\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : kaviṁ** jīvam \|\|33\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** aiśvaryaṁ vivṛṇvann
evānabhirūpam apy āha---paraṁ tvatto'nyaṁ bahiraṅga-rūpaṁ pradhānādikam
api tvāṁ **kapilam eva prapadye** \| tat tu pradhānaṁ prakṛti-rūpaṁ
puruṣaṁ jīvaṁ mahāntaṁ mahat-tattva-rūpaṁ kālaṁ teṣāṁ kṣobhakaṁ kaviṁ
sūtra-tattva-rūpaṁ trivṛtam ahaṅkāra-rūpaṁ loka-pālam indrādy-ātmakam \|
kiṁ ca, prapañcāntaryāmitvāt prapañca-rūpatvam āha---ātmānubhūtyā
cic-chaktyā prapañcād bahiḥ-sthitenāpi anugato'nupraviṣṭaḥ prapañco yena
tam \| prapañca-hetutvād api prapañca-rūpatavam āha---svacchandāḥ
svādhīnāḥ śaktayo māyādyā yasya tam \| tvad-icchayā māyādibhiḥ śaktibhir
eva sarva-prapañcasya nimittatvāt māyādīnāṁ tac-chaktitvenābhinnatvāt
tat-kāryāṇāṁ ca tad-abhinnatvāt tavaivedaṁ sarvaṁ māyikaṁ rūpam
anabhirūpam ity arthaḥ \|\|33 \|\|

\...

**\|\| 3.24.34 \|\|**

**ā smābhipṛcche'dya patiṁ prajānāṁ**

**tvayāvatīrṇa-rṇa utāpta-kāmaḥ \|**

**parivrajat-padavīm āsthito'haṁ**

**cariṣye tvāṁ hṛdi yuñjan viśokaḥ \|\|**

**śrīdhara-svāmī (bhāvārtha-dīpikā) :** sannyāsānujñāṁ prārthayate \| ā
smābhipṛcche yat kiñcid abhipṛcchāmīty arthaḥ \| tvayā
putra-rūpeṇāvatīrṇāni nivṛttāni ṛṇāni daivādi-rūpāṇi yasya sa āpta-kāmaś
cāhaṁ parivrajatāṁ sannyāsināṁ padavīṁ mārgam āśritaḥ saṁs tvāṁ yuñjan
smaran vicariṣyāmi \|\|34\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ṛṇam atra pitur ājñā-pālana-rūpam
\|\|34\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** smābhīti pāda-pūraṇārtham
\| āpṛcche adya samprati sannyāsārtham ājñāṁ prārthaye \| tvayā hetunā
avatīrṇaṁ nivṛttaṁ prajāḥ sṛjeti pitur ājñā-rūpam ṛṇaṁ yasya saḥ \|
āpta-kāmaḥ pūrṇa-manorathaś cāhaṁ parivrajatāṁ sannyāsināṁ padavīm
āsthitas tvāṁ hṛdi yuñjan smaran cariṣye, yatas tataḥ paryaṭiṣyāmi \|
atra śrī-kardamena manasy evaṁ parāmṛṣṭaṁ, śuklābhidhāne śrī-nārāyaṇe
mat-prabhau mamājanmata eva dāsya-niṣṭhā varīvarti \| samprati
putrībhūte cāsmin durvāraṁ vātsalyam apy udeṣyaty eveti
dāsya-vātsalyayor yaugapadyaṁ na rasāvaham \| kiṁ cāpy ayam īśvaraḥ
svatantra eva māṁ śoka-samudre nimajyācirād eva pravrajiṣyaty ataḥ
prathamam aham eva kiṁ na pravrajāmi, na ca gṛhe'vatīrṇaṁ prabhuṁ vihāya
gacchato mamātrāparādho, yato'smākaṁ vaiṣṇavānāṁ mate bhajanīyaḥ prabhuḥ
khalu bhajanādhīnaḥ iti bhajanīyād api bhajane bhūyān āgrahaḥ kartum
ucita ity asya bhajanam evāṣṭayāmikaṁ viviktāraṇye niṣpratyūhaṁ
cikīrṣāmīti \|\|34\|\|

\...

**\|\| 3.24.35 \|\|**

**śrī-bhagavān uvāca---**

**mayā proktaṁ hi lokasya pramāṇaṁ satya-laukike \|**

**athājani mayā tubhyaṁ yad avocam ṛtaṁ mune \|\|**

**madhvācāryaḥ (bhāgavata-tātparyam) :** satya-laukike
yathārtha-jñāna-viṣaye \| ābhāso jñānam āloko lokābhāsaś ca kathyate ity
abhidhānam \|\|35\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** ahaṁ tāvaj jñānopadeśāyaiva
tvad-gṛhe'vatīrṇaḥ atas tava gṛhe vasato'pi muktiḥ sulabhaiva \| yady
avaśyaṁ gantavyam evety āgrahas tathāpi mām evānusmaran gacchety
āśayenāha---mayeti ṣaḍbhiḥ \| satya-laukike vaidike laukike ca kṛtye \|
svoktasya prāmāṇyam abhidarśayati \| **yad** yasmāt tubhyaṁ tava putro
bhaviṣyāmīty avocam atha ata eva tad ṛtaṁ satyaṁ yathā bhavati tathā
mayājani janma svī-kṛtam \|\|35\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** yan mayā proktaṁ sarvatraiva
pramāṇam atha ato hetor eva mayā ajani tvad-gṛhe jātaṁ tasya hetum eva
darśayati \| yat tubhyam avocaṁ tad api kṛtam iti \| anyathā
mat-proktasya prāmāṇyaṁ vyabhicared iti bhāvaḥ \| sati ca prāmāṇye
mamopadeśam eva gṛhāṇeti tātparyam \|\|35\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** bho mahā-mune ! tvg
mad-abhipretam eva cikīrṣasi, sarvaṁ tyaktvā mad-bhajanasya mayaiva
kartavyatvena proktatvād ity āha---hi niścitaṁ mayā yat proktaṁ,
sarva-dharmān parityajya ity-ādi-gītopaniṣad-ādibhis tad eva lokasya
pramāṇam \| kva satya-laukike sati sarvottame'laukike \| ayam
arthaḥ---loke bhavo laukikas trivarga-prāpti-lakṣaṇo dharmas tatra
manv-ādibhir api proktaṁ lokasya pramāṇam \| alaukikas tad-bhinno
mat-prāpti-lakṣaṇo yo dharmas tatra sati sarvottama-bhāgavata-dharme
mayā proktam eva lokasya pramāṇam \| yad uktaṁ---ye vai bhagavatā proktā
upāyā ātma-labdhaye \[bhā.pu. 11.2.33\] iti \| atas tvayā sādhu
vicāritaṁ yat sarvaṁ tyaktvā yāmīti bhāvaḥ \| svoktasya prāmāṇyam
abhidarśayati \| atha ata eva mayā ajani yat tubhyaṁ tava putro
bhaviṣyāmīty avocam \| tad ṛtaṁ satyam eva \|\|35\|\|

\...

**\|\| 3.24.36 \|\|**

**etan me janma loke'smin mumukṣūṇāṁ durāśayāt \|**

**prasaṅkhyānāya tattvānāṁ sammatāyātma-darśane \|\|**

**eṣa ātma-patho'vyakto naṣṭaḥ kālena bhūyasā \|**

**taṁ pravartayituṁ deham imaṁ viddhi mayā bhṛtam \|\|**

**śrīdhara-svāmī (bhāvārtha-dīpikā) :** durāśayāl liṅgān mumukṣūṇāṁ
munīnām ātma-darśane saṁmatāya tattvānāṁ prasaṅkhyānāya viddhīty
uttarasyānuṣaṅgaḥ \|\|36\|\| nanv ayam ātma-jñāna-mārgaḥ pūrva-siddha
eva nedānīm apūrvavat pravartanīyas tatrāha---eṣa iti \| avyaktaḥ
sūkṣmaḥ \|\|37\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** bhṛtaṁ prakaṭīkṛtam \|\|37\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** svāvatāra-prayojanaṁ
jñāpayati \| durāśayād duṣṭa-liṅga-śarīrān mumukṣūṇām ātma-darśane
sammatāya tattvānāṁ prasaṅkhyānāya viddhīty uttarasyānuṣaṅgaḥ \|
avyaktaḥ sūkṣma īśvare dehi-deha-vibhāgābhāve'pi buddhir hi bhagavatī
abhede'pi bhedaṁ janayatīti nyāyena dehaṁ mayā bhṛtam iti
loka-rītyaivoktiḥ \|

> sattvaṁ rajas tama iti nirguṇasya guṇās trayaḥ \|
>
> sthiti-sarga-nirodheṣu gṛhītā māyayā vibhoḥ \|\| itivaj jñeyaḥ
> \|\|37\|\|

\...

**\|\| 3.24.38 \|\|**

**gaccha kāmaṁ mayāpṛṣṭo mayi sannyasta-karmaṇā \|**

**jitvā sudurjayaṁ mṛtyum amṛtatvāya māṁ bhaja \|\|**

**śrīdhara-svāmī (bhāvārtha-dīpikā) :** kāmaṁ yatheccham \|
āpṛṣṭo'nujñātaḥ \| yad vā, yathā tvaṁ gantuṁ māṁ pṛṣṭavāṁs
tathātrāvasthātuṁ mayāpi tvam āpṛṣṭa ity arthaḥ \| mayi sannyas tena
samarpitena karmaṇā avidyayā mṛtyuṁ tīrtvā vidyayāmṛtam aśnute iti
śruteḥ \|\|38\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** mayāpṛṣṭa iti tvaṁ gantuṁ
yathā mām āpṛṣṭavān tathātrāvasthātuṁ mayāpi tvam āpṛṣṭa ity arthaḥ \|
kathaṁ mayā gaccheti niṣṭhuraṁ vaktavyam atrāvasthitasyāpi tava
vāñchitaṁ setsyaty eveti bhāvaḥ \| tad api gantum eva te manaś cet kāmaṁ
gaccha \| amṛtatvāya bhaja---avidyayā mṛtyuṁ tīrtvā vidyayāmṛtam aśnute
iti śruteḥ \| yad vā, amṛtatvāya maraṇa-rāhityāya bhagavate \|
rāma-kṛṣṇāditvena janmavan mat-pārṣadatāṁ prāptasyāpi tava mat-saṅgitayā
janma tu bhaviṣyaty eveti bhāvaḥ \|\|38\|\|

\...

**\|\| 3.24.39 \|\|**

**mām ātmānaṁ svayaṁ-jyotiḥ sarva-bhūta-guhāśayam \|**

**ātmany evātmanānvīkṣya viśoko'bhayam ṛcchasi \|\|**

**śrīdhara-svāmī (bhāvārtha-dīpikā) :** tataś ca **māṁ** paramaṁ
param**ātmānam** **ātmani** svasminn **ātmanā** **anvīkṣamāṇo'bhayaṁ**
mokṣaṁ prāpsyasi \|\|39\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ātmānaṁ kecit
sva-dehāntar-hṛdayāvakāśe prādeśa-mātraṁ puruṣaṁ vasantaṁ caturbhujaṁ
\[bhā.pu. 2.2.8\] ity-ādy-ukta-prakāram antaryāminaṁ tvad-iṣṭa-devaṁ
śuklam ātmani svasmin ātmanā buddhyā \|\|39\|\|

\...

**\|\| 3.24.40 \|\|**

**mātra ādhyātmikīṁ vidyāṁ śamanīṁ sarva-karmaṇām \|**

**vitariṣye yayā cāsau bhayaṁ cātitariṣyati \|\|**

**madhvācāryaḥ (bhāgavata-tātparyam) :** viśva-mate tu etādṛśam asāraṁ
yataḥ \| ata īśvaraṁ vijñāya \| naśyaty upaplavaḥ duḥkhājñānādy-upadravo
na \|\|40\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** mātre devahūtyai \| śamanīm
unmūlanīm \| bhayam atiśayena tariṣyati \| paramānandaṁ prāpsyatīti
cakārārthaḥ \|\|40\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** putrasya mameśvaratvāt
kalatrasya devahūteś ca kṛte cintā na kāryety āha---mātre iti \|\|40\|\|

\...

**\|\| 3.24.41 \|\|**

**maitreya uvāca---**

**evaṁ samuditas tena kapilena prajāpatiḥ \|**

**dakṣiṇī-kṛtya taṁ prīto vanam eva jagāma ha \|\|**

**śrīdhara-svāmī (bhāvārtha-dīpikā) : samuditaḥ** samyag uktaḥ san \|
**taṁ pradakṣiṇī-kṛtya** \|\|41\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **samyag uktas taṁ
pradakṣiṇīkṛtya** \|\|41\|\|

\...

**\|\| 3.24.42 \|\|**

**vrataṁ sa āsthito maunam ātmaika-śaraṇo muniḥ \|**

**niḥsaṅgo vyacarat kṣoṇīm anagnir aniketanaḥ \|\|**

**śrīdhara-svāmī (bhāvārtha-dīpikā) :** munīnām idaṁ **maunaṁ vratam**
ahiṁsā-lakṣaṇam \|\|42\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

\...

**\|\| 3.24.43 \|\|**

**mano brahmaṇi yuñjāno yat tat sad-asataḥ param \|**

**guṇāvabhāse viguṇa eka-bhaktyānubhāvite \|\|**

**śrīdhara-svāmī (bhāvārtha-dīpikā) : sad-asataḥ paraṁ yat**, tasmin
**brahmaṇi** \| **guṇāvabhāsake** nirguṇe \| eka-bhaktyā avyabhicāriṇyā
bhaktyā **anubhāvite**'parokṣī-kṛte \|\|43\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** mana iti pañcakam \|
āroha-bhūmikā-krameṇāpi tasyaivādhikyam āha---**mano brahmaṇi** iti \|
**eka-bhaktyā** avyabhicāriṇyā sādhana-lakṣaṇayā bhaktyā **anubhāvite**
nirantaram aparokṣī-kṛte, tāṁ vinā kasyacid apy arthasyāsiddheḥ
\|\|43\|\| \[bhagavat-sandarbha 83\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **yad** **sad-asato**
bhadrābhadrāt vyavahārika-vastunaḥ **paraṁ,** tasmād atītaṁ **tan mano
brahmaṇi yuñjānaḥ** \| kīdṛśe ? **guṇānāṁ**
saundaryādi-mādhuryaiśvarya-rūpāṇāṁ cinmayānām **avabhāsaḥ** prakāśo
yatra, tasmin **viguṇe** vigata-prākṛta-guṇe \| **eka-bhaktyā**
avyabhicāriṇyā bhaktyaiva **anubhāvite**
netrādi-sarvendriyānubhava-gocaratāṁ prāpite \|\|43\|\|

\...

**\|\| 3.24.44 \|\|**

**nirahaṅkṛtir nirmamaś ca nirdvandvaḥ sama-dṛk sva-dṛk \|**

**pratyak-praśānta-dhīr dhīraḥ praśāntormir ivodadhiḥ \|\|**

**madhvācāryaḥ (bhāgavata-tātparyam) :** ananyādhīna-śaktitvāt hariḥ sva
iti cocyate iti mātsye \| pratyagraḥ pratyag ratiḥ \|

> bhūta-garbhaś ca bhūtasthaḥ pūrṇa evaṁ dvi-rūpavān \|
>
> ata ātmeti taṁ prāhuḥ sadaivāpta-guṇo yataḥ \|\|44\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** ato dehādiṣv
**ahaṅkārādi**-rahitaḥ \| ata eva **nirdvandvaḥ** śītoṣṇādy-anākulaḥ \|
**sama-dṛg** bhedāgrāhakaḥ, kintu **sva-dṛk** svam eva paśyan \|
**pratyak** pravaṇā **śāntā** vikṣepa-rahitā **dhīr** yasya \|\|44\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : nirahaṅkṛtitvād** eva **nirmamaḥ**
\| tad-dvayābhāvād eva mana-ādīnām apy abhāvaḥ sidhyati \| **sama-dṛk**
bhedāgrāhakaḥ \| **sva-dṛk** sva-svarūpābhedena brahmaiva paśyan \|
**pratyak** antar-mukhī \| **praśāntā** vikṣepa-rahitā **dhīr** jñānaṁ
yasya saḥ \|\|\|44\|\| \[bhagavat-sandarbha 83\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tataś ca vyavahārike
sarva-vastuni **nirahaṅkṛtir** ity-ādi \| **svasminn** eva bhaktiḥ
kiyaty abhūd bhavati bhaviṣyatīti **dṛg** dṛṣṭir yasya saḥ \|
**pratyak** bahir-vṛtti-rahitā, ata eva **praśāntā dhīr** yasya saḥ
\|\|44\|\|

\...

**\|\| 3.24.45 \|\|**

**vāsudeve bhagavati sarva-jñe pratyag-ātmani \|**

**pareṇa bhakti-bhāvena labdhātmā mukta-bandhanaḥ \|\|**

**śrīdhara-svāmī (bhāvārtha-dīpikā) :** tad
evaṁ-vidha-kalpitopādhi-nivṛttim uktvā parameśvara-pada-prāptim
āha---**vāsudeva** iti tribhiḥ \| **pratīco** jīvasya **ātmani**
**labdha ātma** cittaṁ yena, yato **muktaṁ bandhanam** ajñānaṁ yasya
\|\|45\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** nirahaṅkṛtir \[bhā.pu.
3.24.44\] ity--ādibhir viśeṣaṇair viśiṣṭaḥ kim adhyāsitavān ? kiṁ
brahmānusandhānam uta śrī-kṛṣṇānusandhānam ? ity āha---**vāsudeva**
ity-ādi \| **bhaktyā** yo **bhāvo** ratiḥ, tena **labdha** āpta **ātmā**
cittaṁ yasya \|\|45\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tad evaṁ
brahma-jñāna-miśra-bhakti-sādhana-vaśena brahmānubhave jāte'pi
bhakti-saṁskāra-balena labdha-premādes tad-ūrdhvam api
śrī-bhagavad-anubhavam āha---**vāsudeva** iti \| **pratyag-ātmani**
sarveṣām āśraya-bhūte **pareṇa** prema-lakṣaṇena **bhakti-bhāvena**
tat-sattayaiva **labdhā ātmānas** tadīyātmakā ahaṅkārādayo yeneti \|
brahma-jñānena prākṛtāhaṅkārādi-layānantaram āvirbhūtān
premānandātmaka-śuddha-sattva-mayān labdhavān ity arthaḥ \|

nanu ta eva pratyāvartantāṁ, kiṁ vā pūrvavad amī api bandha-hetavo
bhavantu ? nety āha---**mukta-bandhanaḥ,** anāvṛttiḥ śabdāt \[ve.sū.
4.4.22\] iti nyāyāt \|\|45\|\| \[bhagavat-sandarbha 83\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** etāvad
adbhuta-svabhāvatvaṁ tasya sahasaiva katham abhūt ?
tatrāha---**vāsudeva** iti \| **pratīco** jīvasya **ātmani
bhakti-bhāvena** bhajanotthena bhāvena **pareṇa** śreṣṭhena premṇā
hetunā liṅga-deha-nāśān naṣṭā api punar **labdhā ātmānaś**
citta-mano-buddhy-ādayo'prākṛtā yena saḥ \| nanu pūrvavad amī api
bandha-hetavo bhavanti ? tatrāha---**mukta-bandhanaḥ**, anāvṛttiḥ śabdāt
\[ve.sū. 4.4.23\] iti nyāyāt \|\|45\|\|

\...

**\|\| 3.24.46 \|\|**

**ātmānaṁ sarva-bhūteṣu bhagavantam avasthitam \|**

**apaśyat sarva-bhūtāni bhagavaty api cātmani \|\|**

**śrīdhara-svāmī (bhāvārtha-dīpikā) :** labdhātmatām evāha---**ātmānam**
iti \|\|46\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** vāsudeve bhakti-bhāve
sati sarva-bhūteṣv api sāmyaṁ bhavatīty āha---**ātmānam** ity-ādi
\|\|46\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** bhakty-atiśayena labdhātmakatvam
eva pratipādayati---**ātmānam** iti \| ātmātra paramātmā, sarvathā tasya
bhagavān evāsphurad iti vākyārthaḥ \|*\|*46\|\| \[bhagavat-sandarbha
83\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tataś ca tasya
bhagavat-sākṣātkāro'bhūd ity āha---**ātmānaṁ** sarvāntaryāminaṁ
tṛtīya-puruṣaṁ kṣīroda-śāyinam ity arthaḥ \| **bhagavantaṁ** tam eva
sveṣṭa-devaṁ śuklaṁ caturbhujam **apaśyat** \| tathā **ātmani**
prakṛty-antaryāmini prathama-puruṣe kāraṇārṇava-śāyini **sarva-bhūtāni**
tadīya-roma-kūpa-gata-śata-koṭi-brahmāṇḍa-sthāni yogaja-netreṇāntraiva
sthitvā apaśyat \| tena dvitīya-skandhoktāt krama-muktād yoginaḥ sakāśāt
asya utkarṣa uktaḥ \| sa hi brahmāṇḍastha-sarva-vastu-didṛkṣus tatra
tatra sthūla-dehaṁ tyaktvā gacchati \| ayaṁ tv atraiva sthitvā
sarva-brahmāṇḍa-bahiḥ-kāraṇārṇava-śāyinaṁ tad-roma-kūpeṣu sarva-bhūtāny
api niṣkāma evāpaśyat \| **bhagavaty api ca** iti tam evātmānaṁ
sveṣṭa-devaṁ śuklaṁ bhagavantam apaśyat \| tasminn api sarva-bhūtāni
śrī-kṛṣṇe yaśodevāpaśyad ity aiśvaryopāsake śrī-kardame
tādṛg-aiśvarya-darśanam ucitam eveti jñeyam \|\|46\|\|

\...

**\|\| 3.24.47 \|\|**

**icchā-dveṣa-vihīnena sarvatra sama-cetasā \|**

**bhagavad-bhakti-yuktena prāptā bhāgavatī gatiḥ \|\|**

**śrīdhara-svāmī (bhāvārtha-dīpikā) :** tad evaṁ tena **bhāgavatī gatiḥ
prāptā** \| pāṭhāntare, "sa eva tāṁ gatiṁ prāptaḥ" iti \|\|47\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** icchety-ādi \|
**bhagavad-bhakti-yogena bhāgavatī gatir** bhagaval-lokaṁ prāptā,
nitya-pārṣadākāreṇa sthita ity arthaḥ \|\|47\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tataḥ sākṣād eva tat-prāptim
āha---**icchā-dveṣa-** iti \| tad evaṁ tena **bhāgavatī gatiḥ prāptā**
\| heyatvād anyatra **icchā-dveṣa-vihīnena,** tasmād eva hetoḥ
**sarvatra sama-cetasā** \| tad uktam---nārāyaṇa-parāḥ sarve \[bhā.pu.
6.17.28\] ity-ādi \|

yad vā, mayā lakṣmyā saha vartate iti sama iti sahasra-nāma-bhāṣyāt
bhagavac-cetaseti prāpto bhāgavatīṁ gatim iti pāṭhe sa kardama eva tāṁ
gatiṁ prāptaḥ \| atra bhagavad-bhakti-yogenety eva viśeṣyam iti \| evam
evoktaṁ śrī-bhagavad-upaniṣatsu---

buddhyā viśuddhayā yukto dhṛtyātmānaṁ niyamya ca \|

śabdādīn viṣayāṁs tyaktvā rāga-dveṣau vyudasya ca \|\|

vivikta-sevī laghv-āśī yata-vāk-kāya-mānasaḥ \|

dhyāna-yoga-paro nityaṁ vairāgyaṁ samupāśritaḥ \|\|

ahaṅkāraṁ balaṁ darpaṁ kāmaṁ krodhaṁ parigraham \|

vimucya nirmamaḥ śānto brahma-bhūyāya kalpate \|\|

brahma-bhūtaḥ prasannātmā na śocati na kāṅkṣati \|

samaḥ sarveṣu bhūteṣu mad-bhaktiṁ labhate parām \|\|

bhaktyā mām abhijānāti yāvān yaś cāsmi tattvataḥ \|

tato māṁ tattvato jñātvā viśate tad-anantaram \|\| \[gītā 18.52-56\]

iti atra *viśatir* milanārthaḥ, yathā duryodhanaṁ parityajya
yudhiṣṭhiraṁ praviṣṭavān ayaṁ rājeti śrī-daśame śrī-gopair
brahma-saṁpatty-anantaram eva vaikuṇṭho dṛṣṭa iti śrī-svāmibhir eva ca
vyākhyātam \|\|47\|\| \[bhagavat-sandarbha 83\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sarvatra jagati heyatvād
icchā-dveṣa-vihīnena tasmād eva hetoḥ sama-cetasā kardamena bhāgavatī
bhagavat-pārṣadatva-lakṣaṇā gatiḥ prāptā \| bhāgavatīṁ gatiṁ prāptaḥ iti
pāṭhe sama-cetasā yuktaḥ kardamaḥ \|\|47\|\|

iti sārārtha-darśinyāṁ harṣiṇyāṁ bhakta-cetasām \|

caturviṁśas tṛtīyasya saṅgataḥ saṅgataḥ satām \|\|\*\|\|

\...

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ tṛtīya-skandhe
>
> vidura-maitreya-saṁvāde kardama-pravrajyā nāma
>
> caturviṁśo'dhyāyaḥ \|

\|\| 3.24 \|\|

**...**

**(3.25)**

**atha pañcaviṁśo'dhyāyaḥ**

**devahūtikapilasaṁvādaḥ, kapiladvārā bhaktiyoganirūpaṇaṁ ca \|**

**\|\| 3.25.1 \|\|**

**śaunaka uvāca---**

**kapilas tattva-saṅkhyātā bhagavān ātma-māyayā \|**

**jātaḥ svayam ajaḥ sākṣād ātma-prajñaptaye nṛṇām \|\|**

**śrīdhara-svāmī (bhāvārtha-dīpikā) :**

pañcaviṁśe jananyā tu pṛṣṭo bandha-vimocanam \|

ādāv āha paraṁ bhakti-lakṣaṇaṁ kapilaḥ sutaḥ \|\|

kapilenārpitā mātre gūḍha-bhāva-niyantritā \|

yoga-māṇikya-mañjūṣā sphuṭam udghāṭyate 'dhunā \|\|

uktānuvāda-pūrvakaṁ kāpilaṁ yogaṁ pṛcchati---kapila iti tribhiḥ \|
**tattvānāṁ saṅkhyātā** gaṇakaḥ, sāṅkhya-pravartaka ity arthaḥ \| ata
eva **svayaṁ jātaḥ** \| **ātma-prajñaptaye**
ātma-tattva-jñāpanāya \|\|1\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : svayam ajo'pi** bhakta-viṣayā yā
**māyā** kṛpā, tayā **sākṣaj jātaḥ** prakaṭo babhūva \|\|1\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**

mātrā pṛṣṭaḥ pañcaviṁśe kapilo bhaktim āha tām \|

tal-lakṣaṇaṁ tat-prabhāvaṁ tad-utkarṣaṁ ca sarvataḥ \|\|

**tattva-saṅkhyātā** tattva-saṅkhyāna-kartā sāṅkhya-pravartakaḥ \|
**svayam ajas** tad api **ātma-māyayā jātaḥ** atarkya-yogamāyā-śaktyā
prādurbhāvitāprākṛta-janma-līla ity arthaḥ \| janma karma ca me divyam
evaṁ yo vetti tattvataḥ \[gītā 4.9\] iti bhagavad-ukter bhagavaj-janmano
māyikatvasya vyākhyātum aśakyatvāt \|\|1\|\|

\...

**\|\| 3.25.2 \|\|**

**na hy asya varṣmaṇaḥ puṁsāṁ varimṇaḥ sarva-yoginām \|**

**viśrutau śruta-devasya bhūri tṛpyanti me'savaḥ \|\|**

**śrīdhara-svāmī (bhāvārtha-dīpikā) : puṁsāṁ** madhye **varṣmaṇo**
vṛddhasyottamasyety arthaḥ \| sarva-yogināṁ madhye **varimṇaḥ**, varasya
bhāvo varimā, bhavitṛ-pradhāno'yaṁ nirdeśaḥ, variṣṭhasyety arthaḥ \| yad
vā, varīyastvād ity arthaḥ \| **viśrutau** kīrtau \| **asava** indriyāṇi
**bhūry** alaṁ **na tṛpyanti** \| \[**śruta-devasya**\] **śrutena**
śravaṇena **dīvyati** dyotata iti tathā tasya \| yad vā, **bhūri**
bahuśaḥ **śruto devo** yena, tasyāpi **me**'**sava** iti saṁbandhaḥ
\|\|2\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** uror[^89] bhāvaḥ **varimā**
dharmi-tātparyakaḥ, śrotra-mātrāveśe vaktavye **asavo na tṛpyantīti**
bahutvaṁ cakṣur-ādīnām api tad-vaktary āveśatvāt \| yad vā, śrotra-dvārā
tādṛśa-bhagavad-rūpādīnām api sphūrteḥ śrotrasyaiva cakṣur-ādi-mayatvaṁ
nirdiṣṭam \|\|2\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **puṁsāṁ**
kṣīroda-śāyi-prabhṛti-puruṣāṇāṁ tathā **sarva-yogināṁ** dattātreyādīnāṁ
ca madhye **asya varṣmaṇaḥ** kapilākārasya dehasya yo **varimā**
śreṣṭhatvaṁ, tasya **viśrutau** khyātau **me asavaḥ** prāṇāḥ
śravaṇādīndriyāṇi vā **bhūri** alaṁ **na tṛpyanti** \| mama kīdṛśasya ?
**śrutena** śravaṇena **dīvyati** dyotata iti tathā tasya \| **bhūri**
bahuśaḥ **śruto devo** yena, tasyāpīti vā \|\|2\|\|

\...

**\|\| 3.25.3 \|\|**

**yad yad vidhatte bhagavān svacchandātmātma-māyayā \|**

**tāni me śraddadhānasya kīrtanyāny anukīrtaya \|\|**

**śrīdhara-svāmī (bhāvārtha-dīpikā) : svānāṁ** puṁsāṁ **chandena**
icchayā **ātmā** deho yasya saḥ \| **yad yat** karma **vidhatte,**
**tāni** karmāṇi **kīrtanārhāṇy anukīrtaya** \|\|3\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : tasmād yad yad** iti yad etad yac
cānyad ity arthaḥ \| **ātma-māyayā** svarūpa-śaktyā **bhagavān**
śrī-kṛṣṇaḥ \|\|3\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **svacchandaḥ** svādhīno
na tu jīvavat karmādhīna **ātmā** deho yasya saḥ \| svānāṁ chandena
icchayā ātmā deho dehāvirbhāvo yasyeti vā \| **ātma-māyayā** yoga-māyayā
**yad yat** karma **vidhatte**, na tu bahiraṅga-māyayā, janma karma ca
me divyaṁ \[gītā 4.9\] ity ukteḥ \| **yad yad** ity ekatve'pi vīpsayā
bāhulyāt **tāni** ity anena bahu-vacanāntena saha sambandhaḥ \|
**kīrtanyāni** kīrtanārhāṇi \|\|3\|\|

\...

**\|\| 3.25.4 \|\|**

**sūta uvāca---**

**dvaipāyana-sakhas tv evaṁ maitreyo bhagavāṁs tathā \|**

**prāhedaṁ viduraṁ prīta ānvīkṣikyāṁ pracoditaḥ \|\|**

**śrīdhara-svāmī (bhāvārtha-dīpikā) :** yathā tvaṁ māṁ pracodayasi, evaṁ
**pracoditaḥ** san \| **tathā** tat-praśnānusāreṇa \| **ānvīkṣikyām**
ātma-vidyāyām \|\|4\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** dvaipāyaneti \| **evaṁ**
śrī-kṛṣṇa-tātparya-rītyā \|\|4\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **evam** iti yathā tvaṁ
māṁ pṛcchasīty arthaḥ \| **ānvīkṣikyām** ātma-vidyāyām \|\|4 \|\|

\...

**\|\| 3.25.5 \|\|**

**maitreya uvāca---**

**pitari prasthite'raṇyaṁ mātuḥ priya-cikīrṣayā \|**

**tasmin bindusare'vātsīd bhagavān kapilaḥ kila \|\|**

**śrīdhara-svāmī (bhāvārtha-dīpikā) : bindusare** bindu-sarasi \|\|5\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **bindusare** **mātuḥ
priya-cikīrṣayā** ity anena kaumārocita-stana-pānādi-līlāpi jñeyā
\|\|5\|\|

\...

**\|\| 3.25.6 \|\|**

**tam āsīnam akarmāṇaṁ tattva-mārgāgra-darśanam \|**

**sva-sutaṁ devahūty āha dhātuḥ saṁsmaratī vacaḥ \|\|**

**śrīdhara-svāmī (bhāvārtha-dīpikā) : tattva-mārgasyāgraṁ** pāraṁ
**darśayatīti** tathā **tam** \| eṣa mānavi te garbhaṁ praviṣṭaḥ
kaiṭabhārdanaḥ \[bhā.pu. 3.24.18\] ity-ādi **dhātur vacaḥ** \|\|6\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sva-sutam iti \|
aiśvarya-darśane'pi snehātiśayo vyañjitaḥ \|\|6\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tattva-mārgasyāgraṁ pāraṁ
darśayatīti tathā \| eṣa mānavi te garbhaṁ praviṣṭaḥ kaiṭabhārdanaḥ
\[bhā.pu. 3.24.18\] ity-ādi dhātur vacaḥ \|\|6\|\|

\...

**\|\| 3.25.7 \|\|**

**devahūtir uvāca---**[^90]

**nirviṇṇā nitarāṁ bhūmann asad-indriya-tarṣaṇāt \|**

**yena sambhāvyamānena prapannāndhaṁ tamaḥ prabho \|\|**

**śrīdhara-svāmī (bhāvārtha-dīpikā) : asatām indriyāṇāṁ tarṣaṇād**
viṣayābhilāṣān **nirviṇṇā** śrāntāsmi \| **yena sambhāvyamānena**
pūryamāṇena \|\|7\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** nirviṇṇety asya prāk devahūtir
uvāceti kvacit \|\|7\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **tarṣaṇāt**
viṣayābhilāṣāt **nirviṇṇā** prāpta-dhik-kārā \| **yena** tarṣaṇena
**samyak** **bhāvyamānena** etāvat-kāla-paryantaṁ kriyamāṇena **andhaṁ
tamaḥ** saṁsāram \|\|7\|\|

\...

**\|\| 3.25.8 \|\|**

**tasya tvaṁ tamaso'ndhasya duṣpārasyādya pāragam \|**

**sac-cakṣur janmanām ante labdhaṁ me tvad-anugrahāt \|\|**

**śrīdhara-svāmī (bhāvārtha-dīpikā) :** pāraṁ gamayatīti **pāra-gaṁ**
**tvam** eva śreṣṭhaṁ **cakṣur me** mayā **labdham** \| **tvad-anugrahāj
janmanām ante** bhāvye sati \|\|8\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : sac-cakṣur** na sādhāraṇaṁ, kintv
ananyāpekṣaṁ sarva-prakāśakatvāt sūrya iva \|\|8\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **pāragaṁ** pāraṁ
gamayatīti \| tata **sac-cakṣuḥ** tamaḥ paribhaviṣṇu netram \|\|8\|\|

\...

**\|\| 3.25.9 \|\|**

**ya ādyo bhagavān puṁsām īśvaro vai bhavān kila \|**

**lokasya tamasāndhasya cakṣuḥ sūrya ivoditaḥ \|\|**

**śrīdhara-svāmī (bhāvārtha-dīpikā) :** tat prapañcayati---sa
**bhagavān** **bhavāṁś** **cakṣū**-rūpa **uditaḥ** **sūryo** yathā
\|\|9\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** na kevalaṁ mamaiva cakṣur
api tu sarvasyaivety āha---ya iti \| **sūrya iva** sarva-tamo-hantā
\|\|9\|\|

\...

**\|\| 3.25.10 \|\|**

**atha me deva sammoham apākraṣṭuṁ tvam arhasi \|**

**yo'vagraho'haṁ-mametīty etasmin yojitas tvayā \|\|**

**śrīdhara-svāmī (bhāvārtha-dīpikā) : apākraṣṭum** apanetum \| ko'sau
**saṁmohaḥ** ? tam āha \| **etasmin** dehādau **tvayaiva yojito**
**yo'haṁ-mama** ity avagraha āgrahaḥ \| dvitīya **iti**-śabdas
tat-kārya-rāgādi-grahaṇārthaḥ \|\|10\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **atha** ata eva
prathamaṁ **mama** **sammohā**ndhakāram **apākraṣṭuṁ** dūrīkartuṁ yaḥ
khalu sammoho'**vagrahaḥ** bhakty-amṛta-vṛṣṭeḥ pratibandhakaḥ \| kīdṛśaḥ
? **etasmin** deha-gehādāv **ahaṁ-mameti** iti, prathamam iti-śabdaḥ
samāptau, dvitīya iti-śabdaḥ prakāre \| ahaṁ sukhī mama gehaṁ
samṛddhimad ity etāvat-prakāra ity arthaḥ \| tvan-māyā-kalpitatvāt
**tvayaiva yojitaḥ** \|\|10\|\|

\...

**\|\| 3.25.11 \|\|**

**taṁ tvā gatāhaṁ śaraṇaṁ śaraṇyaṁ**

**sva-bhṛtya-saṁsāra-taroḥ kuṭhāram \|**

**jijñāsayāhaṁ prakṛteḥ pūruṣasya**

**namāmi sad-dharma-vidāṁ variṣṭham \|\|**

**madhvācāryaḥ (bhāgavata-tātparyam) :**

nārāyaṇo brahma vāyur indra-śreṣau haras tathā \|

> kāmaḥ śakro gurur dakṣo manv-ādyā bhāskarādayaḥ \|\|
>
> sarva-jīvāś ca kramaśaḥ puruṣākhyābhiśabditāḥ \|
>
> etat-patnyor bandha-śaktiḥ striyaḥ sarvās tathājāṇḍam \|
>
> kramāt prakṛti-śabdoktās taj-jñānād vipramucyate \|\| iti
> dattātreya-yoge \|\|11\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) : prakṛteḥ puruṣasya** ca
**jijñāsayā** **tvām** **ahaṁ śaraṇaṁ gatā** satī **namāmi** ity anvayaḥ
\| **kuṭhāraṁ** chettāram \|\|11\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : sveṣāṁ** bhaktānāṁ ye **bhṛtyā**
vetanenāpi bharaṇīyās teṣām api **saṁsāra-taroḥ kuṭhāraṁ**
bhakti-kartṛka-cchedanānanya-sādhanam \| **saṁsāra**-śabdena cātra
lobhanīya-duṣkula[^91]-kaṇṭaka-jāla-mayatayā bandhakatvaṁ jñāyate
**prakṛter** māyāyāḥ **puruṣasya** parameśvarasya **jijñāsayeti**
prakṛtau jñātāyāṁ tat-tyāgena puruṣānugateḥ sambhavāt \|\|11\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **tvā** tvāṁ **prakṛteḥ
puruṣasya ca jijñāsayā** \"puruṣaḥ khalu ko yaḥ saṁsārī ? prakṛtiś ca kā
yato'sya saṁsāraḥ ?\" iti jñātum icchayā \| na cātra kaścid anyaḥ
praṣṭavyaḥ ity āha---**satāṁ** yo **dharmas**
tādṛśa-saṁsāra-nivartaka-bhakti-rūpas tad-vidāṁ madhye śreṣṭham
\|\|11\|\|

\...

**\|\| 3.25.12 \|\|**

**maitreya uvāca---**

**iti sva-mātur niravadyam īpsitaṁ**

**niśamya puṁsām apavarga-vardhanam \|**

**dhiyābhinandyātmavatāṁ satāṁ gatir**

**babhāṣa īṣat-smita-śobhitānanaḥ \|\|**

**śrīdhara-svāmī (bhāvārtha-dīpikā) : apavarga-vardhanaṁ** mokṣe
rati-janakam \| **īṣat-smitena śobhitam ānanaṁ** yasya \|\|12\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** itīti \| **puṁsāṁ** sādhāraṇānām
eva **apavarga-vardhanam** asyai tu mad-bhakty-ākhyaṁ paramaṁ sukham api
dāsyāmīti **smita**-tātparyam \| yad vā, teṣām api
**apavarg**ākhya-bhakti-yoga-**vardhanaṁ,** yataḥ **satāṁ gatiḥ**
tat-sambandheneti bhāvaḥ \| kim utāsyāḥ **sva-mātur** iti \|\|12\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **apavargasya** mokṣasya
**vardhanaṁ** vṛddhiḥ, śleṣeṇa apakṛṣṭa-vargasya trivargasya chedanaṁ
yatas tat \| **ātmā** sa kapila eva sevyatvena vartate yeṣāṁ, teṣāṁ
**satāṁ** bhaktānāṁ **gatiḥ \|** **īṣat-smita-** iti \"mama
parameśvarasya tvaṁ mātā bhavasi \| tavāpi kaḥ saṁsāro bhavatu ? tad api
tvāṁ lakṣyīkṛtya lokān uddhartuṁ kim apy upadiśāmi\" iti bhāvaḥ
\|\|12\|\|

\...

**\|\| 3.25.13 \|\|**

**śrī-bhagavān uvāca---**

**yoga ādhyātmikaḥ puṁsāṁ mato niḥśreyasāya me \|**

**atyantoparatir yatra duḥkhasya ca sukhasya ca \|\|**

**madhvācāryaḥ (bhāgavata-tātparyam) :**

paramātmadikaṁ dehe yad adhyātmaṁ tad īritam \|

> sukhaṁ śṛṅgāra-bhogyaṁ tu duḥkhaṁsarvaṁ tathaiva \|\|
>
> muktau vilayam āyāti nityānandas tu bhujyate \|\| iti ca \|\|13\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) : ādhyātmika** ātma-niṣṭhaḥ \|
**yatra** yasmin \|\|13\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tatra prathamaṁ tāvan
mukti-mātropāyam āha---**yoga** iti \| **ādhyātmikaḥ** paramātma-niṣṭhaḥ
\|\|13\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **ādhyātmikaḥ**
jīvātma-niṣṭhaḥ \| **yogaḥ** niḥśreyasārtham upāyaḥ, sa ca bhaktir
jñānaṁ yogaś ceti trividho vaktavyaḥ \| tatra bhakti-pakṣe
**niḥśreyasam** ananusaṁhitaṁ phalaṁ jñeyam \| **yatra** yoge sati
sāṁsārikasya **duḥkhasya sukhasya** ca unmūlanam \|\|13\|\|

\...

**\|\| 3.25.14 \|\|**

**tam imaṁ te pravakṣyāmi yam avocaṁ purānaghe \|**

**ṛṣīṇāṁ śrotu-kāmānāṁ yogaṁ urv-aṅga**[^92]**-naipuṇam \|\|**

**śrīdhara-svāmī (bhāvārtha-dīpikā) :** *na vyākhyātam**.***

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** \"yogam urv-aṅga-naipuṇyam\" iti
pāṭhaḥ sambandhokti-sammataḥ \| \"sarvāṅga-\" iti tu svāmi-likhitam[^93]
\|\|14\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **ṛṣīṇām** ṛṣīn nāradādīn
**urūṇy aṅgāni naipuṇyāni** tad-anuṣṭhāna-cāturyāṇi ca yatra tat
\|\|14\|\|

\...

**\|\| 3.25.15 \|\|**

**cetaḥ khalv asya bandhāya muktaye cātmano matam \|**

**guṇeṣu saktaṁ bandhāya rataṁ vā puṁsi muktaye \|\|**

**śrīdhara-svāmī (bhāvārtha-dīpikā) :** tatra sarvāṅga-naipuṇyaṁ
citta-saṁyamādhīnam iti darśayann āha---ceta iti \| **asya ātmano**
jīvasya \| **guṇeṣu** viṣayeṣu \| **puṁsi** parameśvare \| **vā**-śabdas
tu-śabdārthe \|\|15\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : puṁsi** paramātmani **rataṁ**
rati-mātraṁ prāptam \|\|15\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** jīvātmānaṁ khalu mana eva
duḥsaṅga-susaṅgābhyāṁ badhnāti mocayati cety āha---ceta iti \|
**guṇeṣu** sva-bandhana-sādhakatameṣu **saktam,** āsaktam iti bandhane
nyāya uktaḥ \| **puṁsi** puruṣottame nirguṇe guṇa-bandha-dhvaṁsake
**rataṁ** ratimad iti **mocane** ca nyāyaḥ \| **vā**-śabdas
tu-śabdārthaḥ \| atra śrī-puruṣottama-viṣayiṇyā rateḥ kāraṇaṁ bhaktir
eva bhavet, na jñānaṁ, nāpi yogo mocakatvena kevalā bhaktir eva samucitā
jñeyā \|\|15\|\|

*atrānurūpārthakaṁ 4.29.80-tamaṁ mana eva ity-ādi padyaṁ draṣṭavyam.*

\...

**\|\| 3.25.16 \|\|**

**ahaṁ-mamābhimānotthaiḥ kāma-lobhādibhir malaiḥ \|**

**vītaṁ yadā manaḥ śuddham aduḥkham asukhaṁ samam \|\|**

**madhvācāryaḥ (bhāgavata-tātparyam) :**

bāhye sukhe tv anāsakter asukhaṁ duḥkha-varjanāt \|

> aduḥkhaṁ hari-bhaktyaiva nityānandaṁ yadā manaḥ \|
>
> tadla taln paramātmanaṁ paśyaty ātma-prasādataḥ \|\| iti kāpileye \|
>
> abhedāt svāvatāreṣu nirantara udāhṛtaḥ \|
>
> guṇa-dehendriyābhedāt kevalau sadṛśas tataḥ \|\|
>
> akhaṇḍa-pūrṇa-śaktitvād aham ekaḥ sadā mataḥ \|
>
> bandha-śaktiḥ prakṛty-ākhyā viṣṇu-śaktyā viyujyate \|\| iti ca
> \|\|16-18\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** yathā ca citta-saṁyame
puruṣārtha-siddhis tad darśayati---aham iti tribhiḥ \| **malair**
**vītaṁ** virahitaṁ **yadā śuddhaṁ mano** bhavati \| manaḥ-śuddher
jñāpakam āha---**aduḥkham** iti \|\|16\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** aham iti trikam \|\|16\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** jñāna-yogayor api
mocakatvaṁ bhakti-sāhāyyenaivāha---aham iti tribhiḥ \| **vītaṁ** rahitam
\| **kāmādi-mala**-rāhityaṁ ca manasaḥ śama-damādibhiḥ yama-niyamādibhiś
ca bhavatīti jñāna-yogayor aṅgāni sūcitāni \| śuddher jñāpakatvam
āha---**aduḥkham** ity-ādi syād iti śeṣaḥ \|\|16\|\|

\...

**\|\| 3.25.17 \|\|**

**tadā puruṣa ātmānaṁ kevalaṁ prakṛteḥ param \|**

**nirantaraṁ svayaṁ-jyotir aṇimānam akhaṇḍitam \|\|**

**śrīdhara-svāmī (bhāvārtha-dīpikā) : nirantaraṁ** nirbhedam \|
**aṇimānaṁ** sūkṣmam \| **akhaṇḍitam** aparicchinnam \|\|17\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : nirantaraṁ** nityaṁ
yato'**khaṇḍitaṁ** chedādi-rahitam \| yato'**ṇimānaṁ** durjñeyam ity
arthaḥ \|\|17\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **tadā puruṣo** jīva
**ātmānaṁ** svaṁ **prakṛter** avidyātaḥ **paraṁ** nirantaraṁ
deha-dvaya-vyavadhāna-śūnyaṁ, ata eva **svayaṁ-jyotir** anāvṛta-prakāśam
\| **aṇimānaṁ** sūkṣmaṁ, sūkṣmāṇām apy ahaṁ jīvaḥ \[11.16.11\] iti
bhagavad-ukteḥ svarūpata eva paramāṇu-pramāṇam ity arthaḥ \|
viṣaya-vāsanābhir **akhaṇḍitam** \|\|17\|\|

\...

**\|\| 3.25.18 \|\|**

**jñāna-vairāgya-yuktena bhakti-yuktena cātmanā \|**

**paripaśyaty udāsīnaṁ prakṛtiṁ ca hataujasam \|\|**

**śrīdhara-svāmī (bhāvārtha-dīpikā) : hataujasaṁ** kṣīṇa-balām
\|\|18\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :**
jñāna-vairāgya-yuktenety-ādi \| kevala-**jñāna-vairāgya-yuktenaiva**
cetasā paśyatīti na, **bhakti-yuktena ca** \| **ca**-kāra evārthaḥ
\|\|18\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : jñānaṁ** vivekaḥ \| tac ca
**vairāgyaṁ** cāhaṁ-mamety-ādi-rāhityena pratipāditam \| bhaktir
bhāgavatī, tāṁ vinā sarvārthāsiddheḥ \| **hataujasaṁ** svasmin kiñcid
api kartum aśaktām \|\|18\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**
jñāna-.viśeṣa-yuktenātmanā manasā bhakti-yuktena ceti ca-kārād bhaktes
tatra sāhāyyam eva tad vinā jñānasya svīya-phala-sādhakatvāśakteḥ \|
udāsīnam anāsaktaṁ prakṛtiṁ svāvidyāṁ hataujasaṁ svasmin kiñcid api
kartum aśaktām \|\|18\|\|

\...

**\|\| 3.25.19 \|\|**

**na yujyamānayā bhaktyā bhagavaty akhilātmani \|**

**sadṛśo'sti śivaḥ panthā yogināṁ brahma-siddhaye \|\|**

**śrīdhara-svāmī (bhāvārtha-dīpikā) :** manaḥ-śuddhau ca bhaktir
evāntaraṅga-sādhanam ity āha---neti \|\|19\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** mokṣe'pi
bhakti-sanāthena jñānena bhavatīti bhakteḥ prādhānyaṁ darśayati---na
yujyamānayety-ādi \| **bhagavati** śrī-vāsudeve **prayujyamānayā
bhaktyā** **sadṛśaḥ** **śivaḥ** kalyāṇadaḥ **panthā** **nāsti** \| uktaṁ
ca, na hy ato'nyaḥ śivaḥ panthāḥ \[bhā.pu. 2.2.33\] ity-ādi \|
**brahma-siddhaye** brahmatva-siddhaye \|\|19\|\|

**------------------------------------------------------------------------------------------------------------------------**

**sanātana gosvāmī :** (ha.bha.vi. 11.564) yoginām api
**brahma-siddhaye** ātma-tattva-parisphūrtaye muktaye ity arthaḥ \|
**bhaktyā** **sadṛśaḥ śivo** nirvighno maṅgala-rūpo vā **panthā nāsti**
\|\|19\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** trayāṇāṁ madhye kevalā
bhaktir eva śreṣṭhā sukhamayī parama-maṅgalā cety āha---neti \|
**yujyamānayeti bhagavati bhaktir** eva yujyate samucitā bhavatīty
arthaḥ \| kācit tvayy ucitā bhaktiḥ \[bhā.pu. 3.25.28\] ity uttarokteḥ
\| **yoginām** upāyavatāṁ **brahmaṇi** parameśvare viṣayī-bhūte
**siddhir** dāsya-sakhyādi-niṣpattiḥ, tasyai \|\|19\|\|

\...

**\|\| 3.25.20 \|\|**

**prasaṅgam ajaraṁ pāśam ātmanaḥ kavayo viduḥ \|**

**sa eva sādhuṣu kṛto mokṣa-dvāram apāvṛtam \|\|**

**śrīdhara-svāmī (bhāvārtha-dīpikā) :** asya sarvasyāpi sat-saṅgo mūlam
ity āha---prasaṅgam iti \| **apāvṛtaṁ** nirāvaraṇam \|\|20\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** bhaktir hi kāma-dhenuḥ
\| sarvasya sarvam abhilāṣaṁ prasūte \| tathā coktaṁ---akāmaḥ sarva-kāmo
vā, mokṣa-kāma udāra-dhīḥ \[bhā.pu. 2.3.10\] ity-ādi \| akāmasya tu
premākārayā vṛttyā viśuddha-bhagavat-pārṣada-tanu-lābha eva \| sa ca
bhakti-rūpaḥ panthāḥ sat-saṅga-labhyo bhavatīty
asādhu-saṅga-nindā-pūrvakaṁ sādhu-saṅgam abhinandati---prasaṅgam ity-ādi
\| **prasaṅgaḥ** prakarṣeṇa saṅgaḥ **sādhuṣu kṛta** iti \|\|20\|\|

**------------------------------------------------------------------------------------------------------------------------**

**sanātana gosvāmī :** (ha.bha.vi. 10.261) : **prasaṅgam** atyantāsaktim
\| **apāvṛtaṁ** nirāvaraṇam \|\|20\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tasyā bhakteḥ sādhu-saṅga
eva mūlam iti sa-yuktikam āha---prasaṅgam iti \| mokṣasya sālokyāder
**dvāram apāvṛtaṁ** nirāvaraṇam aikāntika-bhaktānām api mokṣo bhakter
ananusaṁhitaṁ phalaṁ bhavatīti tathoktam \|\|20\|\|

\...

**\|\| 3.25.21-24 \|\|**

**titikṣavaḥ kāruṇikāḥ suhṛdaḥ sarva-dehinām \|**

**ajāta-śatravaḥ śāntāḥ sādhavaḥ sādhu-bhūṣaṇāḥ \|\|**

**mayy ananyena bhāvena bhaktiṁ kurvanti ye dṛḍhām \|**

**mat-kṛte tyakta-karmāṇas tyakta-svajana-bāndhavāḥ \|\|**

**mad-āśrayāḥ kathā mṛṣṭāḥ śṛṇvanti kathayanti ca \|**

**tapanti vividhās tāpā naitān mad-gata-cetasaḥ \|\|**

**ta ete sādhavaḥ sādhvi sarva-saṅga-vivarjitāḥ \|**

**saṅgas teṣv atha te prārthyaḥ saṅga-doṣa-harā hi te \|\|**

**madhvācāryaḥ (bhāgavata-tātparyam) :**

yādṛśī mayi bhaktiḥ syāt tādṛśy anyatra naiva cet \|

> ananya-bhaktir udrekāt anayaiva taret sṛtim \|\| iti ca \|
>
> ekaḥ pūrṇo harir nānyas tad anye tad-vaśā matāḥ \|
>
> iti jñānaṁ sthiraṁ yat tadaikātmya-jñānam ucyate \|\| iti brahmāṇḍe
> \|\|23\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** sādhūnāṁ lakṣaṇam
āha---titikṣava iti caturbhiḥ \| **sādhavaḥ** śāstrānuvartinaḥ \|
**sādhu** suśīlaṁ, tad eva **bhūṣaṇaṁ** yeṣām \| **etān** ukta-lakṣaṇān
bhaktān **tāpā** ādhyātmikādayo **na tapanti** na vyathayanti \| kutaḥ ?
**mad-gataṁ ceto** yeṣāṁ tān \| ye tāpair nābhibhūyante, te sādhava ity
arthaḥ \|\|21-24\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** sādhava eva ke'mī ?
ity āha---titikṣava ity-ādi-bahubhiḥ \| **sarvasya** tad-bhinnasya
**vivarjitaṁ** viśeṣeṇa varjanaṁ yebhyaḥ, bhāve ktaḥ, ataḥ
**saṅga-doṣa-harāḥ** \| **hi** niścitam evārtho vā, ta eva
saṅga-doṣa-harā iti \|\|21-24\|\|

**------------------------------------------------------------------------------------------------------------------------**

**sanātana-gosvāmī :** \[hari-bhakti-vilāsaḥ 10.16\] ye **titikṣavaḥ**
kṣamā-śīlāḥ, **suhṛdaḥ** nirupādhy-upakāriṇaḥ \| **śāntāḥ**
krodhādi-rahitā vinayādimanto vā \| **sādhu** suśīlam eva **bhūṣaṇaṁ**
yeṣāṁ te, tulasī-mālādi-sad-dravyaṁ vā \| te **sādhavaḥ**
bhagavad-bhaktā ity arthaḥ \| ahaṁ bhakta-parādhīnaḥ \[bhā.pu. 9.4.63\]
ity upakramya, sādhavo hṛdayaṁ mahyaṁ \[bhā.pu. 9.4.68\]
ity-ādy-upasaṁhāre vadatā śrī-bhagavatā sādhava eva bhaktā ity
abhivyañjanāt \| evaṁ mahac-chabdenāpi mukhyatayā bhagavad-bhakta
evābhidhīyate, śrī-prahlādoktau harāv abhaktasya kuto mahad-guṇāḥ
\[bhā.pu. 5.18.12\] ity-ādi-vacanārtha-vicārāt \| tathā sac-chabdenāpi
bhagavad-bhakta eva---

> yat-pāda-paṅkaja-palāśa-vilāsa-bhaktyā
>
> karmāśayaṁ grathitam udgrathayanti santaḥ \[bhā.pu. 4.22.39\]

ity-ādi-vacanārthānusārād ity eṣā dik \|\|21\|\|

**------------------------------------------------------------------------------------------------------------------------**

**sanātana-gosvāmī :** \[hari-bhakti-vilāsaḥ 10.73\] \[**ananyena**\] na
vidyate kiñcit phalānu-sandhānādikaṁ yasmin, tena viśuddhena **bhāvena**
ity arthaḥ \| bhāvena premṇā \| ata eva **dṛḍhāṁ** parama-niṣṭhāṁ
prāptāṁ bhaktiṁ śravaṇādi-rūpāṁ vividhāṁ kevala-nāma-saṅkīrtanātmikāṁ vā
ye **kurvanti**, te sādhava ity uttara-ślokenānvayaḥ \| ata eva
**mat-kṛte** mama karmaṇi nimitte \| yad vā, mat-prāpty-artham \| yad
vā, mat-prītyety arthaḥ \| **tyaktāni** **karmāṇi** nitya-naimittikādīni
sarvāṇy eva yaiḥ \| tathā **tyaktāḥ svajanā** jñātayo **bāndhavāś** ca
sambandhino yais te \|

etac ca prema-niṣṭhatāyā bāhya-lakṣaṇaṁ jñeyam \| pūrvam āsakti-tyāga
eva \| tataś ca prīty-abhāva evoktaḥ \| atra sarvathā sa-mūla-tyāga eva
darśitaḥ \| evaṁ pūrva-pūrvato\'sya śraiṣṭhyam āyātam \| itthaṁ
vrata-paratām ārabhya prema-paratā-paryantam uttarottaram, tathā
tat-tad-avāntare ca śraiṣṭhyam ūhyam \| ata eva sarvataḥ śreṣṭhatamatvād
asyāḥ sarvānte likhanam \| evaṁ śrī-havi-yogeśvareṇāpi---visṛjati[^94]
\[bhā.pu. 11.2.55\] ity etad uktam iti dik \|\|22\|\|

**------------------------------------------------------------------------------------------------------------------------**

**sanātana-gosvāmī :** \[hari-bhakti-vilāsaḥ 10.42\] **etān**
mat-kathāyāḥ śrotṝn vaktṝṁś ca \| **tāpā ādhyātmikādayo na tapanti**, na
vyathayanti \| kutaḥ ? kathayaiva **mad-gataṁ ceto** yeṣāṁ, tān \| yad
vā, ye tāpair nābhibhūyante, **te sādhava** ity atrārtho draṣṭavyaḥ,
sādhu-lakṣaṇāntar-uktatvāt \| tataś ca śravaṇādi-trayaṁ tāpān
abhibhūtatvaṁ caikam ity evaṁ lakṣaṇa-catuṣṭayam uktam \| yad vā,
**mad-gata-cetasa** iti \| mat-smaraṇa-parāṁś ca na tapantīty arthaḥ \|
evaṁ krameṇa śravaṇa-kīrtana-smaraṇa-parāṇāṁ māhātmyaṁ jñeyam \| te
sādhava iti sādhu-lakṣaṇāntaḥ-pātitatvāt svata evāyāti \|\|23\|\|

**------------------------------------------------------------------------------------------------------------------------**

**sanātana-gosvāmī :** \[hari-bhakti-vilāsaḥ 10.66\] **sarveṇa** bāhyena
āntareṇa ca **saṅgena** anyāsaktyā ca **vi**śeṣato **varjitā** rahitāḥ
\| etac ca ekānti-lakṣaṇaṁ darśitam \| **atha** ataḥ **teṣv** eva
**saṅgas** **tvayā prārthyaḥ** \| svataḥ parama-puruṣārthatvena
parama-durlabhatvān manasāpi vāñchanīyaḥ, kim uta vaktavyaṁ sākṣāt-kārya
ity arthaḥ \|

yad vā, nanu tarhi taiḥ saha mama saṅgo bhavatā kriyatām, tatrāha---taiḥ
saṅgaḥ teṣv eva tvayā prārthyaḥ \| evārthe atha śabdaḥ, teṣāṁ kṛpayaiva
sva-bhaktyā tat-saṅgaḥ prāpyeta, na tv anyathethy arthaḥ \|

nanu saṅgataḥ kathañcid rāga-dveṣā api sambhaveyuḥ ? tatrāha---**saṅge**
ye **doṣās** tān **harantīti** tathā te \| yad vā,
sarva-darśana-mātreṇaiva te hariṣyantīty arthaḥ \| yad vā, saṅga eva
doṣa-rūpo yeṣāṁ te niḥsaṅgā yataya ity arthaḥ \| tān api haranti
sva-guṇair ākarṣantīti tathā te \| atas teṣāṁ māhātmyenaivākṛṣṭā satī
svayam eva sarvaṁ tyaktvā yāsyatīty arthaḥ \| alam ativistareṇa
\|\|24\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : śāntāḥ**
śama-damādi-sādhana-catuṣṭaya-sampannā jñāninaḥ **sādhava** ucyante \|
vakṣyate ca mahāntas te sama-cittāḥ praśāntāḥ \[bhā.pu. 5.5.2\]
ity-ādinā teṣām ānuṣaṅgikān guṇān āha---**titikṣava** ity-ādinā \|
svayaṁ **sādhavo**'pi ye \[**sādhu-bhūṣaṇāḥ**\] sādhūn anyān bhūṣayanti
mānayanti, sādhava eva vā bhūṣaṇāni paricchadā yeṣāṁ te \| tathā
prasaṅgataḥ sādhu-viśeṣān apy āha---mayīti sārdhena \|\|21-22\|\|

tasmān na tapantīti upasaṁharati---ta iti \| **sarva-saṅga-vivarjitāḥ**
puruṣārtha-catuṣṭayāsakti-śūnyāḥ \| saṅga ity ardhakam \| hi-śabda
uttara-vākye'pi hetuḥ \|\|23-24\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sādhūnāṁ lakṣaṇam āha
caturbhiḥ \| atra taṭastha-lakṣaṇam āha---**titikṣava** iti \| **śāntā**
anugrāḥ \| **sādhavaḥ** saralāḥ \| **sādhūn bhūṣayanti** mānayantīti te
\| yad vā, sādhava eva bhūṣaṇānīva priyā yeṣāṁ te \|

svarūpa-lakṣaṇam āha---mayīti \| anyādi-padānāṁ sadṛśārtha-grāhakatvāt
na vidyate'nyo'ham ivārādhyo brahma-rudrādi-viṣayo yasya tena bhāvena
dāsya-sakhyādinā ata

evaika-mātra-viṣayatvāt dṛḍhām \| **mat-kṛte** mat-prāpty-arthaṁ
sarva-dharmān parityajya \[gītā 18.66\] ity-ādi mad-ukteḥ,
**tyakta-karmāṇaḥ**, ye dārāgāra \[bhā.pu. 9.4.65\] ity ādau, kathaṁ
tāṁs tyaktum utsahe \[bhā.pu. 9.4.65\] iti mad-uktes
**tyakta-svajanādyāḥ** \| **mṛṣṭāḥ** śuddhā amāyikīḥ **etān** bhaktān
**tāpā** ādhyātmikādayo **na tapanti** na vyathayanti \| ete tāpair
nābhibhūyante cen **mad-gata-cetasaḥ** smaraṇa-dārḍhyavanto jñeyāḥ \|
**sarva-saṅga-vivarjitāḥ** puruṣārtha-catuṣṭayāsakti-śūnyāḥ
\|\|21-24\|\|

\...

**\|\| 3.25.25 \|\|**

**satāṁ prasaṅgān mama vīrya-saṁvido**

**bhavanti hṛt-karṇa-rasāyanāḥ kathāḥ \|**

**taj-joṣaṇād āśv apavarga-vartmani**

**śraddhā ratir bhaktir anukramiṣyati \|\|**

**śrīdhara-svāmī (bhāvārtha-dīpikā) :** sat-saṅgasya bhakty-aṅgatām
upapādayati---satām iti \| vīryasya samyag vid vedanaṁ yāsu, tā
**vīrya-saṁvidaḥ** \| **hṛt-karṇayoḥ rasāyanāḥ** sukhadāḥ \| **tāsāṁ
joṣaṇāt** sevanād **apavargo**'vidyā-nivṛttir **vartma** yasmin, tasmin
harau \| prathamaṁ **śraddhā**, tato **ratis**, tato **bhaktir
anukramiṣyati,** krameṇa bhaviṣyatīty arthaḥ \|\|25\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** sat-saṅgasya phalam
āha---satām ity-ādi \| **satāṁ prasaṅgān mama** mad-īśvarasya
śrī-kṛṣṇasya \| sva-svāmi-bhāvād upacāraḥ, yathā rājñaḥ puruṣo rājā \|
**kathāḥ** kīdṛśyaḥ ? **vīryasya** govardhanoddharaṇādi-rūpasya
**saṁvijñānaṁ** yābhyaḥ \| etena śrī-kṛṣṇāvatāra-kathāḥ sūcitāḥ \| ato
**hṛt-karṇayo rasāyanāḥ** \| yad vā, mama vīryaṁ ca saṁvic ca yasmāt sa
mama vīrya-saṁvit, tasya kathāḥ \| mama ity avyayaṁ mameśvarasyety
arthaḥ \| mameti cheda-pakṣe kathānāṁ phalam āha---**taj-joṣaṇād**
ity-ādi \| **apavargaḥ** saṁsāra-nivṛttis tasya vartma-rūpe harau
**śraddhādayo**'nukrameṇa bhaviṣyanti, śraddhānantaraṁ **ratiḥ**,
raty-anantaraṁ **bhaktiḥ** \|\|25\|\|

**------------------------------------------------------------------------------------------------------------------------**

**sanātana gosvāmī :** (ha.bha.vi. 10.273) vīryasya samyag-vedanaṁ yāsu
tā **vīrya-saṁvidaḥ** \| ata eva hṛt**-karṇa-rasāyanāḥ** sukhadāḥ \|
tāsāṁ **joṣaṇāt** sevanād **apavargo**'vidyā-nivṛttir mokṣo vā
**vartma** yasmiṁs tasmin harau prathamaṁ **śraddhā**, tato **ratis**,
tato **bhaktir** **anukramiṣyati**, krameṇa bhaviṣyatīty arthaḥ \| ratiś
ca raty-ākhyo bhāvaḥ \| bhaktiś ca prema-lakṣaṇā \| etad-vivaraṇaṁ ca
śrī-mahānubhāvair eva rasārṇave kṛtam asty eva[^95] \|\|25\|\|

**------------------------------------------------------------------------------------------------------------------------**

**sanātana gosvāmī (dig-darṣinī) :** (bṛ.bhā. 2.7.14):
asyārthaḥ---**vīryasya** man-māhātmyasya **saṁvit** samyag vedanaṁ
yābhyas tāḥ **hṛt-karṇānāṁ rasāyanāḥ** sukha-pradāḥ, tāsāṁ **joṣaṇāt**
sevanāt **apavargo**\'vidyā-nivṛttir mokṣo vā **vartma**-prāpako yasya,
tasmin harau prathamaṁ **śraddhā** viśvāsaḥ, tato **ratiḥ** premā, tato
**bhaktiḥ** sevā-niṣṭhatā **anukramiṣyati** anukrameṇa bhaviṣyatīty
arthaḥ \|

yad vā, *anu* paścād āyāsyati svata eva sidhyatīty arthaḥ \| tataś
cokta-kramo\'trāvivakṣitaḥ, kintu ādau śraddhā, tato bhaktiḥ kīrtanādyā,
tato ratiḥ prema iti boddhavyam \| bhaktyā sañjātayā bhaktyā \[bhā.pu.
11.3.31\] ity-ādinā sarvatraiva bhakter api prema-phalatvokter iti
\|\|25\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** satām iti \| rasāyanatvena
prathamaṁ ruciḥ, tatrāpi patitoddharaṇādi-carita-śravaṇena śraddhā
viśvāsaḥ, tato rati-bhaktī bhakteḥ pūrvāparāvasthe \|\|25\|\|

**mukundaḥ** (bhakti-rasāmṛta-sindhu 1.3.12): satām iti prasaṅgād iti
bhaktau śraddhāvadbhir yaḥ **satāṁ** saṅgaḥ **prasaṅgaḥ** \|
**vīrya-saṁvida** iti abhiviniveśaḥ, punaḥ punaḥ śravaṇenaiva
vīrya-saṁvedanasya sambhavāt \| **śraddhā** āsaktiḥ \| **bhaktiḥ**
prema-lakṣaṇā \|\|12\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sādhu-saṅgata eva
bhagavati mano ratiṁ vahatīty atra kramam āha **satām i**ti \| saṅgaḥ
prārthya iti pūrvokteḥ prathamaṁ śraddhā tataḥ satāṁ prakṛṣṭāt saṅgān
mama kathā bhavantīty ādāv aprakṛṣṭāt saṅgād bhajana-kriyā-mātram, na tu
kathāḥ \| tataḥ prakṛṣṭāt saṅgād anartha-nivṛttikāḥ **kathā bhavanti**
\| tatas tā eva kathā niṣṭhām utpādayantyo **mama vīryasya**
man-māhātmyasya **saṁvit** samyag vedanaṁ yatas tathābhūtā bhavanti \|
tato rucim utpādayantyo **hṛt-karṇa-rasāyanā** bhavanti \| tatas tāsāṁ
kathānāṁ **joṣaṇāt** prītyā āsvādanāt **apavargo vartmany** eva yasya
tasmin bhagavati **śraddhā** āsaktiḥ, **ratir** bhāvaḥ, **bhaktiḥ**
premā **anukramiṣyati** anukrameṇa bhaviṣyati \| samprati mayā
pravartyamānā bhaktir evam anukrameṇa loke pracarayiṣyatīty arthaḥ
\|\|25\|\|

**------------------------------------------------------------------------------------------------------------------------**

**viśvanāthaḥ** (bhakti-rasāmṛta-sindhu 1.3.12): **satāṁ prasaṅgān mama
vīrya-saṁvido** janasya **mama kathā hṛt-karṇa-rasāyaṇā** bhavanti \|
**apavarga-vartmani** śrī-kṛṣṇe \|\|12\|\|

\...

**\|\| 3.25.26 \|\|**

**bhaktyā pumān jāta-virāga aindriyād**

**dṛṣṭa-śrutān mad-racanānucintayā \|**

**cittasya yatto grahaṇe yoga-yukto**

**yatiṣyate ṛjubhir yoga-mārgaiḥ \|\|**

**śrīdhara-svāmī (bhāvārtha-dīpikā) :** tataḥ kim ? ata āha---bhaktyeti
\| **mama racanā** yā sṛṣṭy-ādi-līlā, tasyā **anucintayā** yā bhaktiḥ,
tayā **aindriyāt** sukhāj **jāta-virāgaḥ** san \| **dṛṣṭa-śrutād**
aihikāmuṣmikāt \| tato **yatta** udyuktaḥ san **cittasya grahaṇe
yatiṣyate** \| **ṛjubhir** bhakti-pradhānatvād anāyāsaiḥ \|\|26\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** bhakty-anantaraṁ kim ?
ity āha---bhaktyety-ādi \| **cittasya grahaṇe** nigrahe **yatto**
bhavati \| evaṁ cet sa eva yoga-yuktaḥ kair upāyaiḥ ? ity
āha---**ṛjubhiḥ** sukha-sādhyair akuṭilair vā **yoga-mārgaiḥ** \|
**yogo** bhakti-yogas tasya **mārgair** mārga-rūpaiḥ śravaṇādibhiḥ, na
tu śrama-bahulaiḥ kuṭilair aṣṭāṅga-yogaiḥ, teṣām anṛjutvāt \|\|26\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tatra tatra saṅgino dvividhāḥ
satsu jñānādi-sādhāraṇa-dṛṣṭayas tebhyo'py utkṛṣṭa-dṛṣṭayaś ca \|
tatrāntyānāṁ mukhyāṁ bhaktim agre vaiśiṣṭyena mātur utkaṇṭhānantaraṁ
nirdeṣṭuṁ sādhāraṇa-dṛṣṭīnāṁ gauṇīṁ nirdiśati---bhaktyeti dvābhyām \|
**bhaktyaiva** viraktatvam udyuktatvaṁ yoge yogyatvaṁ cety
adhikāri-viśeṣaṇāni \|\|26\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** śuddhāṁ bhaktim uktvā
yogam āha---bhaktyeti \| **dṛṣṭa-śrutād** aihikāmuṣmikāt
**mad-racanānāṁ** mal-līlānām **anucintayā** yoga-yuktaḥ san cittasya
grahaṇe sva-vaśīkāre **yatto** yatnavān api **ṛjubhir**
bhakti-saṁvalitatvena sugamair yoga-mārgaiḥ samprati
mat-pravartayiṣyamāṇair yatiṣyate agre janiṣyamāṇaḥ pumān ity arthaḥ
\|\|26\|\|

\...

**\|\| 3.25.27 \|\|**

**asevayāyaṁ prakṛter guṇānāṁ**

**jñānena vairāgya-vijṛmbhitena \|**

**yogena mayy arpitayā ca bhaktyā**

**māṁ pratyag-ātmānam ihāvarundhe \|\|**

**śrīdhara-svāmī (bhāvārtha-dīpikā) :** tad evaṁ **prakṛter guṇānām
asevayā** **jñānādibhiś** **ca ayaṁ** jīva **ihaiva** dehe **mām** eva
**avarundhe** prāpnoti \|\|27\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** tataḥ kiṁ bhavati ?
ity āha---asevayety-ādi \| **prakṛter guṇānām asevayā** aśīlanena ca
**jñānena** ca **vairāgya-vijṛmbhitena**, **arpitayā** prāpitayā **mayi
bhaktyā mām iha** deha eva **avarundhe** prāpnoti \|\|27\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : asevayā** heyatva-vicāreṇa
**jñānena** tat-tvaṁ-padārtham **avarundhe** \| tvaṁ-padārtha-nirṇayena
viṣaya-vaitṛṣṇya-prakāśitena **yogena** aṣṭāṅgena **mayy arpitayā**
mad-ananya-viṣayayā ca **bhaktyā māṁ pratyag-ātmānaṁ** tat-padārtham
**avarundhe** tvaṁ-padārtha-tādātmyena prāpnoti \|\|27\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yogam uktvā jñānam
āha---asevayeti \| prakṛter guṇānāṁ viṣayāṇāṁ yā **asevā**
niṣkāma-karma-labhyā, tayā yaj **jñānaṁ**, tena **māṁ pratyag-ātmānaṁ**
tat-padārtham **avarundhe** prāpnoti \| **yogena** iti yamādīnām api
jñānāṅgatvāt \| **bhaktyā** iti bhaktiṁ vinā-bhūtasya jñānasya
vaiphalyāt \|\|27\|\|

\...

**\|\| 3.25.28 \|\|**

**devahūtir uvāca---**

**kācit tvayy ucitā bhaktiḥ kīdṛśī mama gocarā \|**

**yayā padaṁ te nirvāṇam añjasānvāśnavā aham \|\|**

**śrīdhara-svāmī (bhāvārtha-dīpikā) : kācid** iti kā svid ity arthaḥ \|
**ucitā** yogyā \| tatrāpi mama striyāḥ **kīdṛśī** ? **gocarā** yogyā \|
**nirvāṇaṁ** mokṣātmakaṁ **tava padaṁ** svarūpam **anvāśnavai**
anantaram eva sarvātmanā prāpsyāmi \| **añjasā** tv iti pāṭhe ahaṁ tv
iti saṁbandhaḥ \|\|28\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** nanu bhaktyā
tvat-padābjaṁ nirvāṇaṁ ca yathā-spṛhaṁ janā labhante \| sā bhaktiḥ
kīdṛśī ? kiṁ-prakārakā mayā kartavyā ? kiṁ caraṇāravinda-prāptyai, kiṁ
nirvāṇārtham ? iti striyaṁ māṁ spaṣṭatayā kathayeti devahūtir
āha---kācid ity-ādi \| **mama** amalāyāḥ **tvayi bhaktiḥ kācid ucitā**
yogyā, kiṁ caraṇāravinda-prāpikā ? kiiṁ nirvāṇa-prāpikā ? kīdṛśī ?
**gocarā** gocarī-kartavyā, yayā te **tava padaṁ** caraṇāravindaṁ
**nirvāṇaṁ** ca **añjasā** nātiduḥkhena **anvāśnavai** \|\|28\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** atha pūrva-pūrva-nirdiṣṭa-bhakter
eva sarva-jīvatvam adhigamya tām eva pṛcchanti, tatrāpi dainyena
sarvatra nijānadhikāritāṁ manvānā tad-viśeṣaṁ pṛcchati---kācid ity-ādinā
\| bhaktir nāma kīdṛśī ? kiṁ-lakṣaṇety arthaḥ \| tasyāṁ ca bhakti-jātau
**kācid bhaktis tvayi mamocitā** satī **gocarī**-kartuṁ śakyā syād iti
\|\|28\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **kācid** iti kā svid ity
arthaḥ \| **tvayy ucitā** tvayi yujyata ity arthaḥ \| na yujyamānayety
anena yujyamānāyā bhakter utkarṣa-śravaṇāt mama striyāḥ **kīdṛśī
gocarā** jñātuṁ kartuṁ ca śakyety arthaḥ \| **padaṁ**
tvac-caraṇāravindaṁ **nirvāṇaṁ** nirvṛti-svarūpam \| nirvāṇam astaṁ
gamane nirvṛtau, gaja-majjane saṅgame'py apavarge ca iti medinī \| yad
vā, nirvāṇaṁ niṣkaṇṭakaṁ yathā syāt tathā **anvāśnavai** prāpsyāmi
**añjasā** svāśnavā iti pāṭhe ahaṁ tv iti sambandhaḥ \|\|28\|\|

\...

**\|\| 3.25.29 \|\|**

**yo yogo bhagavad-bāṇo nirvāṇātmaṁs tvayoditaḥ \|**

**kīdṛśaḥ kati cāṅgāni yatas tattvāvabodhanam \|\|**

**śrīdhara-svāmī (bhāvārtha-dīpikā) : bhagavad-bāṇo** yo bhagavantaṁ
lakṣī-karotīty arthaḥ \| **yato** yasmād yogāt \|\|29\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :**
caraṇāravinda-prāpti-nirvāṇayor upakrāntayor madhye punar bhaktir eva
kartavyety āśayenāha---yo yoga ity-ādi \| bhagavad-bāṇo
bhagavato'ṅgada-bhedakatvena bhagavad-bāṇatvaṁ bhakti-yogasyaiva
bhakta-vaśatvāt \| sa vā kīdṛśaḥ ? kati vā tasyāṅgāni ? yato yogāt
tattva-jñānaṁ bhagavat-tattva-jñānaṁ yogo bhakti-yogo nirvāṇārtho
nirvāṇa-nivartakaḥ---maśakārtho dhūmaḥ ity-ādivat \| udito vakṣyamāṇatve
bhaviṣyati atītaḥ \|\|29\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yadyapi tvat-sammatāyāṁ
bhaktāv eva mama jijñāsā cikīrṣā ca tad api jijñāsunā nija-mataṁ jñeyaṁ
para-mataṁ budhair iti nitya-yogaś ca jñānaṁ ca mama jijñāsyam ity
āha---**yo yoga** iti \| **bhagavati bāṇas** tatra kṣiptaḥ śara iva yo
**bhagavantaṁ** lakṣyīkarotīty arthaḥ \| nirvāṇārthaḥ mokṣa-prayojanakaḥ
\| tathā yatas tattvānām avabodhanaṁ taj-jñānaṁ ca kīdṛśam \|\|29\|\|

\...

**\|\| 3.25.30 \|\|**

**tad etan me vijānīhi yathāhaṁ manda-dhīr hare \|**

**sukhaṁ buddhyeya durbodhaṁ yoṣā bhavad-anugrahāt \|\|**

**śrīdhara-svāmī (bhāvārtha-dīpikā) : vijānīhi** viśeṣeṇa jñāpaya \|
**sukham** anāyāsena \|\|30\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** tad etad ity-ādi \|
**manda-dhīr** yato'haṁ **yoṣā** \|\|30\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **tat** tasmāt **etan
me** māṁ **vijānīhi** vijñāpaya \|\|30\|\|

\...

**\|\| 3.25.31 \|\|**

**maitreya uvāca---**

**viditvārthaṁ kapilo mātur itthaṁ**

**jāta-sneho yatra tanvābhijātaḥ \|**

**tattvāmnāyaṁ yat pravadanti sāṅkhyaṁ**

**provāca vai bhakti-vitāna-yogam \|\|**

**madhvācāryaḥ (bhāgavata-tātparyam) :**

śuklena janir anyeṣāṁ hareḥ svatanvā vaivatu \|

> nityodita-jñāna-tanoḥ kutaḥ syāt śuklato janiḥ \|\|iti gāruḍe
> \|\|31\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** itthaṁ mātur arthaṁ prayojanaṁ
viditvā \| **jāta-snehatve** hetuḥ---**yatra** yasyāṁ **tanvā** dehena
āvirbhūtaḥ \| **tattvāny āmnāyante**'nukramyante yasmin \| kiṁ tat ?
**yat sāṅkhyaṁ pravadanti** tat **provāca bhakti-vitānaṁ,** vitānaṁ ca
**yogaṁ** ca \|\|31\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **arthaṁ** prayojanam \|
**snehe** hetur **yatra tanvā** dehena āvirbhūtaḥ \| **tattvāny
āmnāyante** anukramyante yasmin \| kiṁ tat ? **yat sāṅkhyaṁ
pravadanti,** tat **provāca bhakti-vitānaṁ** **yogaṁ** ca \|\|31\|\|

\...

**\|\| 3.25.32-33 \|\|**

**śrī-bhagavān uvāca---**

**devānāṁ guṇa-liṅgānām ānuśravika-karmaṇām \|**

**sattva evaika-manaso vṛttiḥ svābhāvikī tu yā \|\|**

**animittā bhāgavatī bhaktiḥ siddher garīyasī \|**

**jarayaty āśu yā kośaṁ nigīrṇam analo yathā \|\|**

**madhvācāryaḥ (bhāgavata-tātparyam) : ānuśrāvika-karmāsau** śruty-uktaṁ
yo na laṅghayed iti bhaviṣya-parvaṇi \| sadā sarva-guṇāḍhyatvāt
**sattvo** viṣṇur udīryate iti kāpileye \|

apūrṇa-bhakter muktau tu na sukhaṁ pūrtim eṣyati \|

atas tādṛśa-mukteś ca bhaktiḥ pūrṇā **garīyasī** \|\| iti ca
\|\|32-33\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** kācit tvayy ucitā bhaktiḥ
\[bhā.pu. 3.25.28\] iti pṛṣṭām uttamāṁ bhaktiṁ lakṣayati---**guṇā**
viṣayā **liṅgyante** jñāyante yaiḥ, teṣāṁ **devānāṁ** dyotanātmakānām
indriyāṇāṁ tad-adhiṣṭhātṝṇāṁ vā **sattve** sattva-mūrtau harāv **eva**
yā **vṛttiḥ,** sā **bhaktiḥ** **siddher** mukter api **garīyasīty**
uttareṇānvayaḥ \| kathaṁ-bhūtā ? **animittā** niṣkāmā \| **svābhāviky**
ayatna-siddhā \| teṣām evaṁ-vidha-vṛttau hetum āha---guror uccāraṇam
anuśrūyata ity anuśravo vedaḥ, tad vihitam **ānuśravikaṁ,** tad eva
**karma** yeṣām \| ata eva **ekam** eka-rūpam avikṛtaṁ **mano** yasya
puṁsaḥ śuddha-sattvasyety arthaḥ \|\|32\|\|

muktiś ca prāsaṅgikī bhavaty evety āha---**yā** bhaktiḥ **kośaṁ**
liṅga-śarīraṁ **jarayati** kṣapayati \| sva-prayatnaṁ vinaiva siddhau
dṛṣṭāntaḥ---**nigīrṇaṁ** bhuktam annam **analo** jāṭharo **yathā**
jarayatīti \|\|33\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** yogo bhakti-nirvāṇa
iti bhakti-jijñāsāyāṁ bhakter lakṣaṇam āha---**devānām** ity-ādi
sārdhena \| **guṇa-liṅgānām** indriyāṇāṁ tad-adhiṣṭhātṛ-devatānāṁ vā
**vṛttiḥ** \| sā yady **animittā** ahaitukī satī **ekaṁ** niścalaṁ
**mano** yasya tasya puruṣasya **sattve** śrī-kṛṣṇe, satāṁ bhaktānāṁ
bhāvaḥ sattvaṁ, tat tu śrī-kṛṣṇa eva, tenaiva te santa ity arthaḥ \|
**svābhāvikī** gaṅgā-pravāhavan nirantaraṁ pravahad-rūpā bhavati, tadā
asau bhakti-śabda-vācyā bhavati \| sā **bhaktiḥ** **siddheḥ** kaivalyād
api **garīyasī** \|

nanu teṣāṁ devānāṁ vṛttir eva kā ? ity āha---**ānuśravikaṁ** vaidikaṁ
**karma** yeṣām ity anena niṣiddhetara-karmācaraṇa-vṛttis teṣām \| nanu
kāsau bhaktiḥ ? ity āha---jarayatīty-ādi \| **yā kośaṁ** liṅga-śarīram
**āśu** śīghraṁ **jarayati** \|\|32-33\|\|

**------------------------------------------------------------------------------------------------------------------------**

**sanātana gosvāmī :** (ha.bha.vi. 11.576) **animittā** niṣkāmāḥ \|
**siddher** mukter **api garīyasī** \| muktiś cānuṣāṅgikī bhavaty evety
āha---**yā bhaktiḥ koṣaṁ** liṅga-śarīraṁ **jarayati** kṣapayati \|
prayatnaṁ vinaiva siddhau dṛṣṭāntaḥ---**nigīrṇaṁ** bhuktam annaṁ
**jāṭharo**'gnir **yathā jarayatīti** \| devānāṁ guṇa-liṅgānāṁ \[bhā.pu.
3.25.32\] ity-ādi-śloko'tra na saṅgṛhītaḥ \| tatra bhakti-lakṣaṇokter
garīyastvaṁ ca \| bhaktes tatraivoktaṁ naikātmatāṁ ye spṛhayanti kecit
\[bhā.pu. 3.25.34\] ity-ādi-śloka-pañcakena \| tad atrānupayogān na
saṅgṛhītam \| evam anyad apy ūhyam \|\|33\|\|

**------------------------------------------------------------------------------------------------------------------------**

**sanātana gosvāmī :** (ha.bha.vi. 11.614) **devānāṁ** dyotanātmakānām
indriyāṇāṁ tad-adhiṣṭhātṝṇāṁ vā **sattve** sattva-mūrtau śrī-bhagavaty
eva yā **vṛttiḥ,** sā bhaktiḥ \| evaṁ śravaṇādi-lakṣaṇāny evoddiṣṭānīti
sāmānyato lakṣaṇam \| **guṇā** viṣayā **liṅgyante** jāyante yais teṣām
iti sadā viṣaya-niṣṭhatā darśitāḥ \| teṣām evaṁ-vidha-vṛttau hetum
āha---guror uccāraṇam anuśrūyate ity anśravo vedaḥ tad-vihitam
**ānuśravikam**, tad eva **karma** yeṣām \| ata eva **ekam** eka-rūpam
avikṛtaṁ **mano** yasya puṁsaḥ śuddha-sattvasya sata ity arthaḥ \| yad
vā, ekasmin bhagavaty eva mano yasya \| asya padasya pareṇa vā
sambandhaḥ \| sā ca **bhagavatī** bhagavat-sambandhinī **bhaktir**
eka-manasaḥ puṁsaḥ satī \| ata eva **animittā** niṣkāmā satī \| ata eva
**svābhāvikī** ayatna-siddhā ca satī **siddher** mokṣād api **garīyasī**
bhavatīty anvayaḥ \| evam ādau sāmānya-lakṣaṇam uktvā paścād uttamatvam
uktam \| kācit tvayy ucitā bhaktiḥ \[bhā.pu. 3.25.28\] iti
śrī-devahūtyottama-bhakteḥ pṛṣṭatvāt \|\|32-33\|\|

**------------------------------------------------------------------------------------------------------------------------**

**jīva-gosvāmī (prīṭi-sandarbhaḥ 61) :** athainaṁ bhagavat-prītiṁ sākṣād
eva lakṣayati sārdhena---devānām iti \| \[*ataḥ paraṁ
krama-sandarbhavat*.\]

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** devānām iti yugmakam \| tat
\[tasyāṁ\] karuṇayā tad ucitaṁ bhakti-viśeṣam api pratipādayiṣyan
mukhyām eva bhaktiṁ lakṣayati---**devānām** iti sārdhena \|

pūrvaṁ śraddhā ratir bhaktir anukramiṣyati \[bhā.pu. 3.25.25\] ity uktam
\| atra yadyapi rati-bhaktyor dvayor api tāratamya-mātra-bhedayoḥ
prītitvam eva, tathāpi prīty-atiśaya-lakṣaṇāyāṁ premākhyāyāṁ bhaktau tad
atisphuṭaṁ syād iti kṛtvā bhakti-padena tām upādāya lakṣayati \|

arthaś cāyam---**guṇa-liṅgānāṁ** guṇa-trayopādhīnām \| **ānuśravikaṁ**
śruti-purāṇādi-gamyaṁ **karma** ācaritaṁ yeṣāṁ te tathoktāḥ \| teṣāṁ
**devānāṁ** śrī-viṣṇu-brahma-śivānāṁ madhye **sattve** sānnidhya-mātreṇa
sattva-guṇopakārake svarūpa-śakti-vṛtti-bhūta-śuddha-sattvātmake vā
śrī-viṣṇau \| etac copalakṣaṇam \| śrī-bhagavad-ādy-anantāvirbhāveṣv
ekasminn apīty arthaḥ \| **eva**-kāreṇa netaratra, na ca tatrāpi ca,
itaratrāpi ca \| **eka-manasaḥ** puruṣasya yā **vṛttiḥ**,
tad-ānukūlyātmako jñāna-viśeṣaḥ \| **animittā** phalābhisandhi-śūnyā \|
**svābhāvikī** svarasata eva viṣaya-saundaryād ayatnenaiva jāyamānā, na
ca balād āpādyamānā \| sā bhāgavatī **bhaktiḥ** prītir ity arthaḥ \|

prīti-sambandhād evānanyasyā bhakteḥ svābhāvikatvaṁ syāt \| tasmād
vṛtti-śabdena prītir evātra mukhyatvena grāhyeti \| sā ca **siddher**
mokṣād **garīyasī**, sālokya-sārṣṭi- \[bhā.pu. 3.29.13\]
ity-ādi-śravaṇāt \| ata eva jñāna-sādhyasyāpi tiraskāra-prasiddher
jñāna-mātra-tiraskārārtha-siddher jñānād iti vyākhyānam asadṛśam \| atra
mokṣād garīyastvatvena tasyā vṛtter guṇātītatvaṁ, tato'pi
ghana-paramānandatvaṁ \[śrī-bhagavat-prasāda-viśeṣeṇaiva manasy
uditvaratvam, tat-tādātmyenaiva tad-vṛtti-vyapadeśyatvaṁ\] ca darśitam
\|\| \[prīti-sandarbha 61\]

tasyā ānuṣaṅgikaṁ guṇam āha---jarayatīty ardhena \|\|33\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tatra bhakti-vitānaṁ
vaktuṁ kācit tvayy ucitā bhaktir \[bhā.pu. 3.25.28\] iti pṛṣṭāṁ
bhagavati yuktām uttamāṁ nirguṇāṁ bhaktiṁ lakṣayati---**devānām** iti \|
**sattva** eva śuddha-sattva-mūrtau harāv eva, na tu devatāntare \|
**ekam** eka-svarūpam eva sevya-buddhi-mayatvena
tvad-rūpa-nāmādy-upāditsu, na tu yogi-janāder ivāyatyāṁ taj-jihāsu mano
yasya, tasya puruṣasya \| tathā ekasmin bhajana eva, na tu
jñāna-karmādiṣu mano yasya tasya puṁsaḥ \| guṇāḥ śabdādayo viṣayāḥ
**liṅgyante** jñāpyante yais teṣāṁ **devānām** indriyādhiṣṭhātṝṇāṁ
sad-viṣayatvād dīvyatāṁ krīḍatām indriyāṇāṁ vā **sattve** harāv eva yā
vā **vṛttis** tadīya-śabdādi-grahaṇa-rūpā vyāpṛtir aniyantā niṣkrāmā sā
**bhāgavatī bhaktir** ity anvayaḥ \|

tatra **sattva eva eka-manasa** iti sattva eva indriyāṇāṁ **vṛttir** iti
kākākṣi-golaka-nyāyenobhayatrānvitam \| atra sattva ity anena
sattva-guṇavati brahma-rudrādāv iti nāśaṅkyaṁ bhāgavatīty anena
tad-vyāvṛtteḥ \| yad vā, satyaṁ bhāvaḥ sattvaṁ vaiṣṇavatvam \| tatra
eka-manasaḥ vaiṣṇavo bhavyam ity **ekānta-manaso** vaiṣṇavatve eva
**yā** indriyāṇāṁ **vṛttiḥ** **sā bhaktiḥ** \| na ca svacchandenaiva
pravartamānāṁ teṣāṁ vṛttir bhaktiḥ \| kintu śrī-guror
upadiṣṭa-mantrocitācaraṇavatām ity āha---guror uccāraṇam anuśrūyata ity
anuśravo mantras tvad-vihitam **ānuśravikaṁ,** tad eva **karma**
nitya-kṛtyaṁ yeṣāṁ teṣām \| kiṁ ca---

> utsargān mala-mūtrādeś citta-svāsthyaṁ yathā bhavet \|
>
> ataḥ pāyur upasthaś ca tad-ārādhana-sādhanam \|\|

iti viṣṇu-rahasyokteḥ pāyūpasthayor api vṛttir bhakti-sambandhena
bhaktir iti vaidhī sādhana-bhaktir lakṣitā \|

atha tu-kāreṇa pṛthak-kṛtya tat-sādhyāṁ bhāva-bhaktiṁ rāgānugākhyāṁ ca
tathā-bhūtānām eva **svābhāvikī vṛttiḥ** sā **siddher** mukter api
**garīyasī** śreṣṭhatareti svābhāviky api vṛttir mukter guruḥ śreṣṭhety
artho labhyate \|

svābhāvikī vṛttiś ca dvividhā---kasyacit śāstra-śāsanenaiva
śrī-gurūpadiṣṭa-śuddha-bhaktau pravṛttimato bhajanābhyāsa-paunaḥpuṇyena
niṣṭhā-rucy-āsakti-bhūmikā adhirūḍhasyendriyāṇāṁ vṛttir harau svābhāvikī
bhavati, yathā prākṛta-lokānāṁ pati-putrādiṣu kasyacic ca
prācīnārvācīna-tādṛśa-mahat-saṅga-kṛpā-janita-vilakṣaṇa-saṁskāra-vaśena
gurūpadeśāt pūrvam evānantaram eva vā śāstra-śāsanaṁ vinaiva svabhāvata
evendriyāṇāṁ bhakti-śāstroktācaraṇavatī eva yā harau vṛttiḥ, sāpi
svābhāvikī jñeyā, pūrvasyā vaidha-bhakteḥ pramāṇenaivotkarṣaḥ \|
udāharaṇaṁ ca---naikātmatāṁ \[bhā.pu. 3.25.34\] ity-ādi padya-catuṣṭayaṁ
jñeyam \| parasyā rāgānugāyās te jātyaivotkarṣa udāharaṇaṁ ca na
karhicid \[3.25.38\] iti padyam \| asvābhāvikyāṁ tu svābhāvikībhyāṁ
sakāśāt pramāṇena jātyā ca nikarṣaḥ \| udāharaṇaṁ cemaṁ lokaṁ
tathaivāmuṁ \[bhā.pu. 3.25.39\] ity-ādi-padya-dvayam \|

asyā dvividhāyā api bhakter niṣkāmatvād anusaṁhitaṁ phalaṁ saiva bhaktir
ananusaṁhitaṁ phalaṁ tu mokṣas tam āha---jarayatīti \| yā bhaktiḥ kośaṁ
liṅga-śarīraṁ jarayati kṣapayati \| kiṁ ca---jñāna-hetukān mokṣād asya
mokṣasya dṛṣṭāntena vailakṣaṇyam āha nigīrṇaṁ bhuktam annādikam analo
jāṭharo yathā jarayatīti sa hi jāṭharānalo deha-puṣṭy-anyārthānupapatter
bhuktasyānnāder asārāṁśam eva jarayati sārāṁśena tu prāṇendriyādīni
sapta-dhātūṁś ca pūṣyati \|yenaivojaḥ saho balavān deho bhavati tathaiva
bhaktir māyikān eva śabdādīṁs tat karaṇa-kartrādīṁś cāsārāṁśān eva
jarayati na tu sārāṁśān bhagavat-sambandhinaḥ śabdādīn aprākṛtāṁs
tad-indriyādīṁś ca jarayati \| cakṣuṣaś cakṣur uta śrotrasya śrotram
\[tai.u. 2.7\] ity-ādi-śruteḥ \|

yair eva bhaktānāṁ dehaḥ siddho bhavati, ata eva māyiko'sārāṁśa eva
liṅga-kośo dehendriyādi-śabdaiḥ śāstreṣūcyate \| yathā
dehendriyāsu-hīnānāṁ vikuṇṭha-pura-vāsinām \[7.1.34\] ity-ādi \| yathā
ca puruṣa-prayatnaṁ vinaiva jāṭharo'gnir bhuktānnādikaṁ jarayati, yena
prakāreṇa jarayati taṁ prakāraṁ ca puruṣo na jānāty evaṁ mokṣārthaṁ kim
apy ayatamānaṁ śravaṇa-kīrtanādikam eva nityaṁ kurvāṇaṁ
tan-mādhuryāsvāda-mattaṁ bhakta-janaṁ bhaktiḥ saṁsārān mocayati \|
bhaktas tu kena prakāreṇa kadā me muktir abhūd iti nānusandhatte \| yad
vakṣyate---tvat-pāda-potena mahat-kṛtena kurvanti govatsa-padaṁ
bhavābdhiṁ \[bhā.pu. 10.2.30\] iti pathi gacchataḥ puṁso
goṣpada-laṅghanānusandhānaṁ yathā na bhavati, tatheti \|

bhaktānāṁ tribhūmika-brahma-jñānābhāve'pi,

> nāyam ātmā pravacanena labhyo
>
> na medhayā na bahunā śrutena \|
>
> yam evaiṣa vṛṇute tena labhyas
>
> tasyaiṣa ātmā vivṛṇute tanūṁ svām \|\| \[ka.u. 1.2.23\]

iti śruter bhagavat-kāruṇyād bhaktyā
tad-rūpa-guṇa-līlaiśvarya-mādhuryānubhava-rūpāj jñānād eva mokṣaḥ \| tam
eva viditvātimṛtyum eti \[śve.u. 3.8\] iti śrutāv apy eva-kāreṇa muktau
tasyaiva jñānasya kāraṇatvenoktes taj jñānaṁ cokta-prakārakam eva,
sarvathā tat-svarūpa-jñānaṁ tu---yato vāco nivartante aprāpya manasā
saha \[tai.u. 1.2.1\] iti \| yasyāmataṁ tasya mataṁ mataṁ yasya na veda
saḥ \[ke.u. 2.3\] iti \| dyupataya eva te na yayur antaram anantatayā
\[bhā.pu. 10.87.41\] ity-ādi-śruti-smṛtibhyo na kasyāpi sambhavaty eva
\|

jīva-brahmaikya-rūpā muktis tu bhaktais tyājyaivety agre vakṣyate \| kiṁ
ca, bhuktam annādikaṁ jāṭharānalo bhojana-kṣaṇata eva jarayituṁ
pravṛtto'pi tricaturyām ānantaram eva samyaktayā jarayati yathā tathā
bhajana-daśāyāṁ śoka-mohādy-ātmakaṁ saṁsāraṁ nāśayituṁ pravṛttāpi
bhaktiḥ kiṁcit kāla-vilambenaiva samyaktayā nāśayatīty ato
bhajana-daśāyāṁ śoka-mohādy-anapagame'pi bhakteṣu saṁsāro'yam iti na
pratyetavyam iti jñeyam \|

tad evaṁ gurūpadiṣṭa-mantravatī bhakti-śāstrokta-vidhy-anusāriṇī
anyābhilāṣitā-śūnyā jñāna-karmādi-rahitā bhagavati śrotrādīndriyāṇāṁ
vṛttir bhaktiḥ \| sā cālpa-pramāṇā sādhana-bhaktir asvābhāvikī bhavati
\| saiva pūrṇa-pramāṇā sādhya-bhaktiḥ svābhāvikī bhāva-bhaktir bhavatīti
\| saiva kācid alpa-pramāṇāpi jātyaivādhikyāt svābhāvikī ced rāgānugā
nāmnī sādhana-bhaktiḥ \| sā ca jāti-pramāṇābhyāṁ pūrṇā
rāgānugīya-bhāva-bhaktir bhavatīti viveko bhakti-rasāmṛta-sindhau jñeyaḥ
\|\|32-33\|\|

\...

**\|\| 3.25.34 \|\|**

**naikātmatāṁ me spṛhayanti kecin**

**mat-pāda-sevābhiratā mad-īhāḥ \|**

**ye'nyonyato bhāgavatāḥ prasajya**

**sabhājayante mama pauruṣāṇi \|\|**

**madhvācāryaḥ (bhāgavata-tātparyam) :**

necchanti sāyujyam api phalatvena harir yadi \|

> dadāti bhakti-santuṣṭa ājñātvenaiva gṛhṇate \|
>
> tādṛśānāṁ sukhādhikyaṁ punar muktau bhaviṣyati \|\| iti \|\|34\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** bhakter gariṣṭhatvam
evopapādayati---naikātmatām iti pañcabhiḥ \| ekātmatāṁ sāyujya-mokṣam \|
mad-artham īhā kriyā yeṣām \| **prasajya** āsaktiṁ kṛtvā \| pauruṣāṇi
vīryāṇi \|\|34\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** nanu bhaktānāṁ kathaṁ
tathā na bhavati ? ity āha---naikātmatām ity-ādi \| **kecid** viralā
**me** mayā saha **ekātmatāṁ na** **spṛhayanti**, ata eva tathā na
bhavati \| ata uktaṁ nirvāṇātman \[bhā.pu. 3.25.29\], api ca siddhir
mokṣaḥ, sā tu deha-dvaya-dhvaṁsa-mātraṁ karoti \| bhavatis tu
deha-dvayānantaraṁ śuddhāṁ bhāgavatīṁ tanuṁ bhajatāṁ kārayatīti tato\'pi
garīyastvaṁ bhakteḥ \| bhakta-vigrahas tu liṅga-śarīrātirikto
bhagavad-icchātma-kṛto bhagaval-līlānukūla ity arthaḥ \| tathā ca
nārāyaṇīye, anindriyā anākārā \[ma.bhā. 12.162.9\] ity-ādy upakramya,
vajrāsthikāyā \[ma.bhā. 12.162.10\] ity-ādy-antaṁ,

> ye ca muktā bhavantīti na vā bhavanti sattama \|
>
> teṣāṁ lakṣaṇam etad dhi śvetadvīpa-nivāsinām \|\[ma.bhā. 12.162.14\]
> ity antaṁ ca \|

bhaktecchā-sampādanaṁ hi vrataṁ, tena mayāpi tathaiva sampādyate, tarhi
ta eva ke ? ity āha---mat-pādeti \| **mat-pāda-sevāyām abhi** abhito
**ratāḥ**, **mad**-artham eva **īhā** yeṣāṁ te \| avasare kiṁ kurvanti ?
ity āha---ye'nyonyata ity-ādi \| **prasajya** prasaktā bhūtvā **mama
pauruṣāṇi** govardhanoddharaṇādīni **sabhājayante** \|\|34\|\|

**------------------------------------------------------------------------------------------------------------------------**

**sanātana gosvāmī :** (ha.bha.vi. 10.440) mokṣād api bhakter
gariṣṭhatvam evopapādayati---naikātmatām iti \| **ekātmatāṁ**
sāyujya-mokṣam \| **pāda-sevābhis** tattvam evāha---**mad-īhā**
mad-artham eva īhāḥ śravaṇa-vāg-indriyādi-vyāpārā yeṣām \| tām
evābhivyañjayati---ye iti \| **prasajya** āsaktiṁ kṛtvā **pauruṣāṇi**
vīryāṇi **sabhājayante** śravaṇa-kīrtanādinā sammānayanti \| prasajyety
anena anyonya-prīti-hetuḥ pauruṣa-bhājanasya svābhāviko rasa-viśeṣo
darśitaḥ, ata eva gariṣṭhatvaṁ siddham iti dik \|\|34\|\|

**------------------------------------------------------------------------------------------------------------------------**

**sanātana gosvāmī (dig-darṣinī) :** \[bṛ.bhā. 2.7.43\] ekātmatāṁ
sāyujya-mokṣam mad-artham īhā kriyā yeṣāṁ te prasajya premṇā āsaktiṁ
kṛtvā sabhājayante śravaṇādinā saṁmānayanti pauruṣāṇi vīryāṇīti
\|\|34\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** nanu pūrvaṁ muktiḥ phalatvenoktā
kathaṁ tasyā garīyastvam ? tatrāha---naikātmatām ity-ādi \| **kecid**
asādhāraṇa-bhakti-rasikāḥ \| **īhā** abhilāṣaḥ \| tasmād bhakty-ābhāsa
eva pūrveṣāṁ jāyate iti bhāvaḥ \|\|34\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** lakṣaṇam uktvā udāharaṇam
āha saptabhiḥ \| tatra prathamaṁ svābhāvikyā bhāva-bhakter udāharaṇaṁ
caturbhir vadann evānimittety etat sa-hetukaṁ spaṣṭayati---neti \|
**ekātmatāṁ** brahmaikya-rūpāyai muktyai **na spṛhayanti** iti
**siddheḥ** sakāśād **garīyastvam** \|

nanu kena sukhena pūrṇās te brahma-sukhaṁ na rocayanti ?
tatrāha---**mama pādayoḥ** sarvendriyair yā **sevā** tasyām eva, na tu
jñānādiṣu \| **abhi** śāstrābhimukhyena **ratā** atyāsaktimantaḥ \|
anena bhakter bhagavad-viṣayatvaṁ sarvendriya-vṛtti-rūpatvaṁ
karma-jñānādi-rāhityaṁ śāstrānusāritvaṁ svābhāvikatvaṁ coktam \|
**mayy** eva mat-saundarya-mādhuryādy-āsvādana eva **īhā** vāñchā yeṣāṁ
te ity anyābhilāṣa-śūnyatvam \| **prasajya** āsajya **pauruṣāṇi**
govardhanoddharaṇādi-līlāmṛtāni **sabhājayante** sa-stutikam āsvādayanti
\| tena caraṇa-sevānandābhāvāt saundarya-saurabhyādy-anubhavābhāvāl
līlāmṛtāsvādanābhāvāc ca brahma-sukhaṁ na rocayatīti muktāv aspṛhāyāṁ
hetu-trayam uktam \|\|34\|\|

\...

**\|\| 3.25.35 \|\|**

**paśyanti te me rucirāṇy amba santaḥ**

**prasanna-vaktrāruṇa-locanāni \|**

**rūpāṇi divyāni vara-pradāni**

**sākaṁ vācaṁ spṛhaṇīyāṁ vadanti \|\|**

**śrīdhara-svāmī (bhāvārtha-dīpikā) : prasannāni locanāni** ca yeṣu,
tair mad-rūpaiḥ **sākaṁ** saha \| nityaṁ parameśvarānubhava-sukhaṁ
bhaktāv adhikam iti bhāvaḥ \|\|35\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** teṣām etādṛśi sukhe
sati kaivalya-sukhena kim ? iti te pariṇāme kaivalyam eva labhante ?
naivety āha---paśyantīty-ādi \| he **amba** mātaḥ ! te mad-eka-bhaktāḥ
santo mama **rucirāṇi** **rūpāṇi** **paśyanti** \| rucira-śabdaḥ
kapila-paratva-vyāvartana-paraḥ, śrī-kṛṣṇa-rūpāṇīty arthaḥ \| paśyanti,
nitya-pravṛttau vartamānā **spṛhaṇīyāṁ vācaṁ** ca vadanti, **sākaṁ**
mayā saha, mama darśanaṁ mayā saha kathanaṁ ca kurvantīti bhāvaḥ
\|\|35\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** rūpāṇīti \| vāsanā-prasaṅgayor
nānā-bhedena **sākam** iti \| mitho militvety arthaḥ \|\|35\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yataḥ sāyujya-paryanteṣu
phaleṣu spṛhā-rahitāḥ, atas te matta etat prāpnuvantīty āha dvābhyām \|
**paśyantīty** upalakṣaṇam, śṛṇvanti jighranti svādayantīty-ādy api \|
**rūpāṇīty** upalakṣaṇam, śabda-gandha-rasa-sparśādīnāṁ ca \|
**divyāny** aprākṛtāni **vara-pradāni** abhīṣṭa-sevā-pradāni \| yad vā,
he bhaktāḥ ! **varaṁ** vṛṇutety-ādy uktamanti **sākaṁ** mayā sārdhaṁ
vadanti** **\| na kāmaye'nyaṁ tava pāda-sevanād akiñcana-prārthyatamād
varaṁ vibho \[bhā.pu. 10.51.55\] iti, na pārameṣṭhyaṁ na
mahendra-dhiṣṇyaṁ \[bhā.pu. 11.14.14\] ity-ādy uccārayanti \|
**spṛhaṇīyām** iti tad-vacaḥ-śuśrūṣayaiva mayā varaṁ vṛṇutety-ādy
ucyate, na tv anya-vara-ditsā mamāpi tebhya iti bhāvaḥ \| nityaṁ
parameśvarānubhava-sukhaṁ bhaktāv adhikam iti śrī-svāmi-caraṇāḥ
\|\|35\|\|

\...

**\|\| 3.25.36 \|\|**

**tair darśanīyāvayavair udāra-**

**vilāsa-hāsekṣita-vāma-sūktaiḥ \|**

**hṛtātmano hṛta-prāṇāṁś ca bhaktir**

**anicchato me gatim aṇvīṁ prayuṅkte \|\|**

**śrīdhara-svāmī (bhāvārtha-dīpikā) :** ātmānandas tv avaśyaṁ bhāvīty
āha---tair iti \| **darśanīyā** mano-harā **avayavā** mukha-netrādayo
yeṣu taiḥ \| **hṛta ātmā** cittaṁ yeṣām \| **hṛtā** ākṛṣṭāḥ **prāṇāś**
cendriyāṇi yeṣāṁ tān bhajato'**nicchata** icchā-hīnān apy **aṇvīṁ
gatiṁ** muktiṁ **prayuṅkte** prāpayati \| kaiḥ sādhanaiḥ ? hṛtātmanaḥ \|
**udārair vilāsādibhiḥ** \| tatra vilāso līlā \| **vāmaṁ** mano-haraṁ
**sūktaṁ** madhura-bhāṣaṇam \|\|36\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** atha te yat tava
rūpāṇi paśyanti, kathāṁ ca kurvanti, tatra kiṁ bhavad-icchā prayojakā ?
āthavā saiva bhaktir ity āha---tair ity-ādi \| **bhaktiḥ** kartrī tān
bhaktān **aṇvīṁ** mokṣākhyāṁ **gatim anicchataḥ** **prayuṅkte** \| aṇvyā
gater anicchāyāḥ prayojikā bhavatīty arthaḥ \| anyathā sva-hāniḥ syāt,
sva-hānir apuruṣārthaḥ, ghaṭam ity-ādivat vākya-rūpeṇaiva sthitiḥ \|
kīdṛśān tān ? **darśanīyāvayavādibhiḥ**, arthāt mamaiva **hṛtātmano
hṛta-prāṇān** api \|

ayaṁ bhāvaḥ---ātma-prāṇa-haraṇena tāvan naḥ kim ? dṛg-vāma-sūktābhyām
eva vayaṁ kṛtārthāḥ, yābhyāṁ darśana-kīrtana-yogyā bhavema \| vastutas
tv evam eva pārṣada-vigrahāḥ \| āthavā mamāpi darśanīyāni yān
avayavādīni, arthāt teṣām eva taiḥ prasiddhair viśiṣṭān hṛtātmano
hṛta-prāṇān iti svarūpa-nirdeśaḥ \| anindriyāś cānaśanāḥ iti
nārāyaṇīyokteḥ \| **hṛtātmano** hṛtendriyān \| āthavā **aṇvīṁ gatim
anicchato hṛtātmano hṛta-prāṇān prayuṅkte,** kais tair ity-ādi
\|\|36\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sva-karma-phala-nirdiṣṭām
ity-ādi-rītyā dainyena śuddha-bhakti-mātrecchutvād **anicchato'pi
aṇvīṁ** sūkṣmāṁ prakṛty-atītatvena durjñeyāṁ pārṣadatva-lakṣaṇām
\|\|36\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**
mad-darśanādi-mādhuryeṇaiva sa-camatkāram anubhūyamānena
brahma-sāyujyasyārocakatvam utpādyata ity āha---tair iti \|
**darśanīyā** atimanoharā ye **avayavāḥ** śrī-kṛṣṇa-rāmādy-aṅgāni taiḥ
\| **udārā** bhaktābhīṣṭa-pradātāro **vilāsādayo** yeṣu tair **hṛtaṁ**
manaḥ **prāṇatvād** **anicchato**'pi bhaktān **bhaktiḥ** **aṇvīṁ**
**gatiṁ prayuṅkte** \| bho bhaktāḥ ! brahmaika-rūpāṁ muktiṁ gṛhīteti
prayoga-mātraṁ karoti, na tu dātum avakāśaṁ labhate \| bhagavato
līlā-**vilāsa-hāsāvaloka**-madhura-bhāṣaṇais teṣām ātmānaṁ coritatvena
sampradānābhāvād iti bhāvaḥ \|

nanv evaṁ cet, tarhi parama-vijñā bhaktir anicchataḥ tān katham evaṁ
prayuṅkte ? ucyate---kaścic
cintāmaṇi-sparśa-hīraka-padma-rāgādi-mahā-ratnānāṁ dātā khalv arthibhyaḥ
kanakam api dātuṁ darśayati, anyathā kanakam asya dātur nāstīti \|
kanaka-mātrārthibhir manda-dhībhir apratiṣṭhā kriyetetivad bhaktir api
mukti-mātrārthi-jñāni-māni-loka-valgana-nirāsārthaṁ svīyāṁs tān api
tathā prayuṅkte, na punar muktim eva tebhyo ditsatīty avadheyam \|

yad vā, bhaktir eva tān hṛtātmano janān aṇvīṁ gatim anicchataḥ prayuṅkte
aṇvīṁ gatiṁ na eṣayati nābhilāṣayati anicchāyāḥ prayojikā bhavatīty
arthaḥ \| yathā kurvantaṁ prayuṅkte iti kārayatīty anayor
ṇic-pratyaya-vākya-ṇij-antayos tulya evārthaḥ \| tathā hi---na pācayaty
ayam iti vaktavye sa pacantaṁ prayuṅkte iti pacana-prayojako'yam iti ca
yathocyate tathaiva bhaktir bhakta-janān aṇvīṁ gatiṁ naiṣayati
nābhilāṣayatīti vaktavye aṇvīṁ gatim anicchataḥ prayuṅkte ity uktam \|

yad vā, svakarma-phala-nirdiṣṭāṁ---yāṁ yāṁ yoniṁ vrajāmy aham \[?[^96]\]
ity-ādi-rītyā dainyena bhakti-mātrecchutvād anicchato'pi aṇvīṁ
prakṛty-atītatvena durjñeyāṁ pārṣadatvākhyāṁ gatiṁ prayuṅkte prāpayatīti
sandarbhaḥ \| aṇvīṁ gatim anicchato janān vilāsādibhir hṛta-manaḥ-prāṇān
kuruta iti śrī-rūpa-gosvāmi-caraṇāḥ \| anicchataḥ icchā-hīnān api aṇvīṁ
gatiṁ prayuṅkte prāpayatīti śrī-svāmi-caraṇāḥ \| etad vyākhyānam api
nātyasaṅgatam \| yathendriyaiḥ pṛthag-dvāraiḥ \[bhā.pu. 3.32.33\] ity
atra bhaktānāṁ sarva-sukhānubhavasyāgre vyākhyāsyamānatvāt \| tataś ca
bhaktir icchā-hīnān api tān balād brahma-sukham apy anubhāvayituṁ muktiṁ
prāpayya---te tu brahma-hradaṁ nītā magnāḥ kṛṣṇena coddhṛtāḥ \[bhā.pu.
10.28.16\] iti rītyā tato niṣkramayya, bhagavad-dhāmni tāṁs tat-pārṣadān
vidhāya, bhajanānandaiḥ sadā nimajjayatīti \| tātparyam
uttara-ślokārthāvagāhanāj jñeyam iti ca kecid āhuḥ \|\|36\|\|

\...

**\|\| 3.25.37 \|\|**

**atho vibhūtiṁ mama māyāvinas tām**[^97]

**aiśvaryam aṣṭāṅgam anupravṛttam \|**

**śriyaṁ bhāgavatīṁ vāspṛhayanti**[^98] **bhadrāṁ**

**parasya me te'śnuvate tu**[^99] **loke \|\|**

**śrīdhara-svāmī (bhāvārtha-dīpikā) :** vibhūty-ādikaṁ ca tatrādhikam
ity āha \| **atho** avidyā-nivṛtty-anantaraṁ, **vibhūtiṁ**
satya-lokādi-gatāṁ bhoga-sampattim, aṇimādy **aṣṭāṅgam** **aiśvaryam
anupravṛttaṁ** bhaktim anu svata eva prāptam api, bhāgavatīṁ ca
**śriyaṁ** vaikuṇṭha-sthāṁ sampattim **aspṛhayanti** \| te yadyapi na
spṛhayantīty arthaḥ, tathāpi **loke** vaikuṇṭhe **aśnuvate** tu
prāpnuvanty eva \|\|37\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** nanu bhogārtham eva
nāṇvīṁ gatim icchanti ? nety āha---atho ity-ādi \| **atho**'nantaraṁ,
**vibhūtim** aṇimādy **aṣṭaiśvaryaṁ**, bhāgavatīṁ **śriyaṁ** kartum
akartum anyathā-kartuṁ sāmarthya-viśeṣaṁ **vā spṛhayanti** **na** ity
arthaḥ \| athavā spṛhayanti, kevalākārasya ca niṣedhārthatvāt \| abhāve
nahy a no nāpi iti śābdikāḥ \| **anupravṛttam** iti liṅga-vyatyayena
sarvatra yojyam \| yadyapi na spṛhayanti, **nu** niścitaṁ, tathāpi loke
vaikuṇṭhe **aśnuvate** vyāpnuvanti \| āśu vyāptau anyebhyo\'pi dātuṁ
śaknuvantīty arthaḥ \|\|37\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tām eva darśayati---atho iti
dvābhyām \| **atho** avidyā-nivṛtty-anantaraṁ mama **māyayā**
bhakta-viṣayaka-kṛpayā **ācitām**, tad-arthaṁ prakaṭitāṁ **vibhūtiṁ**
bhoga-sampattim, tathāṇimādy-**aṣṭaiśvaryam** \| **anupravṛttaṁ**
svabhāva-siddham \| tathā **bhāgavatīṁ śriyaṁ**
sākṣād-bhagavat-sambandhinīṁ sārṣṭi-saṁjñāṁ sampattim apy
**aspṛhayanti**, bhakti-sukha-mātrābhilāṣeṇa \| yadyapi tebhyo na
spṛhayantīty arthaḥ, tathāpi **te me** mama **loke** vaikuṇṭhākhye
**aśnuvate** prāpnuvanty eveti sva-vātsalya-viśeṣo darśitaḥ \| yathā
sudāma-mālākāra-vare---

> so'pi vavre'calāṁ bhaktiṁ tasminn evākhilātmani \|
>
> tad-bhakteṣu ca sauhārdaṁ bhūteṣu ca dayāṁ parām \|
>
> iti tasmai varān dattvā śriyaś cānvaya-vardhinīm \|\| \[bhā.pu.
> 10.41.52\] iti \|

atas teṣāṁ tatrānāsaktiś ca dyotitā \| avidyā-nivṛtty-anantaram iti mama
kṛpayācitām iti ca teṣām anartha-rūpatvaṁ khaṇḍitam \| kiṁ vā,
māyayācitāṁ brahma-lokādi-gatāṁ sampattim apīti teṣāṁ sarva-vaśīkāritvam
eva darśitam, na tu tad-bhogaḥ \| tasyātitucchatvena teṣv anarhatvāt \|
śrutiś cātra---tad yatheha karma-jito lokaḥ kṣīyate, evam evāmutra
puṇya-jito lokaḥ kṣīyate \[chā.u. 8.1.6\] ity anantaram, atha ya
ihātmānam anuvidya vrajanty etāṁś ca satya-kāmāṁs teṣāṁ sarveṣu lokeṣu
kāmacāro bhavati iti \|\|37\|\| \[bhagavat-sandarbha 51 (62)\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kiṁ ca,
karma-jñāna-yogādīnāṁ bhakty-avinābhāva-siddhatvāt tat-tad-vinā-bhūtayā
api bhaktes tat-tat-phala-dāyitvena, yat karmabhir yat tapasā \[bhā.pu.
11.20.32\] ity ādau śrutatvāt \| svargādīny api vastuto bhakter eva
phalānīti śuddha-bhaktimanto mal-loka-vāsina eva
mad-bhajanānantar-bhūtāny eva sarva-sukhāny anubhavantīty āha---**atho**
avidyā-nivṛtty-anantaram eva, māyayā citāṁ vibhūtiṁ
sarva-brahmāṇḍa-gata-sukhāni \| māyinas tām iti ca pāṭhaḥ \|
aṇimādy-aṣṭa-yog**aiśvarya**-sukhaṁ cānupravṛttaṁ bhaktim anu svata eva
prāptaṁ, tathā bhāgavatīṁ śriyaṁ vaikuṇṭha-sthāṁ sārṣṭi-saṁjñāṁ
sampattiṁ nu niścitaṁ ca-kārād brahmānandaṁ ca **aspṛhayanti**,
madīya-hāsāvalokādi-hṛtātma-manaḥ-prāṇatvāt \| yadyapi tebhyo na
spṛhayantīty arthaḥ, tathāpi **parameśvarasya me** mama **loke**
vaikuṇṭhe **aśnuvate** prāpnuvanty eveti sva-vātsalya-viśeṣo darśitaḥ
\|\|37\|\|

\...

**\|\| 3.25.38 \|\|**

**na karhicin mat-parāḥ śānta-rūpe**

**naṅkṣyanti no me'nimiṣo leḍhi hetiḥ \|**

**yeṣām ahaṁ priya ātmā sutaś ca**

**sakhā guruḥ suhṛdo daivam iṣṭam \|\|**

**madhvācāryaḥ (bhāgavata-tātparyam) :** ādāranādi-kartṛtvād ātmā
\|\|38\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** nanv evaṁ tarhi lokatvāviśeṣāt
svargādivat bhoktṛ-bhogyānāṁ kadācid vināśaḥ syāt ? tatrāha---he
**śānta-rūpe** ! yad vā, śāntaṁ śuddha-sattvaṁ, tad-rūpe vaikuṇṭhe
**mat-parāḥ** kadācid api **na naṅkṣyanti**, bhogya-hīnā na bhavanti \|
**animiṣo me hetir** madīyaṁ kāla-cakraṁ ca **no leḍhi** tān na grasati
\| tatra hetuḥ---yeṣām iti \| **suta** iva sneha-viṣayaḥ, **sakheva**
viśvāsāspadam, **gurur** ivopadeṣṭā, **suhṛd** iva hita-kārī, **iṣṭaṁ
daivam** iva pūjyaḥ \| evaṁ sarva-bhāvena māṁ ye bhajanti, tān madīyaṁ
kāla-cakraṁ na grasatīty arthaḥ \|\|38\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** nanu pariṇāme kālaḥ
katham etān na nāśayati ? ity āha---na karhicid ity-ādi \| he
**śānta-rūpe** ! **kadācid api mat-parā na naṅkṣyanti** \| kālasya
sattāyāṁ kathaṁ teṣāṁ na nāśaḥ, yena dviparārdhāvasāne brahmaṇo\'pi
nāśaḥ kriyate ? tatrāha---**animiṣaḥ** kālo **hetir** mad-astra-rūpaṁ
tān **no leḍhi** \| tatra mal-loke tasya abhāvāt, na yatra kālaḥ kim uta
\[bhā.pu. 2.9.10\] ity-ādy-ukteḥ \| ta eva ke ? ity āha---yeṣām aham
ity-ādi \|\|38\|\|

**------------------------------------------------------------------------------------------------------------------------**

**sanātana gosvāmī** (ha.bha.vi. 10.183) : he **śānta-rūpe** ! **kadācid
api na naṅkṣanti**, bhoga-hīnā na bhavanti \| tatra hetuḥ---**animiṣo me
hetiḥ** madīyaṁ kāla-cakraṁ **na leḍhi**, na tān grasati \| yad vā,
jihvāgreṇāpi na spṛśati \| tatraiva hetuḥ---yeṣām iti \| **suta** iva
sneha-viṣayaḥ \| **sakheva** viśvāsāspadam, **gurur** ivopadeṣṭā,
**suhṛd** iva hita-kārī \| **iṣṭaṁ daivatam** iva pūjyam \| evaṁ
sarva-bhāvena ye māṁ bhajanti, tān madīyaṁ kāla-cakraṁ na grasatīty
arthaḥ \|

yad vā, na naṅkṣyanti vicitra-viṣayādi-bhoge'pi nija-mārgān na
bhraśyantīty arthaḥ \| yad vā, mamādṛśyā na bhavanti \| ataḥ kāla-cakraṁ
jihvayā leḍhuṁ kathañcit spraṣṭuṁ na śaknotīty arthaḥ \| ca-kāro'tra
vikalpe, teṣām ekataratvenaiva sarva-siddheḥ \|

yad vā, yeṣāṁ sākṣāt priyādi-rūpo'py ahaṁ bhavāmi \| tatra priyaḥ
upakārādinā prīti-viṣayaḥ \| ātmā svabhāvata eva priyaḥ \| suhṛdaḥ
sarva-jñātayaḥ sambandhinaś ca \| iṣṭaṁ daivatam \| ātma-prado nāthaḥ \|
eṣāṁ durghaṭatvaṁ yathottaram ūhyam \| yathā priyo bhartā
daṇḍakāraṇya-vāsi-munīnāṁ gopī-janānāṁ ca ātmā svayam evāham \| evam
atra bhakta-māhātmya-varṇana-rasena kramo nāpekṣitaḥ \|\|38\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** nanv evaṁ tarhi lokatvāviśeṣāt
svargādivat bhoktṛ-bhogyānāṁ kadācid vināśaḥ syāt ? tatrāha---śānta-rūpe
śāntam avikṛtaṁ rūpaṁ yasya tasmin vaikuṇṭhe mat-parās tad-vāsino lokāḥ
kadācid api na naṅkṣyanti bhogya-hīnā na bhavanti \| animiṣo me hetiḥ
madīyaṁ kāla-cakraṁ no leḍhi, tān na grasate \| na sa punar āvartate
\[chā.u. 8.15.1\] iti śruteḥ \|

> ābrahma-bhuvanāl lokāḥ punar āvartino'rjuna \|
>
> mām upetya tu kaunteya punar janma na vidyate \|\| \[gītā 8.16\]

iti śrī-gītopaniṣadbhyaḥ \| sahasra-nāma-bhāṣye'py uktam---param
utkṛṣṭam ayanaṁ sthānaṁ punar āvṛtti-śaṅkā-rahitam iti parāyaṇaḥ \|
puṁ-liṅga-pakṣe bahuvrīhiḥ iti \| na kevalam etāvat teṣāṁ māhātmyam ity
āha---yeṣām iti \| **priyo** lakṣmy-ādīnāṁ tat tayā \[priyatayā\]
bhāvanīyaḥ \| evam **ātmā** paramātmā sanakādīnām, **suto**
bhavad-ādīnām \| **sakhā** śrī-śrīdāmādīnām \| **guruḥ**
śrī-pradyumnādīnām \| **suhṛdaḥ** eka eva nānā-prakāraḥ \[kasyāpi bhrātā
kasyāpi mātuleyaḥ kasyāpi vaivāhika ity-ādi-rūpaḥ\] pāṇḍavādīnām iva,
**daivam iṣṭam** uddhavādīnām iva \|

yad vā---golokādikam apekṣyaivam uktam \| tatra hi tathābhāvā eva
śrī-gopā nityā vidyante \| yeṣāṁ na māṁ vinā na kaścid
apara-prema-bhājanam astīty arthaḥ \| athavā, taṁ lokaṁ kīdṛg-bhāvā
avidyā-nivṛtty-anantaraṁ prāpnuvanti ? tatrāha---yeṣām iti \| ye kecit
pādmottara-khaṇḍe darśita-daṇḍakāraṇya-vāsi-muni-gaṇa-savāsanāḥ "priyaḥ
patiḥ" iti māṁ bhāvayanti,

ye kecic ca sanakādi-savāsanā ātmā brahmaivāyaṁ sākṣād iti māṁ
bhāvayanti, evam anye ca ye ye, ta eva prāpnuvantīty arthaḥ \| suhṛda
iti bahutvaṁ sauhṛdasya nānā-bhedāpekṣayā \| evaṁ caturthe
śrī-nārada-vākye---

> śāntāḥ sama-dṛśaḥ śuddhāḥ sarva-bhūtānurañjanāḥ \|
>
> yānty añjasācyuta-padam acyuta-priya-bāndhavāḥ \|\| \[bhā.pu.
> 4.12.37\] iti \|

atas tvan nābhijāte mayi suta-sneha-rūpaiva bhaktis tavociteti ca
darśitam \| antima-niṣṭhā ca tasyās tathā---jñāta-tattvāpy abhūn naṣṭe
vatse gaur iva vatsalā \[bhā.pu. 3.3.21\] iti \|\|38\|\|
\[bhagavat-sandarbha 65\]

**viśvanātha-cakravartī (sārārtha-darśiṇī) :** nanv evaṁ tarhi
lokatvāviśeṣāt svargādivad bhoktṛ-bhogyānāṁ kadācid vināśaḥ syāt
tatrāha---**śāntam** avikṛtaṁ **rūpaṁ** yasya tasmin mal-loke
**mat-parās** tad-vāsino lokāḥ **kadācid** api **na naṅkṣyanti**
bhogya-hīnā na bhavanti \| **animiṣā** me **hetir** madīyaṁ kāla-cakraṁ
**no leḍhi** tān na grasati, na sa punar āvartate \[chā.u. 8.15.1\] iti
śruteḥ \|

> ā brahma-bhuvanāl lokāḥ punar-āvartino'rjuna \|
>
> mām upetya tu kaunteya punar-janma na vidyate \|\| iti
> gītopaniṣadbhyaḥ \[8.16\]

sahasra-nāma-bhāṣye'pi---param utkṛṣṭam ayanaṁ sthānaṁ punar
āvṛtti-śaṅkā-rahitam iti parāyaṇa-padaṁ vyākhyātam \| **yeṣām ahaṁ
priya** iti preyasī-bhāvavatām \| **ātmeti** śānta-bhaktānām \| **suta**
iti vātsalya-bhāvavatām \| **sakheti** sakhyavatām \| **gurur** iti
dāsya-viśeṣavatām \| **suhṛda** iti bahutvam ārṣaṁ sakhya-bhedavatām \|
**iṣṭaṁ daivam** iti dāsya-bhāvavatām \| tathā coktaṁ
nārāyaṇa-vyūha-stave---

> pati-putra-suhṛd-bhrātṛ-pitṛvan mitravad dharim \|\
> ye dhyāyanti sadodyuktās tebhyo'pīha namo namaḥ \|\| iti \|

yam evaiṣa vṛṇute tena labhyaḥ \[ka.u. 1.2.23\] ity asyāḥ śruter api \|
*yaṁ* priyatvena vā pitṛtvena bhrātṛtvena vā sakhitvena vā
putra-bhṛtyāditvena vā *vṛṇute,* *tena labhya* ity artho veditavya iti
rāgānugāyāḥ svābhāvikyā bhakter udāharaṇaṁ jñeyam \|\|38\|\|

\...

**\|\| 3.25.39-40 \|\|**

**imaṁ lokaṁ tathaivāmum ātmānam ubhayāyinam \|**

**ātmānam anu ye ceha ye rāyaḥ paśavo gṛhāḥ \|\|**

**visṛjya sarvān anyāṁś ca mām evaṁ viśvato-mukham \|**

**bhajanty ananyayā bhaktyā tān mṛtyor atipāraye \|\|**

**śrīdhara-svāmī (bhāvārtha-dīpikā) :** evaṁbhūtāṁ tu muktim
ekānta-bhaktebhyo dadāmīty āha---imam iti dvābhyām \| **ubhayāyinaṁ**
loka-dvaya-gāminam **ātmānaṁ** sopādhikam ātmānam **anu ye**
putra-kalatrādayo ye ca paśv-ādayaḥ \| **rāyaḥ** dhanāni \|\|39\|\|
**anyāṁś** ca parigrahān \| **mṛtyoḥ** saṁsārād **atipāraye**
'titārayāmi \|\|40\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** kathaṁ kālas tān na
leḍhi ? ity āha---imam ity-ādi dvābhyām \| **imaṁ** **lokam amuṁ** ca
anyān api sarvānuktān api **santyajya** māṁ bhajanti ye,
**viśvato-mukhaṁ** sarvataḥ sammukhaṁ, **tān mṛtyoḥ** sakāśād aham eva
**atipāraye** \| mṛtyoḥ kālāt \|\|39-40\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tathaivopasaṁharati---imam iti
yugmakena \| **evaṁ** priyatvādi-prakāreṇa \|\|39\|\| **viśvato-mukhaṁ**
tat-tad-bhāvānusāreṇānantāvirbhāvam **ananyayā** bhāvānantarāmiśritayā
\|\|40\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** asvābhāvikyāḥ
sādhana-bhakter udāharaṇam āha dvābhyām \| imaṁ dṛṣṭa-bhogāsaktim amum
adṛṣṭa-bhogāsaktim **ubhayāyinaṁ** tad-ubhaya-gāminam **ātmānam** ity
ahantāspade bhoktari cāsaktiṁ **visṛjya** iti yathaiva bhogādy-āsaktir
bhogādi-praśaṁsā gamyā, tathaiva tat-tad-āsakti-tyāgas
tat-tan-nindā-gamya iti \| yathoktaṁ---juṣamāṇāś ca tān kāmān
duḥkhodarkāṁś ca garhayan \[bhā.pu. 11.20.28\] iti \| tathā **ātmānam**
**anu** lakṣyīkṛtya **ye** putra-kalatrādayaḥ, ye ca vyvahārikā
rai-prabhṛtayaḥ \| **rāyo** dhanāni, **viśvato mukhaṁ** te yasyāṁ diśi
yānti, tatraivāhaṁ teṣām abhimukha eva varte ity arthaḥ \| **ananyayā**
devatāntara-bhakti-jñāna-karmādi-śūnyayā \| **mṛtyoḥ** saṁsāra-sindhoḥ
**atipāraye** bhakti-mātrābhilāṣitvena saṁsāra-pāram anicchato'pi tān
atikramya pāraye pāraṁ prāpayāmīti tān evam ajñāpayitvevety arthaḥ \|
yad uktaṁ---jarayaty āśu yā kośam \[3.25.33\]ity-ādi \|\|39-40\|\|

\...

**\|\| 3.25.41 \|\|**

**nānyatra mad bhagavataḥ pradhāna-puruṣeśvarāt \|**

**ātmanaḥ sarva-bhūtānāṁ bhayaṁ tīvraṁ nivartate \|\|**

**śrīdhara-svāmī (bhāvārtha-dīpikā) :** abhaktānāṁ tu kathañcid api na
mokṣa ity āha---neti \| **mad bhagavato'nyatra** bhagavato matto vinā \|
**sarva-bhūtānām ātmanaḥ** \| bhagavad-ādi-viśeṣaṇa-trayeṇa sāmarthyaṁ
nirapekṣatvaṁ hita-kāritvaṁ coktam \|\|41\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** matta eva bhavati,
naśyati cety āha---nānyatrety-ādi \| **pradhāna-puruṣeśvarād** iti
śrī-kṛṣṇam uddiśya vadati---**mad-bhagavato** mama bhagavān mad-īśvaras
tasmāt \|\|41\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** yac ca bhavatyā jijñāsayā prakṛteḥ
puruṣasyety uktam, tat tu kevalaṁ na kiñcid ity āha---nānyatreti
\|\|41\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** mad-bhaktiṁ vinā tu naiva
nistāra ity āha---**matto'nyatra** māṁ vineti mad-bhaktiṁ vinety arthaḥ
\| bhakti-viṣayī-bhūtasya svasyānanta-svarūpatve'pi viśeṣaṇa-trayeṇa
pūrva-pūrva-mukhyāni sevya-svarūpāṇi kānicit sūcayati \| bhagavān
prathamataḥ pūrṇaḥ śrī-kṛṣṇa eva \| tataḥ śrī-rāmaḥ
**pradhāna-puruṣeśvaraḥ** para-vyoma-nāthaḥ \| tata **ātmā**
prakṛty-antaryāmī samaṣṭy-antaryāmī ceti puruṣa-trayam \| puruṣāvatārā
matsya-kūrmādayo'pi jñeyaḥ \|\|41\|\|

\...

**\|\| 3.25.42 \|\|**

**mad-bhayād vāti vāto'yaṁ sūryas tapati mad-bhayāt \|**

**varṣatīndro dahaty agnir mṛtyuś carati mad-bhayāt \|\|**

**śrīdhara-svāmī (bhāvārtha-dīpikā) :** aiśvaryaṁ
sphuṭayati---mad-bhayād iti \| śrutiś ca---

> bhīṣāsmād vātaḥ pavate bhīṣodeti sūryaḥ \|
>
> bhīṣāsmād agniś candraś ca mṛtyur dhāvati pañcamaḥ \|\| \[tai.u.
> 2.8.1\] iti \|\|42\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** bhayaṁ
darśayati---mad-bhayād ity-ādi \| sarveṣāṁ bhaya-hetūnāṁ kālādīnām api
matta eva bhayam iti bhāvaḥ \|\|42\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanv ananyayā bhaktyeti
tvayoktaṁ, ataḥ anye khalv asevitā devāḥ kupyantas tvad-bhaktaṁ kadācid
duḥkhayanti na veti tatra sāṭopam āha---mad iti \| śrutiś ca---

> bhīṣāsmād vātaḥ pavate bhīṣodeti sūryaḥ \|
>
> bhīṣāsmād agniś candraś ca mṛtyur dhāvati pañcamaḥ \|\| \[tai.u.
> 2.8.1\] iti \|

tena yadi kam api te mad-bhaktaṁ kadācid api dunvanti, tadā tāṁs
tat-tad-adhikārād apy adhaḥ pātayituṁ naivāhaṁ vilambe iti bhāvaḥ
\|\|42\|\|

\...

**\|\| 3.25.43 \|\|**

**jñāna-vairāgya-yuktena bhakti-yogena yoginaḥ \|**

**kṣemāya pāda-mūlaṁ me praviśanty akuto-bhayam \|\|**

**śrīdhara-svāmī (bhāvārtha-dīpikā) :** mad-bhajanād eva mokṣa ity atra
sad-ācāraṁ pramāṇayati---jñāneti \|\|43\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** idānīṁ bhakteḥ
prādhānyaṁ darśayati dvābhyāṁ---jñāna-vairāgyeti \| **jñāna-vairāgye
yukte** upayukte yatra tena \| ato jñānādi-sāpekṣyaṁ bhakter nāstīti \|
**pāda-mūlaṁ** caraṇāravinda-nikaṭam \| athavā tena kevalena
**bhakti-yogena** pāda-mūlaṁ praviśantīty anvayaḥ \| jñāna-vairāgyāpekṣā
tu na kāryā, mat-pāda-mūla-prāptau tayoḥ sulabhatvam ity
āha---jñāna-vairāgya-yug iti pāda-mūla-viśeṣaṇam \|\|43\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** śuddhāṁ bhaktim uktvā
jñānādi-miśrāṁ bhaktim āha---jñāneti \|\|43\|\|

\...

**\|\| 3.25.44 \|\|**

**etāvān eva loke'smin puṁsāṁ niḥśreyasodayaḥ \|**

**tīvreṇa bhakti-yogena mano mayy arpitaṁ sthiram \|\|**

**śrīdhara-svāmī (bhāvārtha-dīpikā) :** upasaṁharati---etāvān iti \|
**mayy arpitaṁ** san **manaḥ** sthiraṁ bhavatīti yad **etāvān eva**
\|\|44\|\|

**------------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** ato bhaktir eva
kāryeti darśayati---etāvān ity-ādi \|\|44\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** devānām \[3.25.32\] ity-ādivat
svasya tu matam āha---etāvān iti \| **tīvreṇa** dṛḍhena yoga-karmādibhir
abhaṅgureṇa śuddhenety arthaḥ \| tenaiva **arpitaṁ** sat **sthiraṁ**
bhavatīti yat **etāvān eva** **niḥśreyasasya**
parama-puruṣārthasyāvirbhāvaḥ \|\|44\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tad api mama śuddhaiva
bhaktiḥ sarvataḥ śreṣṭhety āha---etāvān iti \| ito'dhiko
**niḥśreyasodayo** naiva ko'py asti, kiṁ tv ito nyūna eva sarva iti
bhāvaḥ \| **tīvreṇa** dṛḍhena jñāna-karmādibhir abhaṅgureṇa śuddhenety
arthaḥ \| niḥśreyasasya parama-puruṣārthasyodayaḥ \|\|44\|\|

iti sārārtha-darśinyāṁ harṣiṇyāṁ bhakta-cetasām \|

tṛtīye pañcaviṁśo'yaṁ saṅgataḥ saṅgataḥ satām \|\|\*\|\|

\...

> iti śrīmad-bhāgavate mahā-purāṇe brahma-sūtra-bhāṣye
>
> pāramahaṁsyaṁ saṁhitāyāṁ vaiyāsikyāṁ
>
> tṛtīya-skandhe vidura-maitreya-saṁvāde
>
> kāpileye bhakti-yogo nāma
>
> pañcaviṁśo'dhyāyaḥ \|

\|\|3.25\|\|

\...

**...**

**(3.26)**

**atha ṣaḍviṁśo'dhyāyaḥ**

**mahad-ādi-tattvānām utpatti-nirūpaṇaṁ sad-dharma-varṇanaṁ ca \|**

**\|\| 3.26.1 \|\|**

**śrī-bhagavān uvāca---**

**atha te sampravakṣyāmi tattvānāṁ lakṣaṇaṁ pṛthak \|**

**yad viditvā vimucyeta puruṣaḥ prākṛtair guṇaiḥ \|\|**

**śrīdhara-svāmī (bhāvārtha-dīpikā) :**

ṣaḍviṁśe puṁ-prakṛtyos tu vivekāyopavarṇyate \|

sāṅkhyena sarva-bhāvānāṁ janma-lakṣaṇa-bhedataḥ \|\|

dhātrā putrāya yat proktaṁ kṣattre mitrā-sutena yat \|

mātre sāṅkhyaṁ tad adhyātmaṁ prādhānyenāha tattvavit \|\|

tattvāmnāyaṁ yat pravadanti sāṅkhyam ity atra sāṅkhyaṁ bhaktir yogaś
ceti trayam upakṣiptam \| tatra bhaktim uktvedānīṁ sāṅkhyam āha---atheti
\|\|1\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tad evaṁ kṛtārthayitvā
viveka-mātrāya sāṅkhya-jñāna-yogādi-mārgān apy āha
yāvat-samāpti---yatheti \|\|1\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**

ṣaḍviṁśe mahad-ādīnām utpatti-lakṣaṇaṁ tathā \|

tair virāṭ tasya caitanyam uktam ātma-praveśataḥ \|\|

mātrā pṛṣṭeṣu bhakti-jñāna-yogeṣu bhaktim uktvā mātaraṁ tayaiva
kṛtārthīkṛtyāpi karma-jñāna-yogādibhiḥ svarga-mokṣādi-phalānāṁ bhaktyā
vinā dātum aśakyatvāt teṣv api bhakti-mahā-devyā adhikārāt sarvatra
sāmrājyavatyās tasyā upāsaka-janair api kautka-vaśāt karma-jñānādayo'pi
jijñāsanīyā eveti sāmprataṁ jñānaṁ vaktum āha---atheti \|\|1\|\|

\...

**\|\| 3.26.2 \|\|**

**jñānaṁ niḥśreyasārthāya puruṣasyātma-darśanam \|**

**yad āhur varṇaye tat te hṛdaya-granthi-bhedanam \|\|**

**śrīdhara-svāmī (bhāvārtha-dīpikā) :** jñānam iti \| ātma-darśana-rūpaṁ
jñānam ata eva hṛdaya-granthi-bhedanam ahaṅkāra-nivartakaṁ
niḥśreyasa-prayojanāya yad āhus tat te varṇayāmi \|
tattva-lakṣaṇa-jñānād eva viviktātma-jñānaṁ bhavatīti bhāvaḥ \|\|2\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu,
tattva-lakṣaṇa-jñānena kiṁ bhaviṣyatīty ata āha---jñānam iti \|
tattva-lakṣaṇa-jñānād eva vivktātma-jñānaṁ bhavatīti bhāvaḥ \|\|2\|\|

\...

**\|\| 3.26.3 \|\|**

**anādir ātmā puruṣo nirguṇaḥ prakṛteḥ paraḥ \|**

**pratyag-dhāmā svayaṁ-jyotir viśvaṁ yena samanvitam \|\|**

**madhvācāryaḥ (bhāgavata-tātparyam) :** sa paramo na jāyate na miryate
iti prasiddhaṁ hi \| dehādy-upādhibhir ātta-dharmo jīvo'pi sva-pravada
bhrāntyā jāyate mriyate ca \| bhrāntitvād dehātmatvasya kim u \|
sarvajña-svatantratvādi-vailakṣaṇya-yukta īśvaraḥ \|

> parasya janma-mṛtyv-ādyāḥ syuḥ svatantrasya kiṁ punaḥ \|
>
> jīvasyāpi yato bhrāntyā janma-mṛtyv-ādi-saṅgatiḥ \|\| iti mahā-kaurme
> \|\|3\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** tatra puruṣaṁ lakṣayati---anādir
iti \| ātmaiva puruṣaḥ \| ko'sāv ātmā ? pratyak pratilomaṁ dhāma
sphūrtir yasya \| kṣaṇika-pakṣaṁ[^100] vyāvartayati---anādir iti \|
saṁsāritva-pakṣaṁ vyāvartaytai---prakṛteḥ paraḥ \| anyo'saṅgaḥ \|
jñānādi-guṇatvaṁ[^101] vārayati---nirguṇaḥ \|
mīmāṁsakādy-abhimata-jñāna-viṣayatvaṁ vārayati---svayaṁ-jyotiḥ \|
anenaiva prābhākarābhimataṁjñānādhāratvena sphuraṇam api nirastam \|
svayaṁ-jyotiṣṭve hetuḥ---viśvaṁ yena samanvitam, prakāśate iti śeṣaḥ \|
etair eva hetubhiḥ puruṣāsya prakṛteḥ paratvam api siddham \|\|3\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** anādir iti \| ātmā paramātmaiva
puruṣo nirguṇaḥ prākṛta-guṇa-rahitaḥ \| viśvaṁ yena samanvitam iti
sarva-kāraṇatvam \| tena vicitra-prakāśakatayānanta-śaktitvaṁ darśitam
\|\|3\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tatra puruṣaṁ
lakṣayati---anādir nityaḥ ātmā paramātmaiva puruṣaḥ nirguṇaḥ
prākṛta-guṇa-rahitaḥ \| yataḥ prakṛteḥ paraḥ \| pratyak
sarvendriyāgamyaṁ dhāma kāraṇārṇavo yasya saḥ \| ata eva svayaṁ-jyotiḥ
sva-prakāśaḥ \| svayaṁ-jyotiṣṭve hetuḥ---viśvaṁ yena samanvitaṁ sat
prakāśata iti śeṣaḥ \|\|3\|\|

\...

**\|\| 3.26.4 \|\|**

**sa eṣa prakṛtiṁ sūkṣmāṁ daivīṁ guṇa-mayīṁ vibhuḥ \|**

**yadṛcchayaivopagatām abhyapadyata līlayā \|\|**

**madhvācāryaḥ (bhāgavata-tātparyam) :** upāgatāṁ samīpasthām \|\|4\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** atrāvaraṇa-vikṣepa-śakti-bhedena
prakṛtir dvi-vidhā \| tatrāvaraṇa-śaktyā saiva jīvopādhir avidyā \|
vikṣepa-śaktyā saiva māyā pārameśvarī \| puruṣaś ca jīveśvara-rūpeṇa
dvi-vidhaḥ \| tatra yaḥ prakṛty-avivekena saṁsarati sa jīvaḥ \| yas tu
prakṛtiṁ vaśīkṛtya viśva-sṛṣṭy-ādi karoti sa īśvaraḥ \| tatra
prakṛty-avivekena jīvasya saṁsāra-prakāram āha---sa eṣa iti pañcabhiḥ \|
sūkṣmām avyaktāṁ daivīṁ devasya viṣṇoḥ śaktiṁ līlayopagatāṁ
yadṛcchayaivābhyapadyatety anvayaḥ \|\|4\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sa eṣa paramātmā yadṛcchayā
svairitayā yā līlā, tayābhyapadyata aikṣata \| lokavat tu līlā-kaivalyaṁ
\[ve.sū. 2.1.33\] iti nyāyāt \| sa aikṣata \[bṛ.ā.u. 1.2.5\] iti śruteḥ
\|\|4\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** eṣa paramātmā
yadṛcchayaiva svairitayaiva sva-śaktitvād upagatāṁ
karma-bandha-jagat-sisṛkṣā-samaya eva līlayā abhyapadyata
jīva-śakti-rūpaṁ vīryaṁ tasyām ādadhāna aikṣatety arthaḥ \|\|4\|\|

\...

**\|\| 3.26.5 \|\|**

**guṇair vicitrāḥ sṛjatīṁ sa-rūpāḥ prakṛtiṁ prajāḥ \|**

**vilokya mumuhe sadyaḥ sa iha jñāna-gūhayā \|\|**

**madhvācāryaḥ (bhāgavata-tātparyam) :** mumuhe mohayāmāsa \| tad etan
me vijānīhi---kṛtvā vivāham ity-ādivat \|\|5\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** tasyā līlām āha---guṇair iti \|
jñānaṁ gūhayaty āvṛṇotīti jñāna-gūhā tayā \| tathā ca śrutiḥ---

> ajām ekāṁ lohita-śukla-kṛṣṇāṁ
>
> bahvīṁ prajāṁ janayntīṁ sarūpām \|
>
> ajo hy eo juṣamāṇo'nuśete
>
> jahāty enāṁ bhukta-bhogām ajo'nyaḥ \|\| \[śve.u. 4.5\] iti \|

mumuhe ātmānaṁ vismṛtavān \|\|5\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tataś ca puruṣāntarasyāvasthām
āha---guṇair iti \| tāṁ caikāṁśena sṛjantīm \| iha śarīre sa prasiddho
jīvākhyaḥ puruṣas tu mumuhe \| jñāna-gūhayā tasyāḥ prakṛter
evāvidyākhyayā vṛttyā \| atra vilokyety anena \| mumuhe ity anena
jñāna-gūhayety anena ca parāg-bhūtāyāḥ prakṛtes tat-kṛtād ajñānāc ca
pratyag-bhūtaṁ yaj jñānaṁ, tat tasya svarūpa-śaktir eva syād iti gamyate
\| śrī-gītopaniṣadi ca tathā---ajñānenāvṛtaṁ jñānaṁ tena muhyati
jantavaḥ \[gītā 5.15\] iti \|\|5\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tatra jīvasya moham
āha---prakṛtiṁ vilokya sa jīvātmā iha prakṛtau sthitaḥ sadyaḥ
prakṛit-saṁsarga-samaya eva jñāna-gūhayā prakṛter evāvidyākhya-vṛttyā
yukto mumuhe svarūpaṁ visasmāra, sadaivānādya-vidyayā yukto'pi jīvaḥ
suṣuptau yathā svarūpaṁ kiñcid upalabhate, tathaiva sṛṣṭeḥ pūrvaṁ
pralaye'pi svarūpam upalabhamāna evāsīt \| sṛṣṭārambhe tu tad
visasmārety arthaḥ \| kīdṛśīm ? guṇaiḥ sattvādibhir vicitrāḥ prajāḥ
sṛjantīm \| tathā ca śrutiḥ---

> ajām ekāṁ lohita-śukla-kṛṣṇāṁ
>
> bahvīṁ prajāṁ janayntīṁ sarūpām \|
>
> ajo hy eo juṣamāṇo'nuśete
>
> jahāty enāṁ bhukta-bhogām ajo'nyaḥ \|\| \[śve.u. 4.5\] iti \|

\...

**\|\| 3.26.6 \|\|**

**evaṁ parābhidhyānena kartṛtvaṁ prakṛteḥ pumān \|**

**karmasu kriyamāṇeṣu guṇair ātmani manyate \|\|**

**madhvācāryaḥ (bhāgavata-tātparyam) :**

yatra kārayitātīva svatantras tatra kartṛtā \|

> procyate tu yathā brahmatva-jñaḥ saṁsāra-bhāg yataḥ \|\| iti ca \|
>
> laye vāpy athavā sṛṣṭau tv antarālepinaḥ kvacit \|
>
> prakṛtyā rahitaṁ brahma kadācid api tiṣṭhati \|\| iti kāpileye \|

evaṁ parābhidhyānena parātmecchayā \| prakṛteḥ kartṛtvaṁ jīva ātmani
manyate \|\|6\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** parābhidhyānaṁ prakṛty-adhyāsas
tena \| prakṛter guṇaiḥ karmasu kriyamāṇeṣu kartṛtvam ātmani manyate
\|\|6\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** parābhidhyānena prakṛtyāveśena
prakṛtir evāham iti mananena prakṛter guṇaiḥ kriyamāṇeṣu karmasu
kartṛtvam ātmani manyate \| atra nirahambhāvasya
parābhidhyānāsambhavāt[^102] parāveśajātāhaṅkārasya cāvarakatvād asty
eva tasminn anyo'hambhāva-viśeṣaḥ \| sa ca
śuddha-svarūpa-mātra-niṣṭhatvān na saṁsāra-hetur iti spaṣṭam \|

etad evāhaṅkāra-dvayaṁ sanne yad indriya-gaṇe'hami ca prasupte kūṭastha
āśayam ṛte tad-anusmṛtir naḥ \[bhā.pu. 11.3.39\] ity atra darśitam[^103]
upādhy-abhimānātmakasyāhaṅkārasya prasuptatvāt \| tad-anusmṛtir na ity
anena sukham aham asvāpsvam ity ātmano'hatayaiva parāmarśāc ca \| ata
eva mām ahaṁ nājñāsiṣam ity atra parāmarśe'pi upādhy-abhimānino
'nusandhānābhāvaḥ anyasya tv ajñāna-sākṣitvenānusandhānam iti dik
\|\|6\|\| \[paramātma-sandarbha 30\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** evaṁ nṛtyato gāyataḥ
paśyan yathaivānukaroti tān \[bhā.pu. 11.22.53\] iti rītyā
parābhidhyānena prakṛty-adhyāsena sā ca prakṛtir deha eveti deha evāham
iti mananena prakṛter guṇaiḥ kriyamāṇeṣu karmasu rūpādi-grahaṇeṣu
kartṛtvam ātmani manyate \| tatra nirahaṁ-bhāvasya
parābhidhyānāsambhavāt parāveśa-jātāhaṅkārasya cāvarakatvād asty eva
tasminn anyo'haṁbhāva-viśeṣaḥ \| sa ca śuddha-svarūpa-mātra-niṣṭhatvān
na saṁsāra-hetur iti spaṣṭam \| vipra-kumārasya sāhaṅkārasyaiva
bhūtāveśatve sati bhūto'ham iti vaditi vivecanīyam \|\|6\|\|

\[atra brahma-sūtre 3.2.5 parābhidhyānāt tu tirohitaṁ tato hy asya
baddha-viparyayu ity etat sūtraṁ draṣṭavyam \|\]

\...

**\|\| 3.26.7 \|\|**

**tad asya saṁsṛtir bandhaḥ pāra-tantryaṁ ca tat-kṛtam \|**

**bhavaty akartur īśasya sākṣiṇo nirvṛtātmanaḥ \|\|**

**madhvācāryaḥ (bhāgavata-tātparyam) :**

viṣṇoḥ surāṇāṁ gurūṇāṁ nityā jīva-svatantratā \|

> yat tu tasyānya-tantratvaṁ taj-jñānād vinivartate \|\| iti ca \|

akartur anīśasya sakāśāt \| akliṣṭatvād akartā sā akāryatvād athāpi vā
iti ca \|\|7\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** tad iti kartṛtva-mananam eva \|
asya puruṣasya \| sākṣi-mātratvād akartur eva sataḥ karmabhir bandhaḥ \|
īśasyāparatantrasyaiva karma-bandha-kṛtaṁ bhoge pāratantryaṁ
nirvṛtātmanaḥ sukhātmakasyaiva saṁsṛtir janma-mṛtyu-pravāhaḥ
prakṛty-aviveka-kṛtam etat sarvaṁ bhavatīty arthaḥ \|\|7\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tad iti kartṛtva-mananam
evāsya jīvasya, vastutaḥ sākṣi-mātratvād akartur eva sataḥ karmabhir
bandhaḥ \| yathā rājakīyaḥ puruṣo rājocyate, tathaiva īśasya
īśa-śabda-vācyasyeśvara-śakti-rūpasyāpi karma-bandha-kṛtaṁ
bhoga-pāratantryam \| nirvṛtātmanaḥ sukha-svarūpasyāpi saṁsṛtir
janma-mṛtyu-pravāhaḥ \|\|7\|\|

\...

**\|\| 3.26.8 \|\|**

**kārya-kāraṇa-kartṛtve kāraṇaṁ prakṛtiṁ viduḥ \|**

**bhoktṛtve sukha-duḥkhānāṁ puruṣaṁ prakṛteḥ param \|\|**

**madhvācāryaḥ (bhāgavata-tātparyam) :** eṣa kartā na kriyate kāraṇaṁ ca
jagat-prabhur iti bhārate \|

> brahmādibhiḥ sarga-karī śrī-viṣṇu-bala-saṁśrayāt \|
>
> sukha-duḥkha-prado viṣṇuḥ svayam eva sanātanaḥ \|\|
>
> kartṛtvaṁ sukha-duḥkhānāṁ karoty eko hariḥ svayam \|
>
> bhoktṛtva-mātra-hetutvaṁ jīve nānyatra kutracit \|\| iti
> bhaviṣyat-parvaṇi \|\|8\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** nanu
caitanya-sāmānādhikaraṇyenaiva kartṛtvādi-pratīteḥ svasyaiva
tad-aṅgīkriyatāṁ, nety āha \| kāryaṁ śarīram \| kāraṇam indriyam \|
kartā devatā-vargaḥ \| tad-bhāvāpattau puruṣasya prakṛtiṁ kāraṇaṁ viduḥ
\| kūṭasthasya svato vikārābhāvāt
prakṛti-pariṇāma-bhūta-dehādy-ahaṅkāra-kṛtam eva kartṛtvādikam ity
arthaḥ \| bhoktṛtve tu puruṣaṁ kāraṇaṁ viduḥ ity asyāyaṁ
bhāvaḥ---yadyapy ahaṅkāra-gatam eva kartṛtvādikaṁ bhoktṛtvaṁ ca, tathāpi
vikārasya jaḍāvasānatvād upādhi-prādhānyaṁ bhogasya cid-avasānatvād
upahita-prādhānyam iti \|\|8\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tad-upādhi-prādhānyena
pravartamānam upādhi-dharmatvena vyapadiśyata ity āha---kāryeti \| atra
kārya-kāraṇa-kartṛtve kāraṇaṁ prakṛtiṁ viduḥ ity ādau
paramātma-prādhānyena pravartamānaṁ tu nirupādhikam eva \| yathā---

> sāttvikaṁ kārako'saṅgī rāgāndho rājasaḥ smṛtaḥ \|
>
> tāmasaḥ smṛti-vibhraṣṭo nirguṇo mad-apāśrayaḥ \|\| \[bhā.pu.
> 11.25.26\] iti \|

atha bhoktṛtvaṁ saṁvedana-rūpatvena yathā tathā tatraiva cid-rūpe
paryavasyatīty āha---bhoktṛtva iti \| kāraṇaṁ viduḥ iti pūrveṇaivānvayaḥ
\| atra ṭīkā-mate pratibimba dṛṣṭānto jñeyaḥ \| atra hi kampādika
upādher dharmaḥ \| prakāśas tūpahitasya \| sva-mate tu tad api neṣyate,
kriyāpi caitanyaṁ vinā na sambhavatīti dṛṣṭānta-vaiṣamyāt \|\|8\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** jīvasya karmabhir eva
bandhas teṣāṁ karmaṇāṁ ca sādhane phala-bhoge ca krameṇa prakṛti-puruṣāv
eva kāraṇe ity āha---kāryeti \| bhūtendriya-devatādibhir eva
karma-siddhes teṣāṁ bhūtendriya-devatānāṁ ca kārya-kāraṇa-kartṛtve
prakṛtim eva kāraṇaṁ viduḥ \| prakṛtyaiva teṣāṁ tad-bhāvasya sṛṣṭatvāj
jīvasya karma-kāraṇaṁ māyādhīnam ity arthaḥ \| karma-phala-dātā ca
parameśvara eveti jīvasya karma-phala-bhoktṛtvam īśvarādhīnam evety
āha---bhoktṛtvaṁ jīvasya karma-phalānāṁ bhoge puruṣaṁ kāraṇaṁ vidur ity
anvayaḥ \|\|8\|\|

\...

**\|\| 3.26.9 \|\|**

**devahūtir uvāca---**

**prakṛteḥ puruṣasyāpi lakṣaṇaṁ puruṣottama \|**

**brūhi kāraṇayor asya sad-asac ca yad-ātmakam \|\|**

**madhvācāryaḥ (bhāgavata-tātparyam) :** prakṛtiḥ puruṣaṁ caiva vidhy
anādī iti ca \|\|9\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** tad evaṁ saṁsāriṇaṁ puruṣaṁ
tad-dhetuṁ prakṛtiṁ ca jñātvedānīṁ jagat-kāraṇam īśvaraṁ tat-prakṛtiṁ ca
pṛcchati---prakṛter iti \| asya viśvasya \| sad asac ca sthūlaṁ sūkṣmaṁ
ca kāryaṁ yad ātmakaṁ tayoḥ prakṛti-puruṣayoḥ \|\|9\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tataś ca tāv eva
parkṛti-puruṣau viśeṣato jijñāsamānāha---prakṛter iti \| asya viśvasya
sada sac ca sthūlaṁ sūkṣmaṁ ca kāryaṁ yad ātmakam \|\|9\|\|

\...

**\|\| 3.26.10 \|\|**

**śrī-bhagavān uvāca---**

**yat tat tri-guṇam avyaktaṁ nityaṁ sad-asad-ātmakam \|**

**pradhānaṁ prakṛtiṁ prāhur aviśeṣaṁ viśeṣavat \|\|**

**madhvācāryaḥ (bhāgavata-tātparyam) :**

vyaktāvyaktātmakaṁ yat tad vindyāt sad-asad-ātmakam \|

> asargā kevalā vyaktā sisṛkṣur ubhayātmikā \|\|
>
> vyaktaiva kārya-rūpā tu prakṛtis trividhā matā \|
>
> kāryataḥ sā pradhānatvāt sā pradhānam iti kīrtyate \|
>
> aviśeṣād akāryatvāt sā ca śrī-viṣṇu-saṁśrayā \|\| iti harivaṁśeṣu \|

viśeṣaḥ kāryam uddiṣṭaṁ viśeṣād dṛśyate yataḥ iti pādme \|\|10\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** tatra prakṛtiṁ lakṣayati \| yat
pradhānaṁ tad eva prakṛtiṁ prāhuḥ \| kiṁ tat pradhānam ? svato'viśeṣaṁ
viśeṣavad viśeṣāṇām āśrayaḥ \| tarhi kiṁ brahma ? na, triguṇam \| kiṁ
mahattattvādi ? na, avyaktam akāryam \| kiṁ kālādi ? na,
sad-asad-ātmakaṁ kārya-kāraṇa-rūpam \| kiṁ jīvaḥ prakṛtiḥ ? na, nityam
\|\|10\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** athopādānāṁśasya pradhānasya
lakṣaṇam āha---yat tad iti \| yat khalu tri-guṇaṁ
sattvādi-guṇa-traya-samāhāras tad evāvyaktaṁ pradhānaṁ prakṛtiṁ ca
prāhuḥ \| tatrāvyakta-saṁjñatve hetuḥ---aviśeṣaṁ
guṇa-traya-sāmya-rūpatvād anabhivyakta-viśeṣam ata evāvyākṛta-saṁjñaṁ
ceti gamitam \| pradhāna-saṁjñatve hetuḥ viśeṣavat \|
svāṁśa-kārya-rūpāṇāṁ mahad-ādi-viśeṣāṇām āśraya-rūpatayā tebhyaḥ
śreṣṭham \| prakṛti-saṁjñatve hetuḥ \| sad-asad-ātmakaṁ sad-asatsu
kārya-kāraṇa-rūpeṣu mahad-ādiṣu kāraṇatvād anugata ātmā svarūpaṁ yasya
tat \| tathāpi nityaṁ pralaye kāraṇa-mātrātmanāvasthita-sarvāṁśatvena
sṛṣṭi-sthityoś cāpañcīkṛtāṁśatvenāvikṛtaṁ svarūpaṁ yasya tādṛśam iti
brahmatvaṁ mahad-ādi-rūpatvaṁ ca vyāvṛttam \| brahmaṇo nirguṇatvāt
mahad-ādīnāṁ cāvyaktāpekṣayā kārya-rūpatvāt \|

yad vā, sarvato'py āścarya-rūpatvena nirvaktum aśakyatvāt
yat-tac-chabdenoktam \| ata eva sarva-śreṣṭhatvāt pradhāna-śabdena
khyātaṁ vastu prakṛtiṁ prāhuḥ śrautāh smārtāś ca \| āścarya-rūptvam eva
darśayati---triguṇam apy avyaktam \| saguṇaḥ khaul vyaktībhavaty eva \|
tathā sat kāryaṁ, asat kāraṇaṁ, tat-tad-ātmakam api nityam \| naiva
mṛd-ādi \| tathā sattvādibhir viśeṣavad api guṇa-sāmya-rūpatvenāviśeṣam,
naivam anyad iti \| tad evaṁ siddhe pūrṇa-vākyārthe'tivyāptayas tu
yathā-yogam ekatvādi-dharmaiḥ parihartavyāḥ \|\| \[paramātma-sandarbha
55\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tatra prakṛtiṁ
lakṣayati---yat khalu triguṇaṁ sattvādi-guṇa-traya-samāhāras tad
evāvyaktaṁ pradhānaṁ prakṛtiṁ ca prāhuḥ \| tatrāvyakta-saṁjñatve
hetuḥ---aviśeṣaṁ guṇa-traya-sāmya-rūpatvād anabhivyakta-viśeṣam \|
pradhāna-saṁjñatve hetuḥ---viśeṣavat \| svāṁśa-kārya-rūpāṇāṁ
mahad-ādi-viśeṣāṇām āśraya-rūpatvena tebhyaḥ śreṣṭham \|
prakṛti-saṁjñatve hetuḥ---sad-asad-ātmakam \| sad-asatsu
kārya-kāraṇa-rūpeṣu mahad-ādiṣu kāraṇatvāt anugata ātmā svarūpaṁ yasya
tat \| pralaye'pi kāraṇa-mātrātmanāvasthitatvān nityam \| yad vā, yat
tad anirvacanīyaṁ śreṣṭhatvāt pradhānaṁ tat prakṛtiṁ prāhuḥ \|
anirvacanīyatvam evāha---triguṇam apy avyaktaṁ saguṇaṁ khalu
vyaktībhavaty eva \| yathā sat-kāryam asat-kāraṇaṁ tat-tad-ātmakam api
nityam \| tathābhūtaṁ mṛd-ādi khalv anityam eva dṛṣṭaṁ, tathaiva
mahad-ādi-viśeṣavat dravyaṁ khalu tad anyad rūpam aviśeṣaṁ na dṛṣṭam iti
\|\|10\|\|

\...

**\|\| 3.26.11 \|\|**

**pañcabhiḥ pañcabhir brahma caturbhir daśabhis tathā \|**

**etac catur-viṁśatikaṁ gaṇaṁ prādhānikaṁ viduḥ \|\|**

**śrīdhara-svāmī (bhāvārtha-dīpikā) :** anyeṣāṁ tattvānāṁ lakṣaṇaṁ
vaktuṁ tāni gaṇayati---pañcabhir ity-ādi \| saṅkhyābhedenaitac
catur-viṁśatikam etāni catur-viṁśatir yasmin gaṇe taṁ gaṇaṁ prādhānikaṁ
pradhāna-kāryātmakaṁ brahama viduḥ \|\|11\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** anyeṣāṁ tattvānāṁ
lakṣaṇaṁ vaktuṁ tāni gaṇayati---pañcabhir ity-ādi \| pañcabhis tathā
pañcabhiś caturbhir daśabhiś ca yo gaṇas taṁ prādhānikaṁ pradhānād
adbhutaṁ gaṇaṁ brahma brahmatvenopāsyaṁ vidur jñāninaḥ \| gaṇaṁ kīdṛśam
etāni mahā-bhūtādīni caturviṁśatir yatra tam \|\|11\|\|

\...

**\|\| 3.26.12 \|\|**

**mahā-bhūtāni pañcaiva bhūr āpo'gnir marun nabhaḥ \|**

**tan-mātrāṇi ca tāvanti gandhādīni matāni me \|\|**

**śrīdhara-svāmī (bhāvārtha-dīpikā) :** etad vivṛṇoti---mahā-bhūtānīti
tribhiḥ \| tāvanti pañcaiva \|\|12\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tāni vivṛṇoti tribhiḥ \|
tāvanti pañcaiva \|\|12\|\|

\...

**\|\| 3.26.13 \|\|**

**indriyāṇi daśa śrotraṁ tvag dṛg rasana-nāsikāḥ \|**

**vāk karau caraṇau meḍhraṁ pāyur daśama ucyate \|\|**

*na katamenāpi vyākhyātam.*

\...

**\|\| 3.26.14 \|\|**

**mano buddhir ahaṅkāraś cittam ity antar-ātmakam \|**

**caturdhā lakṣyate bhedo vṛttyā lakṣaṇa-rūpayā \|\|**

**madhvācāryaḥ (bhāgavata-tātparyam) :**

buddhir adhyavasānāya saṁśayaṁ kurute manaḥ \|

> abhimāno hy ahaṅkāraś cittaṁ smaraṇa-kāraṇam \|\| iti skānde
> \|\|14\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** antar-ātmakam antaḥ-karaṇam \|
lakṣaṇa-rūpayā vyavacchedikayā \|\|14\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** antar-ātmakam
antaḥ-karaṇam \| lakṣaṇa-rūpayā vyavacchedikayā vṛttyā \|\|14\|\|

\...

**\|\| 3.26.15 \|\|**

**etāvān eva saṅkhyāto brahmaṇaḥ sa-guṇasya ha \|**

**sanniveśo mayā prokto yaḥ kālaḥ pañca-viṁśakaḥ \|\|**

**madhvācāryaḥ (bhāgavata-tātparyam) :**

haris tu nirguṇaṁ brahma śrīr brahma sa-guṇaṁ smṛtā \|

> tad-aṅgajāni tattvāni tasmāt tad-rūpam ucyate \|\| iti hari-vaṁśeṣu \|
>
> puruṣo hṛdisthaḥ paramaḥ kālaḥ sarva-gato hariḥ \|
>
> athavā rudra-dehastho hariḥ kāla itīritaḥ \|\| iti brāhme \|\|15\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** yāvān mayā prokta etāvān eva
saṅkhyāto gaṇitas tattva-jñaiḥ \| kāle tu mata-dvayam āha---yaḥ kālaḥ sa
pañca-viṁśakaḥ \| alpārthe ka-pratyayaḥ \| prakṛter evāvasthā-viśeṣa ity
arthaḥ \|\|15\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sattva-guṇasya
mahad-ādi-prapañcasya \| kāle tu mata-dvayam āha---yaḥ kālaḥ sa
pañca-viṁśakaḥ, prakṛter evāvasthā-viśeṣa ity arthaḥ \|\|15\|\|

\...

**\|\| 3.26.16 \|\|**

**prabhāvaṁ pauruṣaṁ prāhuḥ kālam eke yato bhayam \|**

**ahaṅkāra-vimūḍhasya kartuḥ prakṛtim īyuṣaḥ \|\|**

**madhvācāryaḥ (bhāgavata-tātparyam) : pauruṣaṁ prabhāvaṁ** puruṣasya
prakarṣeṇa bhāvaṁ vyāptaṁ rūpam \| **eke** samyag jñāninaḥ, aprākṛtāḥ
\|\|16\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) : eke** tu **pauruṣaṁ** puruṣasya
īśvarasya prabhāsyeśvarasya **prabhāvaṁ** vikramaṁ **kālam** āhuḥ \| tam
eva kālaṁ dvedhā lakṣayati, **yato bhayaṁ** bhavati \| kasya ?
**prakṛtim īyuṣaḥ** prāptasya \| ata eva dehe'**haṅkāreṇa vimūḍhasya**
**kartur** jīvasya \| anena saṁhārakatvena lakṣitaḥ \|\|16\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **eke** tu **pauruṣaṁ**
puruṣasya īśvarasya **prabhāvaṁ** vikramaṁ **kālam** āhuḥ---**kartur**
jīvasya **yato bhayam** iti jīva-kṣobhakatvena kālo lakṣitaḥ \|\|16\|\|

\...

**\|\| 3.26.17 \|\|**

**prakṛter guṇa-sāmyasya nirviśeṣasya mānavi \|**

**ceṣṭā yataḥ sa bhagavān kāla ity upalakṣitaḥ \|\|**

**śrīdhara-svāmī (bhāvārtha-dīpikā) :** sṛṣṭi-hetutvena
lakṣayati---prakṛter iti \|\|17\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** prakṛti-kṣobhakatvenāpi
taṁ lakṣayati---prakṛter iti \|\|17\|\|

\...

**\|\| 3.26.18 \|\|**

**antaḥ puruṣa-rūpeṇa kāla-rūpeṇa yo bahiḥ \|**

**samanvety eṣa sattvānāṁ bhagavān ātma-māyayā \|\|**

**madhvācāryaḥ (bhāgavata-tātparyam) :**

prakṛteḥ kṣobhakaṁ rūpaṁ daivaṁ nārāyaṇātmakam \|

> prakṛtau mahataḥ sraṣṭā paramaḥ puruṣo mataḥ \|\|
>
> tad eva vāsudevākhyaṁ mahattattva-niyāmakam \|
>
> saṅkarṣaṇākhyas tu hariḥ sūkṣmāhaṅkāra-yāmakaḥ \|\|
>
> sthūlāhaṅkāra-niyamo viṣṇuḥ pradyumna-nāmakaḥ \|
>
> aniruddho manas-tattva-niyantā bhagavān hariḥ \|\|
>
> mahat-tattvādi jīvās tu brahma-śeṣāṅgajās tathā \|
>
> sūkṣma-sthūla-vibhedena kāmajāś cāniruddhakaḥ \|\| iti kāpileye
> \|\|18-19\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** ko'sau bhagavān ? tam
āha---antar iti \| antaḥ sarva-prāṇināṁ yaḥ puruṣa-rūpeṇa viyantṛtvena
samatveti samyak tad vikāra-rahita evānusyūto vartate bahiś ca
kāla-rūpeṇa eṣa bhagavān \| yadvā, yaḥ puruṣa iti prasiddhaḥ kālaḥ sa
pañca-viṁśaḥ \| eke tu puruṣasya prabhāvaṁ kālam āhuḥ \| prabhāvasyaiva
lakṣaṇaṁ yata iti \| puruṣasyaiva kālatve hetuḥ, prakṛter iti \|
ubhayathā vivakṣāyāṁ hetuḥ---antar iti \| śeṣaṁ samānam \| tad evaṁ
prakṛteś catur-viṁśati-bhedāḥ \| jīveśvarayoś caikya-vivakṣātaḥ
pañca-viṁśati-tattvāni bhavanti \| tayor bheda-vivakṣayā ca ṣaḍ-viṁśatir
bhavanti \|\|18\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ata evaantaḥ
puruṣa-rūpeṇāntaryāmi-rūpeṇa niyantā samanveti samyak tad-vikāra-rahita
evānusyūto vartate bahiś ca kāla-rūpeṇa niyantā sattvānāṁ sarva-prāṇinām
\| tad evaṁ prādhāniko gaṇaś caturviṁśati-saṅkhyaḥ \| kālo jīvaś ceti
dvau prakṛti-puruṣau ca dvau militvā aṣṭāviṁśatis tattvāni bhavanti
\|\|18\|\|

\...

**\|\| 3.26.19 \|\|**

**daivāt kṣubhita-dharmiṇyāṁ svasyāṁ yonau paraḥ pumān \|**

**ādhatta vīryaṁ sāsūta mahat-tattvaṁ hiraṇmayam \|\|**

**śrīdhara-svāmī (bhāvārtha-dīpikā) :** idānīṁ tattvānām
utpatti-pūrvakaṁ lakṣaṇāny āha---daivād ity-ādinā etāny asaṁhatyety ataḥ
prāktanena granthena \| tatra cittasyotpatti-pūrvakaṁ lakṣaṇam āha
caturbhiḥ \| daivāj jīvādṛṣṭāt kṣubhitā dharmā guṇā yasyāḥ \| yonāv
abhivyakti-sthāne prakṛtau \| vīryaṁ cic-chaktim \| sā prakṛtir
mahat-tattvam asūta \| mahataḥ svarūpam āha---hiraṇmayaṁ prakāśa-bahulam
\|\|19\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** idānīṁ tattveṣu
lakṣayitavyeṣu prathamaṁ cittasyotpatti-pūrvakaṁ lakṣaṇam āha---daivāt
kālāt kṣubhitā dharmā guṇā yasyās tasyāṁ yonāv abhivyakti-sthāne vīryaṁ
cic-chakty-ākhyaṁ caitanyam \| sā prakṛtir mahat-tattvam asūta \|
hiraṇmayaṁ prakāśa-bahulam \|\|19\|\|

\...

**\|\| 3.26.20 \|\|**

**viśvam ātma-gataṁ vyañjan kūṭa-stho jagad-aṅkuraḥ \|**

**sva-tejasāpibat tīvram ātma-prasvāpanaṁ tamaḥ \|\|**

**madhvācāryaḥ (bhāgavata-tātparyam) :**

aṅke ramayate yasmāt keśavo jagad-aṅkuraḥ \|

> mahāntaṁ yo'sṛjaj jīvaṁ mohakaṁ ca tamo'grasat \|\| iti ca \|\|20\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** viśvam ahaṅkārādi-prapañcam \|
ātma-gataṁ svasmin sūkṣma-rūpeṇa sthitaṁ vyañjan prakaṭayan mahāṁs
tīvraṁ pralaya-kālīnaṁ tamo'pibat \| kūṭa-stho laya-vikṣepa-śūnyaḥ \|
kathaṁ-bhūtaṁ tamaḥ ? ātmānaṁ prasvāpayati pracchādayatīti tathā \| yat
pūrvaṁ pralaya-samaye mahāntaṁ prakṛtau vilāpayām āsety arthaḥ
\|\|20\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** viśvam
ahaṅkārādi-prapañcam ātma-gataṁ svasmin sūkṣma-rūpeṇa sthitaṁ vyañjayan
prakaṭayan,sarvatra puṁstvaṁ tattva-pada-tyāgena mahān ity etasyaiva
viśeṣyīkṛtatvāt \| kūṭa-sthaḥ manoval laya-vikṣepa-śūnyaātmānaṁ
prasvāpayati tathā yat tamaḥ pūrva-pralaya-samaye mahāntaṁ prakṛtau
vilāpayām āsety arthaḥ \|\|20\|\|

\...

**\|\| 3.26.21 \|\|**

**yat tat sattva-guṇaṁ svacchaṁ śāntaṁ bhagavataḥ padam \|**

**yad āhur vāsudevākhyaṁ cittaṁ tan mahad-ātmakam \|\|**

**madhvācāryaḥ (bhāgavata-tātparyam) :** yad vāsudevākhyaṁ
bhagavad-rūpaṁ tato mahad-ātmakaṁ cittaṁ jāyate \| sattva-śabdena
cocyante pūrṇānandādayo guṇā iti ca \|\|21\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** prasaṅgāc catur-vyūhopāsanām
āha---yat tad iti \| sarvāgama-prasiddhatvam āha---svacchaṁ viśadam \|
śāntaṁ rāgādi-rahitam \| bhagavataḥ padam upalabdhi-sthānam \| ata eva
vāsudevākhyaṁ yad āhuḥ \| ayam arthaḥ---adhibhūta-rūpeṇa tasyaiva mahān
iti saṁjñā, adhyātma-rūpeṇa cittam iti, upāsya-rūpeṇa vāsudeva iti,
adhiṣṭhātā tu tasya kṣetra-jñaḥ, evam ahaṅkāre saṅkarṣaṇa upāsyaḥ,
rudro'dhiṣṭhātā, manasy aniruddha upāsyaḥ, candro'dhiṣṭhātā, buddhau
pradyumna upāsyaḥ, brahmādhiṣṭhāteti jñātavyam \|\|21\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yat tat prasiddhaṁ cittaṁ
tan mahad-ātmakaṁ mahat-tattvam eva dehe citta-rūpeṇa tiṣṭhatīty arthaḥ
\| svacchaṁ nirmalaṁ śāntaṁ rāgādi-śūnyaṁ bhagavataḥ padam
upāsanā-pīṭhaṁ yad yaṁ bhagavantaṁ vāsudevākhyam āhur iti
cittāhaṅkāra-buddhi-manaḥsu krameṇa
vāsudeva-saṅkarṣaṇa-pradyumnāniruddhā upāsya-devatāḥ
cittādi-śuddhy-arthaṁ jñeyāḥ \| viṣṇu-rudra-brahma-candrās tv
adhiṣṭhātāraḥ \|\|21\|\|

\...

**\|\| 3.26.22 \|\|**

**svacchatvam avikāritvaṁ śāntatvam iti cetasaḥ \|**

**vṛttibhir lakṣaṇaṁ proktaṁ yathāpāṁ prakṛtiḥ parā \|\|**

**madhvācāryaḥ (bhāgavata-tātparyam) :**

mahat-tattva-gato yo'sau vāsudevābhidho hariḥ \|

> sa citta-janakaḥ proktaḥ prāṇināṁ ca pṛthak pṛthak \|\| iti ca \|

cittasya svacchatvādayaḥ pṛthag-guṇā ucyante \| svacchatvam ity-ādi \|
stimitodaka-cittāder avakāro'lpa-vikriyā iti tattva-viveke \| vṛttiḥ
svabhāvo vṛttaṁ ca sthitir ity abhidhīyate iti śabda-nirṇaye \|
vṛttibhir lakṣaṇaṁ proktam iti svābhāvikaṁ lakṣaṇam ity arthaḥ
\|\|22\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** svacchatvaṁ
bhagavad-bimba-grāhitvam \| avikāritvaṁ laya-vikṣepa-rāhityam \| apāṁ
prakṛtiḥ phena-taraṅgādi-rahitāvasthā \| parā bhū-saṁsargāt prāktanī sā
yathā madhurā svacchā śāntā ca tadvad ity arthaḥ \|\|22\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu deha-sthasya
cittasya sarvatra svacchatvādi-guṇo nopalabhyate ? tatrāha---svacchatvaṁ
bhagad-bimba-grāhitvam avikāritvaṁ laya-vikṣepa-rāhityaṁ śāntasyaṁ
rāgādi-rāhityam iti lakṣaṇaṁ cetasaś cittasya vṛttibhiḥ svābhāvikībhir
eva proktam \| yathā apāṁ parā prakṛtir utkṛṣṭaḥ svabhāvaḥ \| tena khalv
āpaḥ svacchāḥ phena-taraṅgādi-rahitā madhurāḥ śāntā bhavanti \| yathā ca
bhūmy-ādi-saṁsargād asvacchatvādimatyo bhavanti, tathaiva cittam api
durviṣaye āsaktaṁ cetanā-saṁsargād asvaccham api bhavatīty arthaḥ
\|\|22\|\|

\...

**\|\| 3.26.23 \|\|**

**mahat-tattvād vikurvāṇād bhagavad-vīrya-sambhavāt \|**

**kriyā-śaktir ahaṅkāras tri-vidhaḥ samapadyata \|\|**

**vaikārikas taijasaś ca tāmasaś ca yato bhavaḥ \|**

**manasaś cendriyāṇāṁ ca bhūtānāṁ mahatām api \|\|**

**sahasra-śirasaṁ sākṣād yam anantaṁ pracakṣate \|**

**saṅkarṣaṇākhyaṁ puruṣaṁ bhūtendriya-manomayam \|\|**

**madhvācāryaḥ (bhāgavata-tātparyam) :**

jñāna-pradhānas tu mahān ahaṅkāraḥ kriyādhikaḥ \|

> ityarāpekṣayā so'pi jñānādhika itīritaḥ \|\| iti ca \|

devatādhikṛtaṁ yat tad adhidaivam iti smṛtam iti ca \|
vaikāriko'dhidaivam ity-ādi pañcamy-arthe \| saptasu prathamo yatra
svātantryaṁ yad vivakṣitam iti śabda-nirṇaye \|

> mano-rūpeṇa kartṛtvaṁ deha-rūpeṇa kāryatā \|
>
> indriyātmatayā caiva karaṇatvam ahaṅkṛteḥ \|\|
>
> yato manasāhaṁ-bhāvas tasmāt kartṛ-manaḥ smṛtam \|
>
> svabhāva-kartṛ-jīvasya tvāsannopādhi tad yataḥ \|\|
>
> karma-jñāne karaṇatā yataḥ karaṇam indriyam \|
>
> kāryaṁ dehaḥ samuddiṣṭam utpādyatvāt punaḥ punaḥ \|\|
>
> śānta-rūpo deva-pitā ghoraḥ karaṇāsṛṅ-mukhaḥ \|
>
> tāvaj jñānasyāprakāśān mūḍho bhūta-pitā smṛtaḥ \|
>
> tir-rūpo'yam ahaṅkāraḥ śeṣa ity evaṁ taṁ viduḥ \|\| iti tattva-viveke
> \|\|25-28\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** evam anuvṛttiḥ kṛpayaiveti
sūcayann apakāriṣv api tasya kṛpālutāṁ darśayann āha---aho āścaryaṁ
kṛpālutāyāḥ \| hantum icchayāpi stanayoḥ saṁbhṛtaṁ kāla-kūṭaṁ viṣaṁ yam
apāyayat \| bakī pūtanā asādhvī duṣṭāpi dhātryā yaśodāyā ucitāṁ gatiṁ
lebhe \| bhakta-veṣa-mātreṇa yaḥ sad-gatiṁ dattavān ity arthaḥ \|
tato'nyaṁ kaṁ vā bhajema \|\|23\|\|

nanu bhāgavatān eva bhagavān anugṛhṇātīti prasiddham, satyam, asurān apy
akaṁ bhāgavatān eva manye, yato bhāgavatā iva te'pi bhagavad
dhyānābhiniveśena bhagavantam aparokṣaṁ paśyantīty āha---saṁrambhaḥ
krodhāveśas tena mārgeṇābhiniviṣṭaṁ cittaṁ yeṣāṁ tān \| ata eva ye
saṅgrāme tārkṣyaḥ kaśyapas tasya putraṁ garuḍamaṁse skandhe
sunābhāyudhaś cakrāyudho'rir yasya tam acakṣatāpaśyan \| tasmāt teṣv apy
anugraho yukta evety arthaḥ \| vakṣyati ca---tasmāt kenāpy upāyena manaḥ
kṛṣṇe niveśayet\[bhā.pu. 7.1.28\] iti \|\|24\|\|

idānīṁ tasyāntar dhāna-prakāraṁ vaktum ādita ārabhya tac caritaṁ
saṅkṣepataḥ kathayati \| vasudevasya bhāryāyāṁ jātaḥ \| bhojendraḥ
kaṁsas tasya bandhanāgāre \| asyāḥ pṛthivyāḥ śaṁ sukhaṁ svayaṁ cikīṛṣuḥ
ajena brahmaṇā ca yācitaḥ san \|\|25\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** kriyāsu mana-ādy-utpādaneṣu śaktir
yasya saḥ \|\|23\|\|

manasa ity upalakṣaṇaṁ devānām api bhūtānāṁ mahatām apīty atra
bhūta-sūkṣmādi-kramas tv avāntaro jñeyaḥ \|\|24\|\|

yam ahaṅkāraṁ sākṣād anantaṁ pracakṣate upāsya-tad-adhiṣṭhānayos
tādātmyāpattiṁ dṛṣṭvā tat tulyaṁ vadantīty arthaḥ sākṣāt
pratyakṣa-tulyayoḥ ity amaraḥ \| ahaṅkāraṁ viśinaṣṭi---bhūteti \|
anantaṁ viśinaṣṭi---sahasraśirasam ity-ādi-pada-trayeṇa \| tatra
saṅkarṣaṇākhyaṁ puruṣaṁ prathamaṁ puruṣam ity arthaḥ \|*\|*25\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**
ahaṅkārasyotpatti-pūrvakaṁ lakṣaṇam āha---mahat-tattvād iti \|
kriyā-śaktir ity upalakṣaṇaṁ jñāna-kriyā-dravyeṣv api tasya śaktimattvāt
\| yato yebhyo vaikārika-taijasa-tāmasebhyo mana indriya-bhūtānāṁ
krameṇa bhava utpattiḥ \| tatropāsya-devatām āha---sahasreti \| yam iti
mañcāḥ krośantīti nyāyena yat-stham ity arthaḥ \|\|23-25\|\|

\...

**\|\| 3.26.26 \|\|**

**kartṛtvaṁ karaṇatvaṁ ca kāryatvaṁ ceti lakṣaṇam \|**

**śānta-ghora-vimūḍhatvam iti vā syād ahaṅkṛteḥ \|\|**

**śrīdhara-svāmī (bhāvārtha-dīpikā) :** lakṣaṇam āha---kartṛtvam iti \|
kartṛtvaṁ devatādi-rūpeṇa \| karaṇatvam indriya-rūpeṇa \| kāryatvaṁ
bhūta-rūpeṇa \| śāntatvādikaṁ tu tat tat kāraṇa-guṇa-traya-rūpeṇa \|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** kartṛtvam \|\|26\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kartṛtvaṁ devatā-rūpeṇa
karaṇatvam indriya-rūpeṇa kāryatvaṁ bhūta-rūpeṇa śāntatvādikaṁ
tri-guṇa-mayatvena \|\|26\|\|

\...

**\|\| 3.26.27 \|\|**

**vaikārikād vikurvāṇān manas-tattvam ajāyata \|**

**yat-saṅkalpa-vikalpābhyāṁ vartate kāma-sambhavaḥ \|\|**

**śrīdhara-svāmī (bhāvārtha-dīpikā) :** manasa utpatti-pūrvakaṁ lakṣaṇam
āha---vaikārikād iti dvābhyām \| saṅkalpaś cintanam, vikalpo
viśeṣa-cintanam \| yasya manasaḥ saṅkalpa-vikalpābhyāṁ kāma-saṁbhavo
vartata iti kāma-rūpā vṛttir lakṣaṇatvenoktā, na tu
pradyumna-vyūhotpattiḥ, tasya saṅkalpādi-kāryatvābhavāt, upāsya-vyūhasya
cāniruddhasyokteḥ \|\|27\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yad yato manasaḥ
saṅkalpaḥ sāmānyato viṣaya-jighṛkṣā sāmānya-viṣayasyaiva
vividha-saṅkalpanena viśeṣato jighṛkṣā vikalpaś ca tābhyāṁ kāmasya
manorathasya sambhavo bhavati \|\|27\|\|

\...

**\|\| 3.26.28 \|\|**

**yad vidur hy aniruddhākhyaṁ hṛṣīkāṇām adhīśvaram \|**

**śāradendīvara-śyāmaṁ saṁrādhyaṁ yogibhiḥ śanaiḥ \|\|**

**śrīdhara-svāmī (bhāvārtha-dīpikā) :** śāradaṁ śarat-kālīnam indīvaraṁ
nīlotpalaṁ tad iva śyāmam \| yac chanaiḥ saṁrādhyaṁ vaśī-kartuṁ yogyam,
durgrahatvāt \|\|28\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** yad vidur iti pūrvavat \|\|28\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yat yat-stham \|\|28\|\|

\...

**\|\| 3.26.29 \|\|**

**taijasāt tu vikurvāṇād buddhi-tattvam abhūt sati \|**

**dravya-sphuraṇa-vijñānam indriyāṇām anugrahaḥ \|\|**

**madhvācāryaḥ (bhāgavata-tātparyam) :** dravya-sphuraṇe yad
viśeṣa-jñānam \|\|29\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** buddher utpatti-pūrvakaṁ
lakṣaṇām āha---taijasād iti dvābhyām \| he sati ! dravya-sphuraṇa-rūpaṁ
vijñānam iti citta-vyāvṛtty-artham uktam \| indriyāṇām anugraha iti
sa-vikalpa-jñāne \| hṛṣīkāṇām adhīśvaram iti yad uktaṁ tat tu
nirvikalpaka-jñāne \|\|29\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** taijasād ity-ādi yugmakam \|
cittasya grahaṇa-mātraṁ buddhes tu dravya-sphuraṇa-rūpaṁ vijñānaṁ
vijñāna-mātra-vicāraḥ manasas tu cintana-mātraṁ tad idaṁ ca
sa-vikalpa-jñānānantaraṁ tad idam iti smṛtiḥ \|\|29\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** dravya-sphuraṇa-rūpaṁ
vijñānam iti citta-vyāvṛtty-arthaṁ cetanā-rūpaṁ vijñānaṁ tu citta-dharmo
jñeyaḥ \| indriyānām anugraha iti buddhyā vinā pañcendriyāṇi na
pravartituṁ śaknuvantīty arthaḥ \| yadyapi cittāhaṅkāra-manāṁsy
apīndriyānugrāhakāṇi, tad api buddhyā tad-anugraha-viśeṣo jñeyaḥ \|
tathā hi-śabdaṁ śṛṇomīty atra prathamaṁ cittena cetanā-mātraṁ nidhīyate
\| buddhyā śabdo'yam iti sphūrtiḥ manasā śabde jighṛkṣā ahaṅkāreṇa tatra
svābhimānārpaṇam iti bhedaḥ \|\|29\|\|

\...

**\|\| 3.26.30 \|\|**

**saṁśayo'tha viparyāso niścayaḥ smṛtir eva ca \|**

**svāpa ity ucyate buddher lakṣaṇaṁ vṛttitaḥ pṛthak \|\|**

**madhvācāryaḥ (bhāgavata-tātparyam) :**

sāmānyaṁ manasā jātaṁ viśeṣād buddhijaṁ bhavet \|

> acalaḥ saṁśayo buddheś calo mānasa ucyate \|
>
> cañcalā tu smṛtir buddhiś cittajaiva sthirā smṛtiḥ \|\| iti ca \|
>
> yena yaj jñāyate vastu tat-tal-lakṣaṇam ucyate \|
>
> tat-svarūpaṁ pṛthak ceti dvividhaṁ kavayo viduḥ \|\| iti kāpileye
> \|\|30\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** dravya-sphuraṇasyaiva prapañcaḥ
saṁśayādiḥ \| viparyāso mithyā-jñānam \| niścayaḥ pramāṇa-jñānam \|
svāpo nidrā \| pramāṇa-viparyaya-vikalpa-nidrā-smṛtayaḥ\[yo.sū. 1.6\]iti
pātañjalokteḥ \|\|30\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** buddhes tu saṁśayādi-jñānānantaraṁ
tat-tad-viśeṣa-cintana-rūpateti bhedaḥ \| atra tu buddhāv adhiṣṭhātā
brahmā upāsyaḥ pradyumno jñeyaḥ pūrvavad upāsanārtham abheda uktaḥ
\|\|30\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** dravya-sphuraṇasyaiva
prapañcaḥ viparyāso mithyā-jñānaṁ niścayaḥ pramāṇa-jñānaṁ svāpo nidrā \|
pramāṇa-viparyaya-vikalpa-nidrāsmṛtayaḥiti pātañjalokteḥ \|\|30\|\|

\...

**\|\| 3.26.31 \|\|**

**taijasānīndriyāṇy eva kriyā-jñāna-vibhāgaśaḥ \|**

**prāṇasya hi kriyā-śaktir buddher vijñāna-śaktitā \|\|**

**śrīdhara-svāmī (bhāvārtha-dīpikā) :** indriyāṇām utpattim
āha---taijasāni taijasāhaṅkārāj jātāni \| jñānendriyāṇāṁ
vaikārikatva-śaṅkānivṛtty-artham evakāraḥ \| dvi-vidhāny apīndriyāṇi
taijasāny evety anvayaḥ \| tatra hetuḥ, prāṇasyeti \| **hi** yasmāt
prāṇasya kriyā-śaktir buddheś ca vijñāna-śaktitā \| ataḥ prāṇasya
taijasaṭvāt tat kriyā-śaktimatām indriyāṇāṁ taijasaṭvam \| tathā buddhes
taijasatvāt tadīya-jñāna-śaktimatām apīndriyāṇāṁ taijasatvam ity arthaḥ
\|\|31\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** jñānendriyāṇām api taijasatvaṁ
sa-vikalpaka-jñānatvena rajaḥ-pracuratvāt \|\|31\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** indriyāṇi taijasāny eva
taijasāhaṅkārāj jātāni \| jñānendriyāṇāṁ
vaikārikatva-śaṅkā-nivṛtty-artham eva-kāraḥ \| dvividhānām apīndriyāṇāṁ
taijasatve hetuḥ---prāṇasyeti \| **hi** yasmāt \| prāṇasya kriyā-śaktir
ataḥ prāṇasya taijasatvāt tat-kriyā-śaktimatām apīndriyāṇāṁ taijasatvam
\| tathā buddher vijñāna-śaktitā, ato buddheḥ
sa-vikalpaka-jñāna-vṛttitvena rajaḥ-pracuratvāt taijasatvena
tadīya-jñāna-śaktimatām indriyāṇām api taijasatvam \|\|31\|\|

\...

**\|\| 3.26.32 \|\|**

**tāmasāc ca vikurvāṇād bhagavad-vīrya-coditāt \|**

**śabda-mātram abhūt tasmān nabhaḥ śrotraṁ tu śabdagam \|\|**

**madhvācāryaḥ (bhāgavata-tātparyam) :**

pradhāna-vāyuḥ sūtrātmā mahatā saha jāyate \|

> tejasaś ca ṛjaḥ sparśa ity ādyās ta-sutāḥ smṛtāḥ \|\| iti ca
> \|\|32\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** tan mātrotpatti-pūrvakam
ākāśādi-mahā-bhūtotpattiṁ tal-lakṣaṇaṁ cāha---tāmasād iti pañcadaśabhiḥ
\| śrotraṁ tu śabda-gam ity-ādibhir viṣayotpatty-anantaraṁ tat
saṁbandha-mātraṁ kathyate na tūtpattiḥ \| prāg evotpannatvāt \| śabdaṁ
gacchati prāpnotīti śabda-gam \|\|32\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** bhagavad-vīryaṁ kāla-rūpas
tat-prabhāvaḥ śrotraṁ tu śabdagam ity anena taṭastha-lakṣaṇaṁ lakṣyate
\| śrotra-grāhyatvaṁ śabdatvam iti \| anyad anyat tu vivaraṇa-mātram,
evam uttaratrāpi \|\|32\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** bhagavad-vīryaṁ
kāla-rūpas tat-prabhāvas tena preritāt sa śabdaḥ kena gṛhyate ity
apekṣāyām āha---śrotraṁ taijasāhaṅkāra-kāryaṁ śrotrendriyaṁ kartṛ-śabdaṁ
gacchati prāpnotīti tat \|\|32\|\|

\...

**\|\| 3.26.33 \|\|**

**arthāśrayatvaṁ śabdasya draṣṭur liṅgatvam eva ca \|**

**tan-mātratvaṁ ca nabhaso lakṣaṇaṁ kavayo viduḥ \|\|**

**madhvācāryaḥ (bhāgavata-tātparyam) :** arthāśrayatvam artha-viṣayatvam
\|\|33\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** śabdasya lakṣaṇam
āha---arthāśrayatvam artha-vācakatvam \| draṣṭur liṅgatvaṁ
kuḍyāntaritasya vaktur jñāpakatvam \| tad uktam, liṅgaṁ yad
draṣṭṛ-dṛśyayor iti \| nabhasas tan mātratvaṁ sūkṣmatvaṁ śabdasya
lakṣaṇam ity anvayaḥ \|\|33\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** śabdasya lakṣaṇaṁ kavaya
āhuḥ \| kiṁ tat ? arthāśrayatvam artha-vācakatvaṁ draṣṭu-liṅgatvaṁ
rāma-kṛṣṇādi-līlā-draṣṭṛ-vyāsa-śukādi-jñāpakatvam \| yad vā,
kuḍyāntaritasyāpi vaktur jñāpakatvaṁ, tathā nabhasas tan-mātratvam
ākāśa-sūkṣma-rūpatvam \|\|33\|\|

\...

**\|\| 3.26.34 \|\|**

**bhūtānāṁ chidra-dātṛtvaṁ bahir antaram eva ca \|**

**prāṇendriyātma-dhiṣṇyatvaṁ nabhaso vṛtti-lakṣaṇam \|\|**

**śrīdhara-svāmī (bhāvārtha-dīpikā) :** nabhaso lakṣaṇam āha---bhūtānām
iti \| chidra-dātṛtvam avakāśa-dātṛtvam \| bahir antar
vyavahārāspadatvam \| ātmā manaḥ \| prāṇādīnāṁ dhiṣṇyatvam āśrayatvaṁ
nāḍyādi-cchidra-rūpeṇa \| vṛttiḥ kāryam eva lakṣaṇaṁ vṛtti-lakṣaṇam \|
evam uttaratrāpy ekena ślokena tan mātramhābhūtayor utpattiḥ \|
dvitīyena tan mātra-lakṣaṇam \| tṛtīyena mahā-bhūta-lakṣaṇam ity
anusandheyam \|\|34\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** arthāśrayatvaṁ śabda-viśeṣasya
draṣṭur liṅgatvaṁ ca \| svarūpa-lakṣaṇaṁ tu tan-mātratvaṁ nabhasa iti
lakṣaṇaṁ cedam abheda-vivakṣayaiva \| vastutas tu śabdādayo dvividhāḥ \|
ākāśādi-dravyāṇāṁ sūkṣmāvasthā guṇāvasthāś ca \| tatrādyās
tan-mātra-rūpāḥ arthāśrayādi-rūpās tv anye iti \|\|34\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ākāśasya lakṣaṇam
āha---chidra-dātṛtvam avakāśa-dātṛtvaṁ bahir antaraṁ
bahir-antara-vyavahārāspadatvam \| prāṇendriya-manasāṁ dhiṣṇyatvaṁ
nāḍyādi-chidra-rūpeṇāśrayatvaṁ nabhaso vṛttibhir dharmair lakṣaṇam
\|\|34\|\|

\...

**\|\| 3.26.35 \|\|**

**nabhasaḥ śabda-tanmātrāt kāla-gatyā vikurvataḥ \|**

**sparśo'bhavat tato vāyus tvak sparśasya ca saṅgrahaḥ \|\|**

**madhvācāryaḥ (bhāgavata-tātparyam) :**

śabdenaiva yato jñeyo hari-liṅgaṁ tu tasya tat \|

> sparśādy-abhāvāt tan-mātrā nabhasaś ceti kīrtyate \|\|
>
> sparśādayaś ca tan-mātrā itare pūrva-saṁsthiteḥ \|
>
> tiṣṭhaty eko guṇo bhūte pratyekaṁ pañcasu sthitaḥ \|\|
>
> śabdo varṇātmako nityo dhvanir ākāśa-sambhavaḥ \|
>
> ākāśa eva sūkṣmas tu dhvanir ity eva śabdyate \|\|
>
> sa eva vyajyamānas tu bhavet karṇaika-gocaraḥ \|
>
> nabhasaḥ śabda-tan-mātrāc chabda-mātrā guṇābhavan \|\|
>
> sparśādayo'pi vāyv-ādeḥ sūkṣmāvasthā prakīrtitā \|
>
> sūkṣmendriyāṇi santy eva syuḥ sthūlāny ahaṅkṛteḥ \|
>
> bhūtebhyaś copacīyante punar brahma-śarīrataḥ \|\| iti ca
> \|\|35-37\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** kā sā tvak \| sparśasya
saṅgrahaḥ samyag grahaṇaṁ yayā \| puṁstvaṁ niyata-liṅgatvāt \| yad vā,
sparśasya saṅgrahas tato bhavatīti śeṣaḥ \| śabda-tan-mātrād
ity-ādi-tan-mātrāṇām uttarottarānvayārtham uktam \|\|35\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** śabda eva tan-mātraṁ
yasya tathā-bhūtān nabhasaḥ sakāśāt, saṅgrahaḥ samyak gṛhyate'nayeti
karaṇe ap \| tvak tvag-indriyaṁ sparśa-grahaṇe karaṇam ity arthaḥ
\|\|35\|\|

\...

**\|\| 3.26.36 \|\|**

**mṛdutvaṁ kaṭhinatvaṁ ca śaityam uṣṇatvam eva ca \|**

**etat sparśasya sparśatvaṁ tan-mātratvaṁ nabhasvataḥ \|\|**

**śrīdhara-svāmī (bhāvārtha-dīpikā) :** sparśa-lakṣaṇam āha---mṛdutvam
iti \| sparśatvaṁ svarūpa-lakṣaṇam ity arthaḥ \| nabhasvato vāyos
tan-mātratvaṁ ca \|\|36\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sparśasya lakṣaṇam
āha---sparśatvaṁ svarūpa-lakṣaṇam ity arthaḥ \| nabhasvato vāyos
tan-mātratvam \|\|36\|\|

\...

**\|\| 3.26.37 \|\|**

**cālanaṁ vyūhanaṁ prāptir netṛtvaṁ dravya-śabdayoḥ \|**

**sarvendriyāṇām ātmatvaṁ vāyoḥ karmābhilakṣaṇam \|\|**

**śrīdhara-svāmī (bhāvārtha-dīpikā) :** cālanaṁ vṛkṣa-śākhādeḥ \|
vyūhanaṁ melanaṁ tṛṇādeḥ \| prāptiḥ saṁyogo dravyasya gandhavato ghrāṇaṁ
prati \| tathā śaityādimataḥ sparśanaṁ prati \| śabdasya śrotraṁ prati
netṛtvam \| sarvendriyāṇām ātmatvam upodbalakatvam \| karmaṇā
kāryeṇābhilakṣaṇam \| bhāve lyuṭ \| karmaivābhilakṣaṇam iti vigrahe tu
karaṇe \|\|37\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** vāyor lakṣaṇam
āha---cālanaṁ vṛkṣa-śākhādeḥ \| vyūhanaṁ melanaṁ tṛṇādeḥ \| prāptiḥ
vastu-mātreṇa saṁyogaḥ \| dravya-śabdayoḥ dravyasya gandhavato ghrāṇaṁ
prati \| śaityādimatas tvacaṁ prati, śabdasya śrotraṁ prati netṛtvam
\|atra prāptiḥ saṁyoga eva cālana-vyūhana-netṛtvāni saṁyoga-viśeṣa iti
jñeyam \|sarvendriyāṇām ātmatvaṁ saṁjīvakatvaṁ vāyoḥ karmaiva abhi
sarvato-bhāvena lakṣaṇaṁ, lakṣyate'neneti lakṣaṇaṁ karaṇe lyuṭ
\|\|37\|\|

\...

**\|\| 3.26.38 \|\|**

**vāyoś ca sparśa-tanmātrād rūpaṁ daiveritād abhūt \|**

**samutthitaṁ tatas tejaś cakṣū rūpopalambhanam \|\|**

**madhvācāryaḥ (bhāgavata-tātparyam) :**

prāpnoti vāyuḥ sarvaṁ tu svata eva hares tathā \|

> ataḥ prāptir iti prāhur vāyuṁ bhūta-patiṁ prabhum \|
>
> pradhāna-vāyur anyeṣu nityāviṣṭo yatas tataḥ \|
>
> tad-guṇās teṣu cocyante nīcatā nāsya tat-kṛteḥ \|\| iti
> brahma-vaivarte \|\|
>
> svarūpam api karmeti viṣayatvād dīryate iti śabda-nirṇaye \|\|38\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** *na vyākhyātam.*

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tejasas tejastvam asādhāraṇatvam
iti tad-bodhakam ity arthaḥ \| rūpeṇaiva hi tejaso'sādhāraṇatvaṁ gamyate
asādhāraṇa-rūpavad dravyaṁ teja iti \|\|38\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** *na vyākhyātam.*

\...

**\|\| 3.26.39 \|\|**

**dravyākṛtitvaṁ guṇatā vyakti-saṁsthātvam eva ca \|**

**tejastvaṁ tejasaḥ sādhvi rūpa-mātrasya vṛttayaḥ \|\|**

**madhvācāryaḥ (bhāgavata-tātparyam) :** vyakti saṁsthātaṁ vyaktatena
sthitiḥ \| guṇatā prakāśatvam \|āloko guṇa ity eva prakāśaś ceti
kathyate ity abhidhānam \|tejastvam atha cogratvaṁ krauryam ity api
cocyate ity abhidhānam \|\|39\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** dravyākṛtitvaṁ
dravyasyākāra-samarpakatvam \| guṇatā dravyopasarjanatayā pratītiḥ \|
śabdasya tu svātantryeṇaiva pratītiḥ \| apratyakṣa-dravyasya sparśāder
api svātantryeṇaiva pratītiḥ rūpasya tu naivam iti tasyāyaṁ viśeṣa uktaḥ
\| vyakti-saṁsthātvaṁ vyakter dravyasya yā saṁsthā sanniveśaḥ saiva
saṁsthā yasya tat pariṇāmatayā pratītir ity arthaḥ \| tejasas tejastvam
asādhāraṇatvam \|\|39\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** rūpasya lakṣaṇam
āha---dravyasyākṛtitvam ākāra-samarpakatvam \| guṇatā
dravyopasarjanatayā pratītiḥ śabdasya tu svātantryeṇaiva pratītiḥ \|
apratyakṣa-dravyasya sparśād eva svātantryeṇaiva pratītiḥ \| rūpasya tu
naivam \| vyakti-saṁsthātvaṁ vyakter dravyasya yā saṁsthā sanniveśa
saiva saṁsthā yasya tasya bhāvas tattvaṁ dravya-parimāṇenaiva
yat-parimāṇa-pratītīty arthaḥ \| tejasas tejastvaṁ tan-mātratvaṁ,
vṛttayo dṛśhāḥ \|\|39\|\|

\...

**\|\| 3.26.40 \|\|**

**dyotanaṁ pacanaṁ pānam adanaṁ hima-mardanam \|**

**tejaso vṛttayas tv etāḥ śoṣaṇaṁ kṣut tṛḍ eva ca \|\|**

**śrīdhara-svāmī (bhāvārtha-dīpikā) :** dyotanaṁ prakāśanaṁ, pacanaṁ
taṇḍulādeḥ \| kṣut tṛḍ aśanā pipāsā ca tad dvāreṇa pānam adanaṁ ca
\|\|40\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tejaso lakṣaṇam
āha---dyotanaṁ prakāśanaṁ, pacanaṁ taṇḍulādeḥ \| kṣut kṣudhā \| tṛṭ
ṭṛṣṇā \| tad-dvāreṇa adanaṁ pacanaṁ ca \|\|40\|\|

\...

**\|\| 3.26.41 \|\|**

**rūpa-mātrād vikurvāṇāt tejaso daiva-coditāt \|**

**rasa-mātram abhūt tasmād ambho jihvā rasa-grahaḥ \|\|**

**śrīdhara-svāmī (bhāvārtha-dīpikā) :** jihvā rasanendriyam \| raso
gṛhyate'nayeti rasa-grahaḥ \| yad vā, rasa-grahas tato bhavatīti śeṣaḥ
\|\|41\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

\...

**\|\| 3.26.42 \|\|**

**kaṣāyo madhuras tiktaḥ kaṭv amla iti naikadhā \|**

**bhautikānāṁ vikāreṇa rasa eko vibhidyate \|\|**

**śrīdhara-svāmī (bhāvārtha-dīpikā) :** kaṣāyādiṣu lavaṇo'pi draṣṭavyaḥ
\| bhautikānāṁ saṁsargi-dravyāṇām \| ya eko madhura eva sann evam
anekadhā bhidyate sa rasa ity arthaḥ \|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** rasasya lakṣaṇam
āha---kaṣāya iti \| kaṣāyādiṣu lavaṇo'pi draṣṭavyaḥ \| bhautikānāṁ
saṁsargi-dravyāṇāṁ ya eko madhura eva san ekam anekadhā bhidyate sa rasa
ity arthaḥ \|\|42\|\|

\...

**\|\| 3.26.43 \|\|**

**kledanaṁ piṇḍanaṁ tṛptiḥ prāṇanāpyāyanodanam \|**

**tāpāpanodo bhūyastvam ambhaso vṛttayas tv imāḥ \|\|**

**madhvācāryaḥ (bhāgavata-tātparyam) :** udanaṁ bindu-bhāvaḥ syāt
syandanaṁ sravaṇaṁ smṛtam ity abhidhānam \| pṛthivy-agny-apekṣayā
bhūyastvaṁ dehe \|\|43\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** kledanam ārdrī-karaṇam \|
piṇḍanaṁ mṛd-ādeḥ piṇḍī-karaṇam \| tṛptis tṛpti-dātṛtvam \| prāṇanaṁ
jīvanam \|āpo-mayaḥ prāṇaḥ iti smṛteḥ, āpyāyanaṁ
tṛḍ-vaiklavya-nivartanam \|undanaṁ mṛdū-karaṇam \| ondanam iti pāṭhe'pi
sa evārthaḥ \| bhūyastvaṁ kūpādāv udbhṛtasyāpi punaḥ punar udbhavaḥ
\|\|43\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** bhūyastvaṁ candrādi-darśanena
samudrādāv iva \|\|43\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ambhaso lakṣaṇam
āha---kledanam ārdrī-karaṇam \| piṇḍanaṁ mṛd-ādeḥ piṇḍī-karaṇam \|
tṛptis tṛpti-dātṛtvam \| prāṇanaṁ jīvanam \|āpo-mayaḥ prāṇaḥ iti śruteḥ,
āpyāyanaṁ tṛḍ-vaiklavya-nivartanam \| udanaṁ mṛdū-karaṇam \|undanam iti
pāṭhe'pi sa evārthaḥ \| bhūyastvaṁ kūpādāv uddhṛtasyāpi punaḥ punar
udgamaḥ \|\|43\|\|

\...

**\|\| 3.26.44 \|\|**

**rasa-mātrād vikurvāṇād ambhaso daiva-coditāt \|**

**gandha-mātram abhūt tasmāt pṛthvī ghrāṇas tu gandhagaḥ \|\|**

**śrīdhara-svāmī (bhāvārtha-dīpikā) :** gandha-go gandhaṁ prāpnoti
\|\|44\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

\...

**\|\| 3.26.45 \|\|**

**karambha-pūti-saurabhya- śāntogrāmlādibhiḥ pṛthak \|**

**dravyāvayava-vaiṣamyād gandha eko vibhidyate \|\|**

**śrīdhara-svāmī (bhāvārtha-dīpikā) :** karambho miśra-gandhaḥ, yathā
vyañjanādīnāṁ hiṅgv-ādi-saṁskāreṇa \| pūtir durgandhaḥ \| saurabhyaṁ
karpūrādeḥ \| śāntaḥ śata-patrādeḥ \| ugro laśunādeḥ \| amlas
tintiṇy-ādeḥ \| saṁsargiṇāṁ dravyāvayavānāṁ vaiṣamyādya evaṁ vibhidyate,
sa gandha ity arthaḥ \|\|45\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** gandhasya lakṣaṇam
āha---karambho miśra-gandhaḥ, yathā vyañjanādīnāṁ hiṅgv-ādi-saṁskāre \|
pūtir durgandhaḥ\|\|45\|\|

\...

**\|\| 3.26.46 \|\|**

**bhāvanaṁ brahmaṇaḥ sthānaṁ dhāraṇaṁ sad-viśeṣaṇam \|**

**sarva-sattva-guṇodbhedaḥ pṛthivī-vṛtti-lakṣaṇam \|\|**

**madhvācāryaḥ (bhāgavata-tātparyam) :** bhāvanam utpādakatvam
\|brahma-sthānaṁ tu pṛthivī śarīre brahma-darśanāt iti kāpileye \|
sad-viśeṣeṇa vyaktatvam \|asad-avyakta-nāma syād vyaktaṁ sad iti cocyate
iti brāhme \| sarva-sattva-guṇodbhedaḥ śarīre hi sarva-prāṇināṁ guṇā
vyajyante saṁsārāvasthāyām \|

> śarīraṁ pārthivaṁ jñeyam indriyy audakāni tu \|
>
> taijasaḥ koṣṭhago vahniś chidram ākāśa-sambhavam \|
>
> prāṇā vāyumayāḥ sarve pratyekaṁ pañcadhā punaḥ \|\| iti kāpileye
> \|\|46\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** brahmaṇo bhāvanaṁ
pratimādi-rūpeṇa sākāratāpādanam \| sthānaṁ
jalādi-vilakṣaṇatayāśrayāntara-nairapekṣyeṇa sthitiḥ \| dhāraṇaṁ
jalādy-ādhāratvam \| satām ākāśādīnāṁ viśeṣaṇam avacchedakatvam \|
sarveṣāṁ sattvānāṁ prāṇināṁ tad-guṇānāṁ ca puṁstvādīnām udbhedaḥ pariṇām
aviśeṣaiḥ prakaṭī-karaṇam \|\|46\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** bhāvanam iti \| brahmaṇaḥ
parameśvarasya tasya bhāvanam indranīlādi-rūpāyās tasyā
rūpādi-dṛṣṭāntatvena smaraṇa-hetutvaṁ jalādau gandhādy-abhāvāt
asamyaktvam iti \| yad vā, virāḍ-rūpeṇa tasya bhāvanaṁ bhāvanopādhitvam
\|\|46\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** pṛthivyā lakṣaṇam
āha---brahmaṇaḥ parameśvarasya bhāvanaṁ pratimā-nirmāṇa-kāraṇatvam \|
sthānaṁ jalādi-vilakṣaṇatayā nairapekṣyeṇa sthitiḥ \| dhāraṇaṁ
jalādyodhāratvam \| satyam ākāśādīnāṁ viśeṣaṇam \| viśeṣaṇa-hetuḥ
malinam ākāśaṁ dhūsaro'nilaḥ ity-ādi-pratītir yata ity arthaḥ \|
sarveṣāṁ sattvānāṁ prāṇināṁ tad-guṇānāṁ ca puṁstvādīnām udbhedaḥ
pariṇāma-viśeṣaiḥ prakaṭī-karaṇam \|\|46\|\|

\...

**\|\| 3.26.47 \|\|**

**nabho-guṇa-viśeṣo'rtho yasya tac chrotram ucyate \|**

**vāyor guṇa-viśeṣo'rtho yasya tat sparśanaṁ viduḥ \|\|**

**śrīdhara-svāmī (bhāvārtha-dīpikā) :** śrotrādīnāṁ śabdādi-grāhakatvam
uktaṁ teṣāṁ ca lakṣaṇaṁ tad evety āha pañcabhiḥ ślokārdhaiḥ \| nabhaso
guṇa-viśeṣaḥ śabdo yasyārtho viṣayaḥ \|\|47\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** śrotrādīnāṁ
śabdādi-grāhakatvam uktam \| teṣāṁ ca lakṣaṇaṁ tad evety āha---nabhaso
guṇa-viśeṣaḥ \| śabdo yasyārtho viṣayas tat śrotram \|\|47\|\|

\...

**\|\| 3.26.48 \|\|**

**tejo-guṇa-viśeṣo'rtho yasya tac cakṣur ucyate \|**

**ambho-guṇa-viśeṣo'rtho yasya tad rasanaṁ viduḥ \|**

**bhūmer guṇa-viśeṣo'rtho yasya sa ghrāṇa ucyate \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** *na vyākhyātam**.***

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tejasa iti sārdhakam \|\|48\|\|

\...

**\|\| 3.26.49 \|\|**

**parasya dṛśyate dharmo hy aparasmin samanvayāt \|**

**ato viśeṣo bhāvānāṁ bhūmāv evopalakṣyate \|\|**

**śrīdhara-svāmī (bhāvārtha-dīpikā) :** guṇa-viśeṣa-śabda-vyāvartyaṁ
darśayati---parasyeti \| parasya kāraṇasya dharmaḥ śabdādir aparasmin
kārye vāyv-ādau kāraṇānvayāt dṛśyate \| ato bhāvānām akāśādīnāṁ viśeṣo
guṇaḥ sarvo'pi śabdādir bhūmāv evopalabhyate \| caturṇāṁ tatrānvayāt \|
jalādiṣu yathānvayam eva na sarvaḥ \| ākāśe tv anyānvayābhāvād eka eva
\|\|49\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kiṁ ca---pañcasu bhūteṣu
madhye yathottaraṁ guṇādhikyam āha---parasya kāraṇasya dharmaḥ śabdādiḥ
\| aparasmin kārye vāyv-ādau kāraṇānvayād dṛśyate \|
tatrākāśe'nyānvayābhāvād eka eva śabdaḥ \| vāyau dvau śabda-sparśau \|
tejasi trīṇi śabda-sparśa-rūpāṇi \| jale catvāraḥ
śabda-sparśa-rūpa-rasāḥ \|\|49\|\|

\...

**\|\| 3.26.50 \|\|**

**etāny asaṁhatya yadā mahad-ādīni sapta vai \|**

**kāla-karma-guṇopeto jagad-ādir upāviśat \|\|**

**śrīdhara-svāmī (bhāvārtha-dīpikā) :** evaṁ kāraṇotpattim uktvā
kāryotpattim āha sārdhais tribhiḥ \| etāny asaṁhatya amilitvā yadā
sthitāni tadā jagad-ādir īśvaraḥ prāviśat \| sapteti ca
prādhānyābhiprāyeṇoktam \| praveśas tu sarveṣv api vivakṣita eva
\|\|50\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** etānīti \| adhunā kālādi-viśeṣair
upeta iti jñeyam \|\|50\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** evaṁ kāraṇotpattim uktvā
kāryotpattim āha---etāni tattvāni asaṁhatya amilitvā yadā sthitāni tadā
jagad-ādir īśvaraḥ prāviśat \| prathamaṁ saṁhanana-kāriṇyā śaktyā
sarva-tattva-sammelanārtham āviśat \| tato varṣa-sahasrānte
tad-antaryāmitvena prāviśad iti jñeyam \| kālaḥ kṣobhakaḥ karma
jīvādṛṣṭaṁ guṇaḥ prakṛtis taiḥ sahitaḥ \| sapteti ca
prādhānyābhiprāyeṇoktam \| praveśas tu sarveṣv api vivakṣitaḥ \|\|50\|\|

\...

**\|\| 3.26.51 \|\|**

**tatas tenānuviddhebhyo yuktebhyo'ṇḍam acetanam \|**

**utthitaṁ puruṣo yasmād udatiṣṭhad asau virāṭ \|\|**

**śrīdhara-svāmī (bhāvārtha-dīpikā) :** anuviddhebhyaḥ kṣubhitebhyaḥ \|
asmād aṇḍād asau virāṭ puruṣa udatiṣṭhat \|\|51\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** utthitam utpannaṁ virāṭ puruṣo
hiraṇyagarbhātmakaḥ samaṣṭi-jīvaḥ udatiṣṭhat suṣuptam ivātikramaya
sa-cetano babhuva \|\|51\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tenatat-praveśena
anuviddhebhya ādau kṣubhitebhyas tat-kṣaṇād eva yuktebhyo militebhyas
tattvebhyo'ṇḍam utthitam utpannam \|yasmād virāṭ puruṣo
hiraṇyagarbhātmakaḥ samaṣṭi-jīva udatiṣṭhat nidrām ivātikramya sa-cetano
babhūva \|\|51\|\|

\...

**\|\| 3.26.52 \|\|**

**etad aṇḍaṁ viśeṣākhyaṁ krama-vṛddhair daśottaraiḥ \|**

**toyādibhiḥ parivṛtaṁ pradhānenāvṛtair bahiḥ \|**

**yatra loka-vitāno'yaṁ rūpaṁ bhagavato hareḥ \|\|**

**śrīdhara-svāmī (bhāvārtha-dīpikā) :** bhagavato rūpam iti
puruṣābhedābhiprāyeṇa \|\|52\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** abhyutthitāḥ
sva-svādhiṣṭhāna-saṁyogaṁ prāptā api asya virājaḥ \| utthāpane bahiś
ceṣṭā-sampādane āviviśuḥ prayatnaṁ cakruḥ \|\|52\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** aṇḍam iti \| viśeṣa ity
ākhyā nāma yasya tat \| daśa-guṇādhikair uttarottaraiḥ
bahiḥ-sthita-prakṛtyāvaraṇenāvṛtaiḥ \| rūpaṁ māyikam \|\|52\|\|

\...

**\|\| 3.26.53 \|\|**

**hiraṇmayād aṇḍa-kośād utthāya salile śayāt \|**

**tam āviśya mahā-devo bahudhā nirbibheda kham \|\|**

**madhvācāryaḥ (bhāgavata-tātparyam) :**

acetanād yatas tv aṇḍād brahmā samajani sphuṭam \|

> ato brahmāṇḍam ity āhur virāḍ brahmā prakāśanāt \|\| iti ca \|\|53\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** tasminn adhyātmādi-vibhāgam
āha---hiraṇmayād iti navabhiḥ \| utthāyaudāsīnyaṁ vihāya tam
āviśyādhiṣṭhāya \| mahāṁś cāsau devaś ca \| khaṁ chidram \|\|53\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** kham ākāśaṁ bahudhā nirbibheda
pṛthak pṛthak kṛtavān \|\|53\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tasminn
adhyātmādi-vibhāgam āha---hiraṇmayād iti \| āviśya ādhiṣṭhāya mahāṁś
cāsau devaś ca bahu-vidhaṁ khaṁ chidraṁ nirvibheda pṛthak pṛthak cakāra
\|\|53\|\|

\...

**\|\| 3.26.54 \|\|**

**nirabhidyatāsya prathamaṁ mukhaṁ vāṇī tato'bhavat \|**

**vāṇyā vahnir atho nāse prāṇoto ghrāṇa etayoḥ \|\|**

**śrīdhara-svāmī (bhāvārtha-dīpikā) :** vāṇyā saha vahnir abhavat
prāviśat \| nāse nirabhidyetām \| prāṇotaḥ prāṇena ūtaḥ syūtaḥ san
ghrāṇa etayor nāsikayor abhavad ity anuṣaṅgaḥ \|\|54\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** mukhaṁ vyaṣṭi-mukhānāṁ kāraṇāṁśam
eva vāṇyapi \|\|54\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** vāṇyā saha vahnir abhavat
prāviśat \| nāse nirabhidyotāṁ prāṇotaḥ prāṇen a syūtaḥ san prāṇaḥ \|
etayor nāsayor abhavad ity anuṣaṅgaḥ prāṇota iti viśeṣaṇaṁ sarvendriyeṣu
liṅga-vipariṇāmena draṣṭavyam \|\|54\|\|

\...

**\|\| 3.26.55 \|\|**

**ghrāṇād vāyur abhidyetām akṣiṇī cakṣur etayoḥ \|**

**tasmāt sūryo nyabhidyetāṁ karṇau śrotraṁ tato diśaḥ \|\|**

**śrīdhara-svāmī (bhāvārtha-dīpikā) :** ghrāṇād anantaraṁ vāyuś ca \|
prāṇota iti viśeṣaṇaṁ sarvendriyeṣv api draṣṭavyam \| nyabhidyetām
anvabhidyetām iti pāṭha-dvaye'py eka evārthaḥ \| tato diśaḥ prāviśan
\|\|55\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ghrāṇād anantaraṁ vāyur
āviśat \| evam evāgre'pi pañcamy-antānāṁ tad-anantaram iti vyākhyā jñeyā
\| sūryo'nubhidyetāṁ nyabhidyetām iti pāṭha-dvayam \|\|55\|\|

\...

**\|\| 3.26.56 \|\|**

**nirbibheda virājas tvag- roma-śmaśrv-ādayas tataḥ \|**

**tata oṣadhayaś cāsan śiśnaṁ nirbibhide tataḥ \|\|**

**śrīdhara-svāmī (bhāvārtha-dīpikā) :** ādi-śabdena keśāḥ \|\|56\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** oṣadhya āpaś ca
tat-tad-abhimāninyaḥ \|\|56\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** *na vyākhyātam**.***

\...

**\|\| 3.26.57 \|\|**

**retas tasmād āpa āsan nirabhidyata vai gudam \|**

**gudād apāno'pānāc ca mṛtyur loka-bhayaṅkaraḥ \|\|**

*na katamenāpi vyākhyātam.*

\...

**\|\| 3.26.58 \|\|**

**hastau ca nirabhidyetāṁ balaṁ tābhyāṁ tataḥ svarāṭ \|**

**pādau ca nirabhidyetāṁ gatis tābhyāṁ tato hariḥ \|\|**

**madhvācāryaḥ (bhāgavata-tātparyam) :**

yajña-nāmā tu devo'pi vijñeyaḥ pāda-devatā \|

> tad-āviṣṭo harir nityaṁ tam āhuḥ pāda-daivatam \|
>
> tasyendriyābhimānitvaṁ kutaḥ pūrṇa-malātmanaḥ \|\| iti ca \|\|58\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** svarāḍ indraḥ \| harir viṣṇuḥ
\|\|58\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** haris tad-āveśāvatāro
devatā-viśeṣaḥ \|\|58\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** svarāṭ indraḥ \| hariḥ
hariṇā āviṣṭo deva-viśeṣa iti sandarbhaḥ \|\|58\|\|

\...

**\|\| 3.26.59 \|\|**

**nāḍyo'sya nirabhidyanta tābhyo lohitam ābhṛtam \|**

**nadyas tataḥ samabhavann udaraṁ nirabhidyata \|\|**

**śrīdhara-svāmī (bhāvārtha-dīpikā) :** ābhṛtaṁ jātam \|\|59\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** nāḍya ity ardhakam \| lohitaṁ
raktādi-sañcārikā śaktiḥ \|\|59\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **lohitaṁ
raktādi-sañcārikam indriyam ābhṛtaṁ jātam \|\|59\|\|**

\...

**\|\| 3.26.60 \|\|**

**kṣut-pipāse tataḥ syātāṁ samudras tv etayor abhūt \|**

**athāsya hṛdayaṁ bhinnaṁ hṛdayān mana utthitam \|\|**

*na katamena vyākhyātam.*:

\...

**\|\| 3.26.61 \|\|**

**manasaś candramā jāto buddhir buddher girāṁ patiḥ \|**

**ahaṅkāras tato rudraś cittaṁ caityas tato'bhavat \|\|**

**madhvācāryaḥ (bhāgavata-tātparyam) :**

caittyo\'pi bhagavān viṣṇur antaryāmī caturmukhāt \|

> svecchayā vyaktim agamat tato\'sau brahmajaḥ smṛtaḥ \|\|61\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** buddhy-ādiṣu hṛdayam
evādhiṣṭhānam \| girāṁ patir brahmā \| caittyaḥ kṣetrajñaḥ \|\|61\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** aham iti \| atra caittyaḥ
kṣetrajño hiraṇyagarbhāntaryāmy-avastha īśvaraḥ pradyumna-rūpo'yaṁ
jñeyaḥ \| jīvasya kartuḥ karaṇatvābhāvād devatātvābhāvāc ca
īśvara-puruṣa-gatatvenaiva praśnottarābhyāṁ ca \| ato'syaiva
sarvādhika-sāmarthyaṁ darśayiṣyate cittenety ādinā \|\|61\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** hṛdaya eva mana
ādy-antaḥ-karaṇa-catuṣṭayasyādhiṣṭhānam \| girāṁ patir brahmā \|
caittyaḥ cittādhiṣṭhātā vāsudevaḥ sa eva citte upāsya-devatā ca \| sa
eva samaṣṭi-jīvasya hiraṇyagarbhasya pradyumnatvenāntaryāmī \| sa eva
vyaṣṭi-jīvānām aniruddhatvenāntaryāmīti bhāgavatāmṛtāj jñeyam \| na tu
cittādhiṣṭhātā kṣetrajño jīva iti vācyaḥ \| tasya
kartṛtva-karaṇatvādy-abhāvasya sarvatra pratipāditatvāt \|
ācārya-caittya-vapuṣā sva-gatiṁ vyanakti \[bhā.pu. 11.29.6\]ity ādāv api
caittya-śabdenāntaryāmiṇaṁ tu cittopādhitvād eva, na tu
cittādhiṣṭhātṛtvād iti jñeyam \|\|61\|\|

\...

**\|\| 3.26.62 \|\|**

**ete hy abhyutthitā devā naivāsyotthāpane'śakan \|**

**punar āviviśuḥ khāni tam utthāpayituṁ kramāt \|\|**

**vahnir vācā mukhaṁ bheje nodatiṣṭhat tadā virāṭ \|**

**ghrāṇena nāsike vāyur nodatiṣṭhat tadā virāṭ \|\|**

**akṣiṇī cakṣuṣādityo nodatiṣṭhat tadā virāṭ \|**

**śrotreṇa karṇau ca diśo nodatiṣṭhat tadā virāṭ \|\|**

**tvacaṁ romabhir oṣadhyo nodatiṣṭhat tadā virāṭ \|**

**retasā śiśnam āpas tu nodatiṣṭhat tadā virāṭ \|\|**

**gudaṁ mṛtyur apānena nodatiṣṭhat tadā virāṭ \|**

**hastāv indro balenaiva nodatiṣṭhat tadā virāṭ \|\|**

**viṣṇur gatyaiva caraṇau nodatiṣṭhat tadā virāṭ \|**

**nāḍīr nadyo lohitena nodatiṣṭhat tadā virāṭ \|\|**

**kṣut-tṛḍbhyām udaraṁ sindhur nodatiṣṭhat tadā virāṭ \|**

**hṛdayaṁ manasā candro nodatiṣṭhat tadā virāṭ \|\|**

**buddhyā brahmāpi hṛdayaṁ nodatiṣṭhat tadā virāṭ \|**

**rudro'bhimatyā hṛdayaṁ nodatiṣṭhat tadā virāṭ \|\|**

**madhvācāryaḥ (bhāgavata-tātparyam) :**

yajñānta-sthaḥ svayaṁ-pādau viśan notthāpayat hariḥ \|

> śakto'pi brahma-vāyvos tu balajñeptyai janārdanaḥ \|
>
> tat-stha utthāpayāmāsa brahma-dehaṁ viśan prabhuḥ \|\|67\|\|

brahmā bṛhaspatiḥ \| yasmin brahmā rājani pūrva etīti śrutiḥ \|
bṛhaspatiḥ purodhāś ca brahmā ca brahmaṇaḥ patiḥ ity abhidhānam
\|\|69\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** anvaya-vyatirekābhyāṁ
kṣetra-jñaṁ vivektuṁ sarveṣāṁ punaḥ praveśam āha---eta iti navabhiḥ
\|\|62-70\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** abhyutthitāḥ
sva-svādhiṣṭhāna-saṁyogaṁ prāptā api asya virājaḥ \| utthāpane
bahiś-ceṣṭā-sampādane āviviśuḥ prayatnaṁ cakruḥ \|\|62\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** anvaya-vyatirekābhyām
antaryāmina eva sarva-śaktimattvaṁ darśayitum uktam eva praveśaṁ
sarveṣām eva punar āha---eta ity-ādinā \|\|62-69\|\|

\...

**\|\| 3.26.70 \|\|**

**cittena hṛdayaṁ caityaḥ kṣetra-jñaḥ prāviśad yadā \|**

**virāṭ tadaiva puruṣaḥ salilād udatiṣṭhata \|\|**

**madhvācāryaḥ (bhāgavata-tātparyam) :**

aṁśena supto brahmāpi aṁśena niragāt tathā \|

> sva-dehād vāyu-sahito viṣṇunā ca jagat-prabhuḥ \|\|
>
> tam utthāpayituṁ devās tān ṛte trīn mahābalān \|
>
> nāśaknuvas tv eka-saṁsthās tatas teṣv aviśaṁs trayaḥ \|\|
>
> udatiṣṭhad brahma-dehas tadā teṣāṁ prabhāvataḥ \|
>
> viśeṣeṇa harer eva prabhāvena śriyaḥ pateḥ \|\|
>
> cittābhimānī brahmaiva kṣetrajñas tad-gato hariḥ \|
>
> prāṇa-vāyur iti proktas tayor īśo hariḥ svayam \|\|70\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** *na vyākhyātam**.***

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** citteneti \| prāviśat
bahiś-ceṣṭā-sampādanārthaṁ svayam eva sarvotthāpane punar udyamaṁ
kṛtavān \| udatiṣṭhat bahir api ceṣṭāṁ prāptavān \|\|70\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** caittyo vāsudevaḥ sa eva
kṣetrajño'ntaryāmī \| kṣetrajñaṁ cāpi māṁ viddhi sarva-kṣetreṣv
avasthitaḥ \[gītā 13.2\] iti gītokteḥ \|\|70\|\|

**\|\| 3.26.71 \|\|**

**yathā prasuptaṁ puruṣaṁ prāṇendriya-mano-dhiyaḥ \|**

**prabhavanti vinā yena notthāpayitum ojasā \|\|**

**śrīdhara-svāmī (bhāvārtha-dīpikā) :** virāḍadehasya vyaṣṭi-dehaṁ
dṛṣṭāntatvena darśayan sāṅkhyānukathanasya *prayojana*m āha---yatheti
dvābhyām \|\|71\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** yatheti yugmakena tathā yena vinā
virāṭ nodatiṣṭhat, tam iti dvābhyām anvayaḥ \| pratyag-ātmānam
antaryāmiṇam \|\|71\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** samaṣṭi-virāḍ-dehasya
vyaṣṭi-dehaṁ dṛṣṭāntayati yatheti \| yena cittādhiṣṭhātrā parameśvareṇa
vinā prasuptaṁ vyaṣṭiṁ yathā utthāpayituṁ na śaknuvanti, tathaiva yena
vinā samaṣṭi-virāḍ api nodatiṣṭhad iti pūrveṇānvayaḥ \|\|71\|\|

\...

**\|\| 3.26.72 \|\|**

**tam asmin pratyag-ātmānaṁ dhiyā yoga-pravṛttayā \|**

**bhaktyā viraktyā jñānena vivicyātmani cintayet \|\|**

**śrīdhara-svāmī (bhāvārtha-dīpikā) :** prathamaṁ parameśvare bhaktis
tato'nyatra viraktis tato yoga-pravṛttā dhīḥ ekāgraṁ cittaṁ tato yaj
jñānaṁ tena pratyag ātmānaṁ kṣetra-jñam asminn ātmani
kārya-kāraṇa-saṅghāte vivicya cintayet \|\|72\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** saṅkhyānukathanasya
prayojanam āha---taṁ pratyag-ātmānaṁ pratyag-jñāna-gamyam asmin
kārya-kāraṇa-saṅghāte ātmani dehe jīvātmany eva vā cintayet \|\|72\|\|

iti sārārtha-darśinyāṁ harṣiṇyāṁ bhakta-cetasām \|

ṣaḍviṁśo'yaṁ tṛtīye'smin saṅgataḥ saṅgataḥ satām \|\|\*\|\|

\...

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ daśama-skandhe
>
> vidura-maitreya-saṁvāde kāpileye
>
> tattva-samāmnāyo nāma ṣaḍviṁśo'dhyāyaḥ \|

\|\| 3.26 \|\|

**...**

**(3.27)**

**atha saptaviṁśo'dhyāyaḥ**

**prakṛtipuruṣayorvivekadvārā mokṣaprāptivarṇanaṁ bhaktiyogena
prakṛtestirodhāna-kathanaṁ ca \|**

**\|\| 3.27.1 \|\|**

**śrī-bhagavān uvāca---**

> **prakṛti-stho'pi puruṣo nājyate prākṛtair guṇaiḥ \|**
>
> **avikārād akartṛtvān nirguṇatvāj jalārkavat \|\|**

**śrīdhara-svāmī (bhāvārtha-dīpikā) :**

sapta-viṁśe tataḥ samyag bahu-sādhana-yogataḥ \|

puṁ-prakṛtyor vivekena mokṣa-rītir nirūpyate \|\|

viveka-jñānena mokṣam upapādayituṁ śuddhasyaiva puruṣasya
prakṛty-avivekataḥ pūrvoktaṁ saṁsāram anusmārayati---prakṛti-stho'pīti
tribhiḥ \| deha-stho'pi nājyate na lipyate \| guṇais tat kṛtaiḥ
sukha-duḥkhādibhiḥ \| nirguṇatvād akartṛtvaṁ tato'vikāritvaṁ tasmāt
\|\|1\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** atha jīvākhyaṁ puruṣam api
prakṛter vivinakti \| prakṛti-stho'pīty ādinā yathā jale dṛṣṭo'py arkas
tena na lipyate tathety arthaḥ \|\|1\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**

saptaviṁśe bhakti-miśra-jñāna-sādhana-vistṛte \|

puṁ-prakṛtyor vivekāc ca mokṣa-rītir udīryate \|\|

viveka-jñānena mokṣam upapādayituṁ jīvātmānaṁ prakṛter viviktena
darśayati---prakṛti-stho'pi puruṣo jīvaḥ suṣupti-pralayayor nirguṇatvād
akartṛtvam, tato'vikāritvaṁ tasmād dhetor nājyate \| jalārkavat
jalasthaḥ sūrya-maṇḍala-kiraṇa iva, na vastuto jala-dharmākrāntaḥ \|
yadā hi pavana-nibandhano jalasya kampaḥ syāt, tadā tad-anugatasya
jalārkasyāpi kampaḥ syāt \| yad uktaṁ---jyotir yathaivodaka-pārthiveṣv
adaḥ samīra-vegānugataṁ vibhāvyate \[bhā.pu. 10.1.43\] iti \| ata eva
manasaḥ samyak śuddhau satyāṁ tvaṁ-padārtho'pi śuddhyatīti \| mana eva
manuṣyāṇāṁ kāraṇaṁ baddha-mokṣayor \[brahma-bindu 2\][^104] iti śāstram
\|\|1\|\|

\...

**\|\| 3.27.2 \|\|**

> **sa eṣa yarhi prakṛter guṇeṣv abhiviṣajjate \|**
>
> **ahaṅkriyā-vimūḍhātmā kartāsmīty abhimanyate \|\|**

**śrīdhara-svāmī (bhāvārtha-dīpikā) :** *na vyākhyātam**.***

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** kintv atra jalārka-dṛṣṭāntatvena
darṣaṇa-mukha-dṛṣṭānto lakṣas tasmāt sva-mukhasya
darpaṇa-doṣa-liptatvavat tal-liptatvena mithyaivābhimānaṁ kurute ity
āha---sa iti \| bhakti-yogeneti \|\|2\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tasyābhimāna-nibandhana
eva saṁsāra ity āha---sa eveti dvābhyām \| yarhi jāgara-svapnayoḥ
\|\|2\|\|

\...

**\|\| 3.27.3 \|\|**

> **tena saṁsāra-padavīm avaśo'bhyety anirvṛtaḥ \|**
>
> **prāsaṅgikaiḥ karma-doṣaiḥ sad-asan-miśra-yoniṣu \|\|**

**śrīdhara-svāmī (bhāvārtha-dīpikā) :** anirvṛtaḥ san \| prāsaṅgikaiḥ
prakṛti-saṅga-kṛtaiḥ \| sad-asan-miśra-yoniṣu deva-tiryaṅ narādiṣu
saṁsāra-padavīṁ prāpnoti \|\|3\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** prāsaṅgikaiḥ
prakṛti-prasaṅga-bhavaiḥ \|\|3\|\|

\...

**\|\| 3.27.4 \|\|**

> **arthe hy avidyamāne'pi saṁsṛtir na nivartate \|**
>
> **dhyāyato viṣayān asya svapne'narthāgamo yathā \|\|**

**madhvācāryaḥ (bhāgavata-tātparyam) :** ajñānaṁ supti-śabdoktaṁ svapnaś
caiva viparyayaḥ iti bhārate \|\|4\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** nanu tarhy avāstavatvāt
saṁsṛteḥ, kiṁ tan nivṛtti-prayāsena ? tatrāha---arthe hīti \|\|4\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu tasya jīvasya
kartṛtva-kāraṇatvādy-abhāvād vastutaḥ karmābhāve'pi deha-kṛtaiḥ
karmabhiḥ kathaṁ bandhaḥ ? tatrāha---arthe karma-rūpe vastuni
vastuto'vidyamāne'pi kartṛtvābhimānena viṣayān dhyāyataḥ \| tatra
dṛṣṭāntaḥ---svapne khalv anarthasyāpy adhigamaḥ
sābhimāna-viṣaya-dhyāna-paripākād evety arthaḥ \|\|4\|\|

\...

**\|\| 3.27.5 \|\|**

> **ata eva śanaiś cittaṁ prasaktam asatāṁ pathi \|**
>
> **bhakti-yogena tīvreṇa viraktyā ca nayed vaśam \|\|**

**śrīdhara-svāmī (bhāvārtha-dīpikā) :** yato viṣaya-dhyānam artha-hetuḥ,
ato mano niyantavyam ity āha---ata eveti \| asatām indriyāṇāṁ pathi
viṣaya-mārge \| tīvrena dṛḍhena \| viraktyā ca tīvrayā \|\|5\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tasya sādhanatvam uktvā
phalāntara-tātparyatvāt sa-kaitavatvaṁ darśitam \|\|5\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yato viṣaya-dhyānam
anartha-hetuḥ, ato mano niyantavyam ity āha---ata eveti \| bhaktiś ca
yogaś ca tayor dvandvaikyaṁ tena, tīvrena baliṣṭhena \|\|5\|\|

\...

**\|\| 3.27.6 \|\|**

> **yamādibhir yoga-pathair abhyasyan śraddhayānvitaḥ \|**
>
> **mayi bhāvena satyena mat-kathā-śravaṇena ca \|\|**

**śrīdhara-svāmī (bhāvārtha-dīpikā) :** bhakti-viraktyos tīvratve
kāraṇāni varṇayan jñānena mokṣa-prakāram āha ṣaḍbhiḥ \| yamādibhir
yoga-mārgaiś cittam abhyasan punaḥ punar ekāgrī-kurvann ātmānam
upalabhya sarvānusyūtam advayaṁ paramātmānaṁ pratipadyata iti
ṣaṣṭhenānvayaḥ \| satyena niṣkapaṭena \| bhāvena premṇā \|\|6\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ata eva jñāna-karma-miśratvam
āha---yamādīti ṣaṭkena \| bhāvena bhaktyā \| satyena
yathārtha-vyavahāreṇa \| tad evaṁ siddhaṁ jīvasya śuddhatva-jñānam
īśvaropalabdhārthatvena yojayati \|\|6\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** uktam arthaṁ prapañcayan
jñānena mokṣa-prakāram āha---yamādibhir yoga-pathaiḥ abhyasyan abhyāsena
cittam ekāgrīkurvan jīvātmā paramātmānam upalabhya sarvānusyūtam advayaṁ
taṁ pratipadyata iti ṣaṣṭhenānvayaḥ \| mayi satyena bhāvena
mad-rūpa-nāma-līlādīnāṁ satyatva-dṛṣṭyā mayi yaḥ satyo bhāvaḥ
satyatva-bhāvanā tena, na tu māyā-śavalita-brahmatva-dṛṣṭyā mayy āyatyām
asatyatva-bhāvanayety arthaḥ \| tathātve---

> tvayy asta-bhāvād aviśuddha-buddhayaḥ
>
> āruhya kṛcchreṇa paraṁ padaṁ tataḥ
>
> patanty adho'nādṛta-yuṣmad-aṅghrayaḥ \|\| \[bhā.pu. 10.2.32\] iti,

naiṣkarmyam apy acyuta-bhāva-varjitaṁ \[bhā.pu. 12.12.50\] iti,
avajānanti māṁ mūḍhā mānuṣīṁ tanum āśritaṁ \[gītā 9.11\] iti, na
bhajanty avajānanti sthānād bhraṣṭāḥ patanty adhaḥ \[bhā.pu. 11.5.33\]
ity-ādibhyo bhagavad-vigrahādau
cid-ānanda-bhinnatva-bhāvanā-lakṣaṇāvajñayā jñāninām apī
mokṣābhāvāvagateḥ \|\|6\|\|

\...

**\|\| 3.27.7 \|\|**

> **sarva-bhūta-samatvena nirvaireṇāprasaṅgataḥ \|**
>
> **brahmacaryeṇa maunena sva-dharmeṇa balīyasā \|\|**

**śrīdhara-svāmī (bhāvārtha-dīpikā) :** aprasaṅgataḥ saṅga-tyāgena \|
balīyasā īśvare'rpitena \|\|7\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** balīyasā īśvarārpitena
\|\|7\|\|

\...

**\|\| 3.27.8 \|\|**

> **yadṛcchayopalabdhena santuṣṭo mita-bhuṅ muniḥ \|**
>
> **vivikta-śaraṇaḥ śānto maitraḥ karuṇa ātmavān \|\|**

**śrīdhara-svāmī (bhāvārtha-dīpikā) :** vivikta-śaraṇa ekānta-vāsī
\|\|8\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** vivikta-śaraṇaḥ
ekānta-vāsī, ātmavān dhṛti-yuktaḥ \|\|9\|\|

\...

**\|\| 3.27.9 \|\|**

> **sānubandhe ca dehe'sminn akurvann asad-āgraham \|**
>
> **jñānena dṛṣṭa-tattvena prakṛteḥ puruṣasya ca \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** asad-āgraham ahaṁ-mamatām \| prakṛteḥ puruṣasya
ca dṛṣṭaṁ tattvaṁ yena, tena jñānena \|\|9\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

\...

**\|\| 3.27.10 \|\|**

> **nivṛtta-buddhy-avasthāno dūrī-bhūtānya-darśanaḥ \|**
>
> **upalabhyātmanātmānaṁ cakṣuṣevārkam ātma-dṛk \|\|**

**madhvācāryaḥ (bhāgavata-tātparyam) :** buddher avasthānaṁ hi nidrādi
\|\|10\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** nivṛttāni buddhy-avasthānāni
jāgrad-ādīni yasya saḥ \| ata eva dūrī-bhūtam anya-darśanaṁ yasya \|
ātmanāhaṅkārāvacchinnenātmānaṁ śuddham upalabhya \|
ekasyaivāvacchedānavacchedābhyāṁ karaṇa-karmatve dṛṣṭāntam āha---cakṣuṣā
cakṣur-avacchinnenārkeṇa gagana-stham arkam iva \| evam ātma-dṛk śuddham
ātmānaṁ paśyan \|\|10\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** upalabhyeti sārdhakena \| asati
aupādhike'haṅkāre ātmanā tadupādhikenaiva dvārabhūtena \|\|10\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nivṛttāni
buddhy-avasthānāni jāgrad-ādīni yasya saḥ \| tataś ca jñānī śuddhena
jīvātmanaiva paramātmānaṁ bhaktyaivānubhūya tam eva prāpnotīty
āha---upalabhyeti \| ātmanā śuddha-jīvena cit-kaṇena ātmānaṁ
paramātmānaṁ pūrṇa-caitanya-nidhim upalabhya bhaktyānubhūya cakṣuṣā
pāṭalādi-doṣa-rahitena jyotiḥ-kaṇena arkaṁ jyotir-nidhim iva \| ātma-dṛk
jñānī pratipadyate prāpnoti \| atra pāṭalādi-doṣa-rahitenāpi cakṣuṣā
yatholūkādir arkaṁ na paśyati, kintu tad-bhinno manuṣyādir evārkaṁ
paśyti, tathaiva śuddhenāpi jīvātmanā bhakti-rahito jñānī paramātmānaṁ
nānubhavati, kintu bhaktimān evānubhavati \| bhaktyāham ekayā grāhyaḥ
\[bhā.pu. 11.14.21\] iti,

> bhaktyā mām abhijānāti yāvān yaś cāsmi tattvataḥ \|
>
> tato māṁ tattvato jñātvā viśate tad-anantaram \|\| \[gītā 11.55\] iti
> bhagavad-ukteḥ \|\|10\|\|

\...

**\|\| 3.27.11 \|\|**

> **mukta-liṅgaṁ sad-ābhāsam asati pratipadyate \|**
>
> **sato bandhum asac-cakṣuḥ sarvānusyūtam advayam \|\|**

**śrīdhara-svāmī (bhāvārtha-dīpikā) :** mukta-liṅgaṁ nirupādhikam asati
mithyā-bhūte'haṅkāre sad-ābhāsaṁ sad-rūpeṇābhāsamānaṁ brahma prāpnoti \|
śuddha-jīva-svarūpād viśeṣam āha---sataḥ kāraṇasya pradhānasya bandhum
adhiṣṭhānam \| asataḥ kāryasya cakṣur iva prakāśakam \| sarveṣu
kārya-kāraṇeṣv anusyūtam \| advayaṁ paripūrṇam \|\|11\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** mukta-liṅgam upādhi-sparśa-śūnyam
\| ata eva sad-rūpeṇa ā samyak bhāsamānam ātmānam upalabhya tatas
tasyāpi bhāsanādy-upakārakatayā tatraiva sthitaṁ paramātmānam api
pratipadyate jānāti \| tam eva viśinaṣṭi---asatāṁ tad anyeṣām api cakṣur
bhāsakaṁ sarvatra sati asati ca anusyūtam \| ata evādvayaṁ tato
mukhyatvāt tad upalabdhārtham eva śuddhātma-darśanam iti bhāvaḥ \|
anyārthaś ca parāmarśaḥ iti nyāyena \|\|11\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** taṁ kīdṛśam ? muktair
liṅgyate jñāyate iti tam ity anenānubhava-jñāna-viṣayī-bhūtatvaṁ
tasyoktam \| asati naśvare jagati sad eva bhāsate'ntaryāmitveneti tam \|
sataḥ kāraṇasya bandhuṁ patim asataḥ kāryasya mahad-ādeś cakṣur iva
prakāśakaṁ sarveṣu kārya-kāraṇeṣv anusyūtaṁ paripūrṇam advayam ekam iti
viśeṣaṇa-pañcakenānubhava-jñāna-pūrva-daśāyāṁ tasya
śāstrottha-jñāna-viṣayī-bhūtatvaṁ jñāpitam \|\|11\|\|

\...

**\|\| 3.27.12-13 \|\|**

> **yathā jala-stha ābhāsaḥ sthala-sthenāvadṛśyate \|**
>
> **svābhāsena tathā sūryo jala-sthena divi sthitaḥ \|\|**
>
> **evaṁ trivṛd-ahaṅkāro bhūtendriya-manomayaiḥ \|**
>
> **svābhāsair lakṣito'nena sad-ābhāsena satya-dṛk \|\|**

**madhvācāryaḥ (bhāgavata-tātparyam) :**

śeṣasya pratibimbās tu devāḥ śeṣas tu brahmaṇaḥ \|

> sa para-brahmaṇaś caiva te sva-bimba-pradarśakāḥ \|
>
> tataḥ sva-bimba-dvāreṇa paramātma-pradarśanam \|\| iti brahma-tarke
> \|\|13\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** ahaṅkāropahitena
śuddha-brahma-pratipattiṁ sadṛṣṭāntam āha---yatheti \| jale sthita
ābhāsaḥ sūrya-pratibimbo yadā gṛhāntarvarti-bhittau sphurati tadā
gṛha-koṇa-sthitaiḥ puruṣair bhitty-ādau sthale sthitena svābhāsena
sūrya-pratibimbena yathā prathamaṁ jala-stha ābhāso'vadṛśyate lakṣyate,
gagana-sthasya gṛha-madhye pratibimbāyogāt \| cārthe tathā-śabdaḥ \|
yathā cety arthaḥ \| yathā ca jala-sthena divi sthitaḥ sūryo lakṣyate
\|\|12\|\|

evaṁ bhūtendriya-mano-mayaiḥ dehendriya-manobhir avacchinnaiḥ svābhāsair
ātma-pratibimbais tri-vṛt tri-guṇo'haṅkāraḥ sato brahmaṇa ābhāso yasmiṁs
tena rūpeṇa lakṣitaḥ \| ahaṅkāra-sthābhāsaṁ vinā viṣayābhāsānutpatteḥ \|
anena cāhaṅkāreṇa sad-ābhāsa-vatā satya-dṛk paramārtha-jñapti-rūpa ātmā
lakṣita ity arthaḥ \|\|13\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** evaṁ svāpna-paramparayā
mūla-darśanaṁ dṛṣṭāntayati---yatheti yugmakena \|\|12\|\|

nigamayati---evam iti\| bhūtādi-mayaiḥ saṅghaṭopādhikaiḥ svābhāsaiḥ
svasyāhaṅkāropādhikasyābhāso yeṣu taiḥ
gṛha-koṇa-sthita-puruṣa-sthānīyaiḥ puruṣais trivṛd-ahaṅkāra
upādhikatvena vartate yasya sa lakṣitaḥ \| tataś ca kramād
anenāhaṅkāropādhikena pāraṁparika-dvāra-bhūtena tathā sad-ābhāsena
śuddhena ca sākṣād-dvāra-bhūtena satya-dṛk paramātmāpi lakṣita ity
arthaḥ \|\|13\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** prathamaṁ jīvātmaiva kena
prakāreṇa jñātavyas tatas tena paramātma cety atra sa-dṛṣṭāntam
āha---yatheti \| jale sthita ābhāsaḥ pratibimbākāro niṣkampaḥ
sūrya-prakāśo yadā gṛhāntarvarti-svaccha-bhitty-ādau sthale sphurati,
tadā gṛha-koṇa-sthitaiḥ puruṣaiḥ prathamaṁ sthalastha ābhāso dṛśyate,
tataś ca kuto'yaṁ prakāśa iti parāmṛṣadbhis tena sthala-sthena
svābhāsena śobhana-sūrya-prakāśena jala-stho niṣkampa ābhāso'vadṛśyate
lakṣyate \| punaś cāyam ābhāsaḥ kuta iti tathā tenaiva prakāreṇa tena
jalasthena svābhāsena śobhana-prakāśena divi sthitaḥ sūryo'vadṛśyate \|
evam eva vivekibhiḥ prathamaṁ bhūtendriya-manāṁsi caitanyavattvāt
paramātma-prakāśavanti dṛśyante \| tataś ca jaḍeṣv eṣu
paramātma-prakāśo'yaṁ kuto'stīti bhūtendriya-mano-mayaiḥ
bhūtendriya-mano-vartibhiḥ svābhāsais trivṛd-ahaṅkāra upādhitvena
vartate yasya sa jīvātmā paramātmanaḥ prakāśa-sambhūtaḥ kiraṇa-rūpo
lakṣitaḥ \| tataś cānena jīvātmanā sad-ābhāsena satā bhaktimatā
prakāśena satya-dṛk satya-jñānānandaḥ paramātma lakṣita upalabdhaḥ
\|\|12-13\|\|

\...

**\|\| 3.27.14 \|\|**

> **bhūta-sūkṣmendriya-mano-buddhy-ādiṣv iha nidrayā \|**
>
> **līneṣv asati yas tatra vinidro nirahaṅkriyaḥ \|\|**
>
> **manyamānas tadātmānam anaṣṭo naṣṭavan mṛṣā \|**
>
> **naṣṭe'haṅkaraṇe draṣṭā naṣṭa-vitta ivāturaḥ \|\|**
>
> **evaṁ pratyavamṛśyāsāv ātmānaṁ pratipadyate \|**
>
> **sāhaṅkārasya dravyasya yo'vasthānam anugrahaḥ \|\|**

**madhvācāryaḥ (bhāgavata-tātparyam) :** asati pralaye \| yo vinidraḥ sa
satya-dṛk \| yo'naṣṭo'naṣṭavan nājñāsiṣyam iti manyamānaḥ \| sa āturo
draṣṭṛ-jīvaḥ \| sāhaṅkāraṁ dravyaṁ jīvaḥ tasyāvasthānam anugrāhakaś ca
paramātma \|\|14-16\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** idānīṁ suṣupti-sākṣitvena
śuddhātma-pratipattim anubhavato darśayati tribhiḥ \| bhūtādiṣv asaty
asat-tulye'vyākṛte nidrayā līneṣu satsu yas tatra tadā vinidro
nirahaṅkriyas tam ātmānaṁ pratipadyata iti tṛtīyenānvayaḥ \|\|14\|\|

nanu yadi tadā vinidro'sāv asti tarhi jāgrat-svapnayor iva sphuṭaḥ kiṁ
nāvabhāsate tatrāha---pūrvaṁ sa draṣṭāto draṣṭṛtvena sa-vikalpatayā
sphuṭaṁ pratītaḥ \| suṣuptau tu bhūtāder ahaṅkāra-viṣayasya līnatvāt tad
viṣaye'haṅkāre naṣṭe sati svayam anaṣṭo'pi mṛṣaivātmānaṁ naṣṭavan
manyamāno yaḥ \| anyasya nāśe'nyasya naṣṭa-tulyatve dṛṣṭāntaḥ,
naṣṭa-vitto yathā āturo vivaśaḥ, naṣṭavad bhavatīty arthaḥ \|\|15\|\|

nanu suṣuptau na kiñcid anubhūyate, maivam, "sukham aham asvāpsaṁ na
kiñcid avediṣam" iti viśeṣa-jñānaṁ vinā kevalasyātmanaḥ pratisandhānād
ity āha---evam iti \| nanu pratisandhāne sāhaṅkārasya pratīteḥ kathaṁ
nirahaṅkriyatvaṁ tatrāha---sāhaṅkārasya dravyasya
kārya-kāraṇa-saṅghātasyānugrahaḥ prakāśakaḥ avasthānaṁ ca \|
dravya-viśeṣaṇatayāhaṅkārasyāpi dṛśyatvāc ca tad draṣṭātmā tad
vyatiriktaḥ \| tam ātmānam ity anvayaḥ \|\|16\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** bhūta-sūkṣmeti trikam \| asati
sataḥ śuddha-jīvād itarasmin avyākṛte \|\|14\|\|

sāhaṅkāre sati mām ahaṁ nājñāsiṣam iti suṣupty-anantaram eva
pratisandhānāntare
mama-padokta-bhūta-sūkṣmādi-saṅghāta-lakṣaṇa-dravya-viśeṣaṇatayā tad
ahaṅkārasyāpy anyadā dṛśyatvāpatter ahaṁ-padoktas tad draṣṭātma
tad-vyatirikto yaḥ prakāśakaḥ āśrayaś cety arthaḥ \|\|16\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu arkeṇa cakṣuṣaivārka
ivātmanaiva bhaktimatā jñāninā paramātmanubhūyate iti satyaṁ jānīmaḥ,
kintu cakṣuḥ-śrotrādikam iva taṁ jīvātmānaṁ trivṛd-ahaṅkārāt
pṛthag-bhūtaṁ sākṣād darśayety apekṣāyām āha---bhūteti tribhiḥ \|
bhūtādiṣu asati anabhivyaktatvād asat-tulye pradhāne nidrayā līneṣu
satsu yas tatra tadā vinidro nirahaṅkriyaḥ tam ātmānaṁ jīvaṁ
pratipadyate loko'nubhavatīti tṛtīyenānvayaḥ \|\|14\|\|

nanv alaṁ tarhi yogābhyāsena mano-buddhīndriyādi-laye sati yaḥ
kevalātmānubhavo yogābhyāsa-phala-rūpas taṁ khalu nidraiva kārayatīti,
tatrāha---manyamāna iti \| tadā bhūtādīnām ahaṅkāryāṇām ahaṅkārasya ca
layād ahaṁkaraṇe naṣṭe sati draṣṭā jīvo dṛśyānām abhāvād darśane naṣṭe
sati svayam anaṣṭo'pi ātmānaṁ naṣṭavan mṛṣā manyamāno ya ity
avidyāvantaṁ jīvaṁ suṣuptāv utprekṣate naṣṭa-vitta iva, na tu
naṣṭa-vittāsaktir ity arthaḥ \| ayam arthaḥ---yogābhyāsena
jīvopādhi-bhūtānāṁ tattvānām ātyantike laye saty eva jīvaḥ
svīya-rūpānanda-mayo bhavati, na tu naimittikayoḥ suṣupti-pralayayoḥ \|
yathā vitte naṣṭe satyākiñcanāṁsukhaṁ na bhavati, kintu vittāsaktāv eva
naṣṭāyāṁ satyāṁ, tathaiva jīvasya naiṣkarmyaṁ vinā suṣupti-pralayayor
upādhi-nāśe'pi na svarūpa-prāptir naiṣkarmyaṁ ca bhakti-jñānābhyāṁ vinā
na bhaved iti suṣuptau avidyā-tat-saṁskārāṇāṁ ca vidyamānatvāt
kevalātmānubhavo'py akiñcit-kara iti \|\|15\|\|

nanu suṣuptau na kiñcid anbhūyate \| maivam ahaṁ sukham asvāpsaṁ, na
kiñcid avedayiṣam iti viśeṣa-jñānaṁ vinā kevalasyātmanaḥ pratisandhānād
ity āha---evam iti \| kiṁ ca, sāhaṅkārasya dravyasya
bhūtendriyādi-saṅghātasya dehasya yo'vasthānam āśrayaḥ yam eva
jīvātmānam āśritya ahaṅkārādayo bhogyeṣu viṣayeṣu pravartanta ity arthaḥ
\| tathā ya eva jīvātmā anugrahaḥ
svīya-bhoktṛtva-lakṣaṇa-dharma-pradānād anugrāhya ity arthaḥ \|\|16\|\|

\...

**\|\| 3.27.17 \|\|**

**devahūtir uvāca---**

> **puruṣaṁ prakṛtir brahman na vimuñcati karhicit \|**
>
> **anyonyāpāśrayatvāc ca nityatvād anayoḥ prabho \|\|**

**śrīdhara-svāmī (bhāvārtha-dīpikā) :** bhakti-viraktibhyāṁ saty api
viveke prakṛti-puruṣayoḥ paraspara-tyāgābhāvāt katahaṁ muktir iti
pṛcchati, puruṣam iti caturbhiḥ \| puruṣa-vyatirekeṇa prakṛteḥ
svarūpa-lābhābhāvāt prakṛti-vyatirekeṇa puruṣasyābhivyakty-abhāvād ity
anyonyāpāśrayatvān nityatvāc ca puruṣaṁ prakṛtiḥ kadācin na muñcatīty
arthaḥ \|\|17\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** anyo'nyāpāśrayatve'py ekasya
naśvaratve vimuñcatu nāma tac ca nety āha---nityatvād iti \|\|17\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu bhaktair api
jñāna-vyākhyādibhir mokṣo durlabha evety atra yuktim āha---puruṣam iti
\| anyonyeti puruṣaḥ śaktimattvāt viśva-sṛṣṭy-ādi-līlārthaṁ
sva-śaktiṁprakṛtim apy āśrayate \| prakṛtir api śaktitvāt svīyaṁ puruṣam
āśrayata evety arthaḥ \| dvayor ekatarasya naśvaratve vimañcatu nāma,
tac ca nety āha---nityatvād iti \|\|17\|\|

\...

**\|\| 3.27.18 \|\|**

> **yathā gandhasya bhūmeś ca na bhāvo vyatirekataḥ \|**
>
> **apāṁ rasasya ca yathā tathā buddheḥ parasya ca \|\|**

**śrīdhara-svāmī (bhāvārtha-dīpikā) :** vyatirekābhāva-mātre
dṛṣṭāntaḥ---yathā vyatirekato bhāvaḥ sattā nāsti \| gandhasya kadācid
apakṣaya-darśanād dṛṣṭāntāntaram---apām iti \| buddheḥ prakṛteḥ \|
parasya puruṣasya ca \|\|18\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** vyatirekato bhāvaḥ sattā
nāsti gandhasya kadācid apakṣaya-darśanād dṛṣṭāntāntaram apām iti,
buddheḥ prakṛteḥ parasya puruṣasya \|\|18\|\|

\...

**\|\| 3.27.19 \|\|**

> **akartuḥ karma-bandho'yaṁ puruṣasya yad-āśrayaḥ \|**
>
> **guṇeṣu satsu prakṛteḥ kaivalyaṁ teṣv ataḥ katham \|\|**

**madhvācāryaḥ (bhāgavata-tātparyam) :**

nitya-dṛk paramātmasau mṛtavad yo na kiñcana \|

> jānāti jīvaḥ sa jñeyaḥ paramātma tad-ayitvāśrayaḥ \|\| iti
> hari-vaṁśeṣu \|\|19\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** tataḥ kim ata āha---akartur iti
\| ye guṇā āśrayo yasya saḥ \| teṣu prakṛter guṇeṣu satsu puruṣasya
kaivalyaṁ katham ? \|\|19\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** akartur iti \| ataḥ pūrvoktād
dhetoḥ \|\|19\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tataḥ kim ata
āha---akartur iti \| ye guṇā āśrayo yasya saḥ \| teṣu prakṛter guṇeṣu
satsu puruṣasya jīvasya, ata eva hetoḥ kathaṁ kaivalyam ? \|\|19\|\|

\...

**\|\| 3.27.20 \|\|**

> **kvacit tattvāvamarśena nivṛttaṁ bhayam ulbaṇam \|**
>
> **anivṛtta-nimittatvāt punaḥ pratyavatiṣṭhate \|\|**

**śrīdhara-svāmī (bhāvārtha-dīpikā) :** ata eva kvacin
nivṛtta-prāyasyāpi saṁsāra-bhayasya punar udbhavo dṛśyata ity
āha---kvacid iti \|\|20\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** anyāśrayatve'pi nabhovad
anyāspṛṣṭatvaṁ puruṣasyeti tattva-vivekaḥ kartavya ity apy akiñcitkaram
ity āha---kvacid iti \| kvacit pāṭhaḥ eṣa eva sarva-sammataḥ \|\|20\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ata eva kvacin
nivṛtta-prāyasyāpi saṁsāra-bhayasyodbhavo dṛśyate ity āha---kvacid iti
\|\|20\|\|

\...

**\|\| 3.27.21-23 \|\|**

**śrī-bhagavān uvāca---**

> **animitta-nimittena sva-dharmeṇāmalātmanā \|**
>
> **tīvrayā mayi bhaktyā ca śruta-sambhṛtayā ciram \|\|**
>
> **jñānena dṛṣṭa-tattvena vairāgyeṇa balīyasā \|**
>
> **tapo-yuktena yogena tīvreṇātma-samādhinā \|\|**
>
> **prakṛtiḥ puruṣasyeha dahyamānā tv ahar-niśam \|**
>
> **tiro-bhavitrī śanakair agner yonir ivāraṇiḥ \|\|**

**śrīdhara-svāmī (bhāvārtha-dīpikā) :** na hi prakṛti-saṁbandha-mātraṁ
bandha-hetuḥ, kintu guṇa-buddhyā tad-āsaktis tan-nivṛttau satyāṁ mokṣo
ghaṭate \| kvacid udbhavas tu sādhana-vaikalyād ity abhipretya
sādhanātiśayaṁ kathayan pariharati tribhiḥ \| nimittaṁ phalam \| tan na
nimittaṁ pravartakaṁ yasmin, tena niṣkāmena dharmeṇa \| amalātmanā
nirmalena manasā \| śrutena kathā-śravaṇena saṁbhṛtayā puṣṭayā
\|\|21\|\| **dahyamānā** abhibhūyamānā **tiro-hitā** bhavati \|\|23\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** atrocyate---yadi tad-aviveka eva
pūrvokta-hetus, tadā tattvāvamarśa-mātraṁ tatropayuktaṁ syāt, pūrvaṁ tv
īśvara-vaimukhyam eva \| bhayaṁ dvitīyābhiniveśataḥ syāt\[bhā.pu.
11.2.37\] ity-ādeḥ \| tataḥ sarvatreśvarārādhana-pūrvakatvam evopayuktam
ity upadiṣṭam api nirdhārayati ṣaḍbhiḥ \| atra animitteti trikam \|
jñānaṁ vicāraḥ \| darśanaṁ nirdhāraṇam \| tapaḥ śama-damādi \| yogo
jīvātma-paramātmanor dhyānam, yogaḥ saṁhananopāya-dhyāna-saṅgati-yuktiṣu
iti nānārthavargāt \| dhyānam eva dhyātṛ-dhyeya-viveka-rahitaṁ samādhiḥ
\| agneḥ prābalye sati tan-nirvāpaṇārthaṁ tad-āvirbhāva-kāraṇam
**ara**ṇir yathā janais tato'py **antarhit**ā kriyate \| tathā sāpi māyā
svāṁśena [tatas tato]{.mark} bhavatīti \| atra sarvāsām api siddhīnāṁ
mūlaṁ tac-caraṇārcanam \[bhā.pu. 10.81.19\] ity-uktyā bhakter aṅgitve
aṅgavan nirdeśaḥ teṣāṁ tatra sādhanāntara-sāmānya-dṛṣṭir ity abhiprāyeṇa
\| ata eva teṣāṁ mokṣa-mātra-phalam iti \|\|21\|\|

īśvarasya bhagavac-chakty-aṁśe śaktimataḥ sve mahimni mahima-hetāv
īśvaratve sthitasya prāpta-sphūrter iti jīvasya svarūpa-śaktitvaṁ
darśitam, sa yad ajayā tv ajām \[bhā.pu. 10.87.34\] ity-ādeḥ \|\|23\|\|
\[bhakti-sandarbha 226\*\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** he mā**taḥ** ! na
prakṛtir jīvasya bandha-hetuḥ, kintu tadīya-guṇādhyāsa eva \| sa
cāvidyā-kṛta eva, ata evāvidyā-nivṛttau mokṣo ghaṭate \| kvacid
bhayodbhavas tu sādhana-vaikalyād ity abhipretya sādhanātiśayaṁ kathayan
pariharati \| nimittaṁ phalaṁ, tad-abhāvo'nimittam eva \| nimittaṁ
pravartako yatra, tena amalaḥ śuddha ātmā antaḥ-karaṇaṁ yataḥ syāt, tena
\| tīvrayā svabhāvād eva sarvatas tejasvinyā śruta-sambhṛtayā mat-kathā
śravaṇa-paripuṣṭayā \| prakṛti-liṅga-dehaḥ puruṣasya ebhiḥ sādhanair
dahyamānā tirobhavati \| agner iti \| araṇiḥ kāṣṭham \| agnir yathā
kāṣṭhād evotpadya kāṣṭhaṁ dahati, tathaiva jñānaṁ liṅga-dehād utpadya
tam eva dahati \|\|21-23\|\|

\...

**\|\| 3.27.24 \|\|**

> **bhukta-bhogā parityaktā dṛṣṭa-doṣā ca nityaśaḥ \|**
>
> **neśvarasyāśubhaṁ dhatte sve mahimni sthitasya ca \|\|**

**śrīdhara-svāmī (bhāvārtha-dīpikā) :** evaṁ ca sati punar udbhavo
nāstīty āha---bhukto bhogo yasyāḥ \| nityaśaḥ sadā dṛṣṭo doṣo yasyāḥ \|
ata eva parityaktā satīśvarasyāparatantrasya sve mahimni sthitasya
svānandaṁ prāptasya \|\|24\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kiṁ cāvaśiṣṭāpi
dahyamānāraṇival liṅga-deha-rūpā prakṛtiḥ khalv evaṁ-bhūtā cen nāpakurua
ity āha---bhutko bhogo bahudhā svarga-narakādir yasyā, ata eva vivekinā
carvitavat tyaktā tad api daivād āpatantī ced dṛṣṭo doṣo yasyā sā \|
īśvarasya nityam evaṁ sad-asad-vivecane bhuktvā parityajane doṣa-darśane
ca samarthasya sve mahimni svīye mahattve gurūpadiṣṭa-sādhu-vartmani
\|\|24\|\|

\...

**\|\| 3.27.25 \|\|**

> **yathā hy apratibuddhasya prasvāpo bahv-anartha-bhṛt \|**
>
> **sa eva pratibuddhasya na vai mohāya kalpate \|\|**

**śrīdhara-svāmī (bhāvārtha-dīpikā) :** avivekāvasthāyām anartha-hetur
api vivekānantaraṁ na bhavatīti sa-dṛṣṭāntam āha---yatheti dvābhyām \|
prasvāpaḥ svapnaḥ bahv-anarthān bibharti puṣṇāti \| pratibuddhasya
saṁskāra-vaśena sphurann api \|\|25\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** avivekāvasthāyām
anartha-hetur yaḥ, sa khalu viveke sati na tathaivety āha---yatheti
dvābhyām \| prasvāpaḥ svapnaḥ bahv-anarthān vyāghra-sarpādi-daṁśān
bibharti, pratibuddhasya saṁskāra-vaśena sphurann api \|\|25\|\|

\...

**\|\| 3.27.26 \|\|**

> **evaṁ vidita-tattvasya prakṛtir mayi mānasam \|**
>
> **yuñjato nāpakuruta ātmārāmasya karhicit \|\|**

*na katamenāpi vyākhyātam \|*

\...

**\|\| 3.27.27 \|\|**

> **yadaivam adhyātma-rataḥ kālena bahu-janmanā \|**
>
> **sarvatra jāta-vairāgya ābrahma-bhuvanān muniḥ \|\|**

**śrīdhara-svāmī (bhāvārtha-dīpikā) :** upasaṁharati---yadaivam iti
tribhiḥ \| bahūni janmāni yasmin kāle \|\|27\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** yadaiveti trikam \|\|27\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** *na vyākhyātam**.***

\...

**\|\| 3.27.28 \|\|**

> **mad-bhaktaḥ pratibuddhārtho mat-prasādena bhūyasā \|**
>
> **niḥśreyasaṁ sva-saṁsthānaṁ kaivalyākhyaṁ mad-āśrayam \|\|**

**śrīdhara-svāmī (bhāvārtha-dīpikā) :** pratibuddhārtho
viditātma-tattvaḥ \| kaivalyākhyaṁ sva-saṁsthānaṁ dehādi-vyatiriktaṁ
svarūpaṁ mad-āśrayaṁ niḥśreyasaṁ niratiśayānandam \|\|28\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** mad-bhaktas tu
mat-prasāde'ñjasaiva niḥśreyasaṁ prāpnotīty āha---mad-bhakta iti \| yadi
mad-bhakta-saṅgena mad-bhakto bhavati tadaivety arthaḥ \| bhūyasyā
sarvatra balavattarayety arthaḥ \| aham evāśrayo yasya tat tad-uktaṁ
gītāsu \| yo mām avyabhicāreṇety ārabhya, brahmaṇo hi pratiṣṭhāhaṁ
\[gītā 14.27\] iti \|*\|28\|\|*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sva-saṁsthānaṁ
dehādi-vyatiriktaṁ svarūpaṁ kaivalyākhyaṁ brahma \| aham evāśrayo yasya
tat \| yad uktaṁ---brahmaṇo hi pratiṣṭhāhaṁ \[gītā 14.27\] iti
\|\|28\|\|

\...

**\|\| 3.27.29 \|\|**

> **prāpnotīhāñjasā dhīraḥ sva-dṛśā cchinna-saṁśayaḥ \|**
>
> **yad gatvā na nivarteta yogī liṅgād vinirgame \|\|**

**śrīdhara-svāmī (bhāvārtha-dīpikā) : sva-dṛśā** ātma-jñānena **chinnāḥ
saṁśayā** mithyā-jñānāni yasya **liṅgād vinirgame** liṅga-śarīra-nāśe
satīty arthaḥ \|\|29\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **sva-dṛśā**
śuddhātma-jñānena **liṅgād vinirgame** liṅga-śarīre naṣṭe satīty arthaḥ
\|\|29\|\|

\...

**\|\| 3.27.30 \|\|**

> **yadā na yogopacitāsu ceto**
>
> **māyāsu siddhasya viṣajjate'ṅga \|**
>
> **ananya-hetuṣv atha me gatiḥ syād**
>
> **ātyantikī yatra na mṛtyu-hāsaḥ \|\|**

**śrīdhara-svāmī (bhāvārtha-dīpikā) :** tadā tv
aṇimādi-siddhayo'ntarāya-rūpā bhavanti \| tāsu **yogenopacitāsu**
samṛddhāsu **na yogād** **anyo hetur** yāsāṁ, tāsu yadā **siddhasya ceto
na viṣajjate** \| **aṅga** ! he mātaḥ ! **atha** tadā **antam**
atikrānto'**tyanto** yo'haṁ, tat-sambandhinī \| **yatra** yasyāṁ gatau
**mṛtyor hāso na** bhavati \| viṣakṭau tu siddho'pi mayā vaśī-kṛta iti
mṛtyor hāso garvo bhavatīty arthaḥ \|\|30\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : yadā** mat-prasāde sati \|\|30\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kiṁ
cāṇimādi-siddhi-paryantā vividhā bhogā antarāya-rūpā bhavanti, tāsu yogī
na viṣajjed ity āha---**yadā** yogī **upacitāsu** samṛddhāsu **māyāsu**
vividha-bhogya-vastuṣu **siddhasya ceto na visajjate**, tadā **ātyantikī
gatir** muktiḥ syāt \| māyāsu kīdṛśīṣu ? **na yogād anyo hetur** yāsāṁ,
tāsu \| **yatra** yasyāṁ gatau satyāṁ **mṛtyor hāso** **na** bhavati \|
viṣayāsaktau tu siddho'pi mayā vaśīkṛta iti mṛtyor hāso garvo bhavatīty
arthaḥ \|\|30\|\|

\...

iti sārārtha-darśinyāṁ harṣiṇyāṁ bhakta-cetasām \|

tṛtīye saptaviṁśo'pi saṅgataḥ saṅgataḥ satām \|\|\*\|\|

\...

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ tṛtīya-skandhe
>
> vidura-maitreya-saṁvāde kāpileye prakṛti-viveko nāma
>
> saptaviṁśo'dhyāyaḥ \|

\|\| 3.27 \|\|

\...

**...**

**(3.28)**

**aṣṭāviṁśo'dhyāyaḥ \|**

**sabījayogalakṣaṇaṁ saguṇasya bhagavataḥ pṛthagavayavadhyānavarṇanaṁ ca
\|**

**\|\| 3.28.1 \|\|**

**śrī-bhagavān uvāca---**

**yogasya lakṣaṇaṁ vakṣye sabījasya nṛpātmaje \|**

**mano yenaiva vidhinā prasannaṁ yāti sat-patham \|\|**

**madhvācāryaḥ (bhāgavata-tātparyam) :**

sa-bījo vaiṣṇavo yogo nirbījas tṛṇya-daivataḥ \|

> bījaṁ viṣṇur hi jagataḥ śākhādyāś cānya-devatāḥ \|\| iti kaurme
> \|\|1\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :**

aṣṭāviṁśe tato'ṣṭāṅga-yogena dhyāna-śobhinā \|

sarvopādhi-vinirmuktaṁ svarūpa-jñānam īryate \|\|

bhaktiṁ saṅkṣepataḥ procya sāṅkhyām ākhyāya vistṛtam \|

athāha vaiṣṇavaṁ yogam aṣṭāṅgaṁ kapilo hariḥ \|\|

sabījasya sālambanasya \| prasannaṁ sat \|\|1\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** yenaiva vidhinā prakāreṇa
tat-prakārakaṁ lakṣaṇam ity anvayaḥ \|\|1\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**

aṣṭasv aṅgeṣu yogasya dhyānaṁ vistārya varṇyate \|

aṣṭāviṁśe yato yogī muktiṁ vinded ayatnataḥ \|\|

sva-bhaktim upadiśyaivaṁ sāṅkhyām uktvā tad-anvitam \|

aṣṭāṅga-yogaṁ tan-miśram ārebhe vaktum iśarīraḥ \|\|

sabījasya sālambanasya \|\|1\|\|

\...

**\|\| 3.28.2-7 \|\|**

**sva-dharmācaraṇaṁ śaktyā vidharmāc ca nivartanam \|**

**daivāl labdhena santoṣa ātmavic-caraṇārcanam \|\|**

**grāmya-dharma-nivṛttiś ca mokṣa-dharma-ratis tathā \|**

**mita-medhyādanaṁ śaśvad vivikta-kṣema-sevanam \|\|**

**ahiṁsā satyam asteyaṁ yāvad-artha-parigrahaḥ \|**

**brahmacaryaṁ tapaḥ śaucaṁ svādhyāyaḥ puruṣārcanam \|\|**

**maunaṁ sad-āsana-jayaḥ sthairyaṁ prāṇa-jayaḥ śanaiḥ \|**

**pratyāhāraś cendriyāṇāṁ viṣayān manasā hṛdi \|\|**

**sva-dhiṣṇyānām eka-deśe manasā prāṇa-dhāraṇam \|**

**vaikuṇṭha-līlābhidhyānaṁ samādhānaṁ tathātmanaḥ \|\|**

**etair anyaiś ca pathibhir mano duṣṭam asat-patham \|**

**buddhyā yuñjīta śanakair jita-prāṇo hy atandritaḥ \|\|**

**madhvācāryaḥ (bhāgavata-tātparyam) :** samādhir aprayatnena manasaḥ
saṁsthitir bhavet iti ca \|\|7\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** tatra yama-niyamān āha tribhir
akṣara-dvayādhikaiḥ \| śaktyā sva-dharmācaraṇam \| grāmyas traivargiko
dharmaḥ, tasmān nivṛttiḥ \| mitaṁ ca tan medhyaṁ śuddhaṁ ca tasyādanam
\| tatra mitaṁ nāma---

> dvau bhāgau pūrayed annais toyenaikaṁ prapūrayet \|
>
> mārutasya pracārārthaṁ caturtham avaśeṣayet \|\| iti smṛti-prasiddham
> \|

viviktaṁ vijanaṁ kṣemaṁ nirbādhaṁ tasya sthānasya sevanam \| yāvatārthaḥ
prayojanaṁ tāvan mātrasya parigrahaḥ \| āsanādīny aṅgāny āha tribhiḥ \|
sata āsanasya jayena sthairyam \| sva-dhiṣṇyānāṁ prāṇa-sthānānāṁ
mūlādhārādīnāṁ madhye ekasmin deśe manasā saha prāṇasya dhāraṇaṁ dhāraṇā
\| ātmano manasaḥ samādhānam ātmākāratā \| anyaiś ca vrata-dānādibhiḥ \|
pathibhir upāyaiḥ \|\|2-7\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam**.***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tatra yama-niyamān āha
tribhir akṣara-dvayādhikaiḥ \| tatrāhiṁsā
satyāsteyāparigraha-brahmacarya-maunāni yamāḥ \| tad-anyāni
sva-dharmācaraṇādīni niyamāḥ \| grāmyas traivargiko dharmaḥ \|
mita-medhyādanam iti tatra mitaṁ nāma---

> dvau bhāgau pūrayed annais toyenaikaṁ prapūrayet \|
>
> mārutasya pracārārthaṁ caturtham avaśeṣayet \|\| iti smṛti-prasiddham
> \|

viviktaṁ nirjanaṁ kṣemaṁ nirbhayaṁ ca yat sthānaṁ tatra sthitiḥ \|
yāvatā arthaḥ prayojanaṁ tāvan-mātrasya na tv adhikasya vastunaḥ
parigrahaḥ \| āsanādīny aṅgāny āha tribhiḥ \| sata āsanasya jayena
sthairyam \| sva-dhiṣṇyānāṁ prāṇa-sthānānāṁ mūlādhārādīnāṁ madhye
ekasmin deśe manasā saha prāṇasya dhāraṇaṁ dhāraṇā \| ātmano manasaḥ
samādhānaṁ samādhir ātmākāratā \| anyaiś ca vrata-dānādibhiḥ \|
pathibhir upāyaiḥ yuñjīta dhyāne yojayet \|\|2-7\|\|

\...

**\|\| 3.28.8 \|\|**

**śucau deśe pratiṣṭhāpya vijitāsana āsanam \|**

**tasmin svasti samāsīna ṛju-kāyaḥ samabhyaset \|\|**

**śrīdhara-svāmī (bhāvārtha-dīpikā) :** āsanādīni prapañcayati---śucāv
iti yāvat samāpti \| āsanaṁ kuśājina-cailottaraṁ pratiṣṭhāpya \|
svastikāsanena yathā-sukham iti vā \| samabhyaset prāṇam iti śeṣaḥ \|

> ūrū jaṅghāntar ādhāya pādāgre jānu-madhyage \|
>
> yogino yad avasthānaṁ svastikaṁ tad vidur budhāḥ \|\| iti \|\|8\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** svastikam āsīna ity atra tu
yathā-sukham iti na saṅgacchate svasti-samāsīna iti
sambandhokti-sammataḥ \| atra tu svastikāsanenety api saṅgacchate
samānārthatvāt \| svastika-śabdasya tatraiva niruktir iti bhāvaḥ \| su
śobhanam asti sthitir yatreti vyākhyāne tu yathā-sukham iti vyākhyāne'pi
svastikam iti ghaṭate \|\|8\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** āsanādīni vivṛṇoti \|
āsanaṁ kuśājina-cailottaraṁ, tasmin svastikaṁ svasty eva yathā syāt evam
āsīnaḥ \| yad vā svastikāsanopaviṣṭa ity arthaḥ \| yathā ca---

> ūrū jaṅghāntar ādhāya pādāgre jānu-madhyage \|
>
> yogino yad avasthānaṁ svastikaṁ tad vidur budhāḥ \|\| iti \|\|8\|\|

samabhyaset prāṇam iti śeṣaḥ \|\|8\|\|

\...

**\|\| 3.28.9 \|\|**

**prāṇasya śodhayen mārgaṁ pūra-kumbhaka-recakaiḥ \|**

**pratikūlena vā cittaṁ yathā sthiram acañcalam \|\|**

**śrīdhara-svāmī (bhāvārtha-dīpikā) :** bāhya-vāyor antaḥ praveśanaṁ
pūrakaḥ, praveśitasya dhāraṇaṁ kumbhakaḥ, dhṛtasya bahir niḥsāraṇaṁ
recakaḥ \| pratikūlena vā recaka-kumbhaka-pūrakaiḥ \| yad vā, iḍayā
pūrya piṅgalayā recanam, piṅgalayā pūrya iḍayā recanam ity evaṁ
pratikūlena \| vā-śabdaś cārthe \| sthiraṁ sat punar api cañcalaṁ yathā
na bhavati tathā śodhayet \|\|9\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam**.***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** bāhya-vāyor antar vāmayā
nāsayā praveśanaṁ pūrakaḥ \| praveśitasya dhāraṇaṁ kumbhakaḥ \|
dakṣiṇayā nāsayā recanaṁ recakaḥ \| pratikūlena recaka-kumbhaka-pūrakaiḥ
asthiram api cittaṁ yathācañcalaṁ syāt \|\|9\|\|

\...

**\|\| 3.28.10 \|\|**

**mano'cirāt syād virajaṁ jita-śvāsasya yoginaḥ \|**

**vāyv-agnibhyāṁ yathā lohaṁ dhmātaṁ tyajati vai malam \|\|**

**śrīdhara-svāmī (bhāvārtha-dīpikā) :** dhmātaṁ santaptam ity arthaḥ \|
lohaṁ suvarṇaṁ yathā malaṁ tyajati tathā mano virajaṁ syāt \| tataś
cañcalaṁ na syād iti bhāvaḥ \|\|10\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam**.***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** lauhaṁ svarṇam \| dhmātaṁ
santaptam \|\|10\|\|

\...

**\|\| 3.28.11 \|\|**

**prāṇāyāmair dahed doṣān dhāraṇābhiś ca kilbiṣān \|**

**pratyāhāreṇa saṁsargān dhyānenānīśvarān guṇān \|\|**

**śrīdhara-svāmī (bhāvārtha-dīpikā) :** prāṇāyām ādīnāṁ samādhau
dvārakāryāṇy āha---prāṇāyāmair iti \| doṣān vāta-śleṣmādīn \| saṁsargān
viṣaya-saṁsargān \| anīśvarān rāgādīn \| vāyunā saha manasaḥ
sthirī-karaṇaṁ dhāraṇā, sthirasya vṛtti-santatiḥ dhyānam, vṛtti-nirodhaḥ
samādhir iti bhedaḥ \|\|11\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam**.***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** eteṣāṁ kāryāṇy
āha---prāṇāyāmair iti \| doṣān vāta-śleṣmādīn kilbiṣāṇi pāpāni saṁsargān
viṣaya-saṅgān anīśvarān rāga-dveṣādīn \|\|11\|\|

\...

**\|\| 3.28.12 \|\|**

**yadā manaḥ svaṁ virajaṁ yogena susamāhitam \|**

**kāṣṭhāṁ bhagavato dhyāyet sva-nāsāgrāvalokanaḥ \|\|**

**śrīdhara-svāmī (bhāvārtha-dīpikā) :** susamāhitaṁ sthiraṁ jātam \|
kāṣṭhāṁ kalām \| mūrtim ity arthaḥ \| sva-nāsāgre'valokanaṁ yasya \|
etac ca laya-vikṣepayoḥ parihārāya \|\|12\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** kāṣṭhā dik avadhiḥ parama-svarūpam
iti yāvat \|\|12\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yogena yamādinā samāhitaṁ
sthiraṁ kāṣṭhām utkṛṣṭa-svarūpam \| laya-vikṣepa-parihārāya
sva-nāsāgra-darśī \|\|12\|\|

\...

**\|\| 3.28.13 \|\|**

**prasanna-vadanāmbhojaṁ padma-garbhāruṇekṣaṇam \|**

**nīlotpala-dala-śyāmaṁ śaṅkha-cakra-gadā-dharam \|\|**

**madhvācāryaḥ (bhāgavata-tātparyam) :** sarvaṁ smartum aśaktāv ekāṅge,
yāvan na cyavate mana ity uktatvāt \| sarvaṁ smartum aśaktaḥ sann
ekāṅgaṁ cintayed budhaḥ iti ca \|\|13-18\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** dhyeyaṁ harim āha saptabhiḥ \|
prasannaṁ vadanāmbhojaṁ yasya taṁ dhyayed iti ṣaṣṭhenānvayaḥ \|
padma-garbha-vad aruṇe īkṣaṇe netre yasya \| nīlotpala-dala-vac chyāmam
\|\|13\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** prasanneti ṣaṭkam \|
bhṛtyānugraha-kātaraṁ sadaivādhikādhika-sva-bhakti-sukha-dāne'py
aparitoṣāt \|\|13\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**

navāṅga-bhaktāv api yaṁ tṛtīyam

āhur mahāntaḥ puruṣārtha-sāram \|

dhyānaṁ hareḥ saptamatām agāt tad

aṣṭāṅga-yogo'tra ca mokṣa-siddhyai \|\|

prasaṅgato bhaktānāṁ yogināṁ ca dhyeyaṁ svarūpam āha---prasanneti \|
śaṅkhety atra caturthaṁ padmam api draṣṭavyam \| bhrājat-kaustubhena
tadīya-svarṇa-sūtreṇa āmuktā pratibaddhā ruddhā kandharā grīvā yasya tam
\| mattānāṁ dvirephāṇāṁ kalo madhuro dhvanir yasyāṁ tayā \| parārdhyaṁ
parārdha-mūlya-krītam \| kāñcī-sūtreṇollasantī śroṇiḥ kaṭir yasya tam \|
bhaktānāṁ hṛdayāmbhojam eva viṣṭaram āsanaṁ yasya tam \| śāstram anugram
\| apīvyam atisundaram \| kaiśore pañcadaśa-varṣe vayasi nitya-sthitam
\| kīrtanārhaṁ tīrtha-rūpaṁ ca yaśo yasya tam \|\|13-18\|\|

\...

**\|\| 3.28.14 \|\|**

**lasat-paṅkaja-kiñjalka- pīta-kauśeya-vāsasam \|**

**śrīvatsa-vakṣasaṁ bhrājat kaustubhāmukta-kandharam \|\|**

**śrīdhara-svāmī (bhāvārtha-dīpikā) :** lasat-paṅkajasya kiñjalkavatpīte
kauśeye vāsasī yasya \| śrīvatso lāñchanaṁ vakṣasi yasya \| bhrājat
kaustubhenāmuktā saṁśliṣṭā kandharā yasya \|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam**.***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** *13-śloka-ṭīkā
draṣṭavyā.*

\...

**\|\| 3.28.15 \|\|**

**matta-dvirepha-kalayā parītaṁ vana-mālayā \|**

**parārdhya-hāra-valaya- kirīṭāṅgada-nūpuram \|\|**

**śrīdhara-svāmī (bhāvārtha-dīpikā) :** matta-dvirephāṇāṁ kalo madhuro
dhvanir yasyāṁ tayā \| parītaṁ vyāptam \| parārdhyāny amūlyāni hārādīni
yasya \|\|15\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam**.***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** *13-śloka-ṭīkā
draṣṭavyā.*

\...

**\|\| 3.28.16 \|\|**

**kāñcī-guṇollasac-chroṇiṁ hṛdayāmbhoja-viṣṭaram \|**

**darśanīyatamaṁ śāntaṁ mano-nayana-vardhanam \|\|**

**śrīdhara-svāmī (bhāvārtha-dīpikā) :** kāñcī-guṇenollasantī śroṇī yasya
\| bhaktānāṁ hṛdayāmbhojam eva viṣṭaram āsanaṁ yasya \| bhaktānāṁ
mano-nayanāni vardhayati harṣayatīti tathā \|\|16\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam**.***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** *13-śloka-ṭīkā
draṣṭavyā.*

\...

**\|\| 3.28.17 \|\|**

**apīcya-darśanaṁ śaśvat sarva-loka-namaskṛtam \|**

**santaṁ vayasi kaiśore bhṛtyānugraha-kātaram \|\|**

**śrīdhara-svāmī (bhāvārtha-dīpikā) :** apīcyam ati-sundaraṁ
bhakta-viṣayaṁ darśanaṁ yasya \| kaiśore tāruṇye vayasi santaṁ sthitam
\| bhṛtyānām anugrahe kātaraṁ vyagram \|\|17\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam**.***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** *13-śloka-ṭīkā
draṣṭavyā.*

\...

**\|\| 3.28.18 \|\|**

**kīrtanya-tīrtha-yaśasaṁ puṇya-śloka-yaśaskaram \|**

**dhyāyed devaṁ samagrāṅgaṁ yāvan na cyavate manaḥ \|\|**

**śrīdhara-svāmī (bhāvārtha-dīpikā) :** kīrtanyaṁ kīrtanārhaṁ tīrthaṁ
yaśo yasya \| puṇya-ślokā bali-pramukhās teṣāṁ yaśas-karam \| samagrāṇy
aṅgāni yasmin \| na cyavate nāpayāti va paryeti vā \|\|18\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** evaṁ samagrāṅgaṁ ca tāvad dhyāyet
yāvan mano na cyavate \| manasi cyute sati prakārāntareṇa dhyāyed ity
āha---sthitam ity-ādibhiḥ \|\|18\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** *13-śloka-ṭīkā
draṣṭavyā.*

\...

**\|\| 3.28.19 \|\|**

**sthitaṁ vrajantam āsīnaṁ śayānaṁ vā guhāśayam \|**

**prekṣaṇīyehitaṁ dhyāyec chuddha-bhāvena cetasā \|\|**

**śrīdhara-svāmī (bhāvārtha-dīpikā) :** prekṣaṇīyam īhitaṁ līlā yasya
\|\|19\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam**.***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** prasaṅgatas tantreṇa
rāgānugīya-bhaktānām api dhyeyāṁ līlām āha---sthitaṁ vaikuṇṭhe
vṛndāvanīya-kalpa-taru-mūle ca \| vrajantaṁ vaikuṇṭhāt goṣṭhāc ca vanāya
\| āsīnaṁ ratna-siṁhāsane govardhana-śṛṅge ca \| śayānaṁ śeṣa-paryaṅke
govardhana-guhāyāṁ ca \| śuddha-bhāvaṁ cetas tadā tena prekṣaṇīyaṁ
jāla-randhrād bahiḥ sthitvaiva draṣṭum arham īhitaṁ krīḍā ceṣṭitaṁ yasya
tat \|\|19\|\|

\...

**\|\| 3.28.20 \|\|**

**tasmin labdha-padaṁ cittaṁ sarvāvayava-saṁsthitam \|**

**vilakṣyaikatra saṁyujyād aṅge bhagavato muniḥ \|\|**

**śrīdhara-svāmī (bhāvārtha-dīpikā) :** tad evaṁ samagra-dhyānam
uktvaikaikāvayava-dhyānam āha---**tasmin** **labdhaṁ padaṁ** sthitir
yena tac **cittaṁ** **vilakṣya**, viśeṣeṇa lakṣī-kṛtya \| **ekatra**
ekaikasminn aṅga ity arthaḥ \|\|20\|\|

**------------------------------------------------------------------------------------------------------------------------**

**kaivalya-dīpikā**: viṣṇu-rūpaṁ (avayava-śrī-rūpaṁ) krameṇa
pādādi-hasitāntam upāsyatamam \| adhimātropāyas tridhety uktam \[yo.sū.
1.22\] \| tatra mṛdv-adhimātram āha---**viṣṇu-rūpa**- iti \|
hasitasyāvadhitvaṁ prakāśa-mātratvena nirākāra-sannikṛṣṭatvāt \| sthūlam
āha---**tasminn** iti \| **tasmin** viṣṇu-rūpe **padaṁ** sthairyaṁ
**vilakṣya ekaikam aṅgaṁ** vivekena lakṣīkṛtya **sañcintayed** iti \|
**cakravālaṁ** maṇḍalaṁ, **mahato** dhyātur **hṛdayam** \|\|20-21\|\|
\[mu.pha. 2.13-14\]

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : vilakṣya** niścitya \|\|20\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** samagra-dhyānam uktvā
ekaikāvayava-dhyānam āha---**tasmin** bhagavad-vigrahe \|\|20\|\|

\...

**\|\| 3.28.21 \|\|**

**sañcintayed bhagavataś caraṇāravindaṁ**

**vajrāṅkuśa-dhvaja-saroruha-lāñchanāḍhyam \|**

**uttuṅga-rakta-vilasan-nakha-cakravāla-**

**jyotsnābhir āhata-mahad-dhṛdayāndhakāram \|\|**

**śrīdhara-svāmī (bhāvārtha-dīpikā) :** tad eva pādādi-krameṇāha
trayodaśabhiḥ \| **samyak cintayet** \| pāda-tale rekhātmakāni vajrādīni
**lāñchanāni**, taiḥ **āḍhyaṁ** yuktam \| uttuṅgāś ca raktāś ca
vilasanto nakhās teṣāṁ cakravālaṁ maṇḍalaṁ tasya jyotsnābhir āhato
**mahatāṁ** dhyātṝṇāṁ **hṛdayāndha-kāro** yena \| etac ca sarvam
upādeya-viśeṣaṇaṁ dhyeyatvenaivocyate \|\|21\|\|

**------------------------------------------------------------------------------------------------------------------------**

**kaivalya-dīpikā**: *pūrva-ślokaḥ draṣṭavyaḥ.*

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : mahatāṁ** dhyātṝṇāṁ **hṛdayasya**
**andha-kāram** asāmarthyam \|\|21\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**
pādādi-krameṇaikaikāvayava-dhyānam āha---**vajra-** iti \|
dakṣiṇa-caraṇa-tala-dhyānaṁ tasyaiva kalpa-taru-mūle tiṣṭhatas
tribhaṅga-lalitasya kṛṣṇasya bhaktair dṛśyatvāt tasya dakṣiṇa-caraṇasya
kaniṣṭhā-tale'**ṅkuśaṁ** dhyāyet \| aṅkuśa-tale **vajram,** anāmikā-tale
**saroruhaṁ,** saroruha-tale **dhvajam** \| evam aṅguṣṭha-tale
yava-cakrādikaṁ jñeyam \| etair **lāñchanaiś** cihnair **āḍhyam** \|
**andhakāraṁ** pāpam \|\|21\|\|

\...

**\|\| 3.28.22 \|\|**

**yac-chauca-niḥsṛta-sarit-pravarodakena**

**tīrthena mūrdhny adhikṛtena śivaḥ śivo'bhūt \|**

**dhyātur manaḥ-śamala-śaila-nisṛṣṭa-vajraṁ**

**dhyāyec ciraṁ bhagavataś caraṇāravindam \|\|**

**śrīdhara-svāmī (bhāvārtha-dīpikā) :** kiṁ ca, yasya **śaucena**
kṣālanena **niḥsṛtāyāḥ** **sarit-pravarāyā** gaṅgāyā **udakena**
**tīrthena** saṁsāra-tārakeṇa **mūrdhny adhikṛtena** dhṛtena **śivo'pi
śivo'bhūt**, atyadhikaṁ sukhaṁ prāpety arthaḥ \| dhyātur **manasi yaḥ
śamala-śailaḥ** pāpa-parvatas tasmin **nisṛṣṭaṁ** ksiptaṁ **vajram** iva
yat \| yad vā, śamala-śaile nisṛṣṭaṁ sva-lāñchana-rūpaṁ vajraṁ yena tat
\|\|22\|\|

**------------------------------------------------------------------------------------------------------------------------**

**kaivalya-dīpikā**: dakṣiṇam aṅghriṁ dhyātvā gaṅgāyāḥ prabhavaṁ vāmaṁ
dhyāyet ity āha---**yac chauca-** iti \| **sarit-pravarā** gaṅgā \|
**tīrthaṁ** tārakam \| **adhikṛtena** svābhāvikike śivatve
nimittotprekṣā **śiva** iti \| tasyāś cevādim antareṇāpy upalambhāt
tad-aprayogaḥ \| **śamalaṁ** pāpam \| **nisṛṣṭaṁ** prahitam \|\|22\|\|
\[mu.pha. 2.15\]

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam**.***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **caraṇāravindasya**
mādhuryam uktvā aiśvaryam āha---**yasya śaucena** kṣālanena **niḥsṛtā**
yā **sarit-pravarā** gaṅgā, tasyā **udakena** **mūrdhni** **ādhikyena
kṛtena** \| yad vā, **mūrdhni** dhartum **adhikṛtena** adhikāreṇa
prāptena **śivo**'pi **śivo'bhūt,** \"adyaivāhaṁ śivo'bhūvam\" ity
abhimanyate smety arthaḥ \| **dhyātur** janasya **manaḥ-śamalāni**
rāga-dveṣādīni, teṣv eva **śaileṣu nisṛṣṭaṁ** sva-lāñchana-rūpaṁ
**vajraṁ** yena tat \| evam eva mac-**caraṇāravindaṁ dhyātur** bhaktasya
mano-hastinaṁ sva-vartmany ānetum aṅkuśaṁ dhatte, manaḥ-sarasīm
alaṅkartuṁ kamalaṁ, manase sarvotkarṣa-sāmrājyaṁ dātuṁ dhvajaṁ,
sarvotkṛṣṭa-yaśo dātuṁ yavam \|trividha-tāpopaśamanāya chatraṁ, sarvato
rakṣaṇārthaṁ cakrādikam api dhatte ity api jñeyam \|\|22\|\|

\...

**\|\| 3.28.23 \|\|**

**jānu-dvayaṁ jalaja-locanayā jananyā**

**lakṣmyākhilasya sura-vanditayā vidhātuḥ \|**

**ūrvor nidhāya kara-pallava-rociṣā yat**

**saṁlālitaṁ hṛdi vibhor abhavasya kuryāt \|\|**

**śrīdhara-svāmī (bhāvārtha-dīpikā) : vibhor** **jānu-dvayaṁ**
tat-paryantaṁ jaṅghā-dvayam **akhilasya** **vidhātur** brahmaṇo
**jananyā** **lakṣmyā** **saṁlālitaṁ** sparśa-cāturyeṇa saṁsevitam \|
saṁsāritvam iva pratītaṁ vārayati---**abhavasya** iti \| **hṛdi kuryād**
dhyāyet \|\|23\|\|

**------------------------------------------------------------------------------------------------------------------------**

**kaivalya-dīpikā**: **jānu-dvayam** iti \| **akhilasya vidhātur**
brahmaṇaḥ **jananyā** evambhūtayā parisaṁvāhitam ity atiśayārthaṁ
viśeṣaṇa-trayam **ūrvor** ity ādarārtham[^105] \| **rociṣā** iti
sparśana-cāturyeṇa etat parama-saukumāryārtham \|\|23\|\| \[mu.pha.
2.16\]

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : jānu-dvayam** iti trikam \|\|23\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** śayānaṁ dhyāyed ity uktam
\| ataḥ śeṣa-paryaṅke śayānasya **vibhor jānu-dvayaṁ** tat-paryāntaṁ
jaṅghā-dvayaṁ **hṛdi kuryāt** \| **yat** khalu **akhilasya**
**vidhātur** brahmaṇaḥ **jananyā lakṣmyā** saṁvāhana-cāturyavatoḥ
**kara-pallavayo rociṣā** aruṇimnā pītimnā ca **saṁlālitaṁ**
śobhitīkṛtam \| **jalaja-locanayā** iti tal-locanābhyāṁ nirbādham
evāsvādita-lāvaṇyam ity arthaḥ \| idam eva jaṅghayor jānunoś ca
mādhuryam aiśvaryaṁ caivam agre'pi jñeyam \| **abhavasya** na vidyate
bhavo yasmāt tasya \|\|23\|\|

\...

**\|\| 3.28.24 \|\|**

**ūrū suparṇa-bhujayor adhi śobhamānāv**

**ojo-nidhī atasikā-kusumāvabhāsau \|**

**vyālambi-pīta-vara-vāsasi vartamāna-**

**kāñcī-kalāpa-parirambhi nitamba-bimbam \|\|**

**śrīdhara-svāmī (bhāvārtha-dīpikā) : suparṇasya bhujayoḥ** skandhayor
**adhi** upari \| **ojaso** balasya **nidhī** ādhārau \| **atasikāyāḥ
kusumavat** kāntyā **avabhāsamānau** \| **vyālambi** āgulphaṁ lambamānaṁ
yat **pītāmbaraṁ vāsas** tasmin **vartamāno** yaḥ **kāñcī-kalāpas** tena
**parirambhaḥ** saṁśleṣo vidyate yasya tad vibhor **nitamba-bimbaṁ** ca
hṛdi kuryād iti pūrveṇaivānvayaḥ \|\|24\|\|

**------------------------------------------------------------------------------------------------------------------------**

**kaivalya-dīpikā**: **ūrū** iti \| **adhi** ūrdhva-bhāge **ojo** balaṁ
tejaś ca \| **vyālambi** vitatatvāt vinyāsa-viśeṣāc ca yat
**pītāmbaraṁ** ca **vāsas** tasmin **vartamānas** tad-upari baddho yaḥ
**kāñcī-kalāpaḥ**, tasya **parirambhaḥ** sarvataḥ saṁśleṣo yasyāsti tat
strī-kaṭīvat saundaryaṁ vaktuṁ **nitamba**-śabdaḥ \|\|24\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam**.***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** vrajantaṁ dhyāyed ity
uktam \| ataḥ pṛthu-dhruvādibhyo varaṁ dātuṁ gacchato garuḍārūḍhasya
harer **ūru-**dvayaṁ hṛdi kuryāt \| **bhujayor adhi** upari skandhayor
ity arthaḥ \| **nitamba-bimbaṁ** nitamba-maṇḍalam \|\|24\|\|

\...

**\|\| 3.28.25 \|\|**

**nābhi-hradaṁ bhuvana-kośa-guhodara-sthaṁ**

**yatrātma-yoni-dhiṣaṇākhila-loka-padmam \|**

**vyūḍhaṁ harin-maṇi-vṛṣa-stanayor amuṣya**

**dhyāyed dvayaṁ viśada-hāra-mayūkha-gauram \|\|**

**śrīdhara-svāmī (bhāvārtha-dīpikā) : amuṣya** harer **nābhi-hradaṁ**
dhyāyet \| kathaṁ-bhūtam ? **bhuvanānāṁ kośasya** samūhasya **guhā**
adhiṣṭhānaṁ yad **udaraṁ** tatra **sthitam** \| **yatra** nābhi-hrade
**ātma-yoner** brahmaṇo **dhiṣaṇaṁ** dhiṣṇyam **akhila-lokātmakaṁ
padmaṁ** **vyūḍham** utthitam \| tathā **harin-maṇi-vṛṣau**
marakata-maṇi-śreṣṭhāv iva yau **stanau**, tayor **dvayaṁ dhyāyet** \|
**viśada-hārāṇāṁ mayūkhair gauraṁ** śvetam \|\|25\|\|

**------------------------------------------------------------------------------------------------------------------------**

**kaivalya-dīpikā**: **vakṣa** iti \| **ṛṣabhasya** viṣṇor
**mahā-vibhūteḥ** lakṣmyāḥ **adhivāsaṁ** sthānaṁ **puṁsām**, kiṁ punaḥ
strīṇām ? **kaustubhasya** ādhikyena bhūṣaṇam arthaḥ prayojanaṁ yasya sa
tathā \| kaṇṭhena kaustubhaḥ śobhate ity atiśayaḥ \|\|25\|\| \[mu.pha.
2.18\]

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** guhā praveśa-sthānaṁ stanayor
dvayaṁ tad-upalakṣita-vakṣo'dhaḥ \|\|24\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** garbhoda-śāyino
**nābhī-hradaṁ dhyāyet** \| **bhuvanānāṁ kośasya** samūhasya **guhā**
adhiṣṭhānaṁ yad **udaraṁ**, tatra **sthitam** \| **yatra**
**ātma-yoni-dhiṣaṇaṁ** dhiṣṇyam **akhila-lokātmakaṁ padmaṁ vyūḍham**
utthitam \| tathā **harin-maṇi-vṛṣau** marakata-maṇi-śreṣṭhāv iva yau
cakrikākṛti-**stanau** tayor **dvayam** \| hariṇmaṇi-varṇo vṛṣo dharmo
yatra, tathā-bhūtayoḥ stanayor iti vā, tad-dakṣiṇa-stanasya dharmatvāt
\| **viśadānāṁ hārāṇāṁ mayūkhair gauraṁ** śvetam iti dakṣiṇa-stanopari
dakṣiṇāvarta-śveta-śrīvatsa-sarekhām api hāra-kāntim iva dhyāyed ity api
sūcitaṁ jñeyam \|\|25\|\|

\...

**\|\| 3.28.26 \|\|**

**vakṣo'dhivāsam ṛṣabhasya mahā-vibhūteḥ**

**puṁsāṁ mano-nayana-nirvṛtim ādadhānam \|**

**kaṇṭhaṁ ca kaustubha-maṇer adhi bhūṣaṇārthaṁ**

**kuryān manasy akhila-loka-namaskṛtasya \|\|**

**śrīdhara-svāmī (bhāvārtha-dīpikā) : ṛṣabhasya** śreṣṭhasya
**mahā-vibhūter** mahā-lakṣmyā **adhivāsaṁ** sthānaṁ **vakṣaḥ**
**kaṇṭhaṁ ca manasi kuryāt** \| kathaṁ-bhūtaṁ kaṇṭham ?
**kaustubha-maṇir** yo **bhūṣaṇārthaṁ** dhṛtaḥ, tasya **adhikaṁ**
bhūṣaṇam arthaḥ prayojanaṁ yasya \| kaustubha-maṇim eva svayam
alaṅkurvantam ity arthaḥ \| **puṁsāṁ** smartṝṇāṁ ca **mano-nayanānāṁ
nirvṛtim ādadhānam** ity ubhayor viśeṣaṇam \|\|26\|\|

**------------------------------------------------------------------------------------------------------------------------**

**kaivalya-dīpikā**: **kaumodakīm** iti \| **digdhāṁ** liptāṁ **bhaṭā**
yoddhāraḥ \| **varūthaḥ** samūhaḥ \| **upaghuṣṭāṁ** vācālīkṛtām \|
**caityasya** kṣetrasya **tattvaṁ** kāraṇaṁ paraṁ jyotiḥ, tad-rūpaṁ
**maṇiṁ** kaustubham \|\|27\|\| \[mu.pha. 2.20\]

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : adhivāsam** iti \| tasyā api
parama-lobhanīyatvaṁ darśitam \|\|26\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **mahā-vibhūter**
mahā-lakṣmyā **adhi** adhiko vāma-bhāge **vāso** yatra etādṛśaṁ **vakṣo
manasi kuryāt** \| **kaustubha-maṇer** api **adhikaṁ bhūṣaṇaṁ**
prayojanaṁ yasya, kaustubha-maṇir api yena bhūṣitaḥ syāt, taṁ
**kaṇṭhaṁ** cety arthaḥ \|\|26\|\|

\...

**\|\| 3.28.27 \|\|**

**bāhūṁś ca mandara-gireḥ parivartanena**

**nirṇikta-bāhu-valayān adhiloka-pālān \|**

**sañcintayed daśa-śatāram asahya-tejaḥ**

**śaṅkhaṁ ca tat-kara-saroruha-rāja-haṁsam \|\|**

**śrīdhara-svāmī (bhāvārtha-dīpikā) : nirṇiktāny** ujjvalī-kṛtāni
**bāhu-valayāny** aṅgadāni yeṣu \| **adhi** śritā **loka-pālā** yeṣu \|
**daśa-śatāraṁ** cakram \| **na sahyaṁ tejo** yasya \| kara-saroruhe
rāja-haṁsam iva \|\|27\|\|

**------------------------------------------------------------------------------------------------------------------------**

**kaivalya-dīpikā**: **bahūn** iti \| **parivartanaṁ**
savyāpasavya-bhramaṇam \| **nirṇiktaṁ** śodhitam \| **adhiloka-pālān**
loka-pālādhiṣṭhātṝn \| **daśaśatāraṁ** cakraṁ **śaṅkhasya** sarvataḥ
śauklyena mukha-mūlayor lauhityena ca **rājahaṁsopamā** \|\|26\|\|
\[mu.pha. 2.19\]

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : mandara-girer** iti \|
śauṭīrya-mātre tātparyam, na tu nirṇejane, **nirṇiktatvasya**
nitya-siddhatvāt \| tasmād atyanta-tiraskṛta-vācya evāyaṁ dhvanir
utprekṣayā gamyate \| **parivartanaṁ** cātra suṣṭhu sthāpanārthaṁ jñeyam
\|\|27\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** samudraṁ mathnato **harer
bāhūn** cintayet, **nirṇiktāni** ujjvalīkṛtāni **bāhu-valayāny**
aṅgadādīni ca yeṣu tān \| **adhi** adhikṛtā bhaktā **loka-pālā**
bhavanti yebhyas tān \| vaikuṇṭha-nāthasya bhagavataś caturṣu hasteṣu
cakrādy-astra-catuṣkaṁ mālāṁ kaustubhaṁ ca smared ity
āha---**sañcintayed** iti sārdhena \| **daśa-śatāraṁ** cakram \|\|27\|\|

\...

**\|\| 3.28.28 \|\|**

**kaumodakīṁ bhagavato dayitāṁ smareta**

**digdhām arāti-bhaṭa-śoṇita-kardamena \|**

**mālāṁ madhuvrata-varūtha-giropaghuṣṭāṁ**

**caittyasya tattvam amalaṁ maṇim asya kaṇṭhe \|\|**

**madhvācāryaḥ (bhāgavata-tātparyam) :**

brahmā cittābhimānena caittyas tan-niyamād hariḥ \|

> sa ca brahmā hareḥ kaṇṭhe kaustubhatvena bhāsate \|\| iti
> bhāgavata-tantre \|\|28\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) : arātayo** ye **bhaṭā** yoddhāraḥ,
teṣāṁ **śoṇitam** eva **kardamaḥ,** tena **digdhāṁ** liptām \| **asya
kaṇṭhe mālāṁ maṇiṁ** ca **smaret** \| **madhuvratāṇāṁ varūthasya girā
upaghuṣṭāṁ** nāditām \| caittyasya jīvasya tattvam \| tad uktaṁ
vaiṣṇave---

> ātmānam asya jagato nirlepam aguṇāmalam \|
>
> bibharti kaustubha-maṇi-svarūpaṁ bhagavān hariḥ \|\| \[vi.pu.
> 1.22.68\] iti \|\|28 \|\|

**------------------------------------------------------------------------------------------------------------------------**

**kaivalya-dīpikā**: **bhṛtya-** iti \| **valgitaṁ** calanaṁ yad
**vadanābjaṁ** śrī-niketaṁ padmam **adhikṣipet** \| viśeṣaṇa-pradhāno
nirdeśaḥ \| **śrī-niketatvādi**-dharma-trayaṁ viśiṣṭaṁ kṣipatīty arthaḥ,
tatra sva-bhūtyā śrī-niketatvasyākṣepaḥ \| **kuntalair** ali-yuktatvasya
**netra**-dvayena **mīna-dvaya**-yuktatvasya \| **mano-mayaṁ** manasaḥ
pariṇāmam \|\|28-29\|\| \[mu.pha. 2.22-23\]

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : digdhām** iti \| pūrvavat
liptatvasyaiva paunaḥpunyāt jīvasya tattvaṁ mahā-samaṣṭi-rūpasya
tasyāvirbhāvāspadaṁ mahā-puruṣasyaivāvirbhāva-viśeṣa ity arthaḥ \|
amalaṁ guṇātītam \| tad uktaṁ vaiṣṇave---

> ātmānam asya jagato nirlepam aguṇāmalam \|
>
> bibharti kaustubha-maṇi-svarūpaṁ bhagavān hariḥ \|\| \[vi.pu.
> 1.22.68\] iti \|

evaṁ tasya bhūṣaṇānām api para-brahmatve tad-āśrayasya tasya kaimutyam
ānītam \|\|28\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** digdhāṁ liptām \|
upaghuṣṭāṁ nāditām \| citte bhavaty āvirbhavatīti caittya-śabdena
sarvatra yadyapi paramātmaivocyate, tad apy atra tac-chaktitvāj
jīvātmaivocyate \| caittyasya jīvasya jīva-śaktes tattvam \| tad uktaṁ
vaiṣṇave---

> ātmānam asya jagato nirlepam aguṇāmalam \|
>
> bibharti kaustubha-maṇi-svarūpaṁ bhagavān hariḥ \|\| \[vi.pu.
> 1.22.68\] iti \|

kaustubhasyaivānantāḥ kiraṇāḥ jīvā iti bhāvaḥ \|\|28\|\|

\...

**\|\| 3.28.29 \|\|**

**bhṛtyānukampita-dhiyeha gṛhīta-mūrteḥ**

**sañcintayed bhagavato vadanāravindam \|**

**yad visphuran-makara-kuṇḍala-valgitena**

**vidyotitāmala-kapolam udāra-nāsam \|\|**

**śrīdhara-svāmī (bhāvārtha-dīpikā) :** bhṛtyeṣv anukampitā kṛtānukampā
yā dhīs tayā gṛhītā mūrtir yena tasya \| visphuratī ye makara-kuṇḍale
tayor valgitena pracalanena vidyotitāv amalau kapolau yasmiṁs tat \|
udārā unnatā nāsā yasmiṁs tat \|\|29\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** bhṛtāḥ sva-svābhīṣṭa-mūrter
bhāvukāḥ teṣu anukampā-yuktā yā dhīs tayā iha jagati gṛhītā ākṛṣṭā
vaikuṇṭhād ānītā mūrtayo yena tasya \|\|29\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** anukampā sañjātāsyā ity
anukampitā, tārakāditvād itvac \| yad vā, anukampitam anukampā kṛpā
tad-ātmikā tan-mayī vā yā dhīs tayā sva-vāsārthaṁ gṛhītā mūrtir yasya,
he mat-svarūpa-śakti-sāra-bhūte anukampe, iha martya-loke man-mūrtiṣu
madhye yām icchasi, tāṁ sva-nirbhara-nivāsārthaṁ gṛhāṇety uktve tayā
vivicya, makara-kuṇḍalayor vallanaṁ khalu
pārśva-dvaya-stha-pārṣada-sañcālita-cāmara-hetukena śiraḥ-kampena vā
sahacarī-gaṇa-nṛtya-gīta-vādya-tāla-tānādy-āsvādana-sādhutva-khyāpana-hetukayā
grīvā-bhaṅgyā vā jñeyam \| amaleti kapolayoḥ sāra-maṇi-darpaṇāyamānatvaṁ
tayoś calan-makara-kuṇḍala-dvaya-pratibimbena naṭantau nayana-khañjanau
nṛtyopādhyāyau bhūtvā sva-tala-sthalam āyātaṁ makara-catuṣṭayaṁ
nartayata iva ity utprekṣā gamyā \| udāra-nāsam unnata-nāsikaṁ, udāro
dātṛ-mahator ity abhidhānān nāsikāyās tad āsvādana-sabhyatvena
sva-sarvasva-dātṛtvam \|\|29\|\|

\...

**\|\| 3.28.30 \|\|**

**yac chrī-niketam alibhiḥ parisevyamānaṁ**

**bhūtyā svayā kuṭila-kuntala-vṛnda-juṣṭam \|**

**mīna-dvayāśrayam adhikṣipad abja-netraṁ**

**dhyāyen manomayam atandrita ullasad-bhru \|\|**

**madhvācāryaḥ (bhāgavata-tātparyam) :** sākṣāc chrīs tu hare rūpam
indirā tu tad-āśrayā \|\|30\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** yac ca svaya bhūtyā
śobhayālibhiḥ parisevyamānaṁ mīna-dvayāśrayaṁ ca śrī-niketanaṁ padmam
adhikṣipad vartate tad dhyāyet \| tatra kuntalair alīnām adhiksepaḥ \|
netra-dvayena mīna-dvayasyeti draṣṭavyam \| abje iva netre yasminn ity
upamānāntaram \| ullasantyau bhruvau yasmin \| mano-mayaṁ manasy
avirbhavat \|\|30\|\|

**------------------------------------------------------------------------------------------------------------------------**

**kaivalya-dīpikā**: **tasya** iti \| **anuguṇitaṁ** yuktam \|
**vipulo** bahuḥ \| **guhāyāṁ** hṛdi \|\|30\|\| \[mu.pha. 2.23\]

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** yaḥ khalu śrī-niketaṁ
sarvotkṛṣṭābjāntaram adhikṣipad vartate, tad abjākāraṁ netraṁ dhyāyet \|
yad vā, abjety abjaṁ "supāṁ sulug" ity-ādinā chāndasaḥ suluk \| tasya
viśeṣaṇaṁ śrīniketam iti mīna-dvayaṁ cātra bhrū-dvayenādhikṣiptaṁ jñeyam
\| yena mukhenābjam adhikṣiptam \| atra netrasyābjatve śobhā-viśeṣāpoṣād
evaṁ vyākhyāyate \| mano-mayaṁ
śrī-bhagavad-antar-nānā-kṛpā-vilāsa-sūcakaṁ
śrī-bhaktāntar-nānā-bhakti-vilāsāviṣṭaṁ vā \|\|30\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yac ca śrī-niketanaṁ
vadanāravindam alibhiḥ pariṣevyamāṇam api mīna-dvayāśrayam api
adhikṣipat \| arthāt, aravindāntaraṁ svayā vibhūtyā tiraskurvad bhavati
\| tat dhyāyed ity anvayaḥ \| tatra kuṭila-kuntala-vṛndenālīnām ākṣepaḥ
\| abja-dala-tulya-netrābhyāṁ mīna-dvayasyākṣepaḥ \| mano-mayaṁ
sva-manasā tādātmyam iva svādādhikyāt prāptam ity arthaḥ \|
sva-bhakta-viṣaya-kṛpā-dyotanād ullasantau bhruvau yatra tat \|\|30\|\|

\...

**\|\| 3.28.31 \|\|**

**tasyāvalokam adhikaṁ kṛpayātighora-**

**tāpa-trayopaśamanāya nisṛṣṭam akṣṇoḥ \|**

**snigdha-smitānuguṇitaṁ vipula-prasādaṁ**

**dhyāyec ciraṁ vipula-bhāvanayā guhāyām \|\|**

**śrīdhara-svāmī (bhāvārtha-dīpikā) :** kṛpayādhikam atyartham \|
akṣibhyāṁ nisṛṣṭaṁ prayuktam \| snigdha-smitenānuguṇitaṁ saṁyuktam \|
vipulaḥ prasādo yasmin \| guhāyāṁ hṛdi \|\|31\|\|

**------------------------------------------------------------------------------------------------------------------------**

**kaivalya-dīpikā**: **hāsam** iti \| **nija-māyayā asya** jagataḥ
**sammohanāya** **racitaṁ hāsaṁ** dhyāyet \| **munīnām** api sammohanaṁ
mābhūd iti tat saṁmohanāya pravṛttasya kāmasya santarjanena sammohanāya
racitaṁ **bhrū-maṇḍalaṁ** dhyāyet \|\|31\|\| \[mu.pha. 2.24\]

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** snigdhaṁ snehātiśayābhivyañjakaṁ
yat smitaṁ tenānu nirantaraṁ guṇitaṁ punaḥ punaḥ sphītīkṛtam \| ata eva
yata eva vā vipulaḥ prasādo yasya tatra vā tathā-bhūtam \| guhāyāṁ
parama-rahasya-gṛha-rūpe citte \|\|31\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tasya harer avalokaṁ
dhyāyet \| akṣṇor akṣibhyāṁ nisṛṣṭaṁ nirmitaṁ dhyātur atighoraṁ yat
tāpa-trayaṁ tasyopaśamāya snigdhaṁ yat smitaṁ, tad eva \|
smitopalakṣitaṁ mādhuryam anvanuguṇitaṁ prathamaṁ tatas
triguṇitādi-krameṇa koṭi-koṭi-guṇitaṁ yatra tat \|\|31\|\|

\...

**\|\| 3.28.32 \|\|**

**hāsaṁ harer avanatākhila-loka-tīvra-**

**śokāśru-sāgara-viśoṣaṇam atyudāram \|**

**sammohanāya racitaṁ nija-māyayāsya**

**bhrū-maṇḍalaṁ muni-kṛte makara-dhvajasya \|\|**

**śrīdhara-svāmī (bhāvārtha-dīpikā) :** avanatā ye'khila-lokās teṣāṁ
tīvra-śokena yāny aśrūṇi teṣāṁ sāgaraṁ viśoṣayatīti tathā taṁ harer
hāsam \| asyāty-udāraṁ bhrū-maṇḍalaṁ ca dhyāyet \| kathaṁ bhūtam \|
nija-māyayā makara-dhvajasyāpi saṁmohanāya racitam \| muni-kṛte munīnām
upakārāya \| munīnāṁ saṁmohane pravṛttaṁ kāmam eva saṁmohayitum ity
arthaḥ \|\|32\|\|

**------------------------------------------------------------------------------------------------------------------------**

**kaivalya-dīpikā**: a **hāsam** iti \| **nija-māyayā asya** jagataḥ
**sammohanāya** **racitaṁ hāsaṁ** dhyāyet \| **munīnām** api sammohanaṁ
mābhūd iti tat saṁmohanāya pravṛttasya kāmasya santarjanena sammohanāya
racitaṁ **bhrū-maṇḍalaṁ** dhyāyet \|\|32\|\| \[mu.pha. 2.25\]

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tīvra-śokāśru-sāgara-viśeṣaṇatvena
hāsasya paramānandāśru-sāgara-vardhanatvaṁ dhvanyate \| tena
candratve'py apūrvatvaṁ prasiddha-candre
kṣāra-kṣirodadhi-vardhanatvāviśeṣāt \| krama-maṅgalaṁ
varṇayati---sammohanāyeti \| eṣā cotprekṣā jñeyā \| kākvā hiṁsā vyajyate
\|\|32\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** harer hāsaṁ dhyāyet \|
avanatā bhaktā ye akhilā lokās teṣāṁ dāsya-sakhyādi-bhāvavatāṁ
tad-virahotthatvāt tīvro yaḥ śokāśru-sāgaras taṁ viśeṣeṇa śoṣayatīti
taṁ, atyudāram iti śoka-sāgarād uddhṛtyānanda-sāgare nimajjanaṁ dadānam
ity arthaḥ \| yad vā, sāṁsārika-tīvra-duḥkha-śokāśru-sāgara-śoṣaṇatvena
hāsasya saṁsārātīta-premānandāśru-sāgara-vardhanatvaṁ dhvanyate \| tena
candratve'py adbhutatvaṁ, prasiddhaś candro hi kṣīrodaṁ kṣārokaṁ ca
vardhayatīti \|

asya bhrū-maṇḍalaṁ ca dhyāyet \| nija-māyayā sa-kapaṭa-nikṣepeṇaiva
sarva-mohanasyāpi makara-dhvajasya sammohanāya racitaṁ prastutīkṛtam \|

nanu makaradhvajaṁ kim iti mohayet ? tatrāha---muni-kṛte,
patrāmbu-bhojinas tapasyato'pi munīn ayam udvejayed iti kopenaivety
utprekṣā \|\|32\|\|

\...

**\|\| 3.28.33 \|\|**

**dhyānāyanaṁ prahasitaṁ bahulādharoṣṭha-**

**bhāsāruṇāyita-tanu-dvija-kunda-paṅkti \|**

**dhyāyet sva-deha-kuhare'vasitasya viṣṇor**

**bhaktyārdrayārpita-manā na pṛthag didṛkṣet \|\|**

**madhvācāryaḥ (bhāgavata-tātparyam) : na pṛthag didṛkṣet** tam eva
didṛkṣed ity arthaḥ \|\|33\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** manda-hāsa-dhyānam uktvā
sphuṭa-hāsa-dhyānam āha---viṣṇoḥ **prahasitam** uccair hasitaṁ
**dhyāyet** \| kīdṛśam ? **dhyānāyanam** atisundaratayā prayatnaṁ
vinaiva dhyānasya viṣaya-bhūtam \| saundaryam evāha---**bahulayā**
adhikayā **adharoṣṭhasya** **bhāsā** kāntyā **āruṇī-bhūtās tanavaḥ**
sūkṣmā **dvijā** eva **kunda**-mukulāni, teṣāṁ **paṅktiḥ** sphurati
yasmiṁs tat \| **deha-kuhare** hṛdayākāśe'**vasitasya** jñātasya \|
prema-rasena **ārdrayā bhaktyā** tasminn eva **arpita-manāḥ** san
**pṛthak** tad-vyatiriktaṁ **draṣṭuṁ necchet** \| na cittaṁ vicālayed
ity arthaḥ \|\|33\|\|

**------------------------------------------------------------------------------------------------------------------------**

**kaivalya-dīpikā**: avyaktaṁ hasitam uktvā pravyaktaṁ hasitam
āha---**dhyānāyanam** iti \| **prahasitaṁ** prakāśa-dhyānātimātratvād
nirākāreṇa spardhate \| ata eva **dhyānāyanaṁ** vyavadhānālpatvād
**bahulayā adharoṣṭhasya bhāsā aruṇāyitā** lauhityaṁ nītā \| **tanūnāṁ
dvijānām** evaṁ **kunda**-kalikānāṁ **paṅktir** yatra tat
**deha-kuharaṁ** hṛdayākāśam[^106] \| **avasitasya** nirjñātasya
**ārdrayā** **bhaktyā** ānanda-rasena **pṛthak** tad-vyatiriktaṁ **na
draṣṭum icchet** \|\|26\|\| \[mu.pha. 2.37\]

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : bhaktyā** ādareṇa \|\|33\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** prekṣaṇīyehitaṁ dhyāyet
ity uktam ataḥ kvāpi rahasi kusuma-talpam adhyāsīnasya sva-preyasīm
atisaurabha-lobhena śravaṇa-nayana-nāsā-mukhādi-samīpam ajahataḥ
kasyacid bhramarasya jhaṅkāreṇa trastām \|
śaśvad-bhojotkṣepa-vasanonnamana-grīvānayanādi-cāpalyavatīṁ,
"rasika-śekhara ! padayos te patāmi draṣṭum imaṁ vidrāvaya" iti sa-kāku
vyāharantīṁ paśyataḥ, \"śṛṇu bho bhṛṅgādhipa, imām adya mā jahīhi
bhuṅkṣva" iti nigadato bhagavataḥ **prahasitam** uccair hasitaṁ
**dhyāyet** \| **dhyānāyanaṁ** prayatnaṁ vinaiva svayam eva dhyānasya
viṣayībhaviṣṇuḥ, tatrāpi mādhuryam āha---**bahulayā** **adharauṣṭhasya**
**bhāsā** **aruṇībhūtās tanavaḥ** sūkṣmā **dvijā** eva
**kunda**-mukulāni, teṣāṁ **paṅktiḥ** sphurati yasmin tat \|
sva-deha[^107]-**kuhare** hṛdayākāśe'**vasitasya** pratītasya **na**
asmāt **pṛthag didṛkṣet** draṣṭuṁ necchet \| jñātuṁ ca necched ity ataḥ
puruṣārtha-sārād anyasyādhika-vastuno'sambhavād bhaktānām
etad-āsvādānanda-moha eva paramaḥ samādhir iti bhāvaḥ \|

evaṁ navāṅga-bhaktes tṛtīyam aṅgam
etad-bhagavad-avatāra-guṇa-līlā-mādhurī-dhurīṇam api dhyānam
aṣṭāṅga-yoga-prasaṅge yad uktaṁ, tat khalu yoga-mahā-gahvarā yogino'py
ākṛṣya bhakti-rasa-sudhārṇave nimajjayitum eva \| dṛśyante ca---

> pariniṣṭhito'pi nairguṇya uttama-śloka-līlayā \|
>
> gṛhīta-cetā rājarṣe ākhyānaṁ yad adhītavān \|\| \[bhā.pu. 2.1.9\] iti
> \|
>
> advaita-vīthī-pathikair upāsyāḥ
>
> svānanda-siṁhāsana-labdha-dīkṣāḥ \|
>
> haṭhena kenāpi vayaṁ śaṭhena
>
> dāsīkṛtāḥ gopa-vadhū-viṭena \|\|

iti tat-tad-uktibhir mahā-yogino'pi vaiyāsiki-bilvamaṅgalādayo
mahad-anugraha-vaśād bhakti-rasa eva nimajjanta eveti \|\|33\|\|

\...

**\|\| 3.28.34 \|\|**

**evaṁ harau bhagavati pratilabdha-bhāvo**

**bhaktyā dravad-dhṛdaya utpulakaḥ pramodāt \|**

**autkaṇṭhya-bāṣpa-kalayā muhur ardyamānas**

**tac cāpi citta-baḍiśaṁ śanakair viyuṅkte \|\|**

**śrīdhara-svāmī (bhāvārtha-dīpikā) :** samādhim āha---evam iti dvābhyām
\| nirbījaḥ sabījaś ceti dvi-vidho yogaḥ \| tatra nirbīja-yoge---

> yato yato niścarati manaś cañcalam asthiram \|
>
> tatas tato niyamyaitad ātmany eva vaśaṁ nayet \|\| \[gītā 6.26\]

iti gītādy-ukta-mārgeṇa kriyamāṇo'pi duṣkaraḥ samādhiḥ \| sa-bīje tu
sukaraḥ \| tatra hi paramānanda-mūrtau harau dhyāyamāne'yatnata eva
cittoparamo bhavati \| tad uktam---hṛtātmano hṛta-prāṇāṁś ca bhaktir
anicchato me gatim aṇvīṁ prayuṅkte \[bhā.pu. 3.25.36\] iti \| ataḥ sa
evopakṣipto yogasya lakṣaṇaṁ vakṣye sa-bījasyeti \| tad
evāyatna-siddhatvaṁ darśayati---evaṁ dhyāna-mārgeṇa **harau pratilabdho
bhāvaḥ** premā yena, tathā **bhaktyā dravad-dhṛdayaṁ** yasya, **pramodād
udgatāni pulakāni** yasya \| **autkaṇṭhya**-pravṛtt**āśru-kalayā** ca
**muhur ardyamāna** ānanda-saṁplave nimajjamāno durgrahasya bhagavato
grahaṇe **baḍiśaṁ** matsya-vedhanam ivopāya-bhūtaṁ **cittam** api
dhyeyād **viyuṅkte** \| tad-dhāraṇe śithila-prayatno bhavatīty arthaḥ
\|\|34\|\|

**------------------------------------------------------------------------------------------------------------------------**

**kaivalya-dīpikā**: dhyānam uktvā samādhim āha---**evam** iti \| evaṁ
dṛśya-viśiṣṭaṁ draṣṭṛ-dhyānena **harau** draṣṭari **pratilabdha-bhāvaḥ**
punar labdha-ratiḥ \| tad dṛśyaṁ **śanakair viyuṅkte** tyajati \| yataḥ
tac-citta-**baḍiśaṁ** capalasya citta-matsyasya bandhanārtham upāttam \|
yadyapi tasmin **bhaktyā** gṛhīte pramodād **dravad-dhṛdaya** ity
**utpulakaś** ca bhavati \| atas tad api tyājyam \| kriyā-janyaṁ hi tat
sukham \| kriyā ca dvitīye kṣaṇe naśyati \| sa ca kṣaṇaḥ autkaṇṭhitena
duḥkhena duḥsahaḥ \| idam atra tattvam---dhyeyālambanasya pratyayasya
sadṛśa-pravāhaḥ pratyayāntareṇāparāmṛṣṭo dhyānam[^108] \| dhyānam eva
dhyeyākāra-nirbhāsa-pratyayātmakaṁ na svarūpeṇa śūnyam iva
dhyeya-svabhāvāveśād yadā bhavati, tadā samādhir ity ucyate[^109] iti
\|\|34\|\| \[mu.pha. 2.26\]

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tasmāt
kevala-tan-mādhurya-tātparyatvenaiva prītitve siddhe tātparyāntarādau
sati prīter asamyag-āvirbhāva iti siddham \| sa ca dvividhaḥ---(1)
tad-ābhāsasyaivodayaḥ (2) īṣad-udgamaś ca \| antyaś ca dvividhaḥ---(1)
kadācid udbhavat-tac-chavi-mātratvaṁ, (2) tasyā evodayāvasthā ca \|
tatra yatrānya-tātparyaṁ, tatra tad-ābhāsatvam \| yatra
prīti-tātparyābhāvas tatra kadācid udbhavat-tac-chavi-mātratvam \| yatra
tat-tātparyam anyāsaṅgas tu daivāt, tatra tasyā udayāvasthā ca \|

anyāsaṅgasya gauṇatvam \| tac ca dvividham---(1) naṣṭa-prāyatvam (2)
ābhāsa-mātratvaṁ ca \| tayoḥ pūrvatra tasyāḥ prathamodayāvasthā \|
uttaratra prakaṭodayāvasthā \| tasmāt prathamodaya-paryanta
evāsamyag-āvirbhāvaḥ \| prakaṭodayasya tu samyaktvam eva \| yatra tv
anyāsaṅga eva na vidyate, tatra darśita-prabhāva-nāmāna āvirbhāvā jñeyāḥ
\| tatra prakaṭodayam ārabhyaiva bhakty-ārabdhe'pavarge jīvan-muktāḥ \|
prāptāyāṁ bhagavat-pārṣadatāyāṁ paramam uktāḥ \| nitya-pārṣadās tu
nitya-muktā jñeyāḥ \| tatrābhāsam āha[^110]---**evaṁ harau** iti \|

**evaṁ** pūrvokta-yoga-miśra-bhakty-anuṣṭhānena **harau
pratilabdha-bhāvo** bhavati \| tatra liṅgaṁ--- **bhaktyā** ity-ādi \|
**bhaktyā** smaraṇādinā api evam api labdha-dhyeya-madhuratvasya bhāvena
tādṛśatāpannaṁ tasya **cittaṁ śanakair viyuṅkte** vimuktam api bhavati
\| yena yogāṅgatayā bhaktir anuṣṭhitā, tasmāt kaivalyecchā-kaitava-doṣād
eveti bhāvaḥ \| yathoktaṁ---dharmaḥ projjhitaḥ kaitavo'tra paramaḥ
\[bhā.pu. 1.1.2\] ity atra *pra*-śabdena mokṣābhisandhir api kaitavam
iti \| ata eva **baḍiśa**-śabdena kāṭhinyam arasavittvaṁ dāmbhikatvaṁ
svārtha-mātra-sādhanatvaṁ ca vyañjitam \| śuddha-bhaktās tu na kadācit
tathā taṁ dhyeyaṁ tyajanti \| yathoktaṁ rājñā---

> dhautātmā puruṣaḥ kṛṣṇa-pāda-mūlaṁ na muñcati \|
>
> mukta-sarva-parikleśaḥ pānthaḥ sva-śaraṇaṁ yathā \|\| \[bhā.pu.
> 2.8.6\] iti \|

śrī-nāradena ca---

> na vai jano jātu kathañcanāvrajen
>
> mukunda-sevy anyavad aṅga saṁsṛtim \|
>
> smaran mukundāṅghry-upagūhanaṁ punar
>
> vihātum icchen na rasa-graho janaḥ \|\| \[bhā.pu. 1.5.19\] iti \|

yo *rasa-grahaḥ*, sa tu na tyajatīty anenānyeṣāṁ
lauha-pāṣāṇādi-tulyatvaṁ sūcitam \| na tu bhagavān api tato'nyathā
kuryāt \| yad uktaṁ śrī-brahmaṇā---

> bhaktyā gṛhīta-caraṇaḥ parayā ca teṣāṁ
>
> nāpaiṣi nātha hṛdayāmburuhāt sva-puṁsām \|\| \[bhā.pu. 3.9.5\] iti \|

āvirhotreṇa ca visṛjati hṛdayaṁ na yasya sākṣād[^111] \[bhā.pu.
11.2.55\] iti \| ata eva pūrvatra *sva-puṁsām* ity atra *sva-* iti
viśeṣaṇam \|

yad vā, bhagavati pratilabdha-bhāvādi-rūpo'pi **tac citta-baḍiśam** \|
**api**-śabdāt bhagavantam api kaivalya-vāsanayā bhāvāder ābhāsitatvād
**viyuṅkte** tyajatīty arthaḥ \| baḍiśa-śabdena cedaṁ
dhvanyate---gaṅgādi-mahā-tīrtha-sthānīye bhagavati baḍiśa-sthānīyena
cittena grāhyatvān matsya-sthānīyasya sva-prakāśānanda-rūpe hāse
tad-aṁśe sajātīyatayā vyaktasya nirviśeṣa-brahmaṇa upalambhāt
siddhārthatayā kṛta-tat-tyāgasya tasya dhīvaratvam eva labdham \| na tu
tad-avagāha-mātra-sukhaja[^112]-sādhu-lokatvam \| tataś ca
baḍiśa-jīvika-sādṛśyena tasya nikarṣa eva jñāpitaḥ \| na tu
sva-sukha-nibhṛta \[bhā.pu. 12.12.62\] ity-ādau rucira-padena
śrī-vyāsa-sūnor lobhanīyāṁ līlāṁ praśaṁsati, vākye tad-vidhasyeva
tasyotkarṣaḥ pratipāditaḥ \| sa yathā---

> ārādhanaṁ bhagavata īhamānā nirāśiṣaḥ \|
>
> ye tu necchanty api paraṁ te svārtha-kuśalā narāḥ \|\| \[bhā.pu.
> 6.18.74\]

dvayor anayor adhikāriṇor uttaratra vilakṣaṇāyāṁ niṣṭhāyāṁ
parama-nidānaṁ tu mahat-saṅga-vailakṣaṇyam eva jñeyam \| yad eva
sarvatra mūlam iti \| tair darśanīyāvayavair \[bhā.pu. 3.25.36\] ity
ādau \| hṛtātmana \[tatra\] ity-ādikaṁ tu nātrodāhriyate \| tasya
naikātmatāṁ \[bhā.pu. 3.25.34\] ity-ādi-śuddha-bhakta-prakaraṇa-pāṭhād
yathā darśitam eva vyākhyānaṁ yuktam iti \| tad etat sodāharaṇaṁ
śrī-kapila-deva-vākyaṁ bhaktyā pumān jāta-virāgaḥ \[bhā.pu. 3.25.26\]
ity-ādikam api jñeyam \| tathā hi, asya pūrvatra śraddhā ratir bhaktir
anukramiṣyati \[bhā.pu. 3.25.25\] iti bhakti-mātraṁ darśitam \|
uttaratra tasyā lakṣaṇe pṛṣṭe tal-lakṣaṇaṁ vadatānena bhaktir siddher
garīyasī \[bhā.pu. 3.25.32\] iti \| naikātmatāṁ me spṛhayanti kecid
\[bhā.pu. 3.25.34\] iti ca mokṣa-nirapekṣatayaiva tasya
mukhyābhidheyatvam uktam \| jarayaty āśu yā koṣaṁ \[bhā.pu. 3.25.33\]
iti ca māyā-koṣa-dhvaṁsanasya tu tad-ānuṣaṅgika-guṇatvam uktam \|[^113]
atra bhaktyā pumān \[3.25.26\] ity-ādau tu tādṛśyā api tasyā bhakter
jñānādi-sāhāyyenaiva mokṣa-mātra-sādhakatvam uktvā gauṇābhidheyatvam
uktam \| tasmād atrāpi tasyā bhakter ābhāsa eva prathamato darśitaḥ \|
evaṁ---

> dṛṣṭvā tam avanau sarva īkṣaṇāhlāda-viklavāḥ \|
>
> daṇḍavat patitā rājañ chanair utthāya tuṣṭuvuḥ \|\| \[bhā.pu. 6.9.3\]

ity atrāpi vṛtrākhya-śatru-nāśa-svārājya-prāpti-tātparyavatāṁ devānāṁ
bhakty-ābhāsatvam udāhāryam \|\|34\|\| \[prīti-sandarbhaḥ 73\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yas tv atimando
mahad-ananugṛhīta etām api dhyāna-mādhurīm upabhujyāpy
alabdhāsvāda-niṣṭho jihāsati \| sa tu yogī yoga eva prāpta-niṣṭho'pi
yogiṣv atinikṛṣṭa eva, bhakti-rasa-vañcita eva \| bhaktyaiva dīyamānam
ekaviṁśati-prakāra-duḥkha-nāśa-pūrvaka-pratyag-ātmānubhavātmakaṁ mokṣaṁ
prāpnoti, na tu brahmānubhavātmakaṁ mokṣam ity āha---**evam** ity-ādi
yāvad-adhyāya-samāpti \|

**harau bhagavatīti** manoharatvāt bhaga-ṣaṭkavattvāc ca
mādhuryaiśvaryāmṛta-paripūrṇo'pi **pratilabdha-bhāvaḥ**, śleṣeṇa
pratirūpatayaiva na tv anurūpatayā labdho bhāvo yena saḥ \| atra khalv
**api**-śabdaḥ sarvatrānveti \| pratilabdha-bhāvo'pi
**dravad-dhṛdayo**'pi **utpulako**'pi **autkaṇṭhya**-hetukayā
**bāṣpa-kalayā** aśru-bhāgena **muhur ardyamāno**'pi, **tac cāpi**
tasmād api svarūpāt **citta-baḍiśaṁ viyuṅkte** viyojayati, jñānaṁ ca
mayi saṁnyaset \[11.19.13\] iti vividhavad bhakti-saṁnyāse vidhy-abhāvāt
pratyuta bhaktyārdrayārpita-manā na pṛthag didṛkṣet \[3.28.33\] iti
niṣedha-vidheḥ sad-bhāvād ayaṁ manda-dhīḥ svecchayaiva viyojayatīty
arthaḥ, viyuñjyād iti vidhy-aprayogāt \|

yato'sya cittaṁ baḍiśam, atas tādṛśo'pi san tasmād api
mādhurya-maya-svarūpād viyojayatīti \|
viṣaya-rasautkaṇṭhya-dūrīkaraṇārthaṁ bhagavan-mādhurye nikṣiptaṁ yac
cittaṁ, tasya tan-mādhuryautkaṇṭhyasyāpi nivṛttaye tac cittaṁ tato'pi
nivartayatīty arthaḥ \| **śanakair** iti cittasya samyag-yuktatve
viyojanaṁ khalu durghaṭam evāto'samyag-yoga eva saty abhyāsena śanaiḥ
śanair dvi-tra-vāreṇa catuḥ-pañca-vāreṇa vā saptāṣṭa-vāreṇa vā avaśyam
eva viyojayatīti \|

baḍiśaṁ hy aśma-sāra-mayaṁ bhavati \| ataḥ svarṇa-rūpyādivan na
navanītādivat drutībhavati \| kintu vahni-tāpādhikya-vaśāt kiñcid dravad
eva tat-kṣaṇa eva punaḥ kaṭhoraṁ ca bhavati, ato dravad-dhṛdaya iti, na
tu druta-hṛdaya ity uktam \| yathā baḍiśaṁ khalu
gaṅgādi-tīrtha-jala-nitya-snāna-param api kuṭilam arasajñaṁ, yathā ca
mīna-lobhanam iṣṭa-piṣṭakānna-khaṇḍenāvṛta-mukhatvād dāmbhikaṁ ca \|
tathaiva vigīta-yoginaś ceto'pi tīrtha-pūtam api kaṭhoraṁ kuṭilaṁ
bhagavad-ākarṣaka-dhyāna-bhaktyāvṛta-mukhatvād dāmbhikaṁ ca \|

dharmaḥ projjhita-kaitavaḥ \[bhā.pu. 1.1.2\] ity atra śrī-svāmi-caraṇaiḥ
*pra*-śabdena mokṣābhisandhir api kaitavatva-vyākhyānāt,
kaivalyecchā-kaitava-doṣād eva yena sarva-śreṣṭhāpi dhyāna-rūpā
śrī-bhakti-devī yogāṅgatvenopāsitāpi paścāt tyaktā, tasya
yogi-citta-baḍiśasya sparśo bhagavato'pi kaṣṭa-kara eva \| atas
tad-viyoge bhagavān eva tasmai hārita-tādṛśa-citta-baḍiśāya
yogi-dhīvarāya mokṣam
ekaviṁśati-prakāra-duḥkha-nivṛtti-pūrvaka-pratyag-ātmānubhava-rūpaṁ
dadāti, na tu paramātmānubhava-rūpaṁ mokṣam \| yas tu
bhagavad-gītokto'ṣṭāṅga-yogī bhagavad-dhyānam ajahad eva dṛṣṭaḥ, tasmai
tu paramātmānubhava-rūpam api mokṣaṁ dadātīty āhur bhāgavata-rasikāḥ,
yataḥ sa kadācid api na dhyeyād bhagavan-madhura-rūpād viyoktum īṣṭe \|
yathoktaṁ rājñā---

> dhautātmā puruṣaḥ kṛṣṇa- pāda-mūlaṁ na muñcati \|
>
> mukta-sarva-parikleśaḥ pānthaḥ sva-śaraṇaṁ yathā \|\| \[bhā.pu.
> 2.8.6\] iti \|

uddhavena ca---

> taṁ tvākhilātma-dayiteśvaram āśritānāṁ
>
> sarvārthadaṁ sva-kṛta-vid visṛjeta ko nu \|\| \[bhā.pu. 11.29.5\]

śrī-nāradena ca---

> smaran mukundāṅghry-upagūhanaṁ punar
>
> vihātum icchen na rasa-graho janaḥ \[bhā.pu. 1.5.19\] iti \|

*rasa-graha* ity anena yogiṣv api madhye śrī-śuka-prabhṛtaya
evābhinanditāḥ \| atraiva pūrva-śloke bhaktyārdrayārpita-manā na pṛthag
didṛkṣet \[3.28.33\] iti \| *arpita-manā* iti bhagavate manaḥ samarpya,
tasmin manasi svatvābhāvāt kathaṁ tasmāt tad viyojayet ? kathaṁ vā
dattāpahārī bhavet ? iti tathātve nindā durnivārā \| bhagavān api
bhaktānām eva hṛdi tiṣṭhet, na yoginaḥ \| yad uktaṁ brahmaṇā---

> bhaktyā gṛhīta-caraṇaḥ parayā ca teṣāṁ
>
> nāpaiṣi nātha hṛdayāmburuhāt sva-puṁsām \|\| \[bhā.pu. 3.9.54\] iti \|

āvirhotreṇa ca---visṛjati hṛdayaṁ na yasya \[bhā.pu. 11.2.55\] ity-ādi
\|\|34\|\|

\...

**\|\| 3.28.35 \|\|**

**muktāśrayaṁ yarhi nirviṣayaṁ viraktaṁ**

**nirvāṇam ṛcchati manaḥ sahasā yathārciḥ \|**

**ātmānam atra puruṣo'vyavadhānam ekam**

**anvīkṣate pratinivṛtta-guṇa-pravāhaḥ \|\|**

**madhvācāryaḥ (bhāgavata-tātparyam) :** muktāśrayaṁ viṣṇu-viṣayaṁ,
sva-cittaṁ jīva-caitanyaṁ taṁ nirvāṇam ṛcchati \| śarīrābhimānaṁ jahāti
sva-cid-abhimānena \|\|35\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) : yarhi** yadaivaṁ **nirviṣayaṁ**
bhagavati, ata eva **muktāśrayaṁ** ca \| dhyeya-sambandhaṁ vinā dhyātary
avasthānāsambhavāt \| na ca pūrvavac chabdādir viṣayaḥ syāt \| yatas
tatra **viraktaṁ** paramānandānubhavena \| ato **nirvāṇaṁ** layam
**ṛcchati** \| vṛtti-rūpatāṁ parityajya brahmākāreṇa pariṇamata ity
arthaḥ, **yathā arcir** jvālāśraya-viṣayāpagame mahā-bhūta-jyotī-rūpeṇa
pariṇamate \| **atra** asyāṁ daśāyām **avyavadhānaṁ**
dhyātṛ-dhyeya-vibhāga-śūnyam **ekam** akhaṇḍam **ātmānam** **anu**gatam
**īkṣate** \| atra hetuḥ---**pratinivṛtto**'pagato **guṇa-pravāho**
dehādy-upādhir yasya \|\|35\|\|

**------------------------------------------------------------------------------------------------------------------------**

**kaivalya-dīpikā**: athāsya yogasya phalam āha---**mukta-** iti \|
**mukte** tu baḍiśe **manaḥ sahasā nirvāṇam ṛcchati** nāśaṁ prāpnoti
**yathā** indanābhāvād **arciḥ** \| kadā ? **yarhi** yadā
**muktāśrayaṁ** nirgranthitvāt \| **nirviṣayaṁ** prakṣīṇa-karmatvāt \|
**viraktaṁ** cchinnam aṁśayatvāt \| **atra** asyāṁ daśāyāṁ **puruṣaḥ**
**ātmānam anvīkṣate** \| anuvṛttam akhaṇḍaṁ paśyati \|
**avyavadhāna**-vyavadhāyakasya manaso bhāvāt \| ata eva **ekaṁ**
jīva-parayor bhedābhāvāt \| yataḥ **pratinivṛtto** yatroditas tattraiva
līno **guṇa-pravāhaḥ** kārya-kāraṇa-bhāvo yasya sa tathā \|\|35\|\|
\[mu.pha. 2.28\]

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tyāga-prakāraṁ yojayitum
āha---**muktāśrayam** ity-ādikaṁ tu ṣaṣṭha-sandarbhasya
caturtha-vākyasyāvatārikāyāṁ dṛśyam \| tathā hi---jīvata
evāvidyā-kalpita-māyā-kārya-saṁbandha-mithyātva-jñapaka-jīva-svarūpa-sākṣātkaraṇa-tādātmyāpanna-brahma-sākṣātkāro
jīvan-mukti-viśeṣa ity arthaḥ \| īdṛśam eva tan-mukti-lakṣaṇaṁ
śrī-kāpileye **muktāśrayam** ity-ādi-catuṣṭaye darśitam \| tatra hi
**pratinivṛtta-guṇa-pravāhaḥ** san **ātmānaṁ** paramātmānam **īkṣate**
\|\|35\|\| \[prīti-sandarbha 4\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**
atinikṛṣṭa-yogi-paddhaty-ukte bhagavat-svarūpa-tyāge sati manasaḥ kā
daśā syāt ? ity apekṣāyām āha---**mukta**- iti \| evaṁ **yarhi mano
nirviṣayaṁ** bhagavati, tadā **muktāśrayaṁ** ca syāt, dhyeya-sambandhaṁ
vinā tasya dhyātary avasthānāsambhavāt \| na ca pūrvavad vyāvahārikaḥ
śabdādi-viṣayaḥ syāt, yatas tatra **viraktaṁ** paramānandānubhavena \|
na ca paramānanda-rūpam eva punar api viṣayīkuryāt \| śanakair viyuṅkte
\[3.28.34\] ity atra śanaiḥ-padena punar api tato viyojanīyatvāt, ato
**nirvāṇaṁ** layam **ṛcchati** prāpnoti \| **yathārcir** dīpa-kalikā
taila-vartibhyāṁ viyuktā nirvātīty arthaḥ \| **atra** asyāṁ daśāyāṁ
**puruṣaḥ** jīvaḥ mano-laye sati liṅga-rūpāvaraṇa-bhaṅgād
**avyavadhānaṁ** śuddham **ātmānaṁ** pratyag-ātmānam **ekam**
**anvīkṣate**, tataś ca na saṁsaratīty āha---**pratinivṛtto
guṇa-pravāho** dehādy-upādhir yasya saḥ \|\|35\|\|

\...

**\|\| 3.28.36 \|\|**

**so'py etayā caramayā manaso nivṛttyā**

**tasmin mahimny avasitaḥ sukha-duḥkha-bāhye \|**

**hetutvam apy asati kartari duḥkhayor yat**

**svātman vidhatta upalabdha-parātma-kāṣṭhaḥ \|\|**

**madhvācāryaḥ (bhāgavata-tātparyam) :** asat-kartā tu jīvaḥ syāt sa
kartā parameśvaraḥ iti śabda-nirṇaye \|

> durduḥkham iti vijñeyaṁ svaṁ sukhaṁ ca tayor yataḥ \|
>
> pradātā paramo viṣṇus tasmād duḥkhādi-nāmavān \|\| iti harivāṁśeṣu
> \|\|36\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** na ca suptotthita iva punaḥ
saṁsaratīty āha---so'pi sa eva puruṣas tasmin mahimni
brahma-rūpe'vasito'vasānaṁ niṣṭhāṁ prāptaḥ \| kayā ? manaso nivṛttyā
caramayā'vidyā-rahitayeti suṣuptād viśeṣaḥ \| tatra hy avidyāsti, na tv
idānīm \| atra hetuḥ, etayā yogābhyāsa-kṛtayety arthaḥ \|

nanv evam api **sukha-duḥkhayor** ātma-dharmatve kuto brahmaikyaṁ ?
tatrāha---duḥkhayoḥ sukha-duḥkhayor **hetutvaṁ** bhoktṛtvaṁ ca yat
pūrvam āsīt, tad apy **asaty** avidyā-kṛte **kartary** ahaṅkāre
**vidhatte** \| tan-niṣṭham eva paśyatīty arthaḥ \| yata
**upalabdha-parātma-kāṣṭho**'parokṣī-kṛtātma-tattvaḥ \|\|36\|\|

**------------------------------------------------------------------------------------------------------------------------**

**kaivalya-dīpikā**: **so'pi** iti \| **so'pi** ātmā **svasmin mahimni**
nitya-niratiśayānanda-ghane[^114] pade **avasitaḥ** avabaddhaḥ saṁśliṣṭo
bhavati \| ghaṭākāśam iva mahākāśe \| kayā **manaso** **nivṛttyā**
**etayā** yogābhyāsa-labdhayā \| ata eva **caramayā** punar
āvṛtti-śaṅkā-rahitayā \| **sukha-duḥkha-bāhye**
puṇya-pāpa-phala-bhogābhāvāt \| **hetutvam asati** **kartary** avasitaṁ
kartā sāttviko'haṅkāraḥ \| sa cāsan māyāmayatvāt \| **duḥkhayoḥ**
sukha-duḥkhayoḥ \| yugapad adhikaraṇa-vacanatāyāṁ dvandva-smaraṇāt \|
dvāyos tatheti ced itivat \| **yat** sa **hetutvaṁ svātman vidhatte** \|
ahaṅkāra-kṛtam ātma-kṛtaṁ manyate \| tad idānīṁ yena kṛtaṁ
tatraivāvasitam ity arthaḥ \| yata upalabdha-paramātma-kāṣṭhaḥ \|
sākṣātkṛta-paramātma-svarūpaḥ \|\|36\|\| \[mu.pha. 2.29\]

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam**.***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** cāsāv upādhi-layaḥ
suṣupti-daśāyām ivety āha---so'**pi** sa ca puruṣo jīvaḥ manaso nivṛttyā
hetunā tasmin mahimni yaḥ svīyo mahimā pūrvaṁ manasā balād apahṛta āsīt,
tasmin mahimni mano-nāśāt prāpte jñānānanda-svarūpe avasitaḥ avasānaṁ
niṣṭhāṁ prāptaḥ \|manaso nivṛttyā kīdṛśyā ? caramayā avidyayā rahitayeti
suṣuptād viśeṣaḥ \| tatra hy avidyāsti, na tv idānīm \| tatra
hetuḥ---etayā yogābhyāsa-kṛtayety arthaḥ \| tasmin mahimni kīdṛśe ?
sukha-duḥkhayor ātma-dharmatvam eva dṛṣṭam \| atas tato bahir-bhūtatvaṁ
katham ātmanaḥ ? ity ata āha---**asati** avidyā-kṛte kartari ahaṅkāre
duḥkhayoḥ sukha-duḥkhayor hetutvaṁ sukha-duḥkha-hetu-karma-kartṛtvam \|
tad-abhimānāt pūrva-daśāyāṁ svātmani kartṛtvaṁ bhoktṛtvaṁ ca yad āsīt,
tat sarvam upalabdha-parātma-kāṣṭho'yam aparokṣīkṛtātma-tattvaḥ \|
śuddhaḥ puruṣaḥ tasminn evāsati vidhatte tan-niṣṭham eva paśyati
svasminn ahaṅkārābhāvād ity arthaḥ \|\|36\|\|

\...

**\|\| 3.28.37 \|\|**

**dehaṁ ca taṁ na caramaḥ sthitam utthitaṁ vā**

**siddho vipaśyati yato'dhyagamat svarūpam \|**

**daivād upetam atha daiva-vaśād apetaṁ**

**vāso yathā parikṛtaṁ madirā-madāndhaḥ \|\|**

**śrīdhara-svāmī (bhāvārtha-dīpikā) :** svarūpaṁ jīva-brahmaṇor
yāthārthyam adhyagamat \| tasya jīvan-muktim āha---dehaṁ ceti
dvābhyām---carama ukta-lakṣaṇaḥ siddho deham api na vipaśyati, kutaḥ
sukha-duḥkhe ? āsanād utthitam utthāya tatraiva sthitaṁ tat-sthānād
apetaṁ tato daiva-vaśāt punar apy upetaṁ vā na vipaśyati \| yataḥ
svarūpaṁ prāptaḥ \| yato dehāt svarūpam adhyagamat taṁ deham iti vā \|
sato'py ananusandhāne dṛṣṭāntaḥ, vāsaḥ parikṛtaṁ kaṭi-taṭe pariveṣṭitaṁ
sthitaṁ gataṁ vā madirā-madenāndho yathā na paśyati \|\|37\|\|

**------------------------------------------------------------------------------------------------------------------------**

**kaivalya-dīpikā**: īdṛśasya ca dehābhimāno nāstīty āha---**deham** iti
\| **taṁ dehaṁ siddho vipaśyati,** ābhāsa-mātreṇa paśyati \| kintu
**sthitam utthitaṁ** **vā** iti vivekena na paśyatīti ver arthaḥ \|
**yataḥ** svarūpam **adhyagamat** sākṣātkṛtavān \| **parikṛtaṁ**
prāvṛtam \| tathā ca śrutiḥ---yathā'ahi-nirvlayanī valmīke mṛtā
pratyastā śayītaivam evedaṁ śarīraṁ śete \[bṛ.ā.u. 4.4.7\] iti
\|\|37\|\| \[mu.pha. 2.30\]

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sva-svarūpa-bhūte mahimny avasito
niṣṭhāṁ prāptaḥ sann upalabdha-parātma-kāṣṭha iti so'py etayety ādau
\|\|37\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tasya jīvan-muktim
āha---dehaṁ ceti dvābhyām \| caramaḥ carama-daśāpannaḥ siddho dehaṁ na
paśyati kutaḥ sukha-duḥkhe ity arthaḥ \| adhyagamat prāptaḥ \| parihṛtaṁ
parihitam āsanād utthitam utthāya tatraiva sthitaṁ gataṁ vā
madirā-madāndho yathā na paśyatīti \|\|37\|\|

\...

**\|\| 3.28.38 \|\|**

**deho'pi daiva-vaśagaḥ khalu karma yāvat**

**svārambhakaṁ pratisamīkṣata eva sāsuḥ \|**

**taṁ sa-prapañcam adhirūḍha-samādhi-yogaḥ**

**svāpnaṁ punar na bhajate pratibuddha-vastuḥ \|\|**

**śrīdhara-svāmī (bhāvārtha-dīpikā) :** evaṁ pratibuddha-vastur iti \|
deho'**pi** ity ādau ceti \| tasmād asya prārabdha-karma-mātrāṇām
anabhiniveśenaiva bhogaḥ \| evam evoktaṁ---tatra ko mohaḥ kaḥ śoka
ekatvam anupaśyataḥ\[īśopaniṣad 7\] iti \| nanu tarhi dehasya kathaṁ
pravṛtti-nivṛttī jīvanaṁ vā ? tatrāha---deho'pīti \| daivaṁ
pūrva-saṁskāraḥ, tad-vaśena gacchan yāvat svārambhakaṁ karmāsti tāvat
pratisamīkṣate jīvaty eva \| sāsuḥ sendriyaḥ \| nanu tarhi tasmin punaḥ
saṅgaḥ syāt ? tatrāha---taṁ dehaṁ svāpna-dehādi-tulyaṁ sa-prapañcaṁ
putrādi-sahitaṁ punar na bhajate'haṁ mameti nābhimanyate \| adhirūḍhaḥ
prāptaḥ samādhi-paryanto yogo yena \| ata eva pratibuddhaṁ vastv
ātma-tattvaṁ yena saḥ \|\|38\|\|

**------------------------------------------------------------------------------------------------------------------------**

**kaivalya-dīpikā**: nanu tyaktābhimānaś ced dehas tadaiva pated iti ?
nety āha---**deho'pi** iti \| **yāvat** **svārambhakaṁ** **karma** asti,
tāvat **pratisamīkṣata** eva \| kutaḥ ? **daiva-vaśago** yataḥ \| daivaṁ
prāk **karma** \| **khalu**-śabdo hetau \|

nanu ātmanā tyaktābhimānasyāsya kutaḥ pravṛtti-nivṛttī ?
tatrāha---**sāsuḥ** sa-liṅga-śarīraḥ \|

nanu jñānodaye'pi cet karmāṇi na nivartante, tarhi sañcitaiḥ karmabhir
dehāntarāṇi syuḥ ? tatrāha---**tam** iti \| **taṁ** dehaṁ
**sa-prapañcaṁ** sa-kāraṇaṁ **punar na bhajate** \| tatra
hetuḥ---**adhi-** iti \| **svāpnam** iva **pratibuddha-vastuḥ** \| ayam
arthaḥ---tasya tāvad eva ciraṁ yāvan na vimokṣye'tha sampatsye \[chā.u.
6.14.2\] iti śrutiḥ \| na vimokṣate atha brahma sampatsyate prāpsyati \|
ubhayatra ta-kāra-lopaḥ chāndasaḥ \| asmād avadhi-śravaṇāt
prāprabdha-phalaṁ karma bhogād eva naśyati \| anārabdha-phalaṁ tu jñānād
iti \| eṣā ca phaloktis tṛtīya-yoge tīvrādhimātrasya jñeyā,
anyathānenaiva kṛtārthatvāt uttara-yoga-dvayokti-vaiyarthyaṁ syāt, ata
eva tatra phalaṁ noktam \| atra tu phala-saṅkīrtanam asyaiva tṛtīye
phala-bhūmikām **adhirūḍhasyaitat** phalaṁ bhavatīti darśayitum \|\|
\[mu.pha. 2.31\]

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam**.***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu tarhi tasya dehaḥ
kathaṁ jīvet ? tatrāha---deho'pīti \| daivaṁ pūrva-saṁskāraḥ tad-vaśena
gacchan yāvat pratisamīkṣate eva jīvaty eva \| sāsuḥ sendriyaḥ \| nanu
tasmin punar āsaktiḥ syāt ? tatrāha---taṁ dehaṁ sa-prapañcaṁ
putrādi-sahitaṁ punar na bhajate, yataḥ svāpnaṁ svapna-dehādi-tulyam
ahaṁ mameti nābhimanyate \| tatra hetuḥ---adhirūḍhaḥ samādhi-paryanto
yogo yena saḥ, ataḥ pratibuddhaṁ vastu ātma-tattvaṁ yena saḥ \|\|38\|\|

\...

**\|\| 3.28.39 \|\|**

**yathā putrāc ca vittāc ca pṛthaṅ martyaḥ pratīyate \|**

**apy ātmatvenābhimatād dehādeḥ puruṣas tathā \|\|**

**śrīdhara-svāmī (bhāvārtha-dīpikā) :** pratibodha-prakāram āha ṣaḍbhiḥ,
yatheti \| ati-sneha-vaśād ātmatvenābhimatād api putrādeḥ \| martyaḥ
pitrādiḥ \| puruṣo dehāder draṣṭā \|\|39\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sā ca jīvan-muktānāṁ pratipattir
yuktaiva \| yatas tvaṁ-padārthas tādṛśa evetyāha---yathā putrāc ceti
\|\|39\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** pratibodhārthaṁ
mumukṣubhir nityam evaṁ vibhāvyam ity āha---yatheti tribhiḥ \|
atisneha-vaśād ātmatvenābhimatād api putrādeḥ pṛthag eva martyaḥ
pitrādir yathā tathaiva puruṣo jīvaḥ \|\|39\|\|

\...

**\|\| 3.28.40-41 \|\|**

**yatholmukād visphuliṅgād dhūmād vāpi sva-sambhavāt \|**

**apy ātmatvenābhimatād yathāgniḥ pṛthag ulmukāt \|\|**

**bhūtendriyāntaḥ-karaṇāt pradhānāj jīva-saṁjñitāt \|**

**ātmā tathā pṛthag draṣṭā bhagavān brahma-saṁjñitaḥ \|\|**

**śrīdhara-svāmī (bhāvārtha-dīpikā) :** pṛthag avasthānābhāve'pi bhedaṁ
sadṛṣṭāntam āha---yatholmukād idānīṁ jvalataḥ kāṣṭhāt \| sva-sambhavāt
agneḥ sambhūtāt \| ātmatvenāgneḥ svarūpatvenābhimatād api \|
atyantāvivekino hi dhūme'py agny-abhimāno'sti \| ulmukāt pūrva-siddhād
api tad-dāhakaḥ prakāśakaś cāgniḥ pṛthag eva \|\|40\|\|

bhūtāder draṣṭā tebhyaḥ pṛthak tasmād api jīva-saṁjñitād
brahma-saṁjñitaḥ pṛthak \| tathā pradhānād api tat-pravartako bhagavān
pṛthag ity arthaḥ \|\|41\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tat-padārthas tu sutarām ity
āha---yatheti \| atha tasya māyā-śakti-kāryaṁ māyā-jīvebhyo'nyatvaṁ ca
spaṣṭayati---yatholmukād iti dvayena \| ayam arthaḥ---sva-sambhavāt
svopādāna-kāraṇād ulmukāt kāṣṭha-muṣṭy-upādhikāt \| agner hetor yo
visphuliṅgo yaś ca dhūmas tasmāt tasmād yathā tat-tad-upādānam agniḥ
pṛthak \| yathā ca tasmād apy ulmukāt tad-upādānam, asāv agniḥ pṛthak \|
kīdṛśād api tat-trayāt ? apy ātmatvenābhimatāt tāpakatayā dhūme'py
agny-aṁśa-sad-bhāvenāgni-svarūpatayā pratītād api \|\|40\|\|

tathā visphuliṅga-sthānīyāj jīva-saṁjñitāj jīvāt, ulmuka-sthānīyāt
pradhānāt pradhānopādhika-bhagavat-tejasaḥ, dhūma-sthānīyād bhūtādeḥ
sarvopādāna-rūpo bhagavān pṛthak \| ya evātmā svāṁśena
tat-tad-antaryāmitayā paramātmā kvacid adhikāriṇi nirviśeṣa-cinmātratayā
sphuran brahma-saṁjñitaś ca \| yata eva draṣṭā teṣām
ādi-madhyāntāvasthā-sākṣīti \| tatrolmukāditvam
agny-aṁśāviṣṭendhanāṁcatvaṁ, tatra prakāśakatvaṁ svāṁśasya dāhakatvam
indhanāṁśasyeti vivecanīyam \|\|41\|\| \[paramātma-sandarbha 68\]

------------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu yathā
putra-vittādibhyo martyaḥ pṛthag-avasthito dṛśyate, na tathā
dehendriyādibhyo jīvātmā \| jīvātmato sakāśāt paramātmā pṛthak katham
avagantavya ity ata āha---yatholmukād iti \| pṛthag avasthānābhāve'pi
māyā-tat-kāryābhyāṁ pṛthag-bhūto jīvātmanaś ca sakāśāt paramātmā pṛthak
evety atrāyaṁ dṛṣṭāntaḥ \| atra yathā-śabdasyolmuka-śabdasya ca
paunaruktyād evaṁ vyākhyeyam \| ulmukād dahyamānāt kāṣṭhād yathā agniḥ
pṛthag bhavati, yathā ca ulmukāt pṛthak, tathā visphuliṅgād api pṛthag,
yathā ca visphuliṅgāt pṛthak, tathā dhūmād api svakāryāt pṛthak, kīdṛśat
ātmatvenāgni-svarūpatvenābhimatād api avivekinā hi ulmuko visphuliṅgo
dhūmo'py agnir ayam ity abhimanyate \| yad vā, dvitīya-yathā-śabdasya
yathāvad ity arthaḥ \| dvitīyolmukād iti ulmukam atti jvālayatīty
agni-viśeṣaṇam \| dārṣṭāntikaṁ yojayati---pradhānād ulmuka-sthānīyāt
jīva-saṁjñitāt jīva-rūpo yaḥ saṁjñitaḥ saṁjñāṁ cetanāṁ prāptas tasmāt
visphuliṅga-sthānīyāt bhūtendriyāntaḥ-karaṇāt dhūma-sthānīyāt ātmā
paramātmā agni-sthānīyaḥ pṛthak, yato draṣṭā, sa hi dṛśyāt pṛthag eva
saha-sthito'py asaṅgo yato bhagavān acintyaiśvaryaḥ \| bhagavān eva
brahma-saṁjñāṁ prāptaḥ kasmiṁścid adhikāriṇi nirviśeṣa-cin-mātratvena
bhātaś ca bhavatīty arthaḥ \|\|40-41\|\|

\...

**\|\| 3.28.42 \|\|**

**sarva-bhūteṣu cātmānaṁ sarva-bhūtāni cātmani \|**

**īkṣetānanya-bhāvena bhūteṣv iva tad-ātmatām \|\|**

**madhvācāryaḥ (bhāgavata-tātparyam) :** ananya-bhāvena tad-rūpāṇām
abhedena \| tad-ātmatāṁ tasyā dānādi-kartṛtvaṁ ca \| bhūta-viṣaye
\|\|42\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** *na vyākhyātam**.***

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tatra jñānī tu tvaṁpadārthābhedena
tatpadārthamevaṁ paśyedityāha---sarveti tribhiḥ \|\|42\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** evaṁ sarv5 paramātmānaṁ
pṛthag-bhūtaṁ vibhāvya tasya sarva-vastūnāṁ kāraṇatvaṁ laya-sthānatvaṁ
ca paśyed ity āha---sarva-bhūteṣv iti \| kāraṇasyaiva kāryātmatvam ity
arthaḥ \| kāryāṇām api laya-sthānatvāt kāraṇa-rūpatvam ity āha---sarveti
\| tad-ātmatāṁ mahā-bhūtātmatām \|\|42\|\|

\...

**\|\| 3.28.43 \|\|**

**sva-yoniṣu yathā jyotir ekaṁ nānā pratīyate \|**

**yonīnāṁ guṇa-vaiṣamyāt tathātmā prakṛtau sthitaḥ \|\|**

**śrīdhara-svāmī (bhāvārtha-dīpikā) :**

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam**.***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** paramātmanaḥ
pratideha-vartitvena nānātva-pratītir bhadrābhadrādi-pratītiś ca na
vāstavīty āha---sva-yoniṣu kāṣṭheṣu jyotir agniḥ guṇa-vaiṣamyāt
dairghya-hrasvatva-vakrimārjava-gandha-rūpādi-bhedāt \| prakṛtau dehe
ātmā paramātma tathaiva \|\|43\|\|

\...

**\|\| 3.28.44 \|\|**

**tasmād imāṁ svāṁ prakṛtiṁ daivīṁ sad-asad-ātmikām \|**

**durvibhāvyāṁ parābhāvya svarūpeṇāvatiṣṭhate \|\|**

**śrīdhara-svāmī (bhāvārtha-dīpikā) :** svāṁ svāṁśasya jīvasya
bandha-hetuṁ daivīṁ devasya viṣṇoḥ śaktiṁ parābhāvya tat-prasādenaiva
jitvā svarūpeṇa brahmatvenāvatiṣṭhate \|\|44\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** avatiṣṭhate brahmaṇi līyata ity
arthaḥ \|***\|44\|\|***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tasmāt prakṛtir eva
nānātva-darśayitṛtvād anartha-kāriṇīti tāṁ jayed ity āha---svāṁ svīyāṁ
svopādhim ity arthaḥ \| daivīṁ karma-mayīm \| yad vā, devasya viṣṇoḥ
śaktiṁ durvibhāvyāṁ duratyayāṁ parābhāvya \|

> daivī hy eṣā guṇa-mayī mama māyā duratyayā \|
>
> mām eva ye prapadyante māyām etāṁ taranti te \|\| \[gītā 7.14\]

iti bhagavad-uktyaiva jitvā, svarūpeṇa anāvṛta-caitanya-rūpeṇāvatiṣṭhate
\|\|44\|\|

iti sārārtha-darśinyāṁ harṣiṇyāṁ bhakta-cetasām \|

tṛtīye saptaviṁśo'pi saṅgataḥ saṅgataḥ satām \|\|\*\|\|

\...

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ tṛtīya-skandhe
>
> vidura-maitreya-saṁvāde kāpileye
>
> sādhanānuṣṭhānaṁ nāma
>
> aṣṭāviṁśo'dhyāyaḥ \|

\|\| 3.28 \|\|

**...**

**(3.29)**

**ūnatriṁśo'dhyāyaḥ**

**bhaktiyogarahasyaṁ kālaprabhāvavarṇanaṁ ca \|**

**\|\| 3.29.1-2 \|\|**

**devahūtir uvāca---**

**lakṣaṇaṁ mahad-ādīnāṁ prakṛteḥ puruṣasya ca \|**

**svarūpaṁ lakṣyate'mīṣāṁ yena tatpāramārthikam \|\|**

**yathā sāṅkhyeṣu kathitaṁ yan-mūlaṁ tat pracakṣate \|**

**bhakti-yogasya me mārgaṁ brūhi vistaraśaḥ prabho \|\|**

**madhvācāryaḥ (bhāgavata-tātparyam) :** yathā sāṅkhyeṣu yuktaṁ tathā
kathitam \| yat sāṅkhya-mūlaṁ tal-lakṣaṇaṁ pracakṣate \|\|2\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :**

ekonatriṁśake bhakti-yogas tu bahudhocyate \|

kālasya ca balaṁ ghorā saṁsṛtiś ca viraktaye \|\|

uktānuvāda-pūrvakaṁ bhakti-mārga-bhedān pṛcchati dvābhyām \| lakṣaṇaṁ
mahad-ādīnāṁ yathā sāṅkhyeṣu tathā kathitam \| yena lakṣaṇena tat
pāramārthikaṁ paraspara-vibhaktam ity arthaḥ \| yo bhakti-yogo mūlaṁ
prayojanaṁ yasya tad yan-mūlam, tat kathitam \| tasya bhakti-yogasya
mārgaṁ prakāraṁ vistaraśo me brūhi \|\|1-2\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** lakṣaṇam iti yugmakam \| tan
mahad-ādīnāṁ kathanam \| yo bhakti-yoga eva mūlam uddeśyaṁ yasya,
tādṛśaṁ pracakṣate \|\|1-2\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**

ekonatriṁśake bhaktiḥ sa-guṇā nirguṇāpi ca \|

lakṣyate prāṇi-sammāna-kramaḥ kāla-balaṁ ca tat \|\|

sāṅkhyaṁ yogaṁ ca śrutvā, punar-uktānuvāda-pūrvakaṁ svānuṣṭheyatvāt
śrutam api bhakti-yogaṁ sa-prabhedaṁ śuśrūṣamāṇā pṛcchati \|
mahad-ādīnāṁ lakṣaṇaṁ sāṅkhyeṣu sāṅkhya-śāstreṣu yathā tathā kathitaṁ
yena lakṣaṇena amīṣāṁ mahad-ādīnāṁ svarūpaṁ tat prasiddhaṁ lakṣyate
jñāyate \| kīdṛśam ? pāramārthikaṁ parampara-vibhaktam ity arthaḥ \|
tat-svarūpa-jñānaṁ yan mūlaṁ yat-kāraṇakaṁ pracakṣate yaṁ vinā teṣāṁ
svarūpaṁ jñātam apy ajñātam eva bhavatīty arthaḥ \| tasya
bhavati-yogasya mārgaṁ prakāraṁ brūhi \|\|1-2\|\|

\...

**\|\| 3.29.3 \|\|**

**virāgo yena puruṣo bhagavan sarvato bhavet \|**

**ācakṣva jīva-lokasya vividhā mama saṁsṛtīḥ \|\|**

**śrīdhara-svāmī (bhāvārtha-dīpikā) :** yena saṁsṛtīnām ākhyānena
vigata-rāgo bhavet \|\|3\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** virāga iti yugmakam \|\|3\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** bhaktau praveśāya kiñcid
vairāgyam apekṣyata iti tad-arthaṁ pṛcchati---virāga iti \| tāḥ saṁsṛtīr
ācakṣva, yena saṁsṛty-ākhyānena \|\|3\|\|

\...

**\|\| 3.29.4 \|\|**

**kālasyeśvara-rūpasya pareṣāṁ ca parasya te \|**

**svarūpaṁ bata kurvanti yad-dhetoḥ kuśalaṁ janāḥ \|\|**

**śrīdhara-svāmī (bhāvārtha-dīpikā) :** īśvara-rūpasya mahā-prabhāvasya
te tvad-ātmakasya \| yad dhetor yad bhayāt kuśalaṁ pūṇyaṁ kurvanti
\|\|4\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** kālasya svarūpam ācakṣva \|\|4\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kālasya ca svarūpam
ācakṣva te tvad-rūpasya \| yad-dhetoḥ kāla-bhayād dhetoḥ \|\|5\|\|

\...

**\|\| 3.29.5 \|\|**

**lokasya mithyābhimater acakṣuṣaś**

**ciraṁ prasuptasya tamasy anāśraye \|**

**śrāntasya karmasv anuviddhayā dhiyā**

**tvam āvirāsīḥ kila yoga-bhāskaraḥ \|\|**

**śrīdhara-svāmī (bhāvārtha-dīpikā) :** acakṣuṣo'jñasya \| ato
mithyā-bhūte dehādāv abhimatir ahaṅkāro yasya \| ataḥ karmasu
anuviddhayā āsaktayā dhiyā śrāntasya \| ata evānāśraye'pāre tamasi
saṁsāre ciraṁ prasuptasya lokasya prabodhāya tvaṁ yoga-prakāśako
bhāskaraḥ kilāvirbhūto'si \|\|5\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** yogasya bhāskaraḥ parama-prakāśaka
ity arthaḥ \|\|5\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** lokasya mithyābhimater
abhimāna-jāḍya-nivartanāya acakṣuṣaś cakṣuḥ prakāśa-dānāya tamasi
saṁsāra-prasuptasya svāpa-tamo-nāśāya \| karmasv āsaktayā buddhyā
śrāntasya śrama-palvala-saṁśoṣaṇāya \| yoga-bhāskaraḥ
bhakti-jñāna-yoga-kamala-prakāśako bhāskaraḥ \|\|5\|\|

\...

**\|\| 3.29.6 \|\|**

**maitreya uvāca**---

**iti mātur vacaḥ ślakṣṇaṁ pratinandya mahā-muniḥ \|**

**ābabhāṣe kuru-śreṣṭha prītas tāṁ karuṇārditaḥ \|\|**

**śrīdhara-svāmī (bhāvārtha-dīpikā) :** ślakṣṇaṁ sundaram \|\|6\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** iti bhakti-mahima-jñānajatvāt
pratinandya prītaḥ praśna-sauṣṭhavena, karuṇā tu dainyena \|\|6\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** *na vyākhyātam.*

\...

**\|\| 3.29.7 \|\|**

**śrī-bhagavān uvāca**---

**bhakti-yogo bahu-vidho mārgair bhāmini bhāvyate \|**

**svabhāva-guṇa-mārgeṇa puṁsāṁ bhāvo vibhidyate \|\|**

**śrīdhara-svāmī (bhāvārtha-dīpikā) :** mārgaiḥ prakāra-viśeṣaiḥ \| tān
evāha---svabhāva-bhūtā ye guṇās teṣāṁ mārgeṇa vṛtti-bhedena \|
bhāvo'bhiprāyaḥ \| phala-saṅkalpa-bhedād bhakti-bheda ity arthaḥ \|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ananya-nimittā nirguṇā bhaktir api
vṛtti-bhedena bahu-vidhety āha---mārgaiḥ prakāra-viśeṣaiḥ, yataḥ svasya
bhakti-yogasyaiva mārgeṇa vṛtti-bhedena śravaṇādinā bhā**vasya**
abhimānasya \| tad-bhedena dāsyādinā guṇānāṁ tama-ādīnāṁ ca tad-bhedena
hiṁsādinā puṁsāṁ bhāvo'bhiprāyo bhidyate \| atra viśeṣo bhakti-sandarbhe
dṛśyaḥ \|

\[atra **muktāphala-ṭīkā** ca---**ayam ātyantikaḥ tataḥ paraṁ
prakārāntarābhāvāt \| asyaiva bhakti-yoga ity ākhyā \| anvarthena
bhakti-śabdasyātraiva mukhyatvāt itareṣu phaleṣu evam anurāgaḥ na tu
viṣṇau phalābhāve bhakti-tyāgād** \[mu.pha. 5.14\] ity eṣā \|
**śrī-gopāla-tāpanī-śrutau** ca---*bhaktir asya bhajanaṁ tad
ihāmutropādhi-nairāsyenāmuṣmin manaḥ-kalpanam eva \| tad eva ca
naiṣkarmyam*\[go.tā.u. 1.14\] *i*ti \|\][^115]

atra sva-mārgeṇa bhāva-mārgeṇa ca bhedaḥ satāṁ prasaṅgād \[bhā.pu.
3.25.25\] ity-ādinā, yeṣām ahaṁ priya ātmā \[bhā.pu. 3.25.38\]
ity-ādy-antena darśitaḥ \| atra bhāvinīti bhāva-yukte puruṣa ity arthaḥ
\|\|7\|\| \[bhakti-sandarbha 234\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** devānāṁ guṇa-liṅgānāṁ
\[bhā.pu. 3.25.32\] ity anena nirguṇāyā bhakter uktatvād iha prathamaṁ
saguṇāṁ bhaktiṁ lakṣayitum āha---bhakti-yoga eka eva bhāmini
bhāvo'bhiprāyas tadvati puruṣe mārgaiḥ prakāra-viśeṣair bahu-vidho
bhāvyate cintyate jñāyate ity arthaḥ \| sa ca bhāvaḥ svabhāva-bhūtā ye
guṇās tama-ādayas teṣāṁ mārgeṇa vṛtti-bhedena vibhidyate nānā vibhedavān
bhavati \| bhaktiḥ svarūpato nirguṇo'pi puṁsāṁ
svābhāvika-tama-ādi-guṇoparaktā satī tāmasyādi-nāmabhiḥ sa-guṇā
bhavatīti bhāvaḥ \|\|7\|\|

\...

**\|\| 3.29.8 \|\|**

**abhisandhāya yo hiṁsāṁ dambhaṁ mātsaryam eva vā \|**

**saṁrambhī bhinna-dṛg bhāvaṁ mayi kuryāt sa tāmasaḥ \|\|**

**śrīdhara-svāmī (bhāvārtha-dīpikā) :** abhisandhāya saṅkalpya \|
saṁrambhī krodhī \| bhinna-dṛk bheda-darśī \| yo bhāvaṁ bhaktiṁ kuryāt,
sa tri-vidho'pi tāmasaḥ \|\|8\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** atha kevala-svarūpa-siddhā
udāhriyate \| tatra sakāmā kaivalya-kāmā ca upāsaka-saṅkalpa-guṇais
tat-tad-guṇatvenopacaryate \| tatra sakamā dvividhāḥ---tāmasī rājasī
ca \| tatra pūrvasya guṇa-mārgeṇa bhedam āha---abhīti tribhiḥ \|
abhisandhāya saṅkalpya saṁraṁbhī sa-krodhaḥ bhinna-dṛk svasminn iva
sarvatra yat sukha-duḥkhaṁ tad-avettā niranukampa ity arthāh \| atra
saṁrambhīti lobhādīnām upalakṣaṇaṁ jñeyam \|\|8\|\| \[bhakti-sandarbha
231\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tatra prathamaṁ tāmasīṁ
bhaktiṁ lakṣayan bhaktis tāmasī syād iti vaktum anaucityaṁ parāmṛśan
tadvān puruṣa eva tāmasādi-śabdair ucyate \| ity āha---abhisandhāya
saṅkalpya \| saṁraṁbhī sakrodhaḥ \| bhinna-dṛk bheda-darśī, svasminn iva
parasminn api sukha-duḥkhaṁ samānaṁ na paśyatīti niranukampa ity arthāh
\| yo mayi bhāvaṁ bhaktiṁ kuryāt sa trividho'pi tāmasaḥ \| asyās tāmasyā
bhaktes traividhyaṁ spaṣṭam uktam \| bṛhan-nāradīye, yathā---

> yaś cānyasya vināśārthaṁ bhajate śraddhayā harim \|
>
> phalavat pṛthivī-pāla sā bhavati tāmasādhamā \|\|
>
> yo\'rcayet kaitava-dhiyā svairiṇī sva-patiṁ yathā \|
>
> nārāyaṇaṁ jagannāthaṁ sā tu tāmasī madhyamā \|\|
>
> deva-pūjā-parān dṛṣṭvā spardhayā yo\'rcayed dharim \|
>
> śṛṇuṣva pṛthivī-pāla sā bhaktis tāmasottamā \|\| \[nā.pu. 1.15.140-2\]

evaṁ rājasyā sāttvikyāś ca bhaktes traividhyam uktaṁ draṣṭavyam
\|\|8\|\|

\...

**\|\| 3.29.9 \|\|**

**viṣayān abhisandhāya yaśa aiśvaryam eva vā \|**

**arcādāv arcayed yo māṁ pṛthag-bhāvaḥ sa rājasaḥ \|\|**

**madhvācāryaḥ (bhāgavata-tātparyam) :** tad-rūpāṇāṁ pṛthag-bhāvaḥ
\|\|9\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** pṛthag-bhāvo bheda-darśī
\|\|9\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** uttarā, yathā---viṣayāniti \|
pṛthak matto'nyatra viṣayādiṣv eva bhāvaḥ spṛhā yasya, na tu mayīti
rājasatva-hetutā darśitā \|\|9\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** pṛthak matto'nyatra
viṣayādiṣv eva bhāvaḥ spṛhā yasya saḥ \|\|9\|\|

\...

**\|\| 3.29.10 \|\|**

**karma-nirhāram uddiśya parasmin vā tad-arpaṇam \|**

**yajed yaṣṭavyam iti vā pṛthag-bhāvaḥ sa sāttvikaḥ \|\|**

**madhvācāryaḥ (bhāgavata-tātparyam) :** apṛthag-bhāvaḥ sa sāttvikaḥ \|

> ajño'rcayed daivārcāyām anyathā doṣavān bhavet \|
>
> jñas tv arcayan sa guṇavān anyathā doṣavān na tu \|\| iti kāpileye
> \|\|10\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** karma-nirhāraṁ pāpa-kṣayam \|
parasmin parameśvare \| tad-arpaṇaṁ karmārpaṇam, bhagavat-prītim
uddiśyety arthaḥ \| yaṣṭavyam iti vidhi-siddhim uddiśyety arthaḥ \|
bheda-darśitvam arcādāv arcanaṁ ca triṣv api samānam \| tad eva
tāmasādi-bhaktiṣu trayas trayo bhedāḥ \| tāsu yathottaraṁ śraiṣṭhyam \|
evaṁ ca śravaṇa-kīrtanādayo navāpi pratyekaṁ nava-nava-bhedāḥ \| tad eva
sa-guṇā bhaktir ekāśīti bhedā bhavati \|\|10\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** atha kaivalya-kāmā sāttviky eva \|
sā yathā---karma-nirhāram iti \| karma-nirhāraṁ mokṣam uddiśya parasmin
parameśvare yo vā karmārpaṇaṁ kurute yo vā yaṣṭavyaṁ sarveṣāṁ
nitya-vidhi-prāptatvenāvaśyam eva tat-pūjanaṁ kartavyam iti buddhyā na
tu bhakti-tattva-jñānena yo bhajet parameśvaraṁ pūjayati, ata eva
pūrvavat pṛthag-bhāvo bhakteḥ pṛthag mokṣam eva puruṣārthatvena
bhāvayan, sa sāttvika ucyate \| uttarasyāpi tātparyaṁ karma-nirhāra eva
bhaved iti \| uktaṁ ca---sāttvikaḥ kārako'saṅgī \[bhā.pu. 11.25.25\]
iti, kaivalyaṁ sāttvikaṁ jñānaṁ \[bhā.pu. 11.25.23\] iti, sāttvikaṁ
sukham ātmotthaṁ \[bhā.pu. 11.25.28\] iti ca tat-sādhana-sādhyayoḥ
saguṇatvam \| atratyodāharaṇaṁ yajed ity uttarārdham eva \|\|10\|\|
\[bhakti-sandarbha 233\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** karma-nirhāraṁ
karma-kṣayam uddiśya yo yajet yasya bhakteḥ karma-kṣaya eva prayojanam
ity arthaḥ \| parasmin parameśvare tad-arpaṇaṁ tasya karmaṇo'rpaṇam,
yatra tad yathā syāt tathā yo yajet sva-dharmārpaṇa-pracurāṁ
śravaṇādi-bhaktiṁ yaḥ kuryād ity arthaḥ \| yaṣṭavyaṁ sarveṣāṁ
nitya-vidhi-prāptatvenāvaśyam eva kartavyaṁ svāśrama-karmavat
tad-yajanam iti buddhyaiva svāśrama-dharmācaraṇa-pūrvakaṁ yo yajet
pṛthag-bhāvaḥ bhakteḥ pṛthag-bhūte mokṣe bhāvo'bhiprāyo yasya saḥ \|\
\
evam eṣāṁ nava-vidhaiva sakāmā yathottarādhikyā jñeyā \| tatra sāttvikī
bhaktiḥ kasyacij jñānaṁ janayati, tatrāpi jñānasya guṇa-bhāve
sva-prādhānye jñāna-miśrābhidhānā śānti-ratiṁ nirguṇām evotpādayati \|
jñānasya prādhānye svayaṁ tad-aṅga-bhūtā tu sāyujya-muktim eva kasyacid
aśvamedhādi-saphala-karmārpaṇavatī bhaktir na tu karmārpaṇa-mayī
sukhaiśvarya-mayaṁ sālokya-mokṣaṁ niṣphala-karmārpaṇavatī tu śānti-ratiṁ
rājasyās tāmasyāś ca bhakteḥ phala-prāptau satyāṁ bhakty-abhāve prāyas
tat-tat-phalam eva phalaṁ bhakti-mahimnā kiñcid adhikam api
phala-prāptau satyām api kasyacid bhakti-sattve tu, satyaṁ diśaty
arthitam arthito nṛṇāṁ \[bhā.pu. 5.19.28\] ity-ādi dṛṣṭyā sāpi kāle
nirguṇaiva syād iti jñeyam \|\|10\|\|

\...

**\|\| 3.29.11-12 \|\|**

**mad-guṇa-śruti-mātreṇa mayi sarva-guhāśaye \|**

**mano-gatir avicchinnā yathā gaṅgāmbhaso\'mbudhau \|\|**

**lakṣaṇaṁ bhakti-yogasya nirguṇasya hy udāhṛtam \|**

**ahaituky avyavahitā yā bhaktiḥ puruṣottame \|\|**

**śrīdhara-svāmī (bhāvārtha-dīpikā) :** nirguṇā tu bhaktir eka-vidhaiva,
tām āha---mad-guṇa-śruti-mātreṇeti dvābhyām \| mad-guṇa-śruti-mātreṇa
mayi puruṣottame mano-gatir iti yā bhaktiḥ sā nirguṇasya bhakti-yogasya
lakṣaṇam ity anvayaḥ \| avicchinnā santatā \| lakṣaṇaṁ svarūpam \|
ahaitukī phalānusandhāna-śūnyā \| avyavahitā bheda-darśana-rahitā ca
\|\|11-12\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** atha yasyā evotkarṣa-jñānārtham
ete bhakti-bhedā nirūpitāḥ sā bhakti-mātra-kāmatvān niṣkāmā nirguṇā
kevalā svarūpa-siddhā nirūpyate \| iyam evākiñcanākhyatvena sarvordhvaṁ
pūrvam apy abhihitā \| tām āha---mad-guṇeti-yugmakena \|
mad-guṇa-śruti-mātreṇa na tu tatroddeśāntara-siddhy-abhiprāyeṇa \|
prākṛta-guṇa-maya-karaṇānāṁ sarveṣāṁ guhā karaṇāgocara-padavī tasyāṁ
śete guhyatayā niścalatayā ca tiṣṭhati yas tasmin mayi avicchinnā
viṣayāntareṇa vccettum aśakyā yā manogatiḥ sā \| avicchinnatve dṛṣṭānto
yatheti \| gatir iti pūrvasmād ākṛṣyate nityāpekṣātvāt \| lakṣaṇaṁ
svarūpam \|

nanu tasyā guṇa-śruteḥ kā vārtā uddeśyāntarābhāvena mano-gatitvābhāvena
ca dvidhāpi nirdeṣṭum aśaktyatvāt \| tatrāha--- ahaitukī
phalānusandhāna-rahitā \| avyavahitā svarūpa-siddhatvena sākṣād-rūpā na
tv āropa-siddhatvena vyavadhānātmikā \| tādṛśī yā bhaktiḥ śrotrādinā
sevana-mātraṁ sā ca tasya svarūpam ity arthaḥ \| mātra-padenāvicchinnety
anena ca mano-gater ahaitukītvādi-siddheḥ pṛthag-yojanānarhattvāt \|
sāttvikaḥ kārako'saṅgī \[bhā.pu. 11.25.25\] ity-ādiṣu nirguṇo
mad-apāśrayaḥ \[bhā.pu. 11.25.25\] ity-ādibhis tad-āśraya-kriyādīnāṁ
nirguṇatva-sthāpanāt---

> māṁ bhajanti guṇāḥ sarve nirguṇaṁ nirapekṣakam \|
>
> suhṛdaṁ priyam ātmānaṁ sāmyāsaṅgādayo'guṇāḥ \|\| \[bhā.pu. 11.13.40\]

ity atra tad-guṇānām apy aprākṛtatva-śravaṇāc ca \|\|11-12\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** *devānāṁ guṇa-liṅgānāṁ*
\[bhā.pu. 3.25.32\] ity atra lakṣitām eva nirguṇāṁ bhaktiṁ
sukha-bodhārthaṁ punar lakṣayati \| mad-guṇa-śravaṇa-mātreṇaiva mayy eva
sarva-guhāśaye sarvāntaḥ-karaṇa-vartitvena sukha-dhyeya-mūrtau
śrī-puruṣottame manaso gatir avicchinno bhavati \| yathā ambudhau
gaṅgāmbhaso gatir iti hetor etad-artham eva bhakti-yogasya lakṣaṇam
udāhṛtam iti phalito'rthaḥ \| ambudhinā sva-laharībhiḥ parāvartitasyāpy
ambhaso yathā ambudhāv eva gatis tathā mayy api
pārameṣṭhya-sārṣṭi-sālokyādi-phalaiḥ pralobhitasyāpi tasya mayy eva
gatir iti \| evaṁ ca bhakta-manaso gaṅgā-jala-dṛṣṭāntena
drautya-śaitya-pāvitrya-jagat-pūjyatvādīny uktāni \| tad eva lakṣaṇaṁ
kim ity apekṣāyām āha ahaitukī hetuḥ kāraṇaṁ -- phalāntarābhisandhiś ca
tad-rahitā sva-prakāśatvāt svataḥ-phala-rūpatvāc ca neyaṁ
jñāna-yogādivad iti bhāvaḥ \| sādhu-saṅga-premnos tu
prathama-dvādaśa-bhūmikatvān na tayor hetutva-phalatve vastuta iti
prathama-skandha eva vyākhyātam \| avyavahitā
jñāna-karmādi-vyavadhāna-śūnyā yā bhaktiḥ saiva nirguṇety arthaḥ \|
bhakter āspada-śraddhā-nivāsa-sukhādīnām api nirguṇatvaṁ *nirguṇo
mad-apāśrayaḥ*\[bhā.pu. 11.25.25\] iti, *mat-sevāyāṁ tu nirguṇaṁ*
\[bhā.pu. 11.25.27\] iti, *nirguṇaṁ mad-apāśrayaṁ* \[bhā.pu. 11.25.29\]
ity ekādaśa-skandhāj jñeyam \|\|11-12\|\|

\...

**\|\| 3.29.13 \|\|**

**sālokya-sārṣṭi-sāmīpya-sārūpyaikatvam apy uta \|**

**dīyamānaṁ na gṛhṇanti vinā mat-sevanaṁ janāḥ \|\|**

**śrīdhara-svāmī (bhāvārtha-dīpikā) :** bhaktānāṁ niṣkāmatāṁ
kaimutya-nyāyenāha---sālokyaṁ mayā sahaikasmin loke vāsam, sārṣṭiṁ
samānaiśvaryam, sāmīpyaṁ nikaṭa-vartitvam, sārūpyaṁ samāna-rūpatām,
ekatvaṁ sāyujyam \| uta api dīyamānam api na gṛhṇanti, kutas tat
kāmanety arthaḥ \|**\|13\|\|**

**------------------------------------------------------------------------------------------------------------------------**

**sanātana gosvāmī :** (ha.bha.vi. 11.603) sālokyaṁ mayā sahaikasmin
loke vāsam \| sārṣṭiṁ samānaiśvaryam \| sāmīpyaṁ nikaṭa-vartitvam \|
sārūpyaṁ samāna-rūpatām \| ekatvaṁ sāyujyam \| uta api dīyamānam api
mayā \| mat-sevanaṁ mad-bhaktim \|\|13\|\|

**------------------------------------------------------------------------------------------------------------------------**

**sanātana gosvāmī (dig-darṣinī) :** \[bṛ.bhā. 2.7.43\] **sālokyaṁ**
mayā saha eka-loke vāsaṁ, **sārṣṭiḥ** samānaiśvaryam, **sāmīpyaṁ**
nikaṭa-vartitvam, **ekatvaṁ** sāyujyam uta api **dīyamānam api na
gṛhṇanti janā** mad-bhaktāḥ \| kutaḥ ? tat-kāmaneti \|\|13\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ahaitukītvam eva viśeṣato
darśayati---sālokyeti \| janā madīyāḥ sālokyādikam api uta api dīyamānam
api na gṛhṇanti mat-sevanaṁ vineti \| gṛhṇanti cet tarhi mat-sevārtham
eva gṛhṇanti na tu tad-artham evety arthaḥ \| sārṣṭiṁ samānaiśvaryam \|
ekatvaṁ bhagavat-sāyujyaṁ brahma-sāyujyaṁ ca \| anayos
tal-līnātmakatvena tat-sevanārthatvābhāvād agrahaṇāvaśyakatvam eveti
bhāvaḥ \|\|13\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ambudhau gaṅgāmbhaso
gatir iti dṛṣṭānta-vyañjitam arthaṁ spaṣṭayann ukta-lakṣaṇa-bhakti-matāṁ
janānāṁ niṣkāmatvaṁ kaimutya-nyāyenāha sālokyaṁ mayā sahaikasmin loke
vāsam \| sārṣṭiṁ samānaiśvaryam \| sāmīpyaṁ nikaṭa-vartitvam \| sārūpyaṁ
samāna-rūpatvam \| ekatvaṁ sāyujyam \| uta api dīyamānam api na gṛhṇanti
kutas tat-kāmaneti bhāvaḥ \| mat-sevanaṁ vineti kecid gṛhṇanti cen
mat-sevārtham eva gṛhṇantīty arthaḥ \|\|13\|\|

\...

**\|\| 3.29.14 \|\|**

**sa eva bhakti-yogākhya ātyantika udāhṛtaḥ \|**

**yenātivrajya tri-guṇaṁ mad-bhāvāyopapadyate \|\|**

**śrīdhara-svāmī (bhāvārtha-dīpikā) :** kim iti tarhi bhajante bhakter
eva parama-phalatvād ity āha---sa eveti \| nanu trai-guṇyaṁ hitvā
brahma-prāptiḥ parama-phalaṁ prasiddham \| satyam \| tat tu bhaktāv
ānuṣaṅgikam ity āha---yena bhakti-yogena \| mad-bhāvāya brahmatvāya
\|\|14\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tasmāt sa eva cātyantika-phalatayā
bhavatīty apavarga ity arthaḥ \| nātyantikaṁ vigaṇayanti \[bhā.pu.
3.15.48\] ity āder ātyantika-pralayatayā tat-prasiddheś ca \|

atra muktā-phala-ṭīkā ca---ayam ātyantikas tataḥ paraṁ
prakārāntarābhāvāt \| asyaiva bhakti-yoga ity ākhyā \| anvarthena
bhakti-śabdasyātraiva mukhyatvāt \| itareṣu phala evānurāgo na tu viṣṇau
phala-lābhena bhakti-tyāgāt ity eṣā \|

śrī-gopāla-tāpanī-śrutau ca--- bhaktir asya bhajanam \| tad
ihāmutropādhi-nairāsyenaivāmuṣmin manaḥ-kalpanam \| etad eva ca
naiṣkarmyaṁ \[go.tā.u. 1.14\] iti \| śatapatha-śrutau--- sa hovāca
yājñavalkyas tat pumān ātma-hitāya premṇā hariṁ bhajet iti \| premṇā
prīti-mātra-kāmanayā yad-ātma-hitaṁ tasmaīty arthaḥ \|

nanu guṇa-trayātyaya-pūrvaka-bhagavat-sākṣātkāra evāpavarga iti cet
tasyāpi tādṛśa-dharmatvaṁ svataḥ siddham evety āha yeneti \| yena
kadācid apy aparityājyena mama bhāvāya vidyamānatāyai sākṣātkārāyety
arthaḥ \| upapadyate samartho bhavati \| yathoktaṁ pañcame yathā
varṇa-vidhānam apavargaś ca bhavati \[bhā.pu. 5.19.19\], yo'sau
bhagavati \[bhā.pu. 5.19.20\] ity-ādikam
ananya-nimitta-bhakti-yoga-lakṣaṇo nānā-gati-nimittāvidyā-granthir
andhana-dvāreṇa \[bhā.pu. 5.19.20\] ity antam \|

ato nirguṇāpi bahudhaivāvagantavyā \| evam uktam etat-prakaraṇārambhe---

> bhakti-yogo bahu-vidho mārgair bhāmini bhāvyate \|
>
> svabhāva-guṇa-mārgeṇa puṁsāṁ bhāvo vibhidyate \|\| \[bhā.pu. 3.29.7\]
> iti \|

mārgaḥ prakāra-viśeṣaiḥ \| ataḥ svasya bhakti-yogasyaiva mārgeṇa
vṛtti-bhedena śravaṇādinā bhāvayābhimānasya tad-bhedena dāsyādinā
guṇānāṁ tama-ādīnāṁ ca tad-bhedena hiṁsādinā puṁsāṁ bhāvo'bhiprāyo
vibhidyata ity arthaḥ \|\|14\|\| \[bhakti-sandarbha 234\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kim iti tarhi bhajante ?
bhakter eva parama-phalatvād ity āha sa eveti \| atyante sarvānte bhava
ātyantikaḥ \| nanv ātyantika-śabdena sāyujyam ucyata ith āha
bhakti-yogākhyaḥ bhakti-yoga-nāmāyaṁ tato'py adhikaṁ phalam ity arthaḥ
\| ata evāpavarga-śabdena kvacid brahmaṇi nirvāṇa-śabdena cāyam ucyate
\| yad uktaṁ pañcame apavargaś cāpi bhavati.

yo'sau bhagavati ... ananya-nimitta-bhakti-yoga-lakṣaṇaḥ \[bhā.pu.
5.19.21\] iti \| saptame ca, adhokṣajālambham iha ity ādau, tad
brahma-nirvāṇa-sukhaṁ vidur budhāḥ **\[bhā.pu.** 7.7.37\], harāv
aikāntikīṁ bhaktiṁ mokṣam āhur manīṣiṇaḥ iti purāṇāntare ca \| bhaktir
asya bhajanam \| tad ihāmutropādhi-nairāsyenaivāmuṣmin manaḥ-kalpanam \|
etad eva ca naiṣkarmyaṁ \[go.tā.u. 1.14\] iti gopāla-tāpanī-śrutiś ca \|

nanu triguṇa-mayād bandhāt mokṣa eva parama-phalaṁ prasiddham \| satyam
\| tat tu bhaktāv ānuṣaṅgikam ity āha yena bhakti-yogena ativrajya
atikramya ullaṅghyeti yāvat \| mac-caraṇāśrayaṇa-mātreṇaiva
triguṇātmaka-saṁsāra-sindhor goṣpadāyamānatve jāte tad-ullaṅghanam
anusandhānaṁ vinaiva bhavatīti bhāvaḥ \| mad-bhāvāya mad-viṣayaka-premne
\|\|14\|\|

\...

**\|\| 3.29.15 \|\|**

**niṣevitenānimittena sva-dharmeṇa mahīyasā \|**

**kriyā-yogena śastena nātihiṁsreṇa nityaśaḥ \|\|**

**śrīdhara-svāmī (bhāvārtha-dīpikā) :** evaṁ bhūtāyā bhakteḥ sādhanāny
āha pañcabhiḥ \| niṣevitena samyag anuṣṭhitena \| animittena
sva-dharmeṇa nitya-naimittikena \| mahīyasā śraddhādi-yuktena \|
kriyā-yogena pañcarātrādy-ukta-pūjā-prakāreṇa \| śastena niṣkāmena
\|\|15\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** karma-jñāna-miśrā
yathā---niṣeviteneti pañcakam \| niṣevitena samyag anuṣṭhitena
animittena ca niṣkāmena sva-dharmeṇa, mahīyasā śraddhādi-yuktena \|
kriyā-yogena pañcarātrādy-ukta-vaiṣṇavānuṣṭhānena \| śastena
uttama-deśa-kālādimatā niṣkāmena ca \| nātihiṁsreṇa atihiṁsā-rahitena \|
ati-śabdaḥ prāṇādi-pīḍā-parityāga-phala-patrādi-jīvāvayava-svīkārārthaḥ
\|\|15\|\| \[bhakti-sandarbha 229\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** asyā bhakter aṅgāny
āha---niṣevitaś cāsau animitta-rūpaś ceti tena pūrva-pūrvaiḥ
śuddha-bhaktair niṣevito'ṅgīkṛto yaḥ sva-dharmas tenety arthaḥ \| sa ca
smṛti-śāstrokta-pramāṇair mṛj-jalādibhir
deha-vastra-pātrādi-dravya-śuddhi-vidhi-rūpo nirmantraka eva jñeyas tena
mahīyasā arcanādi-bhakty-upayogitvāt praśastena \|
vyākhyāntare---mat-kṛte tyakta-karmāṇa \[bhā.pu. 3.25.22\] iti,
mayādiṣṭān api svakān santyajya \[bhā.pu. 11.11.32\] ity-ādi
bhagavad-ukti-virodhas tathātra niṣevita-padasya vaiyarthyaṁ ca syāt \|
kriyā-yogena pañcarātrādy-ukta-pūjā-prakāreṇa \| śastena
uttama-deśādi-matā, nātihiṁsreṇa atihiṁsā-rahitenety atiśabdena
bhagavan-mandira-mārjana-lepana-tad-arthān
nādi-vividha-naivedya-sādhanādiṣv
atidurvāra-durlakṣya-sūkṣma-jīva-hiṁsanaṁ
śāka-patra-mūla-phalādi-troṭanādāv api na kṣatir iti jñāpitaḥ \|
sattvena dhairyeṇa asaṅgena duḥsaṅga-tyāgena \| ādhyātmikasya
antaḥkaraṇa-bhāvasya doṣasya guṇasya ca anuśravaṇāt, antaḥ-karaṇasya
bhaktau pravartanārthaṁ tad-doṣa-guṇāvaśya-śrotavyau
dantādy-antaḥ-karaṇa-doṣasya svasmin vartamānatva-jñāne sati, dantaṁ
mahad-upāsayā jayed ity-ādi-vidhau bhaktāḥ pravarterann ity etad-arthaṁ
ca \| mad-viṣayaka-śravaṇa-kīrtanādir eva dharmo'nuṣṭheyo yasya tasya
puruṣasya āśrayo manaḥ \| śruta-mātra-guṇaṁ mām
etīti---mad-guṇa-śruti-mātreṇa ity ukta-lakṣaṇaṁ sādhyaṁ bhakti-yogaṁ
prāpnotīti bhāvaḥ \|\|15-19\|\|

\...

**\|\| 3.29.16 \|\|**

**mad-dhiṣṇya-darśana-sparśa- pūjā-stuty-abhivandanaiḥ \|**

**bhūteṣu mad-bhāvanayā sattvenāsaṅgamena ca \|\|**

**śrīdhara-svāmī (bhāvārtha-dīpikā) :** mad-dhiṣṇyaṁ mat-pratimādi tasya
darśanādibhiḥ \| sattvena dhairyeṇa \| asaṅgamena vairāgyeṇa \|\|16\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** mad-dhiṣṇyaṁ mad-arcādi \|\|16\|\|
\[bhakti-sandarbha 229\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** *15-sāṅkhyaka-ślokasya
ṭīkā draṣṭavyā \|\|*

\...

**\|\| 3.29.17 \|\|**

**mahatāṁ bahu-mānena dīnānām anukampayā \|**

**maitryā caivātma-tulyeṣu yamena niyamena ca \|\|**

**śrīdhara-svāmī (bhāvārtha-dīpikā) :** *na vyākhyātam**.***

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ahiṁsāsteya-brahmacaryāparigrahā
yamāḥ \| śauca-santoṣa-tapaḥ-svādhyāeśvara-praṇidhānāni niyamāḥ
\|\|17\|\| \[bhakti-sandarbha 229\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** *15-sāṅkhyaka-ślokasya
ṭīkā draṣṭavyā \|\|*

\...

**\|\| 3.29.18 \|\|**

**ādhyātmikānuśravaṇān nāma-saṅkīrtanāc ca me \|**

**ārjavenārya-saṅgena nirahaṅkriyayā tathā \|\|**

**śrīdhara-svāmī (bhāvārtha-dīpikā) : ārjavena** akauṭilyena \|\|18\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ādhyātmikam ātmānam
ātma-viveka-śāstram \| nirahaṅkriyayā garva-rāhityena \|\|18\|\|
\[bhakti-sandarbha 229\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** *15-sāṅkhyaka-ślokasya
ṭīkā draṣṭavyā \|\|*

\...

**\|\| 3.29.19 \|\|**

**mad-dharmaṇo guṇair etaiḥ parisaṁśuddha āśayaḥ \|**

**puruṣasyāñjasābhyeti śruta-mātra-guṇaṁ hi mām \|\|**

**śrīdhara-svāmī (bhāvārtha-dīpikā) :** mad-dharmaṇo
bhagavad-dharmānuṣṭhātuḥ puruṣasyāśayaś cittam \|\|19\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** mad-dharmaṇaḥ mad-dharmānuṣṭhātuḥ
puruṣasyāśayaḥ \| śruta-mātra-guṇaṁ mām añjasābhyeti
mad-guṇa-śruti-mātreṇa mayi \[bhā.pu. 3.29.11\] ity-ādy-ukta-lakṣaṇāṁ
dhruvānusmṛtiṁ prāpnotīty arthaḥ \| atrādhyātmika-śravaṇādinā
jñāna-miśratvam api \| atra śuddha-bhakteḥ sādhyatve'pi
jñāna-karma-miśra-bhakti-sādhanatayā nirdeśo yan-mūlaṁ tat pracakṣate
iti śrī-devahūti-praśnānurodhāt[^116] \| \[sva-bhakteḥ sādhyatve'pi
jñāna-karma-miśra-bhakti-sādhana-mayatvam eva darśitam \| anayā tu yat
tathā pṛṣṭa tad api bhakti-mūlaṁ nirdiṣṭam \|\][^117] sva-mataṁ tu satāṁ
prasaṅgād \[bhā.pu. 3.25.25\] iti prakaraṇe śuddha-bhakti-sādhanam idam
eva darśitam \| anayā tu yat tathā pṛṣṭa mumukṣu-mārga-śravaṇāya
rucy-atiśayenaiveti jñeyam \|\|19\|\| \[bhakti-sandarbha 229\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** *15-sāṅkhyaka-ślokasya
ṭīkā draṣṭavyā \|\|*

\...

**\|\| 3.29.20 \|\|**

**yathā vāta-ratho ghrāṇam āvṛṅkte gandha āśayāt \|**

**evaṁ yoga-rataṁ ceta ātmānam avikāri yat \|\|**

**śrīdhara-svāmī (bhāvārtha-dīpikā) :** prayatnaṁ vinaiva prāptau
dṛṣṭāntaḥ, vāto rathaḥ prāpako yasya gandhasya \| āśayāt sthānāt \|
āvṛṅkte ātma-sāt-karoti \| avikāri samaṁ yac cetaḥ \|\|20\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** yatheti \| ātmānaṁ paramātmānaṁ
mām anukarotīti sambandhoktiḥ \|\|20\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** prayatnaṁ vinaiva prāptau
dṛṣṭāntaḥ \| vāto rathaḥ prāpako yasya sa gandha āśayāt sva-sthānāt
sakāśāt ghrāṇaṁ nāsikām āvṛṅkte bhajate prāpnoti \| evaṁ
bhakti-yoga-yuktaṁ cetaḥ ātmānaṁ paramātmānam \| yathā vātaḥ
padmākara-sthaṁ gandhaṁ nāsikāṁ prāpayati, tathaivāyaṁ
bhakty-aṅga-samudāyo yoga-rataṁ bhakti-yoga-niṣṭhaṁ cittaṁ parameśvaraṁ
prāpayatīty arthaḥ \|\|20\|\|

\...

**\|\| 3.29.21 \|\|**

**ahaṁ sarveṣu bhūteṣu bhūtātmāvasthitaḥ sadā \|**

**tam avajñāya māṁ martyaḥ kurute'rcā-viḍambanam \|\|**

**śrīdhara-svāmī (bhāvārtha-dīpikā) :** citta-śuddhiś ca
sarva-bhūtātma-dṛṣṭyaiva bhavatīti vaktuṁ kevala-pratimādi-niṣṭhāṁ
nindann āha---**aham** iti saptabhiḥ \| **arcā** eva **viḍambanam**
anukaraṇam \| arcāyāṁ pūjā-viḍambanam iti vā \|
**avajño**pekṣā-dveṣa-nindāḥ krameṇa caturbhir niṣidhyante \|\|21\|\|

**------------------------------------------------------------------------------------------------------------------------**

**kaivalya-dīpikā**: pratimaika-pūjakaṁ nindanti[^118]---**aham** iti \|
**arcā** pratimā \|\|21\|\| \[mu.pha. 4.14\]

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** śrī-kapila-devena sādhāraṇānām api
prāṇinām avajñādikaṁ ninditam, kim uta bhagavat-parāṇām \| tathā
hi[^119]---aham iti \| **bhūteṣu** vakṣyamāṇa-rītyā \[3.29.28-33\]
prāṇa-bhṛj-jīvam ārabhya bhagavad-arpitātma-jīva-paryanteṣu **bhūtātmā**
tad-antaryāmī \| **taṁ mām avajñāya** teṣām **avajñayā**
tad-adhiṣṭhānakasya mamaivāvajñāṁ kṛtvety arthaḥ \| tatas tāṁ kṛtvā
**yo'rcāṁ** mat-pratimāṁ kurute sa tad-**viḍambanaṁ** tasyā avajñām eva
kuruta ity arthaḥ \|\|21\|\| \[bhakti-sandarbha 106\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kiṁ caitādṛśīm api
bhaktim aparādha eva saṅkocayati sa cāparādhaḥ prāyo
mahad-avajñāna-mūlaka eva te ca mahānto loke durlakṣyā api bahavas
tiṣṭhanty atas tad-aparādhābhāvārthaṁ sarva-bhūtāny eva
sveṣṭa-devādhiṣṭhāna-buddhyā sammānānīyāni \| tad-abhāve
śrī-bhagavad-vigraha-sevāpi na samyak phaladeti vadann īśvaratvāt
prāṇi-sammānanam akurvate sva-bhaktāya hita-kāritvena vātsalyāt kupyann
iva śrī-kapila-deva āha---aham ity-ādi ṣaḍbhiḥ \|
tatrāvajñopekṣā-dveṣa-nindāḥ krameṇa caturbhir niṣidhyante \| arcā
mat-pratimā, tasyāṁ mat-pūjanaṁ mad-viḍambanam eva kurute \|\|21\|\|

\...

**\|\| 3.29.22 \|\|**

**yo māṁ sarveṣu bhūteṣu santam ātmānam īśvaram \|**

**hitvārcāṁ bhajate mauḍhyād bhasmany eva juhoti saḥ \|\|**

**śrīdhara-svāmī (bhāvārtha-dīpikā) :** hitvā upekṣya \|\|22\|\|

**------------------------------------------------------------------------------------------------------------------------**

**kaivalya-dīpikā**: **yo mām** iti \| **sattvaṁ** nityatvam \|
**ātmatvān** nirnimitta-premāspadatvam \| **īśvaratvāt** phala-dātṛtvam
\| **hitvā** tyaktvā **yo'rcāṁ** pratimāṁ **bhajate** so'gniṁ hitvā
**bhasmany eva juhoti** \|\|22\|\| \[mu.pha. 4.15\]

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tām evāha---yo mām iti \| mauḍhyāt
śailī dārumayī vā kācit pratimeyam iti mūḍha-buddhitvāt yaḥ sarveṣu
bhūteṣu vartamānaṁ paramātmānam īśvaraṁ māṁ hitvā tasyā mayaikyam
avibhāvya arcāṁ madīyāṁ pratimāṁ bhajate, kevala-loka-rīti-dṛṣṭyā tasyai
jalādikam arpayati \| yathāgni-purāṇe śrī-daśaratha-mārita-putrasya
tapasvino vilāpe---

> śilā-buddhiḥ kṛtā kiṁ vā pratimāyāṁ harer mayā \|
>
> kiṁ mayā pathi dṛṣṭasya viṣṇu-bhaktasya karhicit \|\|
>
> tan-mudrāṅkita-dehasya cetasā nādaraḥ kṛtaḥ \|
>
> yena karma-vipākena putra-śoko mamedṛśaḥ \|\| iti \|

yathoktam---

> arcye viṣṇau śilādhīr guruṣu nara-matir vaiṣṇave jāti-buddhir
>
> viṣṇor vā vaiṣṇavānāṁ kali-mala-mathane pāda-tīrthe'mbu-buddhiḥ \|
>
> śuddhe tan-nāmni mantre sakala-kaluṣahe śabda-sāmānya-buddhir
>
> viṣṇau sarveśvareśe tad-itara-sama-dhīr yasya vā nārakī saḥ \|\|

iti tasya mūḍhasya mad-dṛṣṭy-abhāvāt sarva-bhūtāvajñāpi bhavati, tatas
tad-doṣeṇa bhasmani yathā juhoti kaścit, tathā tasyāśraddadhānasya
phalābhāva ity arthaḥ \| ye śāstra-vidhim utsṛjya yajante
śraddhayānvitāḥ \[gītā 17.1\] ity-ādy-ukta-rītyā
loka-paramparā-mātra-jāte[^120] yat kiñcit śraddhā-sad-bhāve tu
kaniṣṭha-bhāgavatatvam eva,

> arcāyām eva haraye pūjāṁ yaḥ śraddhayehate \|
>
> na tad-bhakteṣu cānyeṣu sa bhaktaḥ prākṛtaḥ smṛtaḥ \|\| \[bhā.pu.
> 11.2.47\]

ity-ādy-ukteḥ \| yadyapi yathā-kathañcit
bhajanasyaivāvaśya-phalāvasānatāsty eva, tathāpi jhāṭiti na bhavatīty
eva \| tathoktaṁ vakṣyate ca sāphalyam---arcādāv arcayet tāvad \[bhā.pu.
3.29.25\] ity-ādinā \|\|22\|\| \[[bhakti-sandarbha 106]{.mark}\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** bhasmany eva juhotīti \|
prabhutvāt sva-bhaktān śikṣayituṁ tān prati satarjanoktir iyam \|
tathaiva svayaṁ bhagavato\'pi yasyātma-buddhiḥ kuṇape ity atra
bhaumaijya-dhīr ity uktvā sa eva go-kharaḥ \[bhā.pu. 10.84.13\] ity
ākṣepaḥ \| yathaivādhunikā api sad-guravaḥ priyam api sva-śiṣyaṁ
sva-sevā-ratam api kvāpy anyatra hari-bhakteṣv aparādha-leśa-mātraṁ
dṛṣṭvaiva mat-sevāṁ karoṣi bhasma karoṣi māṁ duḥkhayasyeva kevalam ity
ākṣipanti \| vastutas tu ṛṣayaḥ kvāpi naivam āhuḥ \| yathā---

> arcāyām eva haraye pūjāṁ yaḥ śraddhayehate \|
>
> na tad-bhakteṣu cānyeṣu sa bhaktaḥ prākṛtaḥ smṛtaḥ \|\| \[bhā.pu.
> 11.2.47\]

vyākhyā ca śrī-svāmi-caraṇānāṁ---na tad-bhakteṣv api anyeṣu ca sutarāṁ
na karoti \| prākṛtaḥ prakṛtiḥ prārambhaḥ \| adhunaiva prārabdha-bhaktiḥ
śanair uttamo bhaviṣyatīty arthaḥ ity eṣā \| atrāpi vakṣyate *arcādāv
arcayet tāvad* \[bhā.pu. 3.29.25\] ity ādīti \|\|22\|\|

\...

**\|\| 3.29.23 \|\|**

**dviṣataḥ para-kāye māṁ mānino bhinna-darśinaḥ \|**

**bhūteṣu baddha-vairasya na manaḥ śāntim ṛcchati \|\|**

**śrīdhara-svāmī (bhāvārtha-dīpikā) :** *na vyākhyātam.*

**------------------------------------------------------------------------------------------------------------------------**

**kaivalya-dīpikā**: bhasmavat pratimā-pūjanasya niṣphala-hetutvam
āha---**dviṣata** iti \| **manaḥ-śāntir** hi phalam \| sā ca
dveṣa-hāneḥ, sā ca sarvātmā viṣṇur iti darśanāt \| tac ca pratimaiva
viṣṇur iti paśyato nāsti \|\|23\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** avajñā-mātrasya tādṛśatve sutarāṁ
tu---dviṣata iti \| bhinna-darśinaḥ
sarvatrāntaryāmy-eka-dṛṣṭi-rahitasya, ata eva māninaḥ, ata eva
baddha-vairasya \| tathā ca mahābhārate---

> piteva putraṁ karuṇo nodvejayati yo janam \|
>
> viśuddhasya hṛṣīkeśas tūrṇaṁ tasya prasīdati \|\| iti \|\|23\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** bhinna-darśinaḥ svasya
duḥkham ivānyasyāpi duḥkhaṁ samānam iti na jānataḥ \|\|23\|\|

\...

**\|\| 3.29.24 \|\|**

**aham uccāvacair dravyaiḥ kriyayotpannayānaghe \|**

**naiva tuṣye'rcito'rcāyāṁ bhūta-grāmāvamāninaḥ \|\|**

**śrīdhara-svāmī (bhāvārtha-dīpikā) :** dravyair utpannayā kriyayā \|
bhūta-grāmāvamāninas tan-nindakasya \|\|24\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** kiṁ ca, aham iti \| avamānino
nindā-kartuḥ nindāpi dveṣa-samā \| kiṁ vā,

> na tathā tapyate viddhaḥ pumān bāṇais tu marmagaiḥ \|
>
> yathā tudanti marmasthā hy asatāṁ paruṣeṣavaḥ \|\| \[bhā.pu. 11.23.3\]

ity-ukta-rītyātato'dhiketi nāyaṁ vyutkrama ity abhipretya na dveṣāt
pūrvam asau paṭhitā \|\|24\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** avamānino nindakasya \|

> na tathā tapyate viddhaḥ pumān bāṇair hi marmagaiḥ \|
>
> yathā tudanti marmasthā hy asatāṁ paruṣeṣvaḥ \|\| \[bhā.pu. 11.23.3\]

ity ukta-rītyā nindā dveṣād apy adhikety āhuḥ \|\|24\|\|

\...

**\|\| 3.29.25 \|\|**

**arcādāv arcayet tāvad īśvaraṁ māṁ sva-karma-kṛt \|**

**yāvan na veda sva-hṛdi sarva-bhūteṣv avasthitam \|\|**

**śrīdhara-svāmī (bhāvārtha-dīpikā) :** tarhi kim arcādāv arcanam
anarthakam eva ? nety āha---arcādāv iti \| sarva-bhūteṣv avasthitaṁ māṁ
sva-hṛdi yāvan na veda \| sva-karma-kṛt karmāvirodhena yathāvakāśam \|
anena karma-niṣṭhāyā api sa evāvadhir ity uktaṁ bhavati \|\|25\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tad evam īśvara-jñānābhāvād
bhaktāv aśraddadhānasya doṣa uktaḥ \| atha
tac-chraddhā-hetu-taj-jñānasya sva-dharma-saṁyuktaṁ tad-arcanam eva
kāraṇam upadiśan tādṛśārcanasyāpy avyarthatām aṅgīkaroti---arcādāv iti
\|

**tāvad** eva **sva-karma-kṛt** san **arcādāv arcayetyāvat sarva-bhūteṣv
avasthitam** īśvaraṁ **māṁ na veda** na jānāti \| atra
sva-karma-sahāyatvam ajāta-śraddhasya śuddha-bhaktāv anadhikārāt, tat
pratipādayiṣyate \| jāta-śraddho mat-kathāsu \[bhā.pu. 11.20.27\]
ity-ādinā \| ato bhagavaj-jñānād ūrdhvaṁ jāta-śraddhas tu sva-karma-kṛt
san nārcayet, kintu śuddham arcādikam eva kurvītety apy āyātam \| tac ca
pratipādayiṣyate---tāvat karmāṇi kurvīta \[bhā.pu. 11.20.9\] ity-ādinā,
na tv arcāṁ parityajed ity arthaḥ,

> pratiṣṭhitārcā na tyājyā yāvaj-jīvaṁ samarcayet \|
>
> varaṁ prāṇa-parityāgaḥ śiraso vāpi kartanam \|\|

iti śrī-hayaśīrṣa-pañcarātra-virodhāt \|\|25\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** śuddha-bhaktimatāṁ svata
eva śuddhāntaḥ-karaṇatvāt prāṇi-mātrāvajñā prāyo na sambhavet \|
karma-miśra-bhaktimatāṁ tu sā sambhaved eva \| yāvad
antaḥ-karaṇasyāśuddhiḥ, tasya śuddhau satyāṁ tu sā na tiṣṭhet tena
karmāpi na kartavyam ity āha---arcādāv iti \| sva-karma-kṛt karma-miśrāṁ
sāttvikīṁ bhaktiṁ kurvāṇaḥ \| yāvad iti sarva-bhūtātma-darśitva-daśāyām
udbhūtāyāṁ satyāṁ karmādhikārāt na sva-karma-kṛt \| kintu jñāna-miśrāṁ
bhaktiṁ kurvāṇaḥ sann arcāyāṁ mām arcayed ity arthaḥ \|\|25\|\|

\...

**\|\| 3.29.26 \|\|**

**ātmanaś ca parasyāpi yaḥ karoty antarodaram \|**

**tasya bhinna-dṛśo mṛtyur vidadhe bhayam ulbaṇam \|\|**

**madhvācāryaḥ (bhāgavata-tātparyam) :** antarodaraṁ bhinnaṁ brahma \|
ātmastham anyasthaṁ ca brahma yo bhede na paśyati---*udaraṁ brahma* iti
śruteḥ \|\|26\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** antarā antaraṁ bhedam \| ut api
\| aram alpam \| alpam api bhedaṁ yaḥ paśyatīty arthaḥ \| yad vā, antarā
madhye \| udaraṁ śarīram \| mṛtyur ahaṁ tasya bhayaṁ vidadhe kāromi
\|\|26\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** atha sva-karma-pūrvakam arcanaṁ
kurvaṁś ca bhūta-dayāṁ vinā na siddhatīty āha---ātmana iti \|
antarodaram udara-bhedena bhedaṁ karoti, na tu
mad-adhiṣṭhānatvenātma-samaṁ paśyati \| tataś ca kṣudhitādikam api
dṛṣṭvā svodarādikam eva kevalaṁ sambibhartīty arthaḥ \| tasya
bhinna-dṛśo mṛtyu-rūpo'ham ulbaṇaṁ bhayaṁ saṁsāram \|\|26\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ātmana udaraṁ parasyāpi
udaraṁ yo\'ntarā bhinnaṁ karoti, tasya mṛtyu-svarūpo\'ham eva \| udaraṁ
khalu jāṭharānala-jvālā-yuktaṁ yathā ātmanas tathā parasyāpīti jñātvā
kṣudhārtaṁ jīvam ātmānam iva bhojayed evānyathā mṛtyu-bhayaṁ na taratīty
arthaḥ \|\|26\|\|

\...

**\|\| 3.29.27 \|\|**

**atha māṁ sarva-bhūteṣu bhūtātmānaṁ kṛtālayam \|**

**arhayed dāna-mānābhyāṁ maitryābhinnena cakṣuṣā \|\|**

**śrīdhara-svāmī (bhāvārtha-dīpikā) : atha** ataḥ **sarva-bhūteṣu**
**kṛtālayaṁ** kṛtāvāsam \| tatra hetuḥ---**bhūtānām ātmānam**
antaryāmiṇam \| **abhinnena** **cakṣuṣā** sama-darśanena \|\|27\|\|

**------------------------------------------------------------------------------------------------------------------------**

**kaivalya-dīpikā**: \[viṣṇor adhiṣṭhāna-rūpāṇi dvāviṁśatiḥ \|\] evaṁ
yogāntarāya-pratighātārthaṁ bhagavaj-janma-karmānusandhānam uktvedānīm
abheda-bhāvanayā vikṣiptādi-citta-bhūmikā-jayārtham
ekāgratā-sampādanārthaṁ ca bhagavato'dhiṣṭhānāny āha---**viṣṇor** iti \|
**viṣṇor adhiṣṭhitāni rūpāṇi dvāviṁśatiḥ** \| teṣāṁ pūjyatvam
āha---**atha** iti \| **bhūtānāṁ** dehe **kṛtālayaṁ** kṣetrajñam \|
**dānaṁ** dīneṣu \| mānam uktam eṣu[^121] maitrī sameṣu \| abhinnena
cakṣuṣā sarvātmā viṣṇur iti teṣāṁ buddhyā \|\|27\|\| \[mu.pha. 4.1\]

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** nigamayati---**atha** iti \| atha
ato hetoḥ yathā-yuktaṁ yathā-śakti-dānena tad-abhāve mānena ca abhinnena
cakṣuṣeti pūrvavat yathoktaṁ sanakādīn prati vaikuṇṭha-devena---ye me
tanūr dvija-varān duhatīr madīyā bhūtāny alabdha-śaraṇāni ca
bheda-buddhyā \[bhā.pu. 3.16.10\] ity-ādi \| eṣa ca prastāvaḥ pūrvam
abhisandhāya yo hiṁsām \[3.29.8\]ity-ādikaṁ yad uktam \|
tat-tat-poṣakatvena nirdiṣṭam \|\|27\|\| \[bhakti-sandarbha 106\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu pṛthivyām anantā eva
kṣudhārtā jīvās te ca bhojayitāraṁ śrutvā tat-samīpam āyānty eva tān
bhojayituṁ kaḥ khalu rantidevo nṛpa iva dhairyaṁ dhatte? ity ata
āha---atha athavā tebhyo yatheṣṭa-dānāsāmarthye'pi dānādibhir arhayet \|

> athāto saṁśaye syātām adhikāre ca maṅgale \|
>
> vikalpānantara-praśna-kārtsnyārambha-samuccaye \|\| iti medinī \|

kiṁ ca, teṣu bubhukṣuṣu gāli-pradānādibhis tiraskurvatsv api
pratitiraskāraṁ na kuryāt, kintu teṣv ātmano'py adhikān mānena
stutyādibhir ādareṇārhayet \| yad uktaṁbhagavatā---te brāhmaṇān mayi
dhiyā kṣipato'rcayantas tuṣyad dhṛdaḥ smita-sudhokṣita-padmā-vaktrā
\[3.16.11\] ity-ādi \| ātmanas tulyān maitryābhinnenāvidīrṇenākuṭileneti
yāvat \| evaṁ niṣkaitavasya vyavahṛtyāpi teṣu kupyatsv api
tad-antaḥ-sthitaḥ prabhus tu na kupyād eveti bhāvaḥ \|\|27\|\|

\...

**\|\| 3.29.28 \|\|**

**jīvāḥ śreṣṭhā hy ajīvānāṁ tataḥ prāṇa-bhṛtaḥ śubhe \|**

**tataḥ sa-cittāḥ pravarās tataś cendriya-vṛttayaḥ \|\|**

**madhvācāryaḥ (bhāgavata-tātparyam) :** prāṇa-bhṛtaś calana-yuktāḥ
\|\|28\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** tatrāpi yathottaraṁ
mānādy-atiśayaḥ kartavya iti vaktuṁ tāratamyam āha---**jīvā** iti
sārdhaiḥ ṣaḍbhiḥ \| ajīvānām acetanebhyaḥ \| tatas teṣv api prāṇa-bhṛtaḥ
prāṇa-vṛttim antaḥ \| sa-cittā jñāna-vantaḥ \| indriyāṇāṁ vṛttayo yeṣu
\| indriya-vṛttayo vṛkṣāṇām api sūkṣmāḥ santy eva \| tathā hi
mahābhārate mokṣa-dharmeṣu smaryate, tasmāt paśyanti pādapās tasmāj
jighranti pādapāḥ \[ma.bhā. 12.177.14-15\] ity-ādi \| prasiddhā tu
sparśanendriya-vṛttir eva \|\|28\|\|

**------------------------------------------------------------------------------------------------------------------------**

**kaivalya-dīpikā**: **jīvā** iti \| he **śubhe** ! devahūte !
sa-jīva-nirjīvayoḥ sajīvaḥ śreṣṭhaḥ \| prāṇy-aprāṇinoḥ sajīvayoḥ prāṇī
\| sa-cittācittayoḥ prāṇinoḥ **sa-cittaḥ** \| sparśajñāsparśajñayoḥ
sa-cittayoḥ **sparśajñaḥ** \| rasajñārasajñayoḥ sparśajñayoḥ
**rasajñaḥ** \| gandhajñāgandhajñayo rasajñayor **gandhajñaḥ** \|
śabdajñāśabdajñayor gandhajñayoḥ **śabdajñaḥ** \| rūpajñārūpajñayoḥ
śabdajñayo **rūpajñaḥ** \| ubhayatā dantaikadantayoḥ rūpajñayor
**ubhayatodataḥ** \| sapādāpādayoḥ ubhayayatodantayoḥ **sapādaḥ** \|
catuṣpada-bahupadyoḥ sapādayoś **catuṣpādaḥ** \|
hastībhūta-pāda-dvayāhastībhūta-pāda-dvayayoḥ catuṣpādayoḥ
hastībhūta-**pāda-dvayaḥ** \| varṇāvarṇayor hastībhūta-pādayor
**varṇaḥ** \| brāhmaṇābrāhmaṇayor varṇayor **brāhmaṇaḥ** \|
vedajñāvedajñayor brāhmaṇayor **vedajñaḥ** \| vedārthajñāvedārthajñayor
vedajñayor **vedārthajñaḥ** \|\|28-31\|\| **\[mu.pha. 4.2**-5**\]**

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tatra sarveṣāṁ sādhāraṇyenaiva
prāpter viśeṣayati sārdhaiḥ ṣaḍbhiḥ \| ajīvā jīrṇa-sasyādayaḥ, jīvā
jīvat-sasyādayaḥ \| tataḥ teṣv api prāṇa-bhṛtaḥ
bhūmiṣṭha-jalākarṣaṇa-vamanādi-liṅgena prāṇa-vṛtti-bhṛto
jīvat-pāṣāṇādayaḥ sa-cittāḥ pūrvam uḍḍayanādi-ceṣṭāḥ paścād indravajreṇa
stabdhāḥ iti śravaṇāt \| antaḥ-sajñānāḥ parvatā indriya-vṛttayaḥ
dṛṣṭy-ādi-tulyayā dūrato'pi sparśa-vṛttyā svodgamāvakāśa-jñānino
vṛkṣādayaḥ pūrva-pūrvasmād uttarottarasminn ekaika-guṇādhikyenādhikyam
\|\|28\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** na ca kevala-jñānīva
mad-bhaktaḥ sarvatra tulya-dṛṣṭiḥ sādhāraṇyenaivārhayed api tu
tāratamyenaiveti tat tāratamyaṁ darśayati sārdhaiḥ ṣaḍbhiḥ \| ajīvānām
ajīvebhyo jīrṇa-śaṣpādibhyaḥ sakāśāt jīvā ajīrṇa-śaṣpādayaḥ śreṣṭhās
tataḥ prāṇa-bhṛtaḥ bhūmiṣṭha-jalākarṣaṇa-vamanādi-liṅgena
prāṇa-vṛtti-bhṛto jīvat pāṣāṇādayaḥ \| tataḥ sa-cittāḥ pūrvam
uḍḍayanādi-ceṣṭā paścād indra-vajreṇa stabdhā iti śāstrād antaḥ sajñānāḥ
parvatāḥ \| tebhyo'pi +++

\...

**\|\| 3.29.29 \|\|**

**tatrāpi sparśa-vedibhyaḥ pravarā rasa-vedinaḥ \|**

**tebhyo gandha-vidaḥ śreṣṭhās tataḥ śabda-vido varāḥ \|\|**

**madhvācāryaḥ (bhāgavata-tātparyam) :**

paśu-vṛkṣādi-bhedena jīvā eva svataḥ sthitāḥ \|

> saṁsṛtau vyatyayas teṣāṁ muktau tat-tat-svarūpatā \|\|
>
> tatra sthāvaram uktebhyo varā jaṅgama-muktakāḥ \|
>
> tebhyo mānuṣa-muktāś ca vipra-muktās tato'dhikāḥ \|\|
>
> tato'padeśa-mātreṇa muktebhyo veda-vedinaḥ \|
>
> arthajñā ṛṣayas tebhyo'to devāḥ saṁśaya-cchidaḥ \|\|
>
> pūrṇa-dharmā tatas tv indro niḥsaṅgo garuḍas tataḥ \|
>
> muktau vā saṁsṛtau vāpi samyag eṣu hite guṇāḥ \|\| iti kāpileye
> \|\|29\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** atas tebhyaḥ sparśa-vedibhyo
rasa-vedino matsyādayaḥ śreṣṭhāḥ \| gandha-vido bhrama-rādayaḥ \|
śabda-vidaḥ sarpādayaḥ \|\|29\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** atas tebhyaḥ sparśa-vedibhyo
rasa-vedinaḥ rasākhādena mṛttikādi-sva-sva-bhojyābhojya-jñānino
gaṇḍupadyādayo matsyādayaś ca śreṣṭhās tebhyo gandha-vido bhramarādayas
tebhyaḥ śabda-vidaḥ sarpādayaḥ \| tatra kecit
saṅgamana-palāyanādi-hetu-śabda-vido'pi bhavanti \|\|29\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tatrāpi tebhyo'pi
sparśa-vedibhyo vṛkṣādibhyo rasa-vedino
mṛttikādi-sva-sva-bhojyābhojya-jñānino gaṇḍūpadādayaḥ \| gandha-vido
bakulādi-puṣpa-sūkṣma-kīṭāḥ, śabda-vido śabda-śravaṇena palāyanavantaḥ
kecij jala-kīṭāḥ \|\|29\|\|

\...

**\|\| 3.29.30 \|\|**

**rūpa-bheda-vidas tatra tataś cobhayato-dataḥ \|**

**teṣāṁ bahu-padāḥ śreṣṭhāś catuṣ-pādas tato dvi-pāt \|\|**

**śrīdhara-svāmī (bhāvārtha-dīpikā) :** rūpa-bheda-vidaḥ kākādayaḥ \|
ubhayato dantāḥ yeṣām \| apādebhyo bahu-pādās tebhyaś catuṣ-pādā ity
arthaḥ \| tato dvipān manuṣyaḥ \|\|30\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** pūrvoktebhyo rūpa-bheda-vidaḥ
kākādayaḥ \| ubhayato dantā bahu-padāś carma-caṭy-ādayo
phalādi-kartana-sāmarthyād ubhayato dantatvaṁ caiṣām \|
catuṣpādaḥ---paśavaḥ gamana-sādhana-pakṣābhyāṁ pakṣiṇaś ca, dvipāt
manuṣya ity arthaḥ \| anyeṣāṁ catuṣpāttva-dvipāttvādau saty api
tādṛśa-tat-tad-guṇābhāvān nyūnatvam \| eṣāṁ tu pāda-hīnatvaṁ
sa-cittatvādy-atiśaye buddhy-atiśaye hastādi-śālitve'pi liṅgam iti
pūrvato guṇotkarṣa-mayam \| pūrva-pūrvasmād uttarottarasminn
ekaika-guṇādhikyenādhikyam \| tad evam anyatrāpy
uttama-guṇādhikya-hānibhyāṁ tāratamyaṁ jñeyam \| yathā
devatādhiṣṭhānādinā himālayādiṣu tulasy-ādiṣu gavādiṣu ca paramādhikyam
\|\|30\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** rūpa-bheda-vidaḥ
kākādayaḥ \| ubhayato dantāḥ sarpādayaḥ \| bahu-padā teṣāṁ
puṣpa-kāṣṭhādi-kartana-liṅgena ubhayato dantatvaṁ jñeyam \| catuṣpādaḥ
paśavaḥ dvipān manuṣyāḥ \| eteṣāṁ pūrva-pūrvata uttarottareṣāṁ sāmānyata
eva guṇādhikyād ādhikyam \| devādhiṣṭhānādi-viśeṣa-guṇādhikya-vicāreṇa
śrī-govardhana-veṅkaṭācalādiṣu tulasyādiṣu ca sarvata eva paramādhikyād
arhaṇīyatvādhikyaṁ śāstrajña-siddham eva jñeyam \|\|30\|\|

\...

**\|\| 3.29.31 \|\|**

**tato varṇāś ca catvāras teṣāṁ brāhmaṇa uttamaḥ \|**

**brāhmaṇeṣv api veda-jño hy artha-jño'bhyadhikas tataḥ \|\|**

**śrīdhara-svāmī (bhāvārtha-dīpikā) : tatas** teṣu varṇāḥ \|\|31\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tatas teṣu \|\|31\|\|

\...

**\|\| 3.29.32 \|\|**

**artha-jñāt saṁśaya-cchettā tataḥ śreyān sva-karma-kṛt \|**

**mukta-saṅgas tato bhūyān adogdhā dharmam ātmanaḥ \|\|**

**śrīdhara-svāmī (bhāvārtha-dīpikā) : saṁśaya-cchettā** mīmāṁsakaḥ \|
**tato**'pi kevalāt **sva-karma-kṛt** \| **mukta-saṅgasya** lakṣaṇam
**ātmano dharmam** **adogdhā** niṣkāma ity arthaḥ \|\|32\|\|

**------------------------------------------------------------------------------------------------------------------------**

**kaivalya-dīpikā**: saṁśaya-cchedya-saṁśaya-cchedinor vedārthajñayoḥ
**saṁśaya-cchedī** \| sva-dharma-niṣṭhādharma-niṣṭhayoḥ
saṁśaya-cchedinoḥ svadharma-niṣṭhaḥ **śreyān** \|
yathā-lābha-santuṣṭāyathā-lābha-santuṣṭayoḥ svadharmaniṣṭhayor
yathā-lābha-santuṣṭaḥ śreyān \| dharmānujīvi-dharmopajīvinor
yathā-lābha-santuṣṭayoḥ dharmānujīvī \|\|32\|\| **\[mu.pha. 4.**6**\]**

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : dharmam adogdhā** niṣkāma-karmā
\|\|32\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tatas tādṛśād api
sva-karma samyag akartuḥ sakāśāt **sva-karma-kṛt** \| tatottamaṁ
**mukta-saṅgo** jñānī, yataḥ sa **sva-dharmam** **adogdhā**
pūrva-daśā-kṛta-sva-dharma-phalasyāgrahītā \|\|32\|\|

\...

**\|\| 3.29.33 \|\|**

**tasmān mayy arpitāśeṣa-kriyārthātmā nirantaraḥ \|**

**mayy arpitātmanaḥ puṁso mayi sannyasta-karmaṇaḥ \|**

**na paśyāmi paraṁ bhūtam akartuḥ sama-darśanāt \|\|**

**śrīdhara-svāmī (bhāvārtha-dīpikā) : arpitā aśeṣāḥ kriyā arthās**
tat-phalāny **ātmā** dehaś ca yena, ata eva **nirantaro**'vyavahitaḥ \|
**akartuḥ** kartṛtvābhimāna-śunyāt \|\|33\|\|

**------------------------------------------------------------------------------------------------------------------------**

**kaivalya-dīpikā**: viṣṇu-bhaktāviṣṇu-bhaktayor dharmānujīvinor
viṣṇu-bhaktaḥ \| indriya-vṛttitvaṁ sparśajñānādi sāmānyaṁ na svatantram
\| **kriyā** udyamaḥ **arthas** tat-phalam \| **ātmā** kartā bhoktā ca
\| viṣṇu-prīty-artham evodyamaḥ \| phalaṁ tv ānuṣaṅgikaṁ
viṣṇu-prīty-artham eva phala-bhogaḥ \| ātma-tuṣṭis tv ānuṣaṅgikī
viṣṇu-prīty-artham evātma-dhāraṇam \| muktis tv ānuṣaṅgikī
arpaṇa-śabdārthaḥ \| **nirantaram** asyāś citta-vṛtter akhaṇḍatā **mayy
arpiteti** śloka-ṣaṭkena viṣṇu-bhakta-praśaṁsā \| **paraṁ** śreṣṭham
\|\|33\|\| \[mu.pha. 4.7\]

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tasmād ity ardhakam \| nirantaraḥ
jñānādy-avyavahita-bhaktiḥ \| akartuḥ arpitātmatvena
sva-bharaṇādi-karmānapekṣamāṇāt yad bhagavati bhaktiḥ kriyate, tatrāpi
svasya bhagavad-adhīnatvaṁ jñātvā tad-abhimāna-śūnyāc ca \|
sama-darśanāt bhagavad-adhiṣṭhānatā-sāmyenātmavat pareṣv api hitam
āśaṁsamānāt---jīvāḥ śreṣṭhā hy ajīvaṇām \[3.29.28\] ity-ādinātra bhedo
hi vivakṣitaḥ, tato mad-bhakteṣu evādara-bāhulyādikaṁ kartavyam \|
anyatra tu yathā-prāptaṁ yathā-śakti veti bhāvaḥ \|\|34\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tasmād api sakāśāt mayi
yan-nāma-rūpādiṣu arpitā aśeṣāḥ kriyāḥ śravaṇa-nayanādi-vyāpārāḥ, arthā
āśrāyaś ca, ātmano'hantāspada-mamatāspada-mano-buddhy-ādayo yena saḥ \|
nirantaraḥ karma-jñānādi-vyavadhāna-śūnyaḥ \| mayi mat-prāpty-arthaḥ
sannyasta-karmaṇaḥ tyakta-varṇāśrama-dharmāt, mat-kṛte tyakta-karmāṇa
\[3.25.22\] iti pūrvokteḥ \| akartuḥ mad-bhaktāv api bhagavān eva me
bhaktiṁ kārayatīti buddhyā svātantryeṇa kartṛtvābhimāna-śūnyāt \|
sama-darśanāt svasya samam eva sukha-duḥkhādikaṁ sarvatra paśyataḥ \|
yad uktaṁ bhagavatā---

> ātmaupamyena sarvatra samaṁ paśyati yo'rjuna \|
>
> sukhaṁ vā yadi vā duḥkhaṁ sa yogī paramo mataḥ \|\| \[gītā 6.32\] iti
> \|

na ca

> vidyā-vinaya-saṁpanne brāhmaṇe gavi hastini \|
>
> śuni caiva śvapāke ca paṇḍitāḥ sama-darśinaḥ \|\| \[gītā 5.18\]

ity uktaṁ sama-darśitvaṁ vācyaṁ, jīvāḥ śreṣṭhāḥ hy ajīvaṇām \[3.29.28\]
ity-ādi-prakrānta-vākya-virodhāt \|\|33\|\|

\...

**\|\| 3.29.34 \|\|**

**manasaitāni bhūtāni praṇamed bahu-mānayan \|**

**īśvaro jīva-kalayā praviṣṭo bhagavān iti \|\|**

**madhvācāryaḥ (bhāgavata-tātparyam) : jīva-kalayā** saha **bhūtāni**
**bahu-mānayaṁs** tad-ālayatvena īśvaraṁ **praṇamet** \|\|34\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** jīvānāṁ kalayā parikalanena
antaryāmitayā praviṣṭa iti dṛṣṭyety arthaḥ \|\|34\|\|

**------------------------------------------------------------------------------------------------------------------------**

**kaivalya-dīpikā**: tattvatas tu sarvaṁ viṣṇor adhiṣṭhānam ity
āha---**manasā** iti \| **bhagavān praviṣṭa iti** \| **manasā bahu
mānayan** \|\|34\|\| \[mu.pha. 4.13\]

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** manasaitānīti \| **jīva-kalayā**
tat-kalayā tad-antaryāmitayety arthaḥ \| atra samo'haṁ \[gītā 9.29\]
ity-ādi-śrī-gītā-padyam api smartavyam \|[^122] tad evaṁ
prathamopāsakānāṁ sarva-bhūtādaro vihitaḥ, sa-śraddha-sādhakānāṁ tu
bhagavad-vaibhava-sārvatrikatā sphūrtyā bhagavaty evāsau \| yathoktaṁ
skānde---

> ete na hy adbhutā vyādha! tavāhiṁsādayo guṇāḥ \|
>
> hari-bhaktau pravṛttā ye na te syuḥ para-tāpinaḥ \|\|

iti vakṣyamāṇa-rītyā śuddha-bandhutvādi-bhāvaḥ sādhakānām api
bandhu-bhāva-siddha-śrī-gokula-vāsy-ādi-śīlānusāreṇa
tādṛśa-bhagavad-guṇānusāreṇa cāsau jāyate \| jāta-bhāvānāṁ tv ahiṁsā
coparamaś ca svīya eva svabhāvaḥ \| yathā---

> yatrānuraktāḥ sahasaiva dhīrā
>
> vyapohya dehādiṣu saṅgam ūḍham \|
>
> vrajanti tat pāramahaṁsyam antyaṁ
>
> yasminn ahiṁsā paramaḥ sva-dharmaḥ \|\| \[bhā.pu. 1.18.22\] iti \|

tataḥ parama-siddhānāṁ sarva-bhūteṣu yaḥ paśyed bhagavad-bhāvam ātmanaḥ
\[bhā.pu. 11.2.45\] ity-ādy-anusāreṇa siddha eva saḥ \| tatra sādhakānāṁ
yat tu, yathā taror mūla-niṣecanena \[bhā.pu. 4.31.14\] ity-ādau
tad-anyopāsanānāṁ punar-uktatvam upalabhyate, tat punaḥ kevalaṁ
svatantra-tad-dṛṣṭyopāsanānām eva \| atra tu
tat-tad-adhiṣṭhānaka-bhagavad-upāsanam eva vidhīyate \|
tad-ādarāvaśyakatvaṁ ca tat-sambandhenaiva sampādyate---tac cānyatra
jhaṭiti rāga-dveṣa-viśleṣārtham iti jñeyam \|

ata eva kevala-bhūtānukampayā śrī-bhagavad-arcanaṁ tyaktavato
bharatasyāntarāyaḥ paramātma-dṛṣṭyā ranti-devādīnāṁ tu kṛtārthatvam \|
tasmād bhūta-dayaiva bhagavad-bhaktir mukhyā nārcanam iti nirastam \|
tathaivāvyavahita-pūrvaṁ nirguṇa-bhakty-upāyatvena kriyā-yogena śastena
nātihiṁsreṇa nityaśaḥ ity atrāpi-śabdena
pāñcarātrikārcana-lakṣaṇa-kriyā-yogārthā patra-puṣpāvacayādi-lakṣaṇā
kiñcid dhiṁsāpi vihitā \| tasmād anyeṣām anādaro na kartavyaḥ,
bhagavat-sambandhenādarādikaṁ ca kartavyam \| svātantryeṇopāsanaṁ tu
dhik-kṛtam \| sādhv evoktam avismitaṁ taṁ paripūrṇa-kāmaṁ \[bhā.pu.
6.9.21\] ity-ādi \|

eṣa eva prastāvaḥ pūrvam abhisandhāya yad dhiṁsām \[bhā.pu. 3.29.8\]
ity-ādikaṁ, yad uktaṁ tat-poṣaṇatvena nirdiṣṭaḥ \| **jīva-kalayā**
tat-kalayā tad-antaryāmitayety arthaḥ[^123] \|\|34\|\|
\[bhakti-sandarbhaḥ 106\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** jīva-rūpā yā kalā tayā
saha \|\|34\|\|

\...

**\|\| 3.29.35 \|\|**

**bhakti-yogaś ca yogaś ca mayā mānavy udīritaḥ \|**

**yayor ekatareṇaiva puruṣaḥ puruṣaṁ vrajet \|\|**

**madhvācāryaḥ (bhāgavata-tātparyam) :** ekatara-bhāvenatarasya
niyatatvād ekatareṇaiva \|\|35\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** uktaṁ bhakti-yogaṁ
pūrvoktenāṣṭāṅga-yogena sahopasaṁharati, bhakti-yogaś ceti \| he mānavi
! puruṣaṁ parameśvaram \|\|35\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** bhaktīti \| yogasyāpi sa-bījatvena
bhakti-miśratvāt sādhakatamatvam \| kintu sādhakatama-dvaye'smin
anāyāsa-sāyāsa-kṛtatva-bhedena yathā-kramaṁ balitva-durbalitvāvagamāt
sādhye puruṣe'pi āvirbhāva-bhedena tāratamyaṁ jñeyam \|\|35\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** uktaṁ bhakti-yogaṁ
pūrvoktenāṣṭāṅga-yogena sahopasaṁharati bhaktīti \| puruṣaṁ vrajet
parameśvaraṁ māṁ prāpnuyāt, bhakti-yogena
cid-ghana-madīya-śrī-mūrti-sākṣātkāraḥ \| aṣṭāṅga-yogena ca
man-nirviśeṣa-svarūpa-sākṣātkāra ity ubhayor eva mat-prāpti-śabdena
śāstreṣūkteḥ \|\|35\|\|

\...

**\|\| 3.29.36-37 \|\|**

**etad bhagavato rūpaṁ brahmaṇaḥ paramātmanaḥ \|**

**paraṁ pradhānaṁ puruṣaṁ daivaṁ karma-viceṣṭitam \|\|**

**rūpa-bhedāspadaṁ divyaṁ kāla ity abhidhīyate \|**

**bhūtānāṁ mahad-ādīnāṁ yato bhinna-dṛśāṁ bhayam \|\|**

**śrīdhara-svāmī (bhāvārtha-dīpikā) :** yad anyat pṛṣṭaṁ jīvasya
saṁsṛtīḥ kālasya svarūpaṁ cācakṣveti, tad āha---etad iti sārdhena \|
etat sarva-niyantṛ yad bhagavato rūpam \| kīdṛśam ?
pradhāna-puruṣātmakaṁ paraṁ tad-vyatiriktaṁ ca \| etad eva daivam ity
abhidhīyate \| kīdṛśam ? karmaṇo viceṣṭitaṁ nānā-saṁsṛti-lakṣaṇaṁ yasmāt
tat \| daiva-prerita-karma-kṛtāḥ saṁsṛtayo vicitrā ity arthaḥ \|\|36\|\|

etad eva bhagavato rūpaṁ kāla iti cābhidhīyate \| kīdṛśam ?
rūpa-bhedasya vastūnām anyathātvasyāspadam āśrayaḥ kāraṇam \| uktaṁ
hi---kālād guṇa-vyatikaraḥ iti \| vakṣyate ca guṇa-vyatikaraḥ kālaḥ iti
\| divyam adbhuta-prabhāvam \| tad evāha---bhūtānām iti yāvat samāpti \|
mahad-ādīnāṁ tat-tad-abhimānināṁ jīvānām \|\|37\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tad evaṁ darśayati---etad iti
sārdhakena \| etad bhakty-ādi-yoga-dvaya-gamyaṁ puruṣākhya-tattvam eva
bhagavato brahmaṇaḥ paramātmanaś ca rūpaṁ svarūpaṁ bhagavad-ādi-saṁjñaṁ
rūpa-trayaṁ, na tato bhinnam ity arthaḥ \| puruṣo hy atra vadanti tat
tattva-vida \[bhā.pu. 1.2.11\] ity atroktam advaya-jñānam eva \| pūrvam
evāham ihāsam iti tat puruṣasya puruṣatvam iti śrūteḥ \| atra
rūpa-rūpiṇor abhede'pi bheda-vivakṣā śilā-putrasya śarīram itivat tat
tattva-rūpaṁ paraṁ nirupādhikam eva \| ekasyaiva tasya tattvasya
svarūpa-dharma-viśeṣāvirbhāvānāvirbhāvābhyāṁ tat-tad-āvirbhāva-bheda iti
bhāvaḥ \|

tad evaṁ prādhānyena śuddha-rūpa-trayaṁ nirūpyānyat trayaṁ nirūpayati \|
etad eva pradhāna-puruṣaṁ pradhānopādhikaṁ puruṣa-rūpam ity arthaḥ \|
puri śete puruṣa iti nirukteḥ \| pradhānam iti bahutra pāṭhaḥ kintu
svāmy-asammataḥ \| atra paramātmanaḥ sākṣitvam, asya tu kartṛtvam iti
bhedaḥ svīkṛtaḥ \| bhagavad-brahmaṇor bhedaś ca vyākhyāta eva \| etad
eva ca pūrvoktaṁ tattvaṁ prakṛty-upādhi-puruṣa-rūpaṁ
bhagavad-vṛtti-bhedena daivaṁ kālaś cety abhidhīyate \| tatra daivasya
lakṣaṇaṁ karmaṇo viceṣṭitaṁ yasmāt tad iti \| kālasya lakṣaṇaṁ rūpeti \|
yad vā, tad idam etad ity asyaiva viśeṣaṇam \| tat-tad-rūpāśraya ity
arthaḥ \| tatra hetuḥ---divyam acintya-śaktīty arthaḥ \|\|36\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu tayor ekatareṇaiva
puruṣaḥ puruṣaṁ vrajed iti prabravīṣi \| na tu puruṣo māṁ vrajed iti
brūṣe ity ataḥ sa puruṣa eva kaḥ ? tatra sva-tarjanyā sva-vakṣaḥ spṛśann
āha---etad iti \| ayam arthaḥ---yaḥ khalu bhakteṣu bhāgavat bhavati
jñāniṣu brahma-yogiṣu paramātmā tasyaiva paraṁ yad aprākṛtaṁ rūpaṁ tad
etad eva, tvat-putro'ham eva parameśvara ity arthaḥ \| na kevalam etāvad
eva, kintu prākṛti-puruṣa-jīvādṛṣṭa-kālādy api madīyam etad-rūpam evety
āha---pradhānaṁ ca tat-pravartakaḥ puruṣaś ceti dvandvaikyam \| daivaṁ
jīvādṛṣṭaṁ kīdṛśaṁ karmabhiḥ puṇya-pāpair vividhaṁ ceṣṭitaṁ yatas tat \|

tathā kāla ity abhidhīyate, yat tad api divyam adbhuta-prabhāvaṁ
mat-svarūpam eva rūpa-bhedasya vastūnām anyathā-bhāvasya āspadam āśrayaḥ
kāraṇam \|uktaṁ hi---kālād guṇa-vyatikaraḥ iti \| tayā pṛṣṭaṁ kālasya
lakṣaṇam uktam ū1 cety āha yataḥ sakāśān mahad-ādīnāṁ
tat-tad-abhimānināṁ jīvānāṁ sṛṣṭy-ādi-madhyānta-bhāvānāṁ bhinna-dṛśām
ajñānināṁ sarveṣāṁ bhayam \|\|37\|\|

\...

**\|\| 3.29.38 \|\|**

**yo'ntaḥ praviśya bhūtāni bhūtair atty akhilāśrayaḥ \|**

**sa viṣṇv-ākhyo'dhiyajño'sau kālaḥ kalayatāṁ prabhuḥ \|\|**

**śrīdhara-svāmī (bhāvārtha-dīpikā) :** bhaya-hetutvam āha---ya iti \|
bhūtair eva bhūtāny atti saṁharati \| adhiyajño yajña-phala-dātā \|
kalayatāṁ vaśī-kurvatām \|\|38\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** bhaya-prakāram āha---ya
iti \| bhūtair eva bhūtāny atti saṁharati \| adhiyajñaḥ
yajñādhikāritvena tat-phala-dātā \| kalayatāṁ vaśīkurvatām api
\|\|38\|\|

\...

**\|\| 3.29.39 \|\|**

**na cāsya kaścid dayito na dveṣyo na ca bāndhavaḥ \|**

**āviśaty apramatto'sau pramattaṁ janam anta-kṛt \|\|**

**madhvācāryaḥ (bhāgavata-tātparyam) :** yathā-yogyātirekeṇa na dveṣyaś
ca priyo hareḥ iti kāpileye \|\|39\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

\...

**\|\| 3.29.40 \|\|**

**yad-bhayād vāti vāto'yaṁ sūryas tapati yad-bhayāt \|**

**yad-bhayād varṣate devo bha-gaṇo bhāti yad-bhayāt \|\|**

**śrīdhara-svāmī (bhāvārtha-dīpikā) :** bhīṣāsmād vātaḥ pavate
ity-ādi-śruti-prasiddham etasya bhīṣaṇatvam api kāla-rūpeṇaivety
āha---yad iti ṣaṭkena \| yad-bhayāt yasya preraṇāt vāti svalpatvena
bahutvena dig-bhedena ca calati tapati kutracit kadācit tāpata-pūrvakaṁ
prakāśayati udayāstamayatvāt evaṁ bhāti ca \|\|40\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **yad** yasmād
viṣṇv-ākhyāt \|\|40\|\|

\...

**\|\| 3.29.41 \|\|**

**yad vanaspatayo bhītā latāś cauṣadhibhiḥ saha \|**

**sve sve kāle'bhigṛhṇanti puṣpāṇi ca phalāni ca \|\|**

**śrīdhara-svāmī (bhāvārtha-dīpikā) :** yat yasmād bhītāḥ \|\|41\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

\...

**\|\| 3.29.42 \|\|**

**sravanti sarito bhītā notsarpaty udadhir yataḥ \|**

**agnir indhe sa-giribhir bhūr na majjati yad-bhayāt \|\|**

**śrīdhara-svāmī (bhāvārtha-dīpikā) :** yato bhītāḥ saritaḥ sravanti \|
indhe dīpyate saha-giribhir bhūḥ \|\|42\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sravanti kvacic chanā kalau gaṅgā
bhaviṣyatīti nyāyāt kadācin na sravanty apītīndhe kadācit kutracit
avyaktam api tiṣṭhatīti \|\|42\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** indhe dīpyate so'gniḥ \|
giribhiḥ saha bhūr bahu-pāpātmaka-puruṣa-bhāreṇāpi na majjati, kintu
kaṣṭenāpi dhairyam eva dhatte, atikaṣṭe tu dvāparānte tayā go-rūpiṇyā
brahmaṇe svabhāva-jñāpanam ibhāv \|\|42\|\|

\...

**\|\| 3.29.43 \|\|**

**nabho dadāti śvasatāṁ padaṁ yan-niyamād adaḥ \|**

**lokaṁ sva-dehaṁ tanute mahān saptabhir āvṛtam \|\|**

**śrīdhara-svāmī (bhāvārtha-dīpikā) :** ado nabho yan-niyamād yasyājñayā
\| mahān mahat-tattvam aṅkurātmakaṁ sva-dehaṁ lokatvena tanute
vistārayati \|\|43\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** adaḥ śārīraṁ nabhaḥ śvasatāṁ
dehānāṁ padaṁ śvāsa-kriyāṇām avakāśaṁ dadāti, mṛtānāṁ teṣāṁ tu na
dadāti, tad-āspadaṁ na bhavatīty arthaḥ \|\|43\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ado nabho yan-niyamād
yan-nirdeśāt \| śvasatāṁ jīvatāṁ prāṇināṁ śvāsa-kriyāvatāṁ padam
avakāśaṁ, na tu mṛtānāṁ dadāti, mahān mahat-tattvaṁ brahmā sva-dehaṁ
vairājaṁ lokaṁ bhūr-ādi-lokatvena vistārayati \|\|43\|\|

\...

**\|\| 3.29.44 \|\|**

**guṇābhimānino devāḥ sargādiṣv asya yad-bhayāt \|**

**vartante'nuyugaṁ yeṣāṁ vaśa etac carācaram \|\|**

**śrīdhara-svāmī (bhāvārtha-dīpikā) :** guṇābhimānino guṇa-niyantāro
devā brahmādayo'sya viśvasya sargādiṣu pravartante \| anu-yugaṁ vāraṁ
vāram ity arthaḥ \|\|44\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** guṇābhimānino
brahma-dharma-rudrādayaḥ \| anuyugaṁ pratikalpam \|\|44\|\|

\...

**\|\| 3.29.45 \|\|**

**so'nanto'nta-karaḥ kālo'nādir ādi-kṛd avyayaḥ \|**

**janaṁ janena janayan mārayan mṛtyunāntakam \|\|**

**śrīdhara-svāmī (bhāvārtha-dīpikā) :** janena pitrādinā janaṁ putrādiṁ
janayann ādikṛt \| mṛtyunāntakam api mārayann anta-karaḥ svayaṁ tv
anādir ananto'vyayaś ca \|\|45\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** janena pitrādinā janayan
sann ādikṛt \|\|45\|\|

**iti sārārtha-darśinyāṁ harṣiṇyāṁ bhakta-cetasām \|**

**ūnatriṁśas tritīyasya saṅgataḥ saṅgataḥ satām \|\|\*\|\|**

\...

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ tṛtīya-skandhe
>
> vidūra-maitreya-saṁvāde kāpileye bhakti-yogo nāma
>
> ekonatriṁśo'dhyāyaḥ \|

**\|\|29\|\|**

**...**

**(3.30)**

**triṁśo'dhyāyaḥ**

**dehagehāsaktapuruṣāṇāṁ pāpādaghogati-kathanam \|**

**\|\| 3.30.1 \|\|**

**kapila uvāca---**

**tasyaitasya jano nūnaṁ nāyaṁ vedoru-vikramam \|**

**kālyamāno'pi balino vāyor iva ghanāvaliḥ \|\|**

**śrīdhara-svāmī (bhāvārtha-dīpikā) :**

triṁśe tu kāyakāntādi- lālanākula-cetasām \|

kāmināṁ tāmasī pāpād adhogatir udīryate \|\|

kāla-prabhāva-varṇana-pūrvakaṁ vairāgyāya vicitra-karma-kṛtāṁ saṁsṛtim
adhyāya-trayeṇa prapañcayati \| tasyaitasya balinaḥ kālasya \| balineti
vā pāṭhaḥ \| kālyamāno vicālyamāno'pi \| vāyor vikramaṁ yathā
megha-paṅktir na veda \|\|1\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** balineti pāṭhe tena kālenaiveti
śeṣaḥ \|\|1\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**

nirguṇāṁ saguṇāṁ bhaktiṁ jñāna-yogau ca sāttvikau \|

hariḥ pañcabhir adhyāyair darśayāmāsa mātaram \|\|

adhyāya-tritayenātha krameṇa kila karmaṇām \|

tāmasīṁ rājasīṁ cāpi sāttvikīṁ gatim aikṣayat \|\|

triṁśe tāruṇya-vṛddhatvam ṛti-nāraka-yantraṇāḥ \|

prāha sāṁsārikāṇāṁ strī-putrādy-ākula-cetasām \|\|

atha hari-bhaktiṁ vinā vicitra-karma-kṛtāṁ sāṁsārikaṁ duḥkham
adhyāya-trayeṇa prapañcayati \| tasya kālasya balino balineti ca pāṭhaḥ
\|\|1\|\|

\...

**\|\| 3.30.2 \|\|**

**yaṁ yam artham upādatte duḥkhena sukha-hetave \|**

**taṁ taṁ dhunoti bhagavān pumān chocati yat-kṛte \|\|**

**śrīdhara-svāmī (bhāvārtha-dīpikā) :** vikramam evāha---yaṁ yam arthaṁ
duḥkhena prayāsenopādatte āpādayati, taṁ tam arthaṁ bhagavān kālo
dhunoti vināśayati \| yat-kṛte yan-nimittam \|\|2\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam**.***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** bhagavān kālaḥ \|\|2\|\|

\...

**\|\| 3.30.3 \|\|**

**yad adhruvasya dehasya sānubandhasya durmatiḥ \|**

**dhruvāṇi manyate mohād gṛha-kṣetra-vasūni ca \|\|**

**śrīdhara-svāmī (bhāvārtha-dīpikā) :** śoke hetuḥ, yat yasmāt
sānubandhasya kalatrādi-sahitasya dehasya sambandhīni gṛhādīni \| vasu
dravyam \| anukta-samuccayārthaś ca-kāraḥ \|\|3\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam**.***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** śoke ko hetuḥ \| **yad**
yasmāt sānubandhasya kalatrādi-sahitasya \|\|3\|\|

\...

**\|\| 3.30.4 \|\|**

**jantur vai bhava etasmin yāṁ yāṁ yonim anuvrajet \|**

**tasyāṁ tasyāṁ sa labhate nirvṛtiṁ na virajyate \|\|**

**śrīdhara-svāmī (bhāvārtha-dīpikā) :** durmatitvaṁ darśayan duḥkhaṁ
prapañcayati---jantur iti caturdaśabhiḥ \|\|4\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam**.***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** durmatitvaṁ
darśayati---jantur iti \|\|4\|\|

\...

**\|\| 3.30.5 \|\|**

**naraka-stho'pi dehaṁ vai na pumāṁs tyaktum icchati \|**

**nārakyāṁ nirvṛtau satyāṁ deva-māyā-vimohitaḥ \|\|**

**śrīdhara-svāmī (bhāvārtha-dīpikā) :** nārakyāṁ narakāhārādibhir
jātāyām \|\|5\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam**.***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nārakyāṁ
narakāhāra-strī-saṅgādibhir jātāyām \|\|5\|\|

\...

**\|\| 3.30.6 \|\|**

**ātma-jāyā-sutāgāra-paśu-draviṇa-bandhuṣu \|**

**nirūḍha-mūla-hṛdaya ātmānaṁ bahu manyate \|\|**

**śrīdhara-svāmī (bhāvārtha-dīpikā) :** nirūḍha-mūlaṁ prasṛta-manorathaṁ
hṛdayaṁ yasya \| bahu manyate kṛtārtho'ham iti ślāghate \|\|6\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam**.***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nirūḍhaṁ mūlaṁ yasya
tādṛśaṁ hṛdayaṁ yasya saḥ \|\|6\|\|

\...

**\|\| 3.30.7 \|\|**

**sandahyamāna-sarvāṅga eṣām udvahanādhinā \|**

**karoty avirataṁ mūḍho duritāni durāśayaḥ \|\|**

**śrīdhara-svāmī (bhāvārtha-dīpikā) :** udvahanādhinā poṣaṇa-cintayā
\|\|7\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sandahyeti kvacit pāṭhaḥ \| naiṣa
puṇyāraṇya-sammataḥ \|\|7\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** udvahanādhinā
rakṣaṇa-poṣaṇānurañjana-vivāha-pradānādi-cintayā \|\|7\|\|

\...

**\|\| 3.30.8-9 \|\|**

**ākṣiptātmendriyaḥ strīṇām asatīnāṁ ca māyayā \|**

**raho racitayālāpaiḥ śiśūnāṁ kala-bhāṣiṇām \|\|**

**gṛheṣu kūṭa-dharmeṣu duḥkha-tantreṣv atandritaḥ \|**

**kurvan duḥkha-pratīkāraṁ sukhavan manyate gṛhī \|\|**

**śrīdhara-svāmī (bhāvārtha-dīpikā) :** durāśayatvam āha---ākṣipta ātmā
indriyāṇi ca yasya \| kayā ? asatīnāṁ puṁścalīnām api rahasi racitayā
sambhogādi-rūpayā \| madhura-bhāṣiṇāṁ śiśūnām ālāpaiś ca \| sukhavan
manyata ity uttareṇānvayaḥ \|\|8\|\| kūṭāḥ vitta-śāṭhyādi-bahulā dharmā
yeṣu duḥkha-pradhāneṣu \|\|9\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ākṣiptātmeti yugmakam \|\|8\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kūṭāḥ
vitta-śāṭhyādi-bahulā dharmā yeṣu duḥkha-tantreṣu duḥkha-pradhāneṣu
\|\|9\|\|

\...

**\|\| 3.30.10 \|\|**

**arthair āpāditair gurvyā hiṁsayetas tataś ca tān \|**

**puṣṇāti yeṣāṁ poṣeṇa śeṣa-bhug yāty adhaḥ svayam \|\|**

**śrīdhara-svāmī (bhāvārtha-dīpikā) :** yeṣāṁ poṣaṇenādho yāti tān
puṣṇāti \| śeṣa-bhug iti bhogo'pi tasya durlabha ity arthaḥ \|\|10\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam**.***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** śeṣa-bhuk
tad-bhuktāvaśiṣṭa-bhug iti bhogo'pi tasya durlabha ity arthaḥ \|\|10\|\|

\...

**\|\| 3.30.11 \|\|**

**vārtāyāṁ lupyamānāyām ārabdhāyāṁ punaḥ punaḥ \|**

**lobhābhibhūto niḥsattvaḥ parārthe kurute spṛhām \|\|**

**śrīdhara-svāmī (bhāvārtha-dīpikā) :** vārtāyāṁ jīvikāyām \|
niḥsattvo'śaktaḥ \| parārthe para-sve \|\|11\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam**.***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** vārtāyāṁ jīvikāyām
\|\|11\|\|

\...

**\|\| 3.30.12 \|\|**

**kuṭumba-bharaṇākalpo manda-bhāgyo vṛthodyamaḥ \|**

**śriyā vihīnaḥ kṛpaṇo dhyāyan chvasiti mūḍha-dhīḥ \|\|**

**śrīdhara-svāmī (bhāvārtha-dīpikā) :** akalpo'samarthaḥ \|\|12\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam**.***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** putrādi-jīvanopāyaṁ
dhyāyan \|\|12\|\|

\...

**\|\| 3.30.13 \|\|**

**evaṁ sva-bharaṇākalpaṁ tat-kalatrādayas tathā \|**

**nādriyante yathā pūrvaṁ kīnāśā iva go-jaram \|\|**

**madhvācāryaḥ (bhāgavata-tātparyam) :** kīnāśaḥ karṣako mataḥ
\|\|13\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** pūrvaṁ yathādriyante tathādaraṁ
na kurvanti \| kīnāśāḥ kṛpaṇāḥ kṛṣīvalāḥ \| go-jaraṁ vṛddhaṁ balīvardam
\|\|13\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam**.***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kīnāśaḥ kṛṣīvalāḥ \|
go-jaraṁ vṛddha-balīvardam \|\|13\|\|

\...

**\|\| 3.30.14-15 \|\|**

**tatrāpy ajāta-nirvedo bhriyamāṇaḥ svayaṁ bhṛtaiḥ \|**

**jarayopātta-vairūpyo maraṇābhimukho gṛhe \|\|**

**āste'vamatyopanyastaṁ gṛha-pāla ivāharan \|**

**āmayāvy apradīptāgnir alpāhāro'lpa-ceṣṭitaḥ \|\|**

**śrīdhara-svāmī (bhāvārtha-dīpikā) :** bhriyamāṇaḥ puṣyamāṇaḥ
\|\|14\|\| avamatyāvajñayopanyastaṁ samīpe prakṣiptam \| gṛha-pālaḥ śvā
\| āharan bhuñjānaḥ \| āmayāvī rogī \|\|15\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tatrāpīti sārdhakam \|\|14\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** pūrvaṁ bhṛtaiḥ
putrādibhir bhriyamāṇaṁ puṣyamāṇaḥ, poṣaṇa-prakāram āha---avamatyā
avajñayā upanñastaṁ prakṣiptaṁ gṛha-pālaḥ śveva āharan bhuñjānaḥ āmayāvī
rogī \|\|14-15\|\|

\...

**\|\| 3.30.16 \|\|**

**vāyunotkramatottāraḥ kapha-saṁruddha-nāḍikaḥ \|**

**kāsa-śvāsa-kṛtāyāsaḥ kaṇṭhe ghura-ghurāyate \|\|**

**madhvācāryaḥ (bhāgavata-tātparyam) :** uttāram udgatiṁ vidyāt
\|\|16\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** uttāro bahir nirgata-netraḥ \|
kaphena saṁruddhāḥ nāḍyo mārga-bhūtā yasya \| kāsa-śvāsābhyāṁ kṛta āyāso
yasya \| ghura-ghura iti śabdaṁ karoti \|\|16\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam**.***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** utkramatā
kāśādy-ādhikyena ūrdhvam uttiṣṭhatā kapha-ruddha-nāḍī-mārgeṇa vāyunā
hetunā udvartitā tārā akṣṇaḥ kanīnikā yasya saḥ \| ghura-ghura iti
śabdaṁ karoti \|\|16\|\|

\...

**\|\| 3.30.17 \|\|**

**śayānaḥ pariśocadbhiḥ parivītaḥ sva-bandhubhiḥ \|**

**vācyamāno'pi na brūte kāla-pāśa-vaśaṁ gataḥ \|\|**

**śrīdhara-svāmī (bhāvārtha-dīpikā) :** parivītaḥ pariveṣṭitaḥ \|
vācyamaṇo bandho tātety āhūyamānaḥ \|\|17\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam**.***

\...

**\|\| 3.30.18 \|\|**

**evaṁ kuṭumba-bharaṇe vyāpṛtātmājitendriyaḥ \|**

**mriyate rudatāṁ svānām uru-vedanayāsta-dhīḥ \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** asta-dhīr naṣṭa-matiḥ \|\|18\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam**.***

\...

**\|\| 3.30.19 \|\|**

**yama-dūtau tadā prāptau bhīmau sarabhasekṣaṇau \|**

**sa dṛṣṭvā trasta-hṛdayaḥ śakṛn-mūtraṁ vimuñcati \|\|**

**śrīdhara-svāmī (bhāvārtha-dīpikā) :** mṛtasya puṇya-pāpābhyāṁ dve gatī
\| tatra pāpa-gatim āha---yama-dūtāv ity-ādi yāvat samāpti \|
sa-rabhasaṁ sa-krodham īkṣaṇaṁ yayos tau dṛṣṭvā \|\|19\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam**.***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** mṛtasya pāpātmano gatim
āha---yamadūtāv iti \| sa mriyamāṇaḥ \|\|19\|\|

\...

**\|\| 3.30.20 \|\|**

**yātanā-deha āvṛtya pāśair baddhvā gale balāt \|**

**nayato dīrgham adhvānaṁ daṇḍyaṁ rāja-bhaṭā yathā \|\|**

**śrīdhara-svāmī (bhāvārtha-dīpikā) :** āvṛtya nirudhya \|\|20\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** yātanā-dehe tam āvṛtya
praveśana-pūrvakaṁ niruddhyety arthaḥ \| nayataḥ tāv iti śeṣaḥ
\|\|20\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sthūla-dehān niṣkāśya
yātanā-maya-dehe taṁ praveśya āvṛtya nirudhya tau nayataḥ prāpayataḥ
\|\|20\|\|

\...

**\|\| 3.30.21-22 \|\|**

**tayor nirbhinna-hṛdayas tarjanair jāta-vepathuḥ \|**

**pathi śvabhir bhakṣyamāṇa ārto'ghaṁ svam anusmaran \|\|**

**kṣut-tṛṭ-parīto'rka-davānalānilaiḥ**

**santapyamānaḥ pathi tapta-vāluke \|**

**kṛcchreṇa pṛṣṭhe kaśayā ca tāḍitaś**

**calaty aśakto'pi nirāśramodake \|\|**

**śrīdhara-svāmī (bhāvārtha-dīpikā) :** tayos tarjanair nirbhinnaṁ
hṛdayaṁ yasya \| ārtaḥ saṁś calatīti dvitīyenānvayaḥ \|\|21\|\|
kṣut-tṛḍbhyāṁ parīto vyāptaḥ \| taptā vālukā yasmin \| nirgata āśramo
viśrāma-sthānam udakaṁ ca yasmin \|\|22\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tayor iti yugmakam \|\|21\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tayos tarjanaiḥ svam
aghaṁ tasyaiva pāpasya phalam idam anubhavāmīti smaran nirāśramodake
viśrāma-sthala-jala-rahite pathi \|\|21\|\|

\...

**\|\| 3.30.23 \|\|**

**tatra tatra patan chrānto mūrcchitaḥ punar utthitaḥ \|**

**pathā pāpīyasā nītas tarasā yama-sādanam \|\|**

**śrīdhara-svāmī (bhāvārtha-dīpikā) :** yama-sādanaṁ nīto bhavati
\|\|23\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam**.***

\...

**\|\| 3.30.24 \|\|**

**yojanānāṁ sahasrāṇi navatiṁ nava cādhvanaḥ \|**

**tribhir muhūrtair dvābhyāṁ vā nītaḥ prāpnoti yātanāḥ \|\|**

**śrīdhara-svāmī (bhāvārtha-dīpikā) :** tatraiva viśeṣam
āha---**adhvanaḥ** sambandhināṁ **yojanānāṁ navatiṁ nava** ca
**sahasrāṇi** pāpādhikye **dvābhyāṁ vā nītaḥ** san \|\|24\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : yojanānām** iti catuṣkam \|\|24\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **adhvanaḥ** sambandhināṁ
**yojanānāṁ navatiṁ sahasrāṇi** navaty-adhikāni \| pāpādhikye dvābhyām
eva muhūrtābhyāṁ nītaḥ san \|\|24\|\|

\...

**\|\| 3.30.25 \|\|**

**ādīpanaṁ sva-gātrāṇāṁ veṣṭayitvolmukādibhiḥ \|**

**ātma-māṁsādanaṁ kvāpi sva-kṛttaṁ parato'pi vā \|\|**

**śrīdhara-svāmī (bhāvārtha-dīpikā) :** yātanāḥ saṅkṣepato darśayati
caturbhiḥ \| ādīpanaṁ prajvalanaṁ prāpnoti \| svena kṛttam anyena vā
kṛttaṁ chinnaṁ yat svasya māṁsaṁ tasya bhakṣaṇam ity arthaḥ \|\|25\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam**.***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yātanā evāha---ādīpanaṁ
prajvalanam ity-ādīnāṁ prāpnotīty anenānvayaḥ \| svena kṛttaṁ chinnaṁ
purataḥ pareṇa vā \|\|25\|\|

\...

**\|\| 3.30.26 \|\|**

**jīvataś cāntrābhyuddhāraḥ śva-gṛdhrair yama-sādane \|**

**sarpa-vṛścika-daṁśādyair daśadbhiś cātma-vaiśasam \|\|**

**śrīdhara-svāmī (bhāvārtha-dīpikā) :** ātmano vaiśasaṁ pīḍām \|\|26\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** uddhāram iti sammataḥ pāṭhaḥ \|
prāpnotīti yojanayā pīḍām ity api dvitīyāntena vyākhyā sāmānyatvāt
\|\|26\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** vaiśasaṁ pīḍām \|\|26\|\|

\...

**\|\| 3.30.27 \|\|**

**kṛntanaṁ cāvayavaśo gajādibhyo bhidāpanam \|**

**pātanaṁ giri-śṛṅgebhyo rodhanaṁ cāmbu-gartayoḥ \|\|**

**śrīdhara-svāmī (bhāvārtha-dīpikā) :** bhidāpanaṁ bheda-prāpaṇam
\|\|27\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** kṛntanaṁ kartanam \|\|27\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** bhidāyā vidāraṇasya
āpanaṁ prāpaṇam \|\|27\|\|

\...

**\|\| 3.30.28 \|\|**

**yās tāmisrāndha-tāmisrā rauravādyāś ca yātanāḥ \|**

**bhuṅkte naro vā nārī vā mithaḥ saṅgena nirmitāḥ \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** *na vyākhyātam**.***

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** yā yātanā tāś ca bhuṅkte \| mithaḥ
saṅgeneti \| pāpiṣṭha-gṛhastha-prasaṅgān nara-nāryos tayoḥ pāpiṣṭhatve
prāpteḥ paraspara-saṅgaḥ pāpātiśaya-hetur iti \|\|28\|\|

\...

**\|\| 3.30.29 \|\|**

**atraiva narakaḥ svarga iti mātaḥ pracakṣate \|**

**yā yātanā vai nārakyas tā ihāpy upalakṣitāḥ \|\|**

**madhvācāryaḥ (bhāgavata-tātparyam) :** atraivety eva-śabdaḥ
sāmīpyārthe---sāmīpye ca pradhāne ca eva-śabdo'vadhāraṇaḥ iti
śabda-nirṇaye atrāpy astīty arthaḥ \|\|29\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** na caitad asambhāvitam atrāpi
dṛśyamānatvād ity āha---ataiveti \|\|29\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam**.***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** na caitad asambhāvitam
atrāpi rāja-daṇḍe kāsāṁcit pratyavayava-kṛntanādi-yātanānāṁ tathā
srak-candana-varnitādi-sukha-bhogānāṁ ca dṛśamānatvād ity
āha---atraiveti \|\|29\|\|

\...

**\|\| 3.30.30 \|\|**

**evaṁ kuṭumbaṁ bibhrāṇa udarambhara eva vā \|**

**visṛjyehobhayaṁ pretya bhuṅkte tat-phalam īdṛśam \|\|**

**śrīdhara-svāmī (bhāvārtha-dīpikā) :** ubhayaṁ kuṭumbaṁ svaṁ dehaṁ ca
\|\|30\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam**.***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ubhayaṁ kuṭumbam udaraṁ
ca \| pretya mṛtvā \|\|30\|\|

\...

**\|\| 3.30.31 \|\|**

**ekaḥ prapadyate dhvāntaṁ hitvedaṁ sva-kalevaram \|**

**kuśaletara-pātheyo bhūta-droheṇa yad bhṛtam \|\|**

**śrīdhara-svāmī (bhāvārtha-dīpikā) :** pāpārjitaṁ dhanaṁ bhuñjate
bahavaḥ, kartaina narakaṁ yātīty āha---eka iti \| bhūta-droheṇa yad
bhṛtaṁ tat sthūlaṁ sva-kalevaram ihaiva hitvā \| kuśalād itarat pāpaṁ
tad eva pātheyaṁ bhogyaṁ yasya \|\|31\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam**.***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kuśaletarat pāpam eva
pātheyaṁ maraṇa-patha-bhogyaṁ yasya saḥ \| bhūta-droheṇa yad bhūtaṁ
puṣṭīkṛtaṁ tat sthūlaṁ kalevaraṁ hitvā \|\|31\|\|

\...

**\|\| 3.30.32 \|\|**

**daivenāsāditaṁ tasya śamalaṁ niraye pumān \|**

**bhuṅkte kuṭumba-poṣasya hṛta-vitta ivāturaḥ \|\|**

**śrīdhara-svāmī (bhāvārtha-dīpikā) :** nanu pāpam api vihāya gacchatu
tatrāha---daiveneti \| tasya kuṭumba-poṣaṇasya śamalaṁ pāpaṁ
daivaneneśvareṇa prāpitaṁ bhuṅkte \|\|32\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** daivenety ukte'pi neśvarasya
nairghṛṇyam īśvaras tu parjanyavad draṣṭavya iti nyāyāt \|\|32\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tasya pāpa-kṛtasya
kuṭumba-poṣasya śamalaṁ mālinyaṁ daiva-prāpitaṁ kuṭumba-virahita eva
bhuṅkte hṛta-vitta iva \|\|32\|\|

\...

**\|\| 3.30.33 \|\|**

**kevalena hy adharmeṇa kuṭumba-bharaṇotsukaḥ \|**

**yāti jīvo'ndha-tāmisraṁ caramaṁ tamasaḥ padam \|\|**

**śrīdhara-svāmī (bhāvārtha-dīpikā) :** nanu kuṭumba-poṣaṇaṁ vihitam eva
tatrāha---kevaleneti \| tamaso narakasya caramaṁ padaṁ sthānam
\|\|33\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam**.***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tamaso narakasya padaṁ
sthānam \|\|33\|\|

\...

**\|\| 3.30.34 \|\|**

**adhastān nara-lokasya yāvatīr yātanādayaḥ \|**

**kramaśaḥ samanukramya punar atrāvrajec chuciḥ \|\|**

**śrīdhara-svāmī (bhāvārtha-dīpikā) :** punar
manuṣya-śarīra-prāpti-prakāram āha---nara-lokasya manuṣya-dehasya
prāpter adhastād arvāg yāvatyo yātanāḥ \| ādi-śabdena
śva-sūkarādi-yonayaś ca yāstāḥ sarvāḥ krameṇa saṁprāpya bhogena
kṣīṇa-pāpaḥ śuciḥ sann atra punar naratvaṁ prāpnotīty arthaḥ \|\|34\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam**.***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yāvatyo yātanāḥ \|
yāvac-chabdena śvaśūkarādi-yonayo yās tāḥ krameṇa prāpya bhogena
kṣīṇa-pāpaḥ śuciḥ san punar naratvaṁ prāpnuyāt \|\|34\|\|

iti sārārtha-darśinyāṁ harṣiṇyāṁ bhakta-cetasām \|

triṁśo'tra tṛtīye saṅgataḥ saṅgataḥ satām \|\|\*\|\|

\...

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ tṛtīya-skandhe
>
> vidura-maitreya-saṁvāde kāpileye karma-vipāko nāma
>
> triṁśo'dhyāyaḥ \|

\|\| 3.30 \|\|

**...**

**(3.31)**

**ekatriṁśo'dhyāyaḥ**

**mātuḥ kukṣau praviṣṭasya jīvasya dehaprāptivarṇanaṁ garbhasthajīvakṛtā
bhagavatstutiḥ, jīvasya bālyādyavasthākleśavarṇanaṁ ca \|**

**\|\| 3.31.1 \|\|**

**śrī-bhagavān uvāca---**

**karmaṇā daiva-netreṇa jantur dehopapattaye \|**

**striyāḥ praviṣṭa udaraṁ puṁso retaḥ-kaṇāśrayaḥ \|\|**

**śrīdhara-svāmī (bhāvārtha-dīpikā) :**

ekatriṁśe vimiśrais tu puṇya-pāpair ihāntarā

manuṣya-yoni-saṁprāptir varṇyate rājasī gatiḥ

punar atrāvrajet \[bhā.pu. 3.30.34\] ity uktaṁ tad eva viśeṣato
darśayati \| karmaṇā pūrva-kṛtena \| daivam īśvaras tad eva netraṁ netṛ
pravartakaṁ yasya \| praviṣṭo bhavati \|\|1\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam**.***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**

ekatriṁśe garbha-janma-bālya-paugaṇḍa-yātanāḥ \|

bruvāṇenaiva jīvasya bhaktir garbhe'pi darśyate \|\|

punar atrāvrajet\[bhā.pu. 3.30.34\] ity uktaṁ tat-prakāraṁ
darśayati---karmaṇā prācīnena daivam īśvaras tad eva netraṁ
netṛ-pravartakaṁ yasya tena \| praviṣṭo bhavati \|\|1\|\|

\...

**\|\| 3.31.2 \|\|**

**kalalaṁ tv eka-rātreṇa pañca-rātreṇa budbudam \|**

**daśāhena tu karkandhūḥ peśy aṇḍaṁ vā tataḥ param \|\|**

**madhvācāryaḥ (bhāgavata-tātparyam) :**

nānā-vidhā garbha-vṛddhiḥ karma-bhedād bhaviṣyati \|

> ato nānā-vidhaṁ granthe garbha-saṁsthānam ucyate \|\| iti ṣāḍguṇye
> \|\|2\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** kalalaṁ śukra-śoṇita-miśritaṁ
bhavati \| budbudaṁ vartulākāram \| karkandhūr badarī-phalaṁ tadākāraṁ
kaṭhinam \| peśī māṁsa-piṇḍākāram \| aṇḍaṁ vā yony-antare \|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** kalalam iti \| atraṁ niruktam
udāhāryam \|\|2\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kalalaṁ
śukra-śoṇita-miśritaṁ bhavati \| budbudaṁ budbudākāram \| karkandhūr
badarī-phalākāram \| kaṭhinaṁ peśī māṁsa-piṇḍaṁ jarāyu-prakṛtiḥ \| aṇḍaṁ
pakṣy-ādi-yoniṣu \|2\|\|

\...

**\|\| 3.31.3 \|\|**

**māsena tu śiro dvābhyāṁ bāhv-aṅghry-ādy-aṅga-vigrahaḥ \|**

**nakha-lomāsthi-carmāṇi liṅga-cchidrodbhavas tribhiḥ \|\|**

**śrīdhara-svāmī (bhāvārtha-dīpikā) :** bāhv-aṅghry-ādīnām aṅgānāṁ
vigraho vibhāgaḥ \| liṅgaṁ ca chidrāṇi ca teṣām udbhavaḥ \|\|3\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam**.***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** dvābhyāṁ māsābhyāṁ
vigraho vibhāgaḥ \|\|3\|\|

\...

**\|\| 3.31.4 \|\|**

**caturbhir dhātavaḥ sapta pañcabhiḥ kṣut-tṛḍ-udbhavaḥ \|**

**ṣaḍbhir jarāyuṇā vītaḥ kukṣau bhrāmyati dakṣiṇe \|\|**

**śrīdhara-svāmī (bhāvārtha-dīpikā) :** jarāyuṇā garbha-veṣṭanena vītaḥ
prāvṛtaḥ \|\|4\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** dakṣiṇaṁ kukṣaṇaṁ kukṣāv iti \|
puruṣam adhikṛtyoktatvāt puṁ-garbho dakṣiṇe strī-garbho vāme bhavatīti
prasiddhiḥ \|\|4\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** jarāyuṇā garbha-veṣṭanena
vītaḥ prāvṛtaḥ \| dakṣiṇe kukṣāv iti \| puruṣam adhikṛtoktatvāt \|
puṁ-garbho dakṣiṇe strī-garbho vāma iti prasiddhaḥ \|\|4\|\|

\...

**\|\| 3.31.5 \|\|**

**mātur jagdhānna-pānādyair edhad-dhātur asammate \|**

**śete viṇ-mūtrayor garte sa jantur jantu-sambhave \|\|**

**śrīdhara-svāmī (bhāvārtha-dīpikā) :** mātur jagdhena bhakṣitenānnena
pānādyaiś caidhamānā dhātavo yasya \| jantūnāṁ saṁbhavo yasmiṁs tasminn
asaṁmate garte śete \| tathā ca mārkaṇḍeya-purāṇe---

> nāḍī cāpyāyanī nāma nābhyāṁ tasya vibadhyate \|
>
> strīṇāṁ tathāntra-suṣire sā nibaddhopajāyate \|\|
>
> kramante bhukta-pītāni strīṇāṁ garbhodare tathā \|
>
> tair āpyāyita-deho'sau jantur vṛddhim upaiti vai \|\| iti \|\|5\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam**.***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** edhad-dhātur iti \|

> nāḍī cāpyāyanī nāma nābhyāṁ tasya nibadhyate \|
>
> strīṇāṁ tathāntra-śuṣire sā nibaddhopajāyate \|\|
>
> kramante bhukta-pītāni strīṇāṁ garbhodare tathā \|
>
> tari āpyāyita-deho'sau jantur buddhim upaiti ca \|\| iti
> mārkaṇḍeya-purāṇāt \|\|5\|\|

\...

**\|\| 3.31.6 \|\|**

**kṛmibhiḥ kṣata-sarvāṅgaḥ saukumāryāt pratikṣaṇam \|**

**mūrcchām āpnoty uru-kleśas tatratyaiḥ kṣudhitair muhuḥ \|\|**

**śrīdhara-svāmī (bhāvārtha-dīpikā) :** tatratyaiḥ kṛmibhiḥ khādadbhiḥ
\| saukumāryāt komalatvena kṣatāni sarvāṅgāṇi yasya \|\|6\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam**.***

\...

**\|\| 3.31.7-8 \|\|**

**kaṭu-tīkṣṇoṣṇa-lavaṇa- rūkṣāmlādibhir ulbaṇaiḥ \|**

**mātṛ-bhuktair upaspṛṣṭaḥ sarvāṅgotthita-vedanaḥ \|\|**

**ulbena saṁvṛtas tasminn antraiś ca bahir āvṛtaḥ \|**

**āste kṛtvā śiraḥ kukṣau bhugna-pṛṣṭha-śirodharaḥ \|**

**akalpaḥ svāṅga-ceṣṭāyāṁ śakunta iva pañjare \|\|**

**śrīdhara-svāmī (bhāvārtha-dīpikā) :** ulbaṇair duḥsahaiḥ \| sarveṣv
aṅgeṣūtthitā vedanā yasya \| āste ity uttareṇānvayaḥ \|

ulbena jarāyuṇā \| bhugnaṁ kuṭilī-bhūtaṁ pṛṣṭhaṁ śiro-dharā grīvā ca
yasya \|\|7-8\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam**.***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ulbaṇaiḥ duḥsahaiḥ \|
ulbena jarāyuṇā \| kuṭilībhūta-pṛṣṭha-grīva āste \| śakuntaḥ pakṣī
\|\|7-8\|\|

\...

**\|\| 3.31.9 \|\|**

**tatra labdha-smṛtir daivāt karma janma-śatodbhavam \|**

**smaran dīrgham anucchvāsaṁ śarma kiṁ nāma vindate \|\|**

**śrīdhara-svāmī (bhāvārtha-dīpikā) :** daivāt pūrva-arma-vaśāt \|
labdhā smṛtir yena saḥ \| dīrghaṁ durantam anucchvāsaṁ yathā bhavati
tathā tatra sthitaḥ san \|\|9\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** dīrghaṁ cira-kālaṁ vyāpya
anucchvāsaṁ yathā bhavati tathā smaran \|\|9\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** daivāt pūrva-karma-vaśāt
dīrghaṁ cira-kālaṁ vyāpya anucchvāsaṁ yathā bhavaty evaṁ smaran
\|\|9\|\|

\...

**\|\| 3.31.10 \|\|**

**ārabhya saptamān māsāl labdha-bodho'pi vepitaḥ \|**

**naikatrāste sūti-vātair viṣṭhā-bhūr iva sodaraḥ \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** sūti-hetubhir vātair vepitaḥ \| sodaraḥ
samānodara-janmā viṣṭhā-bhūḥ kṛmir iveti \|\|10\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** vepitaś cālitaḥ sann ekatra nāste
sthātuṁ na śaknoti \|\|10\|\|

\...

**\|\| 3.31.11 \|\|**

**nāthamāna ṛṣir bhītaḥ sapta-vadhriḥ kṛtāñjaliḥ \|**

**stuvīta taṁ viklavayā vācā yenodare'rpitaḥ \|\|**

**madhvācāryaḥ (bhāgavata-tātparyam) :** vadhrayas tv indriyāṇy āhur
hṛṣīkāṇīti cocyate iti śabda-nirṇaye \|\|11\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** nāthamāno yācamāna upatapyamāna
iti vā ṛṣir dehātma-darśī \| bhītaḥ punar garbha-vāsāt \| sapta-vadhrayo
bandhana-bhūtā dhātavo yasya saḥ \| viklavayā vyākulayā \|\|11\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** nāthamāna iti \| tātparyaṁ,
yathā---sakṛd-bhajanenaiva sarvam apy āyuḥ saphalam ity udāhṛtam eva
śrī-śaunaka-vākyena---āyur harati vai puṁsāṁ \[bhā.pu.
2.3.17\]ity-ādi-granthena \| eva bhaktyābhāsenāpy ajāmilādau
pāpa-ghnatvaṁ dṛśyate \| tathā
sarva-karmādi-dhvaṁsa-pūrvaka-parama-gati-prāptau svalpāyāsenaiva
bhakteḥ kāraṇatvaṁ śrūyate \| laghu-bhāgavate---

> vartamānaṁ ca yat pāpaṁ yad gataṁ yad bhaviṣyati \|
>
> tat sarvaṁ nirdahaty āśu govindānala[^124]-kīrtanāt \|\| iti \|

tathaiva ca tatra yathā-kathañcit tad-bhakti-sambandhasya kāraṇatvaṁ
dṛśyate \| brahma-vaivarte---

> sa samārādhito devo muktikṛt syād yathā tathā \|
>
> anicchayāpi huta-bhuk saṁspṛṣṭo[^125] dahati dvija \|\| iti \|

skānde umā-maheśvara-saṁvāde---

> dīkṣā-mātreṇa kṛṣṇasya narā mokṣaṁ labhanti vai \|
>
> kiṁ punar ye sadā bhaktyā pūjayanty acyutaṁ narāḥ \|\| iti \|

bṛhan-nāradīye---

> akāmād api ye viṣṇoḥ sakṛt pūjāṁ prakurvate \|
>
> na teṣāṁ bhava-bandhas tu kadācid api jāyate \|\| \[nā.pa. 36.58\]

pādme deva-dyuti-stutau---

> sakṛd uccārayed yas tu nārāyaṇam atandritaḥ \|
>
> śuddhāntaḥ-karaṇo bhūtvā nirvāṇam adhigacchati \|\| iti \|

itihāsa-samuccaye śrī-nārada-puṇḍarīka-saṁvāde---

> ye nṛśaṁsā durācārāḥ pāpācāra-ratāḥ sadā \|
>
> te'pi yānti paraṁ dhāma nārāyaṇa-padāśrayāḥ \|\|
>
> lipyante na ca pāpena vaiṣṇavā vīta-kalmaṣāḥ \|
>
> punanti sakalān lokān sahasrāṁśur ivoditaḥ \|\| iti \|

ata eva gāruḍa-vacanam---

> sakṛd eva prapanno yas tavāsmīti ca yācate \|
>
> abhayaṁ sarvadā tasmai dadāmy etad vrataṁ hareḥ \|\| iti \|

śrī-rāmāyaṇe śrī-rāmacandra-vacanam---

> sakṛd eva prapanno yas tavāsmīti ca yācate \|
>
> abhayaṁ sarva-bhūtāya dadāmy etad vrataṁ hareḥ \|\| iti \|

ata evoktaṁ śrī-viṣṇu-dharmottare---

> jīvitaṁ viṣṇu-bhaktasya varaṁ pañca dināni vai \|
>
> na tu kalpa-sahasrāṇi bhakti-hīnasya keśave \|\| iti \|

āpannaḥ saṁsṛtiṁ ghorāṁ yan-nāma vivaśo gṛṇan\[bhā.pu. 1.1.14\]
ity-ādi-śaunaka-vacanam \| na hi bhagavann aghaṭitam idaṁ \[bhā.pu.
6.16.44\] ity-ādi-citraketu-vacanam \|

ato yad atra garbha-sthasya jīvasya bhagavat-stutiḥ śrūyate, tasyaiva
saṁsāro'pi varṇyate \| tatrocyate jāty-ekatvenaikavad-varṇanam iti \|
vastutas tu kaścid eva jīvo bhāgyavān stauti sa ca nistaraty api \| na
tu sarvasyāpi bhagavaj-jñānaṁ bhavati \| tathā ceti nairukta-mate ca
trividhā janā labhyante---eke pūrva-pūrva-janma-mātraṁ smaranti \| eke
sāṅkhya-yogādikam abhyasyanti \| eke tu parama-puruṣam iti \| yathoktaṁ
tatraiva---navame sarvāṅga-sampūrṇobhavati \[ni. 13.19\] iti paṭhitvā,
mṛtaś cāhaṁ punar jāto jātaś cāhaṁ punar mṛtaḥ ity-ādi
tad-bhāvanā-pāṭhāntaraṁ---

> avāṅ-mukhaḥ pīḍyamāno jantuś caiva[^126] samanvitaḥ \|
>
> sāṅkhya-yogaṁ samabhyaset puruṣaṁ vā pañcaviṁśakam \|\|
>
> tataś ca daśame māsi prajāyate ity-ādi \|

atra puruṣaṁ veti vā-śabdāt kasyacid eva bhagavaj-jñānam iti gamyate \|
sarvāsv apy avasthāsu bhakteḥ samarthatvaṁ ca varṇitam \|

bhede'py ekavad-varṇanam anyatrāpi dṛśyate \| tṛtīye yathā
pāda-kalpa-sṛṣṭi-kathane'pi sanakādīnāṁ brāhma-kalpa-sṛṣṭānāṁ
sṛṣṭi-varṇanam \| ṭīkāyāṁ ca
brahma-kṛta-sṛṣṭi-mātra-kathana-sāmyenaikīkṛtyoktir iyam iti yojitaṁ,
śrī-varāhāvatāravac ca \| tatra prathama-manvantarasyādau
pṛthivī-majjane brahma-nāsikāto'vatīrṇaḥ śrī-varāhas tām uddharan
hiraṇyākṣeṇa saṁgrāmaṁ kṛtavān iti varṇyate \| hiraṇyākṣaś ca
ṣaṣṭha-manvantarāvasāna-jāta-prācetasa-dakṣa-kanyāyā diter jātaḥ \|
tasmāt tathā-varṇanaṁ
tad-avatāra-mātratva-pṛthivī-majjana-mātratvaikya-vivakṣayaiva ghaṭate
tadvad atrāpīti \| kaścid evānyo jīvaḥ stauty anyaḥ saṁsaratīty eva
mantavyam \|

atra pūrvavat parama-gati-prāptau bhakteḥ paramparākāraṇatvaṁ ca dṛśyate
\| bṛhan-nāradīye dhvajāropaṇa-māhātmye---

> yatīnāṁ viṣṇu-bhaktānāṁ paricaryā-parāyaṇaiḥ[^127] \|
>
> īkṣitā api gacchanti pāpino'pi parāṁ gatim \|\| \[nā.pu. 1.20.73\] iti
> \|

evaṁ śrī-viṣṇu-dharme---

> kulānāṁ śatam āgāmi samatītaṁ tathā śatam \|
>
> kārayan bhagavad-dhāma nayaty acyuta-lokatām \|\|
>
> ye bhaviṣyanti ye'tītā ākalpāt puruṣāḥ kule \|
>
> tāṁs tārayati saṁsthāpya devasya pratimāṁ hareḥ \|\| iti \|

dūtān prati yamājñā ceyam---

> yenārcā bhagavad-bhaktyā vāsudevasya kāritā \|
>
> navāyutaṁ tat-kulajaṁ bhavatāṁ śāsanātigam \|\| iti \|

yathāha---

> triḥ-saptabhiḥ pitā pūtaḥ pitṛbhiḥ saha te'nagha \|
>
> yat sādho'sya kule jāto bhavān vai kula-pāvanaḥ \|\| \[bhā.pu.
> 7.10.18\]

triḥ-saptabhiḥ prācīna-kalpāgata-tadīya-pūrva-janma-sambandhibhiḥ
pitṛbhiḥ saha, asmin janmani tu hiraṇyakaśipu-kaśyapa-marīci-brahmāṇa
eva tat-pitara iti \| \[avatārikārambhe tadvad atrāpīti kaścid evānyo
jīvaḥ stauty anyaḥ saṁsaratīty evam unneyam iti kvacid adhika-pāṭhaḥ
\|\]stuvīteti liṅ-pratyayaḥ, sa ca sambhāvanām eva spaṣṭayati \|\|
\[bhakti-sandarbha 149-151\]

tataś cāyam arthaḥ---ṛṣis tatra ko'pi \| akasmāt
prācīna-mahat-saṅga-janita-bhāgya-vaśāt śrī-bhagavad-darśī yadi syāt,
tadā stauty apīti \|[^128] ata eva tādṛśa-bhāgya-yuktam atītam ekaṁ
jīvaṁ lakṣyīkṛtya jīva uvācety ekatva-liṭ-pratyayābhyāṁ nirdeśaḥ \|
jīva-kāla-sāmānya-vivakṣāyāṁ tu jīvo vadatīty eva yujyate \|\|11\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nāthamānaḥ bhagavat-kṛpā
mayi bhūyād iti svasminn āśiṣaṁ kurvan ṛṣir ātma-darśī bhītaḥ saṁsārāt
sapta-vadhrayo bandhana-bhūtā dhātavo yasya saḥ \| viklavayā vyākulayā
taṁ stuvīteti garbhe vidhy-ādeḥ sambhavābhāvāt, hetu-hetumator liṅ iti
phale liṅ \| tataś ca yo bhagavantaṁ bhajeta, sa taṁ garbhe'pi stuvītety
anyo jīvas tu na stuvītety artho labhyate \| tasyaivāstavān asya
jīvasyāgre saṁsāro varṇayiṣyate varṇitaś ca, na tu bhagavantaṁ
stuvānasyāpi \|

> akāmād api ye viṣṇoḥ sakṛt pūjāṁ prakurvate \|
>
> na teṣāṁ bhava-bandhas tu kadācid api jāyate \|\| \[nā.pa. 36.58\] iti
> \|
>
> sakṛd eva prapanno yas tavāsmīti ca yācate \|
>
> abhayaṁ sarvadā tasmai dadāmy etad vrataṁ hareḥ \|\| ity-ādi \|

paraḥ-sahasra-vacana-virodhāt \| ata eva śete viṇ-mūtrayor garta iti
mūrcchānāpnoty uru-kleśa ity āste kṛtvā śira ity-ādivad daśa-māsyo jīvo
hariṁ stautīti vartamāna-prayogo na kṛtaḥ, kintu jīva uvāceti
bhūta-kāla-prayoga eva \| tena ca pūrva-kāla-bhavaḥ kaścid bhakto jīva
evaṁ garbhe hariṁ stuvāna āsīt, na tu sarva ity artho jñāpitaḥ \|

ata eva nairuktā api paṭhanti---navame sarvāṅga-sampūrṇobhavati \[ni.
13.19\] iti paṭhitvā, mṛtaś cāhaṁ punar jāto jātaś cāhaṁ punar mṛtaḥ
ity-ādi tad-bhāvanā-pāṭhāntaraṁ---

> avāṅ-mukhaḥ pīḍyamāno jantuś caiva[^129] samanvitaḥ \|
>
> sāṅkhya-yogaṁ samabhyaset puruṣaṁ vā pañcaviṁśakam \|\|
>
> tataś ca daśame māsi prajāyate ity-ādi \|

puruṣaṁ vā iti garbhopaniṣad-vākyaṁ, atra vā-śabda-balāt kaścid karmī
jīvo mṛtaś cāhaṁ punar jāta ity-ādi-pūrva-pūrva-janma-mātraṁ smarati \|
kaścij jñānī sāṅkhyaṁ, kaścid yogī yogaṁ, kaścid bhaktaś
caturviṁśa-pradhānāt paraṁ pañcaviṁśaṁ puruṣaṁ parameśvaraṁ, abhyased
bhajed iti pūrvābhyastam eva garbhe sphured iti yukteḥ \|\|11\|\|

\...

**\|\| 3.31.12 \|\|**

**jantur uvāca---**

**tasyopasannam avituṁ jagad icchayātta-**

**nānā-tanor bhuvi calac-caraṇāravindam \|**

**so'haṁ vrajāmi śaraṇaṁ hy akuto-bhayaṁ me**

**yenedṛśī gatir adarśy asato\'nurūpā \|\|**

**śrīdhara-svāmī (bhāvārtha-dīpikā) :** upasannaṁ jagad rakṣituṁ
svecchayā gṛhīta-nānā-mūrter bhagavataś caraṇāravindam akuto-bhayaṁ
so'haṁ śaraṇaṁ vrajāmi \| bhuvi calad iti śrī-kṛṣṇāvatārābhiprāyeṇa \|
asato me'nurūpā yogyā **yena īd**ṛśī garbha-vāsa-lakṣaṇā gatir
darśitā**,** tasya \|\|12\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** bhuvi calad iti \| nūnaṁ tadānīṁ
śrī-kṛṣṇāvatārād atra liṅgaṁ gṛhīta-nānā-tanor iti, tasyaiva
sarvāvatāritvāt \| śrī-kapiloktiś ceyaṁ
pūrva-kalpa-gata-tad-avatārāpekṣayā asataḥ paramāpadbhir naśyato mama
yena anurūpā tad-uddharaṇa-kṣamā īdṛśī sva-sphūrti-lakṣaṇā gatiḥ
citta-vṛttir adarśi prakāśitā \| yad va, mama duṣṭasya yogyā īdṛśī
duḥkhātmikāvasthā yena kṛpā-dṛṣṭi-viṣayī-kṛtā \| anyatheyaṁ tat-sphūrtir
na syād eveti bhāvaḥ \|\|12\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** bhuvi calad iti
śrī-kṛṣṇāvatārābhiprāyeṇa iti svāmi-caraṇāḥ \| atra liṅgaṁ
gṛhīta-nānā-tanor iti tasyaiva sarvāvatāritvāt \| kapiloktiś ceyaṁ
pūrva-kalpa-gata-tad-avatārāpekṣayā iti sandarbhaḥ \| īdṛśī
garbha-duḥkhodadhi-nivāsa-lakṣaṇā gatiḥ asādhor mama samucitaiva adarśi
darśitā \| yad vā, adarśi kṛpā-dṛṣṭi-viṣayī-kṛtā anyathā iyaṁ
tadīya-sphūrtir mamāti-pāpiṣṭhasya na sambhaved iti bhāvaḥ \|\|12\|\|

\...

**\|\| 3.31.13 \|\|**

**yas tv atra baddha iva karmabhir āvṛtātmā**

**bhūtendriyāśayamayīm avalambya māyām \|**

**āste viśuddham avikāram akhaṇḍa-bodham**

**ātapyamāna-hṛdaye'vasitaṁ namāmi \|\|**

**śrīdhara-svāmī (bhāvārtha-dīpikā) :** nanu ko'sau yaṁ śaraṇaṁ vrajasi
? ko vā tava tasya ca viśeṣo yena sevya-sevakatvam ? ity apekṣāyām āha
\| atra mātur dehe bhūtendriyāśaya-mayīṁ dehākāra-pariṇatāṁ māyām
**avalambya**āśritya karmabhir āvṛta-svarūpa iva baddha iva ca ya
āste**,** so'ham \| yas tv atraivāste taṁ namāmi \| kathambhūtam ? ity
apekṣāyāṁ tu-śabdoktaṁ viśeṣaṁ darśayati \| ātapyamāne hṛdaye'vasitaṁ
pratītam evam apy avikāram \| kutaḥ ? viśuddhaṁ nirupādhim \| tat kutaḥ
? akhaṇḍo bodho yasya tam \|\|13\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ātapyamāne sva-hṛdaye sthitasyāpy
asphuratas tasya tām evākasmikīṁ sphūrtiṁ darśayati---yas tv iti \| atra
mad-vidha-jīva-śarīre tat-saha-sthāyitvāt tat-karmabhir baddha iva \|
tasminn asphūrtes tair āvṛtātmeva ca yas tv āste, na tv aham iva
nibaddha eveti tu-śabdārthaḥ \| kiṁ kṛtvā ? māyām avalambya pravartya \|
ato māyā-pravartake tasmin na karma-bandhādikaṁ, kintv avivekināṁ
pratīti-doṣa eva sa iti bhāvaḥ \| vastutas tu viśuddham ity-ādi \|
avasitam anubhūtam \| yad vā, atreti bhūrīty arthaḥ \| avatāra-samaye
tathā tathānukaraṇāt \| tad uktaṁ---kṛṣṇam enam avehi \[bhā.pu.
10.14.55\] ity-ādi \|\|13\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tasya sva-prabhor
adbhutāṁ līlāṁ kṛpālutāṁ ca smaran sāścaryam āha \| yaḥ khalv atra
asmad-vidha-durjīvānāṁ nānā-duḥkha-maya-pratiśarīra evāste kim asmān
pālayitum, kiṁ vā svaira-līlatveneti na vidma iti bhāvaḥ \| tam ahaṁ
namā**mi** ity anvayaḥ \| ahaṁ sva-duṣkṛta-phalaṁ bhuñjānaḥ karma-bandho
yad atrāsmi, tad ucitam eva \| sa katham atra durgandhe mahā-narake
antaryāmitvenāpi tiṣṭhati ? ity āha---karmabhir baddha iva, na tu
baddhaḥ \| vṛndāvana-bhuvi calac-caraṇāravindatvāt āvṛtātmā ahaṁ yathā
tathaiva dehenāvṛta-svarūpa iva, na tv āvṛtaḥ, ukta-yukter eva \| kiṁ
kṛtvā ? bhūtādi-mayīṁ māyāṁ sva-śaktim avalambya pravartya \|

nanv evaṁ tarhi tasmin māyāvalambān mālinyaṁ vikāraś ca prasajjeteti \|
ata āha---viśuddhaṁ nirvikāraṁ ca \| tatra hetuḥ---akhaṇḍa-bodhaṁ
maj-jñānam iva yasya jñānaṁ māyayā khaṇḍayitum aśakyam ity arthaḥ \|

nanu katham idam avagataṁ tvayā ? ity ata āha---**ā**samantāt
tapyamāne'tra hṛdaye sthitvā yena mahyam apy evaṁ jñānaṁ dattaṁ tasya
jñānaṁ kathaṁ khaṇḍitaṁ bhaved iti \|\|13\|\|

\...

**\|\| 3.31.14 \|\|**

**yaḥ pañca-bhūta-racite rahitaḥ śarīre**

**cchanno\'yathendriya-guṇārtha-cid-ātmako'ham \|**

**tenāvikuṇṭha**[^130]**-mahimānam ṛṣiṁ tam enaṁ**

**vande paraṁ prakṛti-pūruṣayoḥ pumāṁsam \|\|**

**śrīdhara-svāmī (bhāvārtha-dīpikā) :** nanu tvam api vastutaḥ śuddha
eva asaṅgo hy ayaṁ puruṣaḥ ity-ādi-śruteḥ \| tat kathaṁ yuvayor ayaṁ
viśeṣaḥ ? tatrāha---yaḥ pañcabhir bhūtai racite śarīre ayathā mithyaiva
channaḥ, na vastutaḥ \| yatas tena śarīreṇa
rahito'saṅgo'to\'yathaivendriya-guṇārtha-cid-ātmakaḥ indriyāṇi ca guṇāś
ca arthāś ca cid-ābhāsaś ca tad-ātmakaḥ so'haṁ taṁ vande \|
kathaṁ-bhūtam ? tena śarīreṇa **aviku**ṇṭho mahimā yasya tam \|
avaguṇṭheti pāṭhe'vasannaṁ guṇṭhanam āvaraṇaṁ yasya sa mahimā yasyety
arthaḥ \| tatra hetuḥ---prakṛti-puruṣayoḥ paraṁ niyantāram \| kutaḥ ?
ṛṣiṁ sarva-jñaṁ vidyā-śaktim ity arthaḥ \| vidyāvidyā-kṛto viśeṣa iti
bhāvaḥ \|\|14\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tad evaṁ bandhābandhādikaṁ
yojayati---ya iti \| **śarīre** yathāhaṁ **channas** tathāntaryāmitayā
tat-praveśāt yas tatra channo'pi **rahitas** tat-sparśa-śūnyaḥ \| tatra
svasya tat-sparśe hetuḥ---indriyeti \| tasya tu tad-asparśena viśeṣam
āha---teneti \| śarīrendriyādi-sparśa-śūnyatvenāvikuṇṭhety-ādi \| yataḥ
**prakṛti-puruṣayoḥ param**
avidyā-sparśāsparśa-yogya-svarūpa-vailakṣaṇyād āvayor iti bhāvaḥ \|

yad vā, ya indriya-guṇārtha-cid-ātmako liṅga-śarīrādhyasta-cid-rūpo
yathā yena nijeśvarājñānādi-prakāreṇa pañca-bhūta-racite śarīre
cchannaḥ, tena cāvṛtaḥ, tathā tenaiva prakāreṇa so'haṁ tena pūrvoktena
nijeśvareṇa rahitaḥ, tasmād vimukhatāṁ prāptaḥ, tam enam akasmān manasy
āvirbhavantaṁ vande, mahā-karuṇā-mayatayā staumi \| tatra tasya
mahima-kīrtane svāyogyatāṁ darśayati---avikuṇṭhety-ādinā \|

**ṛṣiṁ** brahmādīnām api guruṁ prakṛtes tad-draṣṭur mahā-**puruṣasya**
ca **paraṁ** parama-tattvaṁ taṁ narākāraṁ śṛī-kṛṣṇākhyaṁ
svayam-bhagavantam ity arthaḥ \|\|14\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanv evaṁ cet sa katham
atra śarīre tiṣṭhet tatrāha---yaḥ śarīre'tra rahitaḥ indriyāṇi guṇāś ca
arthāś ca teṣv eva cic caitanyaṁ yasya tathā-bhūta ātmā svarūpaṁ yasya
so'haṁ yathātra śarī**re** cchanna eva, tathā yo'tra rahitaḥ sthito'py
asthita evety arthaḥ \| tena hetunā na viśeṣeṇa kuṇṭho mahimā yasya tam
\| tenāvaguṇṭheti pāṭhe bhāguri-mate'kāra-lopenātra samāse
avaguṇṭha-mahimānam anāvṛtaiśvaryam \| prakṛtes tad-draṣṭur
mahā-puruṣasya ca paraṁ**,** tābhyāṁ para-tattvaṁ pumāṁsaṁ śrī-kṛṣṇam
\|\|14\|\|

\...

**\|\| 3.31.15 \|\|**

**yan-māyayoru-guṇa-karma-nibandhane'smin**

**sāṁsārike pathi caraṁs tad-abhiśrameṇa \|**

**naṣṭa-smṛtiḥ punar ayaṁ pravṛṇīta lokaṁ**

**yuktyā kayā mahad-anugraham antareṇa \|\|**

**śrīdhara-svāmī (bhāvārtha-dīpikā) :** nanu jñānenāyaṁ bandho
nivartiṣyate kiṁ parameśvara-vandanena ? tatrāha---yasya māyayā
naṣṭa-smṛtiḥ san, saṁsāra-saṁbandhini pathi tad-abhiśrameṇa tat-kṛtena
kleśena carann ayaṁ jīvo mahatas tasyaiveśvarasya **anugraha**ṁ vinā
punaḥ kayā yuktyā lokaṁ nija-svarūpaṁ pravṛṇīta saṁbhajeta ?
abhiśrama-hetutvena panthānaṁ viśinaṣṭi---urūṇi guṇa-nimittāni karmāṇi
nitarāṁ bandhanāni yasmin \| īśvarasya prasādaṁ vinā jñānābhāvāt sa eva
sevya ity arthaḥ \|\|15\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** nānvito niḥsṛtya bhajanaṁ kuru ity
āśaṅkya tasya durlabhatām āha---yad iti \| yasya māyayety-ādi taṁ lokaṁ
svāśrayaṁ tvāṁ punas tat-prāpti-kāraṇaṁ mahad-anugraha eva tāvad
durlabha iti bhāvaḥ \|\|15\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanv īdṛśī bhaktis tvayā
kathaṁ prāptā ? iti tatra bhakteḥ prāpti-kāraṇaṁ mahad-anugraha evety
āha---yad iti \| tad-**abhi**śrameṇa tat-patha-paryaṭana-śrameṇa hetunā
naṣṭa-smṛtir ayaṁ mal-lakṣaṇo janaḥ mahad-anugrahaṁ vinā kayā yuktyā
lokaṁ bhagavato dhāma pravṛṇīta svābhīpsita-varatvena vṛṇuyāt, api tu na
kayāpīti \| ataḥ pūrva-janmani kṛṣṇa-bhaktasya kasyacin mad-guroḥ
prasāda-vilasitam evaitan me kṛṣṇa-bhajanam iti bhāvaḥ \|\|15\|\|

\...

**\|\| 3.31.16 \|\|**

**jñānaṁ yad etad adadhāt katamaḥ sa devas**

**traikālikaṁ sthira-careṣv anuvartitāṁśaḥ \|**

**taṁ jīva-karma-padavīm anuvartamānās**

**tāpa-trayopaśamanāya vayaṁ bhajema \|\|**

**madhvācāryaḥ (bhāgavata-tātparyam) :** katamaḥ sukhatamaḥ \|\|16\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** īśvara eva jñānada ity
upapādayann āha---yad etat tri-kāla-viṣayaṁ jñānaṁ tattvaṁ vinā katamo
mayy adadhā**t**? na ko'pi \| kintu sa deva īśvara eva \| nanv anyaḥ
prakṛṣṭo jīvo dadhātu ? nety āha---jīva-rūpāṁ karma-padavīm anuvartamānā
vayam iti tad-vyatirekeṇa na ko'pi samartha ity arthaḥ \|
anyasyātrāsaṁbhavam uktvā tasya saṁbhavam āha---sthireṣu careṣu
cāntaryāmi-rūpo'nuvartito**\'ṁ**śo yena, taṁ bhajena \|\|16\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tasmāt
prācīna-mahad-anugrahādareṇa prakaṭitātma-jñānaṁ tam evāvismṛtaye
samprati prapannā ity āha---jñānam iti \| bahutvaṁ
sva-sādhāraṇa-jīvāntara-sad-bhāvanayā \| traikālikaṁ nitya-rūpaṁ tam
\|\|16\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu taṁ parameśvaraṁ
kena pramāṇena jñātvā bhajasi ? iti tatrānumānenaivety āha---jñānaṁ yad
etat mayy adhame'pi adadhāt dhārayāmāsa arpayati smety arthaḥ \| sa
katamo devo bhavet ? deveṣu madhye kaścin mukhyo bhaved iti yaj
jñānānyathānupapattyā evānumīyamānaṁ traikālikaṁ
bhūta-bhaviṣyad-vartamāna-kāleṣu virājamānaṁ sthira-careṣv
anuvartito'ntaryāmi-rūpo'ṁśo yena tam \| jīva-sambandhinīṁ karma-padavīm
\|\|16\|\|

\...

**\|\| 3.31.17 \|\|**

**dehy anya-deha-vivare jaṭharāgnināsṛg-**

**viṇ-mūtra-kūpa-patito bhṛśa-tapta-dehaḥ \|**

**icchann ito vivasituṁ gaṇayan sva-māsān**

**nirvāsyate kṛpaṇa-dhīr bhagavan kadā nu \|\|**

**śrīdhara-svāmī (bhāvārtha-dīpikā) :** sva-duḥkhaṁ vijñāpayann
āha---dehīti \| anya-deha-vivare mātur udara-kuhare
yo'sṛg-viṇ-mūtra-kūpas tasmin patitas tatra jaṭharāgninā bhṛśaṁ tapto
deho yasya \| ata eva kṛpaṇa-dhī**rito** vivarād vivasituṁ nirgantum
icchan sva-māsān gaṇayann asau kadā nu aho bahir nirvāsyate \|\|17\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam**.***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** he prabho ! mama duḥkhaṁ
sukhaṁ tvac-caraṇa-prāptiś cety etat sarvaṁ tvad-adhīnam ity aham
atibālyād atitāruṇyāc ca kim api pṛcchāmīty uddeśenaiva bhagavantam
āha---ahaṁ dehī anya-deha-vivare mātur udara-kuhare, ata ito vivarāt
vivasituṁ viyuktī-bhavitum icchan sva-māsān ayam aṣṭamo'yaṁ daśama ity
evaṁ gaṇayan kṛpaṇa-dhīḥ svīya-duḥkha-sukha-datta-dṛṣṭitvāt kubuddhir
mal-lakṣaṇo'yaṁ janaḥ kadā nirvāsyate, bahir niṣkrāmayiṣyate bhavatety
atra tasya kaṣṭasya soḍhum aśakyatvād bahir eva tatra tvāṁ bhajeyeti
bhāvaḥ \|\|17\|\|

\...

**\|\| 3.31.18 \|\|**

**yenedṛśīṁ gatim asau daśa-māsya īśa**

**saṅgrāhitaḥ puru-dayena bhavādṛśena \|**

**svenaiva tuṣyatu kṛtena sa dīna-nāthaḥ**

**ko nāma tat-prati vināñjalim asya kuryāt \|\|**

**śrīdhara-svāmī (bhāvārtha-dīpikā) :** tat kṛtam upakāraṁ smarann
āha---yenedṛśīṁ gatiṁ jñānam \| bhavādṛś**ena** iti nirupamenety arthaḥ
\| sva-kṛtenaiva svayaṁ tuṣyatu \| añjali-mātraṁ vinā tat-kṛtopakāre
pratyupakāraṁ kaḥ kuryāt ? ity arthaḥ \|\|18\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** idṛśīṁ tvad-bhakti-lakṣaṇāṁ gatim
avasthām \| bhavatety adhyāhārāt bhavat-tulyena bhavateti nirupamatvaṁ
vyañjitam \| sva-kṛtenaiva svayaṁ tuṣyatv iti durgatatamo'yaṁ yadi
sakṛnmayānugṛhītaḥ, tarhi kathaṁ tyajeta ? iti vicāryety arthaḥ
\|\|18\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu \"tarhi kadā
nirvāsyate ?\"iti mām uktvā mayi sampraty api tvām ito bahir
niṣkramayeti nirdayatvam eva kiṁ prasañjayasīti tatra sa-lajjaṁ
sa-śaṅkaṁ sa-rasanād aṁśaṁ sātma-dhikkāram āha---yenedṛśīṁ devair api
durlabhāṁ gatiṁ tvad-bhaktatva-lakṣaṇām avasthāṁ daśamāsyo garbhastho'py
ahaṁ grāhitaḥ puru-dayena bhavādṛś**ena** iti bhavatety ākṣepa-labdhasya
viśeṣaṇāt bhavat-sadṛśo dayālur bhavān eva nānya ity ananvayālaṅkāro
bodhitaḥ \| etat-pratikṛtis tu mayā brahmāyuṣāpy aśakyety
āha---sva-kṛtenaiva svayaṁ tuṣyatu \| añjalim añjali-mātraṁ vinā
tat-**prati**vidhiṁ ko nāma kuryāt kartuṁ śaknuyāt? tasya tava
\|\|18\|\|

\...

**\|\| 3.31.19 \|\|**

**paśyaty ayaṁ dhiṣaṇayā nanu sapta-vadhriḥ**

**śārīrake dama-śarīry aparaḥ sva-dehe \|**

**yat-sṛṣṭayāsaṁ tam ahaṁ puruṣaṁ purāṇaṁ**

**paśye bahir hṛdi ca caityam iva pratītam \|\|**

**madhvācāryaḥ (bhāgavata-tātparyam) :** aśarīravat paramātmavat
paramātmana eva deho'pi tad-vaśatvāt \|

> tattva-jñānaṁ tu devānāṁ garbhasthānāṁ bhaviṣyati \|
>
> uttamānām ṛṣīṇāṁ vāpy anyeṣāṁ bahu-janmagam \|\| iti skānde \|\|19\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** īdṛśīṁ gatim \[bhā.pu. 3.31.19\]
ity anena jāty-antara-vilakṣaṇaṁ jñānaṁ prāpitavān ity uktaṁ tad eva
vailakṣaṇyam āha---paśyatīti \| ayam aparaḥ paśv-ādiḥ sapta-vadhrir
jīvaḥ sva-dehe śārīrake śarīra-bhave sukha-duḥkhe kevalaṁ nanu paśyati
\| ahaṁ punar yat-sṛṣṭayā dhiṣaṇayā yad-dattena viveka-jñānena
dama-śarīrī \| dama īty upalakṣaṇam \| śama-damādi-yukta-śarīra-vān āsam
abhavam \| tam eva ca purāṇam anādiṁ puruṣaṁ pūrṇaṁ bahiś ca hṛdi ca
paśye paśyāmīty anvayaḥ \| katham ? aparo'kṣatayā pratītaṁ caityam iva
\| ahaṅkārāspadaṁ bhoktāram ivety arthaḥ \|\|19\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** īdṛśīṁ gatiṁ \[bhā.pu. 3.31.19\]
ity anena manusya-jātāv api anya-vilakṣaṇaṁ jñānaṁ prāpitavān ity uktam
\| tad eva vailakṣaṇyaṁ spaṣṭayati---paśyatīti \| ayaṁ manuṣya-jātim
āpannaḥ sapta-vadhrir garbha-gato jivah sarva eva tatrotpannayā
dhiṣaṇayā aneka-janma-gata-śarīra-bhave sukha-duḥkhe kevale paśyati \|
teṣv aparas tu kaścid bhāgyavān dama-śarīrī
tad-upalakṣita-yoga-yukta-śarīravān api bhavati \| ahaṁ punaḥ sa
tat-taj-jīva-nirviśeṣo'pi yad-dattayā dhiṣaṇayā tam api paśyāmi \| tatra
niruktaṁ ca darśitam---mṛtaś cāhaṁ punar jāto, jātaś cāhaṁ punar
mṛtaḥ\[ni. 13.19\] ity-ādi-tad-bhāvanā-vākyānantaram \| sāṅkhyaṁ yogaṁ
samabhyasyet puruṣaṁ vā pañcaviṁśakam \[sāṅkhya-paribhāṣā\] iti \| atra
ṭīkā-kṛdbhir api ahaṁ punaḥ ity anena manuṣya-jātiṣv apy evāyaṁ
vilakṣaṇatayā sammataḥ \|\|19\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** svasmin
bhagavat-kṛpātiśayam anyato vailakṣaṇyenāha---paśyatīti ayaṁ
manuṣya-jātim āpannaḥ saptavadhrir garbha-gato jīvaḥ śārīrake
śarīra-bhave sukha-duḥkhe eva dhiṣaṇayā buddhyā paśyati, tato'py aparaḥ
kaścid bhāgyavān sva-dehe sthito dama-śarīrī jñānī bhavati \| ahaṁ tu sa
prasiddhaḥ pāpātmāpi yat-sṛṣṭayā yad-dattayā dhiṣaṇayā taṁ purāṇaṁ
puruṣaṁ puruṣottamaṁ caittyaṁ cittādhiṣṭhātāraṁ cittenāpi sevyaṁ prabhuṁ
bahiś ca hṛdi ca pratītam aparokṣatayā prāptam iva paśye paśyāmi \| atra
nirukte ca vā-śabdena darśitaṁ jīvānāṁ traividhyaṁ---mṛtaś cāhaṁ punar
jāto jātaś cāhaṁ punar mṛtaḥ\[ni. 13.19\] iti tad-bhāvanā-vākyānantaram
\| sāṅkhyaṁ yogaṁ samabhyasyet puruṣaṁ vā pañcaviṁśakam
\[sāṅkhya-paribhāṣā\] iti \|\|19\|\|

\...

**\|\| 3.31.20 \|\|**

**so'haṁ vasann api vibho bahu-duḥkha-vāsaṁ**

**garbhān na nirjigamiṣe bahir andha-kūpe \|**

**yatropayātam upasarpati deva-māyā**

**mithyā matir yad-anu saṁsṛti-cakram etat \|\|**

**śrīdhara-svāmī (bhāvārtha-dīpikā) :** vivekājñāna-kṛtaṁ saṁsārodvegam
anuvadan mokṣa-mārgam evādhyavasyati---so'ham iti dvābhyām \| he vibho !
bahu-duḥkha-vāsaṁ yathā bhavati, tathā garbhe vasann api so'haṁ garbhād
bahir na nirgantum icchāmi \| tatra hetuḥ---andha-kūpa-prāye yatra bahir
upayātaṁ gataṁ prāṇinaṁ devasya tava māyopasarpati vyāpnoti \| yad anu
yāṁ māyām anu mithyā matir dehe'haṁ-buddhiḥ saṁsṛti-cakraṁ ca
kalatra-putrādi-saṁbandhād upasarpati \|\|20\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam**.***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu tvaṁ bhaktyaiva mām
evaṁ brūṣe kiṁ cātra duḥkhenodvijase ca yataḥ kadā nirvāsyata iti
nivedayiṣyatas tvām adhunaivāto garbhān niṣkramayāmīti tatra na na nety
āha---so'ham iti\| yatra bahir upayātaṁ prāṇinaṁ devasya tava māyā
upasarpati vyāpnoti, yad anu yām anu mithyā-matir dehe ahaṁ-buddhis
tataś ca saṁsṛti-cakram \|\|20\|\|

\...

**\|\| 3.31.21 \|\|**

**tasmād ahaṁ vigata-viklava uddhariṣya**

**ātmānam āśu tamasaḥ suhṛdātmanaiva \|**

**bhūyo yathā vyasanam etad aneka-randhraṁ**

**mā me bhaviṣyad upasādita-viṣṇu-pādaḥ \|\|**

**śrīdhara-svāmī (bhāvārtha-dīpikā) :** tasmād atraiva sthito'pi
vigata-viklavo'vyākulaḥ san suhṛdā ātmanā sārathi-rūpayā buddhyaiva
ātmānaṁ tamasaḥ saṁsārād uddhariṣyāmi \| aneka-randhraṁ
nānā-garbha-vāsa-rūpam etad vyasanaṁ duḥkhaṁ yathā me mā bhaviṣyat na
bhaviṣyati tathā \| kātra tava sādhana-sāmagrī ? tatrāha---upasāditau
hṛdayaṁ prāpitau viṣṇoḥ pādau yena mayā saḥ \|\|21\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** yasmād īdṛk-kṛpā-bhājanaṁ kṛto'smi
\| tasmād ātmanā paramātmanaiva suhṛdā upasāditau
sannidhāpitau,tatrāṁśenāvatīrṇasya viṣṇor vīryāṇi śaṁsa naḥ\[bhā.pu.
10.1.2\] iti prasiddheḥ śrī-kṛṣṇākhyasya viṣṇu-rūpasya svasya pādau
yatra so'yaṁ tathātmānam uddhariṣye yathā bhūya ity-ādi \|\|21\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tarhi kiṁ niścinoṣīti ?
tatrāha---tasmād iti \| tatraiva sthito duḥkhenāpi
vigata-viklavo'vyākulaḥ san suhṛdā ātmanā sārathi-rūpayā buddhyaiva
anayā tvad-dattayā ātmānaṁ tamasaḥ saṁsārād uddhariṣyāmi yathā etat
aneka-randhraṁ nava-dvāra-sthūla-deha-lakṣaṇaṁ vyasanaṁ vipattir me mama
mā bhaviṣyan na bhaviṣyati \| kātra tava sādhana-sāmagrī ?
tatrāha---upasāditau smaraṇa-kīrtanādibhir āśritau viṣṇos tava pādau
yena tasya \|\|21\|\|

\...

**\|\| 3.31.22 \|\|**

**kapila uvāca---**

**evaṁ kṛta-matir garbhe daśa-māsyaḥ stuvann ṛṣiḥ \|**

**sadyaḥ kṣipaty avācīnaṁ prasūtyai sūti-mārutaḥ \|\|**

**śrīdhara-svāmī (bhāvārtha-dīpikā) :** daśam āsāḥ paricchedakā yasyeti
prasūti-pūrva-kṣaṇopalakṣaṇam \| ṛṣir jīvaḥ \| sadyas tat kṣaṇam eva \|
avācīnam avāṅ mukham \| sūti-hetur mārutaḥ \| kṣipati nudati \|\|22\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** atra śrī-bhagavān uvāceti kvacit
\| ya ṛṣir bhagavad-draṣṭā pūrvokta-rītyā
brahma-vaivarta-varṇita-śrī-śukadeva iva kaścit sa daśamāsya eva stuvan
kṛta-matiḥ pūrṇa-bhagavaj-jñāno bhavati \| ataḥ
prasaṅgenaivokta-mahimnas tasya janmādi-sāṁṣārikāvasthābhāso na
varṇanīya iti bhāvaḥ \| yas tu prastuto durjīvas tasya tu punar
duravasthā śrūyatām ity āha---sadya iti \| avācīnam adho-gacchantaṁ
saṁsāra-padavīm anuvartamānam ity arthaḥ \| taṁ daśamāsyatve sati
sūti-hetur mārutaḥ sadyaḥ kṣipati \| yas tu śukadevavad
bhagavaj-jñāna-pūrṇaḥ, sa tu tadvat svātantryeṇaivāvirbhavatīty arthaḥ
\| madhya-sthitānāṁ tu jīvānāṁ tāratamyaṁ jñeyam iti bhāvaḥ \|
atraika-vākyatve sati pūrvārdhe'pi dvitīyāntāny eva padāni prayujyerann
iti jñeyam \|\|22\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** evaṁ kṛtvā garbha
evoṣitvā kṛṣṇaṁ bhajāmīti niścitā matir yena saḥ \| stuvan san ṛṣir eva
bhaved ity anvayaḥ \| na tasya garbhān niḥsṛtasya punaḥ saṁsāra iti
bhāvaḥ \| yas tu prastutaḥ pūrvādhyata eva prakrānto jīvas tasya
duravasthā śrūyatām ity āha---sadya iti \| avācīnam adho-gacchantaṁ
sāṁsārikaṁ sūti-hetur mārutaḥ prasūyai sadyo daśamāsīya-kṣaṇa eva
kṣipati \| tena yaḥ stuvan ṛṣir bhavet, sa tu sūti-māruta-kṣepaṁ vinaiva
garbhān nirgacchatīty artho labhyate \| atraika eva jīvo yadi vivakṣitaḥ
syāt tadā pūrvārdhe'pi kṛta-matim ity evaṁ dvitīyānāny eva padāni
prayujyerann iti sandarbhaḥ \|\|22\|\|

\...

**\|\| 3.31.23 \|\|**

**tenāvasṛṣṭaḥ sahasā kṛtvāvāk-śira āturaḥ \|**

**viniṣkrāmati kṛcchreṇa nirucchvāso hata-smṛtiḥ \|\|**

**śrīdhara-svāmī (bhāvārtha-dīpikā) :** avasṛṣṭo'dhaḥ kṣiptaḥ san
\|\|23\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** hatā smṛtiḥ
pūrva-pūrva-janmānusandhāna-lakṣaṇā yasya saḥ \|\|23\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** hatā smṛtiḥ mṛtaś cāhaṁ
punar jātaḥ ity-ādi-pūrva-pūrva-janmānusandhāna-lakṣaṇā yasya saḥ
\|\|23\|\|

**anvayaḥ**: tena sūti-vātena sahasā avasṛṣṭaḥ adhaḥ-kṣiptaḥ san śiraḥ
avāk adhaḥ kṛtvā āturaḥ avaśaḥ nirucchvāsaḥ mūrcchitaḥ hata-smṛtiḥ hatā
vinaṣṭā pūrvoktā smṛtiḥ yasya saḥ atikṛcchreṇa bahu-kleśena viniṣkrāmati
bahiḥ āgacchati \|\|23\|\|

\...

**\|\| 3.31.24 \|\|**

**patito bhuvy asṛṅ-miśraḥ viṣṭhā-bhūr iva ceṣṭate \|**

**rorūyati gate jñāne viparītāṁ gatiṁ gataḥ \|\|**

**śrīdhara-svāmī (bhāvārtha-dīpikā) :** rorūyati rorūyate \|\|24\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** patita iti trikam \| viṇ-mūtre
viṣṭhā-bhūḥ kṛmir iva \| jñāne aneka-janma-gata-sukha-duḥkhādi-viṣaye
pūrva-pūrva-mahā-duhkhe vismṛte sāmpratika-kṣudra-duḥkhenaiva duhkhī
bhavatīty arthaḥ \|\|24\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** viṣṭhā-bhūḥ kṛmir iva
rorūyati rorūyate jñāne prācīne gate sati viparītām ajñatva-lakṣaṇāṁ,
bhakta-jīvasyāpi vastu-svābhāvyād ābālyaṁ prāyo jñānam āvṛtaṁ tiṣṭhati
\| tataḥ kiñcin-mātraṁ sat-saṅgenodbuddha-pūrva-saṁskārasya bhaktyā
bhagavat-prāptir iti jñeyam \|\|24\|\|

\...

**\|\| 3.31.25 \|\|**

**para-cchandaṁ na viduṣā puṣyamāṇo janena saḥ \|**

**anabhipretam āpannaḥ pratyākhyātum anīśvaraḥ \|\|**

**śrīdhara-svāmī (bhāvārtha-dīpikā) :** parasya chandam abhiprāyam
aviduṣā \| anabhipretaṁ stanyārthaṁ rodane udara-vyathāṁ prakalpya
nimba-rasa-pānam udara-vyathayā rodane stana-pānam ity-ādi \|\|25\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam**.***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** parasya chandam
abhiprāyam aviduṣā stanyārthaṁ rodane udara-vyathāṁ rodane kṣudhāṁ
prakalpya stanyaṁ pāyayatā janena mātrādinā \|\|25\|\|

\...

**\|\| 3.31.26 \|\|**

**śāyito'śuci-paryaṅke jantuḥ svedaja-dūṣite \|**

**neśaḥ kaṇḍūyane'ṅgānām āsanotthāna-ceṣṭane \|\|**

**śrīdhara-svāmī (bhāvārtha-dīpikā) :** āsanotthāna-ceṣṭane cānīśaḥ san
rorūyatīty anuṣaṅgaḥ \|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam**.***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** neśaḥ, na samarthaḥ \|
rorūyata ity anuṣaṅgaḥ \|\|25\|\|

\...

**\|\| 3.31.27 \|\|**

**tudanty āma-tvacaṁ daṁśā maśakā matkuṇādayaḥ \|**

**rudantaṁ vigata-jñānaṁ kṛmayaḥ kṛmikaṁ yathā \|\|**

**śrīdhara-svāmī (bhāvārtha-dīpikā) :** āmā komalā tvag yasya tam \|
vigataṁ garbhe jātaṁ jñānaṁ yasya \|\|27\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam**.***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** āmā komalā tvag yasya tam
\| kṛmikaṁ kṣudra-kṛmim \|\|27\|\|

\...

**\|\| 3.31.28-29 \|\|**

**ity evaṁ śaiśavaṁ bhuktvā duḥkhaṁ paugaṇḍam eva ca \|**

**alabdhābhīpsito ñjñānād iddha-manyuḥ śucārpitaḥ \|\|**

**saha dehena mānena vardhamānena manyunā \|**

**karoti vigrahaṁ kāmī kāmiṣv antāya cātmanaḥ \|\|**

**śrīdhara-svāmī (bhāvārtha-dīpikā) :** śaiśavaṁ pañca-varṣāṇi \| tataḥ
paugaṇḍaṁ yauvanād arvāk \| tatra cādhyayanādi duḥkham \| yauvane
duḥkham āha sārdhais tribhiḥ \| alabdhābhīpsitatvena śucārpito vyāptaḥ
\| ajñānād iddho dīpto manyur yasya saḥ \|\|28\|\| dehena sahaiva
vardhamānenābhimānena manyunā ca vigrahaṁ virodhaṁ karoti \|
ātmano'ntāya nāśāya \|\|29\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** itīti yugmakam \|\|28\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** iddha-manyur
uddīpta-kroddhaḥ \| śucārpitaḥ śoka-vyāptaḥ \|\|28-29\|\|

\...

**\|\| 3.31.30 \|\|**

**bhūtaiḥ pañcabhir ārabdhe dehe dehy abudho'sakṛt \|**

**ahaṁ mamety asad-grāhaḥ karoti kumatir matim \|\|**

**śrīdhara-svāmī (bhāvārtha-dīpikā) :** ajñānaṁ prapañcayati \|
**bhūtair ārabdhe dehe** \| **asad-āgraho'haṁ mameti matiṁ karoti**
\|\|30\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam**.***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ajñānaṁ darśayati \|
**bhūtaiḥ pañcabhir ārabdha** iti dehasya svato'nyatvaṁ spaṣṭam eva \|
tad api tatraiva **ahaṁ mameti matiṁ karoti asad-grāhaḥ** **asad**-vastv
eva **gṛhṇāti**, na tu sat \|\|30\|\|

\...

**\|\| 3.31.31 \|\|**

**tad-arthaṁ kurute karma yad-baddho yāti saṁsṛtim \|**

**yo'nuyāti dadat kleśam avidyā-karma-bandhanaḥ \|\|**

**śrīdhara-svāmī (bhāvārtha-dīpikā) : tad-arthaṁ** dehārtham \| **yad**
yena karmaṇā **baddhaḥ** \| **yo** dehaḥ **anuyāti** punaḥ punar āyāty
anuvartata iti vā \| kutaḥ ? **avidyā-karmabhyāṁ badhyata** iti tathā
\|\|31\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam**.***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **tad-arthaṁ** dehārtham
\| **yad** yena karmaṇā **baddhaḥ** \| **yo** deho jīvāya **kleśaṁ**
narakādi-duḥkhaṁ **dadat** dātum **anuyāti**, **avidyayā
karma-bandhanaṁ** yataḥ saḥ \| yo dehaḥ kleśaṁ dadāti, tam eva
pāpa-karmaṇāpi puṣyatīti mauḍhyam \|\|31\|\|

\...

**\|\| 3.31.32 \|\|**

**yady asadbhiḥ pathi punaḥ śiśnodara-kṛtodyamaiḥ \|**

**āsthito ramate jantus tamo viśati pūrvavat \|\|**

**śrīdhara-svāmī (bhāvārtha-dīpikā) : yady asadbhir**
**āsthito**'dhiṣṭhitaḥ saṁs teṣāṁ **pathi ramate**, pathi san-mārge
āsthito'pi yady asadbhiḥ saha ramata iti vā, tarhi yātanā-deha āvṛtya
\[3.30.20\] ity-ādi-pūrvokta-prakāreṇa tamo narakaṁ praviśati \|\|32\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sādhāraṇa-kāmāsakti-doṣam uktvā
pāpaja-tad-āsakti-doṣam āha---yadīti \| **asadbhiḥ** pāpiṣṭhaiḥ
\|\|32\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **pūrvavad** iti
yātanā-deha āvṛtya \[3.30.20\] iti pūrvokta-prakāreṇa narakaṁ viśati
**yady asadbhir** ity anena \|

> yadi sadbhiḥ pathi punaḥ kṛṣṇa-sevā-kṛtodyamaiḥ \|
>
> āsthito ramate jantuḥ kṛṣṇaṁ prāpnoti pūrvavad \|\| iti ca labhyate \|

atra pūrvavad iti pūrvokta-bhakta-jīvavad ity arthaḥ \|\|32\|\|

\...

**\|\| 3.31.33-34 \|\|**

**satyaṁ śaucaṁ dayā maunaṁ buddhiḥ śrīr hrīr yaśaḥ kṣamā \|**

**śamo damo bhagaś ceti yat-saṅgād yāti saṅkṣayam \|\|**

**teṣv aśānteṣu mūḍheṣu khaṇḍitātmasv asādhuṣu \|**

**saṅgaṁ na kuryāc chocyeṣu yoṣit-krīḍā-mṛgeṣu ca \|\|**

**madhvācāryaḥ (bhāgavata-tātparyam) :** asat-saṅgaṁ
nindati---**satyam** iti tribhiḥ \| **buddhiḥ** parama-puruṣārtha-viṣayā
\| **śrīr** dhana-dhānya-lakṣaṇā \| **hrīr** lajjā \| **yaśaḥ** kīrtiḥ
\| **kṣamā** sahiṣṇutvam \| **śamo** bāhyendriya-nigrahaḥ \| **damo**
mano-nigrahaḥ \| **bhaga** unnatiḥ \| **yat-saṅgād** yeṣām asatāṁ saṅgāt
\|\|33\|\|

**khaṇḍitātmāvasāyiṣu jīva-mātra-jñāniṣu \|\|34\|\|**

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** dayety atra tapa iti kvacit eṣa
puṇyāraṇya-saṁmataḥ \|\|33\|\| **khaṇḍitātmasu** dehātma-buddhiṣu \|
**yoṣitāṁ krīḍā-mṛgavad** adhīneṣu \|\|34\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** dayety atra tapa iti kvacit, etat
puṇyāraṇya-matam \| ca-kārād yathaivāsādhuṣu teṣu na kuryāt \| tathā
yoṣit-krīḍā-mṛgeṣu na kuryād ity arthaḥ \|\|33-34\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** asanta eva ke iti tān
lakṣayan tat-saṅgaṁ niṣiddhyati satyam iti tribhiḥ \| khaṇḍitātmasu
ātmano'dhaḥ-pātanād ātma-ghātiṣv ity arthaḥ \|\|33-34\|\|

\...

**\|\| 3.31.35 \|\|**

**na tathāsya bhaven moho bandhaś cānya-prasaṅgataḥ \|**

**yoṣit-saṅgād yathā puṁso yathā tat-saṅgi-saṅgataḥ \|\|**

**madhvācāryaḥ (bhāgavata-tātparyam) :**

sat-puṁsu ca tathā strīṣu na saṅgo doṣam āvadet \|

yathā-yogyaṁ guṇā naiva doṣa-kṛd dṛṣṭa-jantuṣu \|\| iti vārāhe
\|\|35\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** yathā ca yoṣit-saṅgināṁ saṅgato
bandhas tathānya-prasaṅgato na bhavet \| tat-saṅgi-saṅgata iti \|
yathāgnināviṣṭa-loho dahati, tathā agnir api na dahatīti bhāvaḥ \|
anyeṣāṁ prākṛtānāṁ prasaṅgataḥ \|\|35\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tad-doṣam eva darśayati---na
tatheti \| saṅgo'tra tat-tad-vāsanayā tat-tad-vārtādi-mayaḥ \|\|35\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yathā ca
tat-saṅgi-saṅgata iti \| ca-kāro'tra adhyāhāryaḥ \|\|35\|\|

\[atra yathā-ślokaṁ 11.14.30-padyaṁ draṣṭavyam \|\]

\...

**\|\| 3.31.36 \|\|**

**prajāpatiḥ svāṁ duhitaraṁ dṛṣṭvā tad-rūpa-dharṣitaḥ \|**

**rohid-bhūtāṁ so'nvadhāvad ṛkṣa-rūpī hata-trapaḥ \|\|**

**śrīdhara-svāmī (bhāvārtha-dīpikā) :** yoṣit-saṅgasyānartha-hetutāṁ
prapañcayati---prajāpatir iti saptabhiḥ \| rohid-bhūtāṁ mṛgī-rūpāṁ satīm
ṛkṣa-rūpī mṛgākāraḥ san \| hata-trapo nirlajjaḥ \|\|36\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam**.***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** na ca viveka-jñānādimatāṁ
mahā-puruṣāṇāṁ dhiyaṁ bhraṁśayituṁ yoṣin na śaknotīti vācyam ity
āha---prajāpatir brahmā, rohid-bhūtāṁ mṛgī-rūpāṁ satīm \| ṛ**kṣa**-rūpī
mṛgākāraḥ san \|\|36\|\|

\...

**\|\| 3.31.37 \|\|**

**tat-sṛṣṭa-sṛṣṭa-sṛṣṭeṣu ko nv akhaṇḍita-dhīḥ pumān \|**

**ṛṣiṁ nārāyaṇam ṛte yoṣin-mayyeha māyayā \|\|**

**madhvācāryaḥ (bhāgavata-tātparyam) :** bhayaḥ pradhāna uddiṣṭo māyā
tad-vaśa ucyate iti ṣāḍguṇye \|\|37\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** tena brahmaṇā sṛṣṭā
marīcy-ādayaḥ, taiḥ sṛṣṭā kaśyapādayaḥ, tair api sṛṣṭā deva-manuṣyādayaḥ
\| teṣu ko nu pumān akhaṇḍita-dhīr anākṛṣṭa-manāḥ \|\|37\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tat-sṛṣṭy-antar-avatāritve'pi
śrī-nārāyaṇasya tv akhaṇḍita-dhīratvam evety āha---ṛṣim iti \| athavā
nārāyaṇa-vinā-bhūtas tad-anāsakto yaḥ syāt, eṣa ko nu tādṛśaḥ ? ity
arthaḥ \|\|37\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tena brahmaṇā sṛṣṭā
marīcy-ādayaḥ, taiḥ sṛṣṭā kaśyapādayaḥ,**tair** api sṛṣṭā
deva-manuṣyādayaḥ \| teṣu madhyeṣu kathambhūteṣu ? nārāyaṇam ṛte
nārāyaṇaṁ vinā vartamāneṣu nārāyaṇam anupāsīneṣv ity arthaḥ \| teṣu
madhye nārāyaṇaṁ vineti na vyākhyeyam, nārāyaṇasya vidhi-sṛjyatvāpatteḥ
\|\|37\|\|

\[atrānurūpārthakaṁ 11.26.15-padyaṁ draṣṭavyam \|\]

\...

**\|\| 3.31.38 \|\|**

**balaṁ me paśya māyāyāḥ strī-mayyā jayino diśām \|**

**yā karoti padākrāntān bhrū-vijṛmbheṇa kevalam \|\|**

**śrīdhara-svāmī (bhāvārtha-dīpikā) :** diśāṁ jayinaḥ śūrān api
\|\|38\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** nirṇīte kevalam ity amara-koṣāt \|
kevalam ity avyayam \| tac ca bhrū-vijṛmbhasya viśeṣaṇam \| tato
bhrū-vijṛmbheṇaivety arthaḥ \|\|38\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** diśāṁ jayinaḥ sarvā diśo
vijitya svāntaḥ-puram āgatāṁś cakravartino'pi yā \"māṁ tyaktvā
anya-deśīyāḥ strīḥ sambhoktuṁ dig-vijayaṁ karoṣi, dhik tvām !\"iti
vyañjakena kopa-kuṭilīkṛtena bhrū-vijṛmbheṇa māninī strī-jātis tān
prathamataḥ padākrāntān pada-prahāra-paribhūtān karotīti kevalaṁ
nirṇītam \| nātra yuktir anveṣṭavyeti bhāvaḥ \| nirṇīte kevalam ity
amaraḥ \|\|38\|\|

\...

**\|\| 3.31.39 \|\|**

**saṅgaṁ na kuryāt pramadāsu jātu**

**yogasya pāraṁ param ārurukṣuḥ \|**

**mat-sevayā pratilabdhātma-lābho**

**vadanti yā niraya-dvāram asya \|\|**

**śrīdhara-svāmī (bhāvārtha-dīpikā) :** pratilabdha ātma-rūpo lābho yena
\| asya mumukṣor yāḥ pramadā niraya-dvāraṁ vadanti yoginaḥ \|\|39\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** pramadāsu svīyāsv api \| nirayaḥ
saṁsāraḥ \|\|39\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** pramadāsu svīyāsv api
saṅgam āsaktiṁ paraṁ pāram ārurukṣur jñānī ca pratilabdhātma-bhāvo
bhaktaś ca na kuryāt, tena no śayānaḥ pataty adhaḥ iti nyāyena karmī
strī-saṅga-kṛd api na duṣyatīti labhyate \| asya puṁ-mātrasya \|\|39\|\|

\[atrānurūpābhiprāyakaṁ 11.14.29tamaṁ, 11.26.24-padyaṁ ca draṣṭavyam
\|\]

\...

**\|\| 3.31.40 \|\|**

**yopayāti śanair māyā yoṣid deva-vinirmitā \|**

**tām īkṣetātmano mṛtyuṁ tṛṇaiḥ kūpam ivāvṛtam \|\|**

**śrīdhara-svāmī (bhāvārtha-dīpikā) :** śanaiḥ śuśrūṣādi-miṣeṇa
**upay**āti yā yoṣid-rūpā māyā**,** tāṁ mṛtyuṁ pratikūlām
īkṣeta \|\|40\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tām iti \| yathā sva-pālyaṁ
paśv-antaraṁ patantaṁ prati tṛṇair āvṛtaṁ kūpaṁ mṛtyu-rūpam īkṣate,
tathā yoṣitvenāvṛtāṁ tām ātmano mṛtyu-rūpām īkṣatety arthaḥ \|\|40\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yā ca puruṣaṁ viraktaṁ
jñātvā svīya-niṣkāmatāṁ vyañjayantī śuśrūṣādi-miṣeṇopayāti, sāpy
anartha-kāriṇīty āha---yopayātīti \| īkṣet īkṣeta \| atra
tṛṇācchādita-kūpasya mayi janaḥ patatv iti bhāvanābhāvāt kasyacit
pārśve'py anāgamanāt sarvatrodāsīnā vā bhakti-jñāna-vairāgyādimatī vā
unmādād acetanā nidrāṇā vā mṛtāpi vā strī sarvathaiva dūre parityājyeti
vyañjitam \|\|40\|\|

\...

**\|\| 3.31.41-42 \|\|**

**yāṁ manyate patiṁ mohān man-māyām ṛṣabhāyatīm \|**

**strītvaṁ strī-saṅgataḥ prāpto vittāpatya-gṛha-pradam \|\|**

**tām ātmano vijānīyāt paty-apatya-gṛhātmakam \|**

**daivopasāditaṁ mṛtyuṁ mṛgayor gāyanaṁ yathā \|\|**

**śrīdhara-svāmī (bhāvārtha-dīpikā) :** mumukṣuṁ striyaṁ praty etad
evāha---yāṁ manyate iti dvābhyām \| **ṛṣabhāyatīṁ** puruṣavad ācarantīṁ
**yāṁ** mama māyāṁ **vittādi-pradaṁ patiṁ manyate**, tadā tāṁ
puruṣa-rūpāṁ māyāṁ mṛtyuṁ vidyād ity uttareṇānvayaḥ \| yataḥ
pūrva-janmani svayaṁ pumān **strī-saṅgato**'nta-kāle strī-dhyānena
**strītvaṁ prāpto** jīvaḥ \|\|41\|\|

**tāṁ** **paty**-ādi-rūpaṁ **mṛtyuṁ vijānīyāt** \| **mṛgayor**
lubdhakasya **gāyanam** anukūlatvena pratīyamānam api yathā mṛgasya
mṛtyuḥ \|\|42\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** yām iti yugmakam \|\|41-42\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yathā bhakti-jñānavatāṁ
puṁsāṁ yoṣid-anartha-hetuḥ, tathaiva bhakti-jñānavatīnāṁ yoṣitāṁ pumāṁś
cety āha---yām iti dvābhyām \| **ṛṣabhāyatīṁ** puruṣavad ācarantīṁ
**yāṁ** **mama māyāṁ patiṁ vittādi-pradaṁ manyate** \| **strī-saṅgataḥ**
anta-kāle strī-dhyānena **strītvaṁ prāpto** jīvaḥ \|\|41\|\|

**tāṁ** māyāṁ **paty**-ādi-rūpaṁ **mṛtyuṁ jānīyāt** \| yathā **mṛgayor**
lubdhakasya **gānaṁ** sukhadam api mṛgo mṛtyuṁ jānīyāt \|\|42\|\|

\...

**\|\| 3.31.43 \|\|**

**dehena jīva-bhūtena lokāl lokam anuvrajan \|**

**bhuñjāna eva karmāṇi karoty avirataṁ pumān \|\|**

**madhvācāryaḥ (bhāgavata-tātparyam) : jīva-bhūtena** jīva-karma-bhūtena
\|\|43\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** tad evaṁ jīvasya saṁsṛtiḥ
prapañcitā \| tatra ca tasya karma-vaśena lokāl lokāntara-gamanaṁ
janma-maraṇaṁ coktam \| tatraivaṁ śaṅkyate---nanu vyāpakasya lokāl
lokāntara-gamanam, nityasya ca kathaṁ janma-maraṇe ? bhogena karma-kṣaye
ca sati, janma-maraṇaṁ neṣyate, tat kutaḥ punar api tasya
karma-sambhavaḥ ? iti \| tatra lokāntara-gamanaṁ karma ca sambhavatīty
āha---**deheneti** \| **jīvasya** upādhitayā **bhūtena** jātena
liṅga-**dehena lokāntaram** **anuvrajan** \| **avirataṁ karmāṇi
karotīti** karmaṇām asamāptir uktā \|\|43\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** atha jīvasya svato
nirīhatvādike'pi lokāntara-gamanādikaṁ yojayati---deheneti caturbhiḥ
\|\|43\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tad evaṁ jīvasya saṁsāraḥ
prapañcitaḥ \| tatraivaṁ śaṅkate---nanu jīvaḥ śubhāśubhaṁ karma yena
dehena kurute, taṁ dehaṁ tyaktvā dehāntare tat-phalaṁ svargādikaṁ
bhuṅkte iti ko nyāyaḥ ? tatra yenaiva dehena karma kurute, tenaiva
dehena bhuṅkte ity āha---**dehena jīva-bhūtena** liṅga-śarīreṇa
**lokān** martya-lokāt **lokaṁ** svargaṁ narakādikam **anuvrajann** iti
upādhi-gamanenaiva **karma kurute** upahitasya jīvasyāpi gamanaṁ
sambhāvitam \| tatra **bhuñjāna** eva bhogam asamāpnuvann eva punar
martya-lokam āgatya **karmāṇi kurute**, ato liṅga-dehenaiva karma kurute
bhuṅkte cety uktam \|\|43\|\|

\...

**\|\| 3.31.44 \|\|**

**jīvo hy asyānugo deho bhūtendriya-mano-mayaḥ \|**

**tan-nirodho'sya maraṇam āvirbhāvas tu sambhavaḥ \|\|**

**śrīdhara-svāmī (bhāvārtha-dīpikā) :** janma-maraṇa-sambhavam āha---
**jīvo** jīvopādhi-liṅga-deho'**sya** ātmano'**nugo** 'nuvartī \|
**bhūtendriya-mano-mayaḥ** sthūla-bhūtādi-vikāro **deho** bhogāyatanaṁ,
tayor nirodhaḥ \| kāryāyogyatā tad asya jīvasya **maraṇam** ucyate \|
**āvirbhāvas** **tu sambhavo** janmocyate \|\|44\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) : anugaḥ** karmādhīnaḥ \|\|44\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu tarhīto martya-lokāt
mṛtvā svargaṁ bhuṅkte, svargād āgatya jāyate iti mṛtyu-janma-pratītiḥ
kuto'sti ? ity ata āha---**jīvo** jīvopādhir liṅga-dehas tathā **asya**
ātmano'**nuvartī** sthūla-deho bhogāyatanaṁ militvā, eka eva **deho**
**bhūtendriya-mano-mayo** bhavati \| tasya nirodhaḥ kāryāyogyatvam
**asya** jīvasya **maraṇaṁ,** tac ca sthūla-deha-vigame
sthūlāntara-prāpti-prāk-kāle bhavet \| suṣuptādau tu sva-kāryākāritve'pi
kāryaṁ prati yogyatā asty eva, suṣupti-bhaṅge sati sadya eva
tat-tad-yogyatā-darśanāt \| **āvirbhāvaḥ** prakaṭībhāvas **tu sambhavo**
janma, sa ca bhogāyatana-deha-vigame sthūlāntara-prāptau garbhān
niṣkramaṇa-samaye bhavet \|\|44\|\|

\...

**\|\| 3.31.45-46 \|\|**

**dravyopalabdhi-sthānasya dravyekṣāyogyatā yadā \|**

**tat pañcatvam ahaṁ-mānād utpattir dravya-darśanam \|\|**

**yathākṣṇor dravyāvayava- darśanāyogyatā yadā \|**

**tadaiva cakṣuṣo draṣṭur draṣṭṛtvāyogyatānayoḥ \|\|**

**tasmān na kāryaḥ santrāso na kārpaṇyaṁ na sambhramaḥ \|**

**buddhvā jīva-gatiṁ dhīro mukta-saṅgaś cared iha \|\|**

**madhvācāryaḥ (bhāgavata-tātparyam) : cakṣuḥ sakāśād draṣṭur draṣṭṛtvam
akṣṇor yogyatā \|\|46\|\|**

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** etad eva dṛṣṭāntena spaṣṭāntena
spaṣṭayati \| **dravyopalabdhi-sthānasya** netra-golakāder
**dravyekṣāyāṁ** rūpādi-darśane kācakāmalādi-doṣeṇa **yadā ayogyatā**
bhavati, tadaiva cakṣuṣa indriyasyāpy ayogyatā \| anayoḥ sthāna-cakṣuṣor
yadā ayogyatā, tadaiva draṣṭur jīvasya draṣṭṛtvāyogyatā \| evaṁ
sthūla-deha-vaikalye liṅgasya vaikalyaṁ, tad eva jīvasya maraṇaṁ, na
svata ity arthaḥ \|

kvacid ekaḥ śloko'dhikaḥ paṭhyate \| tatrāyam
arthaḥ\--dravyopalabdhi-sthānasya sthūla-śarīrasya dravyekṣāyāṁ
yadāyogyatā tat pañcatvaṁ maraṇam \| ahaṁ mānād idam evāham ity
abhimānena dravyasya sthūla-śarīrasya darśanam utpattiḥ \| akṣṇor
golakayor dravyāvayavasya rūpāder darśane'yogyatā \| śeṣaṁ samānam \|
yasmān na vastuto jīvasya janma-maraṇādi tasmān maraṇāt san trāso na
kāryo jīvane ca na kārpaṇyaṁ dainyaṁ kāryam \| saṁbhramaś ca
jīvana-prayatne \|\|45-47\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** dravyopalabdhīti yugmakam
\|\|45\|\| anayoḥ sthūla-sūkṣma-śarīrayoḥ \|\|46\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** mṛtyu-janmanor lakṣaṇaṁ
punaḥ spaṣṭam āha---dravyeti \| dravyāṇy atra \[dṛṣṭāntaṁ dṛṣṭvā\]
martya-loka-sthāny eva vastu-mātrāṇy ucyante, tāni ca yadyapi
liṅga-dehenaivopalabhyante, tad api dravyopalabdhi-sthānasya
sthūla-śarīrasya bhaṅguratve sati dravyekṣāyāṁ yadā yat ayogyatā, tad
eva pañcatvam \| sthūla-dehasya bhaṅguratve sūkṣma-dehasyāpi
dravyopalabdhāv ayogyatā, tad eva jīvasya maraṇaṁ na svata ity arthaḥ \|
ahaṁ-mānāt idam evāham iti sthūlāntare'bhimāna-praveśād utpattir janma
\| dravyasya martya-loka-stha-vastu-mātrasya darśanaṁ darśana-hetur ity
arthaḥ \| atra dṛṣṭānto yathā akṣṇor netra-golakayor dravyāvayavānāṁ
darśane ayogyatā kācakāmalādi-doṣa-rūpeṇa bhaṅguratvena bhavet, tad eva
cakṣuṣa indriyasyāyogyatā anayoḥ sthāna-cakṣuṣor yadā ayogyatā, tadaiva
draṣṭuḥ puruṣasyāpi draṣṭṛtvasyāyogyateti \| sā cāyogyatā martya-loka
eva sambhavet, na tu svarga-narakayor iti dārṣṭāntike'pi tathā
vyākhyāna-lābhāt svarga-naraka-gata-sthūla-dehānām utpatti-vināśayor na
janma-maraṇa-vyavahāraḥ sthūlasya nāśa eva sūkṣmasya jīvasya ca nāśa
upacaryate, evam utpattiś ca \| yasmād ātmano vastuto nāsti
janma-maraṇādi tasmād iti \|\|45-47\|\|

\...

**\|\| 3.31.48 \|\|**

**samyag-darśanayā buddhyā yoga-vairāgya-yuktayā \|**

**māyā-viracite loke caren nyasya kalevaram \|\|**

**madhvācāryaḥ (bhāgavata-tātparyam) :** kaivalya-jñānaṁ puruṣārthaḥ \|
dehādiṣv asaṅgino jīvasya tan-nimitta-sukha-duḥkhādayo na santi, kim uta
dehasyācetanatvāt \|\|47\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** nanu sarvathā mukta-saṅgatve
kathaṁ jīvitam ? ata āha---samyak paśyati vicārayatīti **samyag
darśanā,** tayā **buddhyā** **māyā-viracite loke kalevaraṁ nyasya**
nikṣipya, tasminn āsaktiṁ tyaktvā **vicared** ity arthaḥ \|\|48\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam**.***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **kalevaraṁ nyasya**
tatrāsaktiṁ tyaktvā \|\|48\|\|

iti sārārtha-darśinyāṁ harṣiṇyāṁ bhakta-cetasām \|

tṛtīya ekatriṁśo'yaṁ saṅgataḥ saṅgataḥ satām \|\|\*\|\|

\...

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ tṛtīya-skandhe
>
> vidura-maitreya-saṁvāde kāpileye jīva-gatir nāma
>
> ekatriṁśo'dhyāyaḥ \|

\|\| 3.31 \|\|

**...**

**(3.32)**

**dvātriṁśo'dhyāyaḥ**

**dhūmārcirākhyamārgadvayagatānāṁ vibhinnagatiḥ, karmāsaktacetasāṁ
nindā, bhaktiyogasyotkarṣavarṇanaṁ ca \|**

**\|\| 3.32.1 \|\|**

**kapila uvāca---**

**atha yo gṛha-medhīyān dharmān evāvasan gṛhe \|**

**arthaṁ ca dharmān svān dogdhi bhūyaḥ piparti tān \|\|**

**madhvācāryaḥ (bhāgavata-tātparyam) :**

īṣad-bhakto bhagavati sukarmā svargam eṣyati \|

> abhakto nirayaṁ yāti sukarmāpi svargam eṣyati \|\| iti vāmane
> \|\|1\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :**

dvā-triṁśe sāttvikair dharmair ūrdhvaṁ gatir udīryate \|

tattva-jñāna-vihīnasya tataś ca punar āgatiḥ \|\|

tad evaṁ pāpa-karmaṇo gatir uktā, idānīṁ kāmya-karmaṇo gatim
āha---atheti caturbhiḥ \| yo gṛha evāvasan svān dharmān dogdhi \| dohyam
āha---kāmam arthaṁ ca tān dugdhān dharmān bhūyaḥ piparti pūrayaty
anutiṣṭhati \|\|1\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** dharmān go-sthānīyān
dugdha-sthānīyaṁ phalaṁ dogdhi \| dharmān svān iti kvacit pāṭhaḥ
\|\|1\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**

dvātriṁśe tu sakāmānāṁ niṣkāmānāṁ ca karmiṇām \|

punar āvṛtty-anāvṛttī procyābhaktān nininda ca \|\|

tad evam avihitasya pāpasya karmaṇo gatim uktvā vihitasya kāmya-karmaṇo
gatim āha---atheti \| gṛha eva gṛham eva āvasan dharmān dogdhi \| dohyam
āha---kāmam arthaṁ ca dharmāṁś ceti \| bhūyaḥ punar api tān dharmān
piparti, pūrayaty anutiṣṭhati \| yathā gāś cārayitvā dugdhāni dogdhi,
punar api dugdha-prāpty-āśayā tāś cārayatīti \|\|1\|\|

\...

**\|\| 3.32.2 \|\|**

**sa cāpi bhagavad-dharmāt kāma-mūḍhaḥ parāṅ-mukhaḥ \| \|**

**yajate kratubhir devān pitṝṁś ca śraddhayānvitaḥ \|\| \|\|**

**śrīdhara-svāmī (bhāvārtha-dīpikā) :** so'pi bhagavad-ārādhana-rūpād
dharmāt parāṅ-mukhaḥ san prākṛtān api devān pitṝṁś ca yajate \|\|2\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sa cāpīti \| ca-śabda
ukta-samuccayārthaḥ, yathā pūrvoktaḥ pāpa-karmā bhagavad-dharmāt
parāṅ-mukhas tathā sa cety arthaḥ \| apīti \| yadyapi vaidika-karmā
tathāpīty arthaḥ \| sarva-kāmadād api tasmād bhagavad-dharmāt
parāṅ-mukhatve tathā tad-anya-sammukhatve ca hetuḥ \| kāmena mūḍhaḥ
viveka-rahitaḥ \|\|2\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** vihita-kṛd apy asau
nindya evādhikārīty āha---sa cāpīti \|\|2\|\|

\...

**\|\| 3.32.3 \|\|**

**tac-chraddhayākrānta-matiḥ pitṛ-deva-vrataḥ pumān \|**

**cāndramasaṁ lokaṁ soma-pāḥ punar eṣyati \|\|**

**śrīdhara-svāmī (bhāvārtha-dīpikā) :** tataḥ kim ? tatrāha---teṣāṁ
śraddhayākrāntā vyāptā matir yasya \| pitr-arthaṁ devārthaṁ ca vrataṁ
niyamo yasya \| soma-pāḥ, tatra somaṁ pītvety arthaḥ \|\|3\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** somapās tatra somaṁ pītvā
punar eṣyati punar adhaḥ patiṣyati \|\|3\|\|

\...

**\|\| 3.32.4 \|\|**

**yadā cāhīndra-śayyāyāṁ śete'nantāsano hariḥ \|**

**lokā layaṁ yānti ta ete gṛha-medhinām \|\|**

**śrīdhara-svāmī (bhāvārtha-dīpikā) :** loke tiṣṭhaty api puṇya-kṣayāt
pātam uktvā lokānām api layam āha---yadā cāharahaḥ pralaye \|\|4\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** śete trilokyām avadhānaṁ na
karotīty arthaḥ \|\|4\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** teṣām adhaḥ-pātasya kā
vārtā teṣāṁ prāpyā lokā api brahmaṇaḥ pratidinam adhaḥ patantīty
āha---yadā cāharahaḥ pralaye \|\|4\|\|

\...

**\|\| 3.32.5-6 \|\|**

**ye sva-dharmān na duhyanti dhīrāḥ kāmārtha-hetave \|**

**nyasta-karmāṇaḥ praśāntāḥ śuddha-cetasaḥ \|\|**

**nivṛtti-dharma-niratā nirmamā nirahaṅkṛtāḥ \|**

**sva-dharmāptena sattvena pariśuddhena cetasā \|\|**

**śrīdhara-svāmī (bhāvārtha-dīpikā) :** bhagavad-dharma-niṣṭhānāṁ tat
prāptim eva gatim āha tribhiḥ \| ye tu kāmārtha-prayojanāya sva-dharmān
na duhyanti na duhanti \| niḥsaṅgā anāsaktāḥ \| nyastān īśvare
samarpitāni karmāṇi yaiḥ \|\|5-6\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ye svadharmān iti trikam \|
praśāntā prakarṣeṇa śāntā bhagavan-niṣṭha-buddhaya iti
sākṣāt-tad-ārādhana-nirdeśaḥ \|\|5-6\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sa-kāma-karmiṇāṁ punaḥ
punar āvṛttim uktvā niṣkāma-karmiṇāṁ punar anāvṛttim āha---ye iti \| na
duhyanti na dunanti na dharma-phalaṁ svargādikam icchantīty arthaḥ \|
niḥsaṅgāḥ anāsaktāḥ \| nyasta-karmāṇaḥ īśvarārpita-karma-phalāḥ
\|\|5-6\|\|

\...

**\|\| 3.32.7 \|\|**

**sūrya-dvāreṇa te yānti puruṣaṁ viśvato-mukham \|**

**parāvareśaṁ prakṛtim asyotpatty-anta-bhāvanam \|\|**

**śrīdhara-svāmī (bhāvārtha-dīpikā) :** viśvato-mukhaṁ paripūrṇaṁ
puruṣaṁ yānti \| tathā ca śrutiḥ---sūrya-dvāreṇa te virajāḥ prayānti
yatrāmṛtaḥ puruṣo hy avyayātmā iti \| prakṛtim upādāna-kāraṇam \|
utpatty anta-bhāvanaṁ nimitta-kāraṇam \|\|7\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sūryeti \| śrutau
tat-sthāna-prāpti-nirdeśena tat-prāpti-nirdeśaḥ \| atra tu sākṣād iti
tat-tātparyeṇaikārthatā \| tathā ca tayor aikātmyam evopalabdham \| evam
anyatrāpi jñeyam \| tatra śrutau virajāḥ prakṛti-saṅga-rahitā iti
padārthaḥ \| anena tasya lokasyāprākṛtatvaṁ yatrāmṛtaḥ puruṣa ity anena
tadvan nityatvaṁ ca bodhitam \|\|7\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** jñānaṁ prāpya viśvato
mukhaṁ paripūrṇaṁ puruṣaṁ yānti prāpnuvanti muktā bhavantīty arthaḥ \|
tathā ca śrutiḥ---sūrya-dvāreṇa te virajāḥ prayānti tatrāmṛtaḥ puruṣo hy
avyayātmāiti \| asya jagataḥ prakṛtim upādāna-kāraṇam
utpatty-anta-bhāvanaṁ nimitta-kāraṇaṁ ca \|\|7\|\|

\...

**\|\| 3.32.8 \|\|**

**dvi-parārdhāvasāne yaḥ pralayo brahmaṇas tu te \|**

**tāvad adhyāsate lokaṁ parasya para-cintakāḥ \|\|**

**śrīdhara-svāmī (bhāvārtha-dīpikā) :** parameśvara-dṛṣṭyā
hiraṇyagarbhopāsakānām api krameṇa tat-prāptim āha---dvi-parārdhāvasāna
iti tribhiḥ \| parasya hiraṇyagarbhasya \| para-cintakāḥ
parameśvara-dṛṣṭyā hiraṇyagarbhopāsakāḥ \|\|8\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tāvad iti \| tasyādyāṁśaṁ prāpyety
arthaḥ \|\|8\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** brahmā parameśvarasya
guṇāvatāra eveti parameśvara-dṛṣṭyā hiraṇyagarbhopāsakānām api krameṇa
bhaktināṁ-miśra-jñānena brahmaṇā saha muktir bhaved eva \|

> brahmaṇā saha te sarve samprāpte pratisañcare \|
>
> parasyānte paramātmanaḥ praviśanti paraṁ padam \|\|iti śruteḥ \|

ye tu kevalaṁ hiraṇyagarbhopāsakās teṣāṁ brahmaṇo muktāv api na muktir
ity āha---dviparārdhāvasāna iti tribhiḥ \| lokaṁ satya-lokaṁ parasya
brahmaṇaḥ paricintakāḥ, vairāja-dhyāna-parāḥ \|\|8\|\|

\...

**\|\| 3.32.9 \|\|**

**kṣmāmbho-'nalānila-viyan-mana-indriyārtha-**

**bhūtādibhiḥ parivṛtaṁ pratisañjihīrṣuḥ \|**

**avyākṛtaṁ viśati yarhi guṇa-trayātmākālaṁ**

**parākhyam anubhūya paraḥ svayambhūḥ \|\|**

**śrīdhara-svāmī (bhāvārtha-dīpikā) :** kṣmādīni pañca-mahā-bhūtāni
manaś cendriyāṇi cārthāś ca śabdādayo bhūtādiś cāhaṅkāraḥ evam ādibhiḥ
parivṛtaṁ yuktaṁ brahmāṇḍaṁ prati saṁhartum icchuḥ san \| avyākṛtam
īśvaram \| parākhyaṁ dvi-parārdha-lakṣaṇaṁ kālam \|\|9\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** pratisañjihīrṣus tyaktum icchur
jighṛkṣur iti puṇyāraṇyaḥ \| guṇa-trayātmeti prakṛtyā saha tādātmyaṁ
prāpta ity arthaḥ \|\|9\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tataś ca mahā-pralaye
sati brahmā mucyate ity āha---kṣmeti \| kṣmādibhiḥ parivṛtaṁ sva-dehaṁ
vairājaṁ pratisaṁjihīrṣuḥ tyaktum icchuḥ \| avyākṛtaṁ parameśvaraṁ
prakṛty-antaryāmiṇaṁ viśati guṇa-trayātmā rajo-guṇopādhiko'pi triguṇaḥ
parākhyaṁ dviparārdha-lakṣaṇaṁ kālaṁ jñātvā \|\|9\|\|

\...

**\|\| 3.32.10 \|\|**

**evaṁ paretya bhagavantam anupraviṣṭā**

**ye yogino jita-marun-manaso virāgāḥ \|**

**tenaiva sākam amṛtaṁ puruṣaṁ purāṇaṁ**

**brahma pradhānam upayānty agatābhimānāḥ \|\|**

**śrīdhara-svāmī (bhāvārtha-dīpikā) :** paretya dūraṁ gatvā bhagavantaṁ
hiraṇyagarbham anupraviṣṭā ye yogino'mṛtaṁ paramānanda-rūpaṁ pradhānam
utkṛṣṭaṁ brahma tenaiva sahopayānti, na tu pūrvam \| yas
tad-āgatābhimānāḥ \| tathā ca smṛtiḥ,

brahmaṇā saha te sarve samprāpte pratisañcare \|

parasyānte kṛtātmānaḥ praviśanti paraṁ padam \|\| iti \|\|10\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** evaṁ brahmaṇo muktāv api
tad-upāsakā bhakty-abhāvān na mucyanta ity āha---evam iti \| paretā
brahma-loka eva dehaṁ tyaktvā bhagavantaṁ brahmāṇam anupraviṣṭāḥ ye
yoginas te tenaiva brahmaṇaiva sākaṁ purāṇaṁ puruṣaṁ parameśvaraṁ
pradhānam utkṛṣṭaṁ brahma upayānti praviśanti \| agatābhimānā vayaṁ
hiraṇyagarbhopāsakā ity abhimānavantaḥ tena parameśvare teṣām ātyantiko
na layaḥ, kintu prākṛtika eveti tena punar jagat-sarge teṣām api sargo
bhāvīti bhāvaḥ \|\|10\|\|

\...

**\|\| 3.32.11 \|\|**

**atha taṁ sarva-bhūtānāṁ hṛt-padmeṣu kṛtālayam \|**

**śrutānubhāvaṁ śaraṇaṁ vraja bhāvena bhāmini**[^131] **\|\|**

**śrīdhara-svāmī (bhāvārtha-dīpikā) :** bhagavad-upāsakās tu sākṣād eva
taṁ prāpnuvanti na tu krameṇa, atas tvaṁ sākṣāt tam eva bhajety
āha---atha tasmāt \| bhāvena premṇā \|\|11\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** atheti \| bhāvena yeṣām ahaṁ priya
ātmā sutaś ca \[hā.pu. 3.25.38\] ity ukta-rītyā
priyatvādy-abhimānaikatamena \| tatrāpi prāptatayā suta-bhāvenaivety
āha---bhāvinīti \|\|11\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** atheti \| yasmād bhaktiṁ
vinā na ko'pi nistaranty atas tvaṁ tam eva bhagavantaṁ śaraṇaṁ vraja \|
he bhāvini ! mayi parameśvare putra-bhāvavatīti tvayi bhakty-upadeśaḥ
piṣṭa-peṣa-rūpa eveti bhāvaḥ \|\|11\|\|

\...

**\|\| 3.32.12 \|\|**

**ādyaḥ sthira-carāṇāṁ yo veda-garbhaḥ saha rṣibhiḥ \|**

**yogeśvaraiḥ kumārādyaiḥ siddhair yoga-pravartakaiḥ \|\|**

**śrīdhara-svāmī (bhāvārtha-dīpikā) :** evaṁ tāvad bhagavad-bhaktānāṁ
nirantaram eva tat-prāptir bhagavad-abhedena hiraṇyagarbhopāsakānāṁ tu
krameṇety uktam \| bhedenopāsane tu brahmādayo'py āvartante kim utānya
ity āha---ādya iti caturbhiḥ \| yo veda-garbhaḥ so'pi guṇa-vyatikare
jāte yathā-pūrvaṁ brahma-padādhikṛtaḥ san prajāyate iti tṛtīyenānvayaḥ
\| na kevalaṁ sa evaikaḥ, kintu ṛṣibhir marīcy-ādibhir yogeśvarādibhiś
ca saha \|\|12\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ādya iti catuṣkam \| bheda-dṛṣṭyā
parameśvarād bhinnatvena hiraṇyagarbha-dṛṣṭyā \| tathā hiraṇyagarbha
evāham asmīty abhimānena ca yat kartṛtvam upāsakatvaṁ tasmād ity arthaḥ
\| upāsanā hi kṣaya-rahitā \| nanu balavat karmāntaram anyathā
janmāntaraṁ prāpayartuṁ tatrāha---niḥsaṅgeneti \| tatrāpi kartṛtvād iti
yojyam, kintu kriyā-niṣpādakatvād ity arthaḥ \| tatra maharṣy-ādīnāṁ
sṛṣṭiṁ viśiṣya darśayati \| aiśvaryam iti \| pūrvavat karmaṇā dharmeṇa
yogena ca vinirmitam \|\|12\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu brahmā mukto bhaved
athaca sva-bhaktān mocayituṁ neṣṭa iti kathaṁ pratīmas tatra, mām eva ye
prapadyante māyām etāṁ taranti te \[gītā 7.15\] iti
bhagavat-pratijñā-śruter bhaktiṁ vinā brahmāpi saṁsarati, ke punar anye
varākā ity āha---ādyaḥ sthira-carāṇāṁ sṛṣṭatvāt kāraṇa-rūpo'pi
veda-garbhaḥ sarva-veda-vid api ṛṣibhir marīcy-ādibhir api saha yogibhiḥ
sādhakaiḥ saheti kiṁ vaktavyaṁ yogeśvaraiḥ siddhair api saha \|\|12\|\|

\...

**\|\| 3.32.13 \|\|**

**bheda-dṛṣṭyābhimānena niḥsaṅgenāpi karmaṇā \|**

**kartṛtvāt saguṇaṁ brahma puruṣaṁ puruṣarṣabham \|\|**

**śrīdhara-svāmī (bhāvārtha-dīpikā) :** janmani hetu-dvayam \|
bheda-dṛṣṭy-ābhimānena kartṛtvād iti ca \| yathā pūrvatve hetuḥ,
niḥsaṅgena niṣkāmena karmaṇeti \|\|13\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** bheda-dṛṣṭyā yathā rudraḥ
saṁharati, viṣṇuḥ pālayati, tathāham api brahmā sṛjāmīti bhagavataḥ
sakāśād bheda-dṛṣṭyā yo'bhimānas tena yat kartṛtvaṁ tasmāt sa-guṇaṁ
kalyāna-guṇa-mayaṁ brahma mahat-sraṣṭāraṁ kāle mahā-pralaya-kāle
praviśya punaḥ kālena guṇa-vyatikare mahat-tattvādau jāte sati
yathā-pūrvaṁ prajāyate, brahmā bhavatīty arthaḥ \| te'pi tat-saṅgino
maharṣy-ādayo'pi karma-jñāna-yogādi-vinirmita-maṇim ādyaiśvaryādikaṁ
pūrva-mahā-kalpa eva niṣevya punar mahā-kalpārambhe āyānti āvartante
\|\|13\|\|

\...

**\|\| 3.32.14 \|\|**

**sa saṁsṛtya punaḥ kāle kāleneśvara-mūrtinā \|**

**jāte guṇa-vyatikare yathā-pūrvaṁ prajāyate \|\|**

**madhvācāryaḥ (bhāgavata-tātparyam) :** abhimānena pūrṇa-jñānena \|
saṅgaty-ālaye parameśvaraṁ praviśya \| yathā-pūrvaṁ prajāyate
ucca-nīca-bhāvena jāyate \|

> aguṇa-vyatikare bahiś caitad dvidhe nirgacchati \|
>
> guṇa-vyatikarābhāve'py ucca-nīcādi pūrvavat \|\|
>
> viṣṇoś caiva vimuktānāṁ na kadācana gacchati \|\| iti gāruḍe
> \|\|14\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** kiṁ kṛtvātra prajāyate ?
prathamaṁ pārameṣṭhyam aiśvaryaṁ niṣevya, paścāt pralaye sa-guṇaṁ
guṇādhiṣṭhātāraṁ prathamāvatāra-rūpaṁ puruṣaṁ saṁsṛtya prāpya, te'pi
ṛṣi-pramukhāḥ sva-karma-nirmitam aiśvaryaṁ niṣevya puruṣaṁ ca saṁsṛtya
yathā pūrvaṁ sva-svādhikāreṇa punar āyāntīty anvayaḥ \|\|14\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu yogeśvarāṇāṁ
sanat-kumārādīnāṁ ca siddhānām anyeṣāṁ ca yoga-pravartakatvena
sarvajñādi-gurūṇāṁ ca kathaṁ bheda-dṛṣṭir abhimāno vā sambhavet, tābhyāṁ
sthitābhyāṁ kathaṁ yogeśvarāditvam ? ucyate---teṣāṁ nirabhimānānāṁ
nirbheda-brahmānusandhānam asty eva, kintu bheda-vyudāse bhagavaty api
māyā-śavalita-brahmatva-buddhyā māyika-vastv-antaravad bheda-dṛṣṭis
tathā vayaṁ brahmānubhavinaḥ sākāraṁ rūpaṁ niṣidhyāma ity abhimānaś ca
tābhyām eva doṣābhyāṁ yat kartṛtvaṁ karmādhikāras tasmād āvṛttir ity
etac ca kvācitka-brahmāṇḍāvarti-brahma-brāhmaṇa-yogi-jñāni-kumārādīnām
abhaktatvād uktam \| tad-anya-sarva-brahmāṇḍa-vartināṁ brahmādīnāṁ teṣāṁ
tu bhaktimatvān mukti-prema-bhakti-bhagavad-dāsyādi-bhāva-prāptayo
yathā-yathaṁ bhakti-tāratamyāj jñeyāḥ \|\|14\|\|

\...

**\|\| 3.32.15 \|\|**

**aiśvaryaṁ pārameṣṭhyaṁ ca te'pi dharma-vinirmitam \|**

**niṣevya punar āyānti guṇa-vyatikare sati \|\|**

**madhvācāryaḥ (bhāgavata-tātparyam) :** guṇa-vyatikare asati pralaye
prāpte punaḥ parameśvaram āyānti \|

> brahmā daivaḥ parivṛtaḥ pralaye parameśvaram \|
>
> praviśya svarge tu punaś cetad dvidhe prāvartate \|\|
>
> jñāna-dharma-phalāṁs tatra bhogān bhuktvālaye punaḥ \|
>
> nārāyaṇaṁ samāviśya jñānaṁ vyaktaṁ nijaṁ sukham \|\|
>
> bhuñjate tv evam evaiṣāṁ kalpe saṁsarga-nisargau \|
>
> nityau nitya-sukhaṁ caiva sṛṣṭau bhogās tathottamāḥ \|\|
>
> yathā pūrvaṁ hareḥ sarva-guṇair nīcoccatā tathā \|
>
> brahmaṇaś ca tathānyeṣām anyeṣāṁ ca yam āpadam \|\| iti skānde
> \|\|15\|\|

*anyais tribhirna vyākhyātam.*

\...

**\|\| 3.32.16-17 \|\|**

**ye tv ihāsakta-manasaḥ karmasu śraddhayānvitāḥ \|**

**kurvanty apratiṣiddhāni nityāny api ca kṛtsnaśaḥ \|\|**

**rajasā kuṇṭha-manasaḥ kāmātmāno'jitendriyāḥ \|**

**pitṝn yajanty anudinaṁ gṛheṣv abhiratāśayāḥ \|\|**

**śrīdhara-svāmī (bhāvārtha-dīpikā) :** yadā brahmopāsakānām api
bheda-darśanābhimānābhyām evam āvṛttiḥ, tadā kāmya-karmiṇāṁ kiṁ
vaktavyam iti tān nindann āha ṣaḍbhiḥ \| ye tv iha
karma-svāsakta-manasaḥ santo'pratiṣiddhāni kāmyāni nityāni ca karmāṇi
kṛtsnāni kurvanti, te'ryamṇo dakṣiṇena pathā dhūma-mārgeṇa pitṛ-lokaṁ
vrajantīti pañcamenānvayaḥ \| madhye tan-nindā \|\|16\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ye tv iti pañcakam \|\|16\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yatra bhakty-abhāve sati
brahmādīnām apy evam āvṛttis tatra kāmya-karmiṇāṁ kasyāṁ lekhāyāṁ
sthitir iti tān nindann āha ṣaḍbhiḥ---ye tv iheti \| apratiṣiddhāni
kāmyāni nityāny api sarvāṇy eva karmaṇi kurvanti \| te'pi nindyante, kim
uta vikarmāṇaḥ karmiṇa iti bhāvaḥ \| harati saṁsāraṁ medhā yasya tasya
\|\|16-18\|\|

\...

**\|\| 3.32.18-19 \|\|**

**traivargikās te puruṣā vimukhā hari-medhasaḥ \|**

**kathāyāṁ kathanīyoru-vikramasya madhudviṣaḥ \|\|**

**nūnaṁ daivena vihatā ye cācyuta-kathā-sudhām \|**

**hitvā śṛṇvanty asad-gāthāḥ purīṣam iva viḍ-bhujaḥ \|\|**

**śrīdhara-svāmī (bhāvārtha-dīpikā) :** harati saṁsāraṁ medhā yasya \|
kathanīyā uravo vikramā yasya tasya madhu-dviṣaḥ kathāyāṁ vimukhāḥ santo
ye traivargikāḥ \| ye cācyutasya katha-sudhāṁ hitvāsatāṁ gāthāḥ śṛṇvanti
te nūnaṁ daivena vihitā ity anvayaḥ \|**\|**18-19\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** daiveneti \| teṣāṁ narakād uddhāra
eva nāstīti te na varṇyā ity arthaḥ, acyuta-katheti \| tad-anyāḥ sarvā
evāsat-kathā iti jñāpitam \| khaṇḍādikaṁ hitvā viḍ-bhujo yathā purīṣam
evābhigacchantīty arthaḥ \|\|19\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** acyuta-kathaiva sudhā tāṁ
tyaktveti tad anyāḥ sarvā evāsad-gāthāḥ \| nanu sudhāṁ prāpya ke
nopabhuñjate ? tatrāha---purīṣam iveti \| kṣīra-khaṇḍādikaṁ tyaktvā
viḍ-bhujo hi purīṣam evānviṣyantīty arthaḥ \|\|19\|\|

\...

**\|\| 3.32.20 \|\|**

**dakṣiṇena pathāryamṇaḥ pitṛ-lokaṁ vrajanti te \|**

**prajām anu prajāyante śmaśānānta-kriyā-kṛtaḥ \|\|**

**śrīdhara-svāmī (bhāvārtha-dīpikā) :** pitṛ-lokāt punaḥ prajām anu
sva-putrādiṣu prajāyante \| garbhādhānād ārabhya śmaśānāntāḥ kriyāḥ
kṛtavantaḥ \| yathokta-kāriṇa ity arthaḥ \|\|20\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** śmaśānāntāḥ kriyāḥ kṛtavantaḥ tā
labdhavantaḥ ity arthaḥ \|\|20\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** pitṛ-lokāt punaḥ prajām
anu sva-putrādiṣu prajāyante \| garbhādhānād ārabhya śmaśānāntāḥ kriyāḥ
kṛtavantaḥ śāstrokta-karma-kāriṇa ity arthaḥ \|\|20\|\|

\...

**\|\| 3.32.21 \|\|**

**tatas te kṣīṇa-sukṛtāḥ punar lokam imaṁ sati \|**

**patanti vivaśā devaiḥ sadyo vibhraṁśitodayāḥ \|\|**

**śrīdhara-svāmī (bhāvārtha-dīpikā) :** kathaṁ prajāyante ? tad
āha---tatas te punar imaṁ lokaṁ prati patanti \| vibhraṁśita udayo
bhoga-sādhanaṁ yeṣām \|\|21\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kathaṁ prajāyante ?
tatrāha---tatas te punar imaṁ lokaṁ prati patanti \| udayo
bhoga-sādhanaṁ yeṣām \|\|21\|\|

\...

**\|\| 3.32.22 \|\|**

**tasmāt tvaṁ sarva-bhāvena bhajasva parameṣṭhinam \|**

**tad-guṇāśrayayā bhaktyā bhajanīya-padāmbujam \|\|**

**śrīdhara-svāmī (bhāvārtha-dīpikā) :** parameṣṭhinaṁ parameśvaram \|
sarva-bhāvenāti-prītyā \| tasya guṇān āśrayate yā bhaktis tayā
\|\|22\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sarvabhāvena sarvātmanā \| bhaktyā
premṇā \| nanu sā kathaṁ syāt tatrāha---tad-guṇa evāśrayaḥ
pravṛtti-hetur yasyāḥ, aho bakīyaṁ \[bhā.pu. 3.2.23\] ity-ādi-rītyā
tad-anusandhāne kṛte sā pravartata eveti bhāvaḥ \| bhajanīya-padāmbujam
iti tadā tasya saundaryādikam apy ullasitam \| tat tu tad-bhajanaṁ
nirantaram eva rocayiṣyatīty arthaḥ \| tad evaṁ tatra puruṣārthāntaram
api nirastam \|\|22\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nivṛtta-karma-parāṇām
ante yathā, atha tam ity atraśrutānubhāvaṁ śaraṇaṁ vraja bhāvena
bhāvini\[bhā.pu. 3.32.11\]ity āha sma \| tathaiva pravṛtta-karma-parāṇām
ante'py āha---tasmāt tvam iti \| tena tvaṁ nivṛttaṁ pravṛttaṁ ca karma
mā kurv iti bhāvaḥ \| sarva-bhāvena sarvātmanā hariṁ bhaktyā bhajasva \|
nanu saiva kathaṁ syāt ? tatrāha---tad-guṇā evāśrayaḥ pravṛtti-hetur
yasyās tayā bhajanīyaṁ bhajanārham iti \| ambujaṁ khalu kasmai
madhuvratāya na rocate iti bhāvaḥ \|\|22\|\|

\...

**\|\| 3.32.23 \|\|**

**vāsudeve bhagavati bhakti-yogaḥ prayojitaḥ \|**

**janayaty āśu vairāgyaṁ jñānaṁ yad brahma-darśanam \|\|**

**śrīdhara-svāmī (bhāvārtha-dīpikā) :** bhajane ca jñāna-vairāgye svata
eva bhavata ity āha---vāsudeva iti \|\|23\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** jñānādīcchur api \| tām eva kuryād
ity āha---vāsudeva iti \|\|23\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** jñānādīcchur api bhaktim
eva kuryād ity āha---vāsudeva iti \| brahma-darśanaṁ brahmānubhavaḥ
\|\|23\|\|

\...

**\|\| 3.32.24 \|\|**

**yadāsya cittam artheṣu sameṣv indriya-vṛttibhiḥ \|**

**na vigṛhṇāti vaiṣamyaṁ priyam apriyam ity uta \|\|**

**śrīdhara-svāmī (bhāvārtha-dīpikā) :** tad evopapādayati \| yadāsya
bhaktasya cittaṁ bhagavad-guṇānurāgeṇa tasminn eva niścalaṁ
sad-indriya-vṛttibhir vaiṣamyam artheṣu na vigṛhṇāti \|\|24\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tac cāpi citta-baḍiśaṁ śanakair
viyuṅkte iti nyāyena ṭīkā saṅgamanīyā \|\|24\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu bhakti-janye
jñāna-vairāgye kena lakṣaṇena jñātavye ? ity apekṣāyām āha---yadāsya
bhaktimataś cittaṁ bhagavad-guṇānurāgeṇa tasminn eva niścalaṁ sat
indriya-vṛttibhiḥ sameṣu artheṣu prākṛteṣu dṛśya-śravya-spṛśyādi-vastuṣu
indriya-grāhyatvāṁśena vastutas tulyeṣv apīdaṁ me priyaṁ śravyādi, idam
apriyam aśravyādīti vaiṣamyaṁ na gṛhṇāti, nindā-stuty-ādiṣu
loṣṭra-kāñcanādiṣu ca sama-bhāvanaṁ syād ity arthaḥ \|\|24\|\|

\...

**\|\| 3.32.25 \|\|**

**sa tadaivātmanātmānaṁ niḥsaṅgaṁ sama-darśanam \|**

**heyopādeya-rahitam ārūḍhaṁ padam īkṣate \|\|**

**madhvācāryaḥ (bhāgavata-tātparyam) :**

matsya-kūrmādi-rūpaṁ ca viṣṇor jñānaika-mātrakam \|

> tan manyante bhautikaṁ tu ye gacchanty adharaṁ tamaḥ \|\| iti brāhme
> \|\|25\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** tadaivātmanātmānaṁ sva-prakāśam
īkṣate \| kathaṁ-bhūtam ? samaṁ ca tad-darśanaṁ ca \| tat kutaḥ ?
niḥsaṅgam \| saṅgād dhi vaiṣamyaṁ bhavati \| niḥsaṅgatve
hetuḥ---heyopādeya-rahitam \| tat kutaḥ ? padaṁ vyavasitam ārūḍham \|
paramānando'ham iti niścayaṁ prāptam ity arthaḥ \|\|25\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tad eva ātmanā buddhyā
ātmānaṁ svīya-jīvaṁ niḥsaṅgatvādibhir hetubhiḥ padaṁ brahma-svarūpam
ārūḍham ārūḍha-prāyam īkṣate anubhavati \|\|25\|\|

\...

**\|\| 3.32.26 \|\|**

**jñāna-mātraṁ paraṁ brahma paramātmeśvaraḥ pumān \|**

**dṛśy-ādibhiḥ pṛthag bhāvair bhagavān eka īyate \|\|**

**śrīdhara-svāmī (bhāvārtha-dīpikā) :** sameṣv artheṣv ity uktaṁ tad eva
sāmyaṁ darśayati \| jñāna-mātram eva para-brahmādi-śabdaiḥ prasiddham \|
dṛśy-ādibhir dṛśya-draṣṭṛ-karaṇa-rūpeṇa pṛthak pratīyate \|
jñāna-mātratvena sameṣv ity arthaḥ \|\|26\|\|

**------------------------------------------------------------------------------------------------------------------------**

**jīva-gosvāmī (bhakti-sandarbhaḥ 176**) : **dṛśir** jñānam \|
**pṛthak** parasparam anyādṛśo **bhāvo** bhāvanā \| yeṣu tathā-vidhair
jñānādibhir **eka** eva paripūrṇa-svarūpa-guṇaḥ
**paraṁ-brahmeyateparamātmeyatebhagavāṁś ceyate** \| tatra jñānena
para-brahmatayā jñāyate, bhakti-viśeṣeṇa paramātmatayā, pūrṇayā bhaktyā
bhagavattayeti jñeyam \| para-brahmaṇaḥ svarūpa-lakṣaṇaṁ
**jñāna-mātram** iti, paramātmana **īśvaraḥ pumān** iti, bhagavato
**bhagavān** ity eva \|\|26\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tathaiva yojayati---jñāna-mātram
iti \| **dṛśir** jñānaṁ \| **bhāvo** bhāvanā \|
**pṛthak**pṛthag-bhāvanair jñāna-yogādibhir **eka evabhagavān**
para-brahmādi-rūpa **īyate** iti bhagavata evāṁśitvam āyātam \|
vyākhyāntare tu **mātra**-padenaiva vivakṣita-siddher eka-padasyopādānaṁ
puṁstvaṁ ca na yuktaṁ syāt \| tatra jñāna-yogena para-brahmeyate,
aṣṭāṅga-yogī viśeṣeṇa **paramātmā** \| śuddhyā bhaktyā tu svayaṁ
bhagavān eveti vivecanīyam \| tatra ca brahmaṇo lakṣaṇaṁ jñāna-mātram
iti \| paramātmanaḥ \[lakṣaṇaṁ\]**īśvaraḥ pumān** iti prakṛteḥ paras
tad-ādy-antaryāmī puruṣa ity arthaḥ \| bhagavatas tu bhagavān eveti
pūrṇa-ṣaḍ-aiśvarya-yukta-mahā-vaikuṇṭha-nāthaḥ \| tad etad
ananta-tad-āvirbhāvasyāpy upalakṣaṇaṁ jñeyam \|\|26\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** evaṁ ca
bhakti-yogādhyāyoktaṁ, paśyanti te me rucirāṇy amba \[bhā.pu. 3.25.35\]
bhagavad-dhāmni premavat-pārṣadatvam \| tathā jñāna-yogādhyayoktaṁ,
niḥśreyasaṁ sva-saṁsthānaṁ kaivalyākhyaṁ mad-āśrayaṁ \[bhā.pu. 3.27.28\]
ity-ādinā jñāna-phalaṁ brahmaikyaṁ,
tathāṣṭāṅga-yogādhyāyoktaṁ---muktāśrayaṁ yarhi nirviṣayaṁ viraktaṁ
nirvāṇam ṛcchati \[bhā.pu. 3.28.35\] ity-ādidibhir yoga-phalam api
jñāna-.viśeṣābhyāṁ mokṣam eva \| sāmprataṁ tu tasmāt tvaṁ \[bhā.pu.
3.32.22\] ity-ādinā, vāsudeva \[bhā.pu. 3.32.23\] ity-ādinā ca, tat tat
sarvaṁ bhakti-jñāna-yoga-phalaṁ kevalayaiva bhaktyā siddhyatīty ucyate
\|

> akāmaḥ sarva-kāmo vā mokṣa-kāma udāra-dhīḥ \|
>
> tīvreṇa bhakti-yogena yajeta puruṣaṁ param \|\| \[bhā.pu. 2.3.10\] ity
> uktaṁ ca \|

yat karmabhir yat tapasā \[bhā.pu. 11.20.32\] ity-ādau,

> sarvaṁ mad-bhakti-yogena mad-bhakto labhate'ñjasā \|
>
> svargāpavargaṁ mad-dhāma kathañcid yadi vāñchati \|\| \[bhā.pu.
> 11.20.33\] iti vakṣyate ca \|

tatra kā yuktir ity apekṣāyām āha---jñāna-mātram iti \| eko bhagavān
ṣaḍ-aiśvarya-pūrṇaḥ vaikuṇṭha-nātha eva dṛśyādibhir dṛśir jñānaṁ
tad-ādibhiḥ sādhanaiḥ pṛthag-bhāvaiḥ pṛthag-bhāvanāvadbhir upāsakaiḥ
paraṁ brahmādi-rūpa īyate īryata iti ca pāṭhaḥ \| yad vā, dṛśyaiḥ
svarūpaiḥ adṛśyaiḥ svarūpair dṛśyādṛśyaiś ca svarūpaiḥ \| tatra
para-brahmaṇo lakṣaṇaṁ jñāna-mātram iti \| paramātmano lakṣaṇam īśvaraḥ
pumān iti, tena bhagavata eva brahmatvāt paramātmatvāc ca
bhagavat-sādhana-bhūtayā bhaktyaiva sva-sādhyaṁ premavat-pārṣadatvaṁ
jñāna-yoga-sādhyaṁ sāyujyaṁ ca siddhyati \| na ca tathā brahma-sādhanena
jñānena paramātma-sādhanena yogena vā premavat-pārṣadatvaṁ siddhyati
pramāṇābhāvād eveti \| atra brahmaṇo nirākāratvād adṛśyaṁ svarūpaṁ,
paramātmano'pi nirākāratvād adṛśyam \|

> kecit sva-dehāntar-hṛdayāvakāśe
>
> prādeśa-mātraṁ puruṣaṁ vasantam
>
> catur-bhujaṁ \[bhā.pu. 2.2.8\] ity-ādinā,

sahasra-śīrṣā puruṣaḥ ity-ādi-śrutyā keṣāṁcin mate sākāratvād dṛśyaṁ,
bhagavatas tu brahmatvāt paramātmatvāc cādṛśyaṁ, bhagavad-avatāra-kāle
dṛśyam anyadā dṛśyādṛśyaṁ ca \| yad uktaṁ viṣṇu-purāṇe prathame'ṁśe---

> prākṛtaṁ brahma-rūpasya viṣṇoḥ sthānam anuttamam \|
>
> atrāvyakta-svarūpo'sau vyakta-rūpo jagat-patiḥ \|\|
>
> viṣṇur brahma-svarūpeṇa svayam eva vyavasthitaḥ \|\| \[vi.pu.
> 1.2.55-56\] iti \|

asyārthaḥ---anuttamaṁ nikṛṣṭaṁ tatra prākṛta avyakta-svarūpas
tenāprākṛte uttame sthāne vyakta-rūpa iti \|\|26\|\|

\...

**\|\| 3.32.27 \|\|**

**etāvān eva yogena samagreṇeha yoginaḥ \|**

**yujyate'bhimato hy artho yad asaṅgas tu kṛtsnaśaḥ \|\|**

**śrīdhara-svāmī (bhāvārtha-dīpikā) :** nanu jñāna-mātram ātmanaḥ
svarūpatvān nitya-prāptam eveti kim aneka-sādhana-sādhyena yogena
prāpyate tad āha---etāvān iti \| yujyate prāpyate \| prapañca-saṅga-vyud
āsa eva yoga-phalam ity arthaḥ \|\|27\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tatra sarvatra mūlaṁ bhaktir eva
jñānādi-yogena tu prapañca-vyudāsa-mātram ity āha---etāvān iti
\|\|27\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** trayāṇām evopāsakānāṁ kam
api sādhāraṇaṁ dharma-phala-sādhakam āha---etāvān eveti \| yogena
bhakty-ākhyena jñānākhyena yogākhyena ca \| yogino bhaktasya
jñānino'ṣṭāṅga-yoginaś ca yat kṛtsnaśo'saṅga indriyārtheṣv anāsaktir
etāvān eva abhimatārtha-sādhakatvāt abhimato'rthaḥ prayujyate yukta
ucito bhavatīty arthaḥ \| kṛtsnaśo'nāsaktyaiva svābhimataṁ vastu premā
mokṣo vā labhyata ity arthaḥ \|\|27\|\|

\...

**\|\| 3.32.28 \|\|**

**jñānam ekaṁ parācīnair indriyair brahma nirguṇam \|**

**avabhāty artha-rūpeṇa bhrāntyā śabdādi-dharmiṇā \|\|**

**śrīdhara-svāmī (bhāvārtha-dīpikā) :** nanu kathaṁ pratyakṣādi-pratītaḥ
prapañco vyudasituṁ śakyate pratīter bhrāntitvāt ? ity āha---jñānam iti
\| parācīnaiḥ parāṅ-mukhaiḥ \| śabdādir dharmo yasya tenārtha-rūpeṇa
jñāna-rūpaṁ nirguṇaṁ brahmaivāvabhāti, na tv arthaḥ pṛthag astīty arthaḥ
\|\|28\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** nanu brahmaṇo jñāna-mātratve'pi
nityatadāśrayakasya prapañcasya jñāna-mātreṇa kathaṁ vyudāsaḥ syāt ?
sati ca tasmin bhagavattāyāḥ kathaṁ na syāt ? ucyate \| ubhayasya
tad-āśrayakatve'pi bhagavattāyā nityam eva svarūpa-śakti-siddhatvāt
svarūpavad evātmārāmāṇāṁ puruṣārthatvāc ca na vyudāsaḥ kartuṁ śakyate,
kartum iṣyate vā \| brahma ca jīvānāṁ śabda-gocara eva, na tv
anubhava-gocaraḥ, taṁ tv aupaniṣadaṁ puruṣaṁ pṛcchāmīti śruteḥ \|
śāstra-yonitvāt iti nyāyāc ca tatra tat-kāryasya prapañcasya sambandhaś
ca śabdenaiva vyudasyate \| ekam evādvitīyaṁ brahma ity-ādinā, dhāmnā
svena sadā ity-ādinā ca \| atas tatra jīvānāṁ tarka-prayāso na
kiñcitkaraḥ \| jīva-svarūpaṁ cid-vastv eva tu jīvair jāgrad-ādiṣv
anubhūyate \| jāgrat-svapnayor jaḍasya prakāśyasya prakāśakatvena
suṣuptau tu svayam eva sphurad-rūpatvena yataḥ sukham aham asvāpsam
ity-ādi pratisandhīyate \| tad evaṁ sati śarīra-dvayam idaṁ
cij-jaḍātmakatvena yaj jīvānāṁ bhāsate tatra cid-aṁśo jīva-svarūpaṁ
jaḍāṁśaḥ pradhānasya kāryam \| cid-aṁśas tu nānā-jaḍa-sambandhenaiva
nānā bhāsate yad eva saṁsāra-hetur bhavati \| tasmāc cid-aṁśo'yaṁ jaḍāt
pṛthag vibhātīty abhipretya tathaiva vibhāvayati---jñānam iti dvābhyām
\| ekaṁ śuddhaṁ yata eva nirguṇaṁ jñānaṁ cid-rūpaṁ sūrya-sthānīyasya
brahmaṇo raśmi-paramāṇu-sthānīyatvena brahmābhinnaṁ sat \| parācīnais
tat-parāṅ-mukhair indriyair yā bhrāntis tayaiva śabdādi-dharmiṇā
śarīra-gata-vyomādy-artha-rūpeṇāvabhāti tat-tādātmyāpannatvena pratīyate
\| tasmāt tad-vyudāsārtham eva vivekaḥ kartavya ity arthaḥ \|\|28\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu bhaktir asmac
cikīrṣitā śrutāvagatā ca jñāna-yogāv apy asmaj-jijñāsyau śrutāvagatau ca
\| tatra yad advaitaṁ jñānaṁ tan na samyag avagatamataḥ saṅkṣepeṇa
brūhīty ato vivarta-vādināṁ sammataṁ jñānam āha---jñānam ekam advaitaṁ
brahma yat tad eva parācīnaiḥ parāṅ-mukhair māyā-śakty-utthair indriyaiḥ
śrotrādibhir hetubhiḥ śabdādi-dharmaṇā artha-rūpeṇa, śabdavān ayaṁ
mṛdaṅgaḥ, rūpavatīyaṁ strī, rasavad idaṁ kṣīraṁ, svāditam ity-ādi-rūpeṇa
jīvasya bhrāntyā avabhāti---indriyāṇāṁ sarveṣām abhāve jñāna-bhedābhāvād
yad ekaṁ jñānaṁ tad advaitaṁ brahmaivety arthaḥ \|

nanu tarhi bhrama-pratīta-vastuno mithyātvam iva viśvasyāsya mithyātvaṁ
prasajjeta \| maivaṁ, rajatam idam iti pratītau śuktitvena
pratīti-bhāvāt śuktau rajatatasya mithyātvam eva, cakṣuṣā rūpam eva
paśyatīty atra tu cakṣuḥ-karaṇakam etat kartṛkaṁ rūpa-viṣayakaṁ jñānam
iti jñāna-mātrasya brahmaṇo viśeṣyatvenānubhavo bhavaty eva kevalaṁ
kartṛ-karaṇa-karmāṇi viśeṣaṇāni jñāna-padārtha-bhedakāni māyayā
bahiraṅga-śaktyā sṛjanta iti na teṣāṁ mithyātvaṁ jñeyam \| sṛṣṭvā
cāvidyayā sva-vṛttyā jīvaḥ sāhajikaṁ jñānaṁ bhramayitvā
sva-sṛṣṭa-kartrādi-viśeṣaṇa-vaiśiṣṭyād ananta-vidhe jñāne pātyate \|
eṣaiva jīvasyārtha-rūpe nānā-vidhe jñāne bhrāntyā pravṛttir yathā
go-gardabhādīnāṁ śuddhe gaṅgodake vartamāne'pi
praṇālikādi-vividha-khāta-jaleṣv eva pipāsayā pravṛttir bhrāntyaiva, na
tv abhrānta-dhiyāṁ manuṣyāṇām iti \| atra parāṅ-mukhair itīndriyāṇāṁ
viśeṣaṇād aparāṅmukhair abahirmukhair bhagavad-unmukhair indriyais tu
madhura-śabdavatīyaṁ bhagavan-muralī, śyāmasundaro 'yaṁ bhagavad-deha
ity-ādi cid-vastu-niṣṭho jñāna-bhedo na vyavacchidyate tasya brahmatvād
evety āhur bhāgavatāḥ \|\|28\|\|

\...

**\|\| 3.32.29 \|\|**

**yathā mahān ahaṁ-rūpas tri-vṛt pañca-vidhaḥ svarāṭ \|**

**ekādaśa-vidhas tasya vapur aṇḍaṁ jagad yataḥ \|\|**

**madhvācāryaḥ (bhāgavata-tātparyam) :**

ekādaśendriyātmā ca pañca-bhūtātmakas tathā \|

> sarvābhimānī bhagavān svarāḍ indraḥ purandaraḥ \|\|
>
> idam aṇḍaṁ jagat sarvaṁ śakra-dehaṁ vidur budhāḥ \|
>
> tat-pati-strī-guṇo rudras tasya brahmā tato hariḥ \|\| iti vāmane
> \|\|29\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** artha-rūpatvam evodāhṛtya
darśayati, yatheti \| ahaṁ-rūpo'haṅkāraḥ \| sa ca tri-vṛt tri-guṇātmakaḥ
\| punaś ca bhūta-rūpeṇa pañca-vidhaḥ, indriya-rūpeṇaikādaśa-vidhaś ca
\| svarāḍ jīva-rūpaḥ \| tasya jīvasya vapur aṇḍaṁ jagac ca \| yato yebho
mahad-ādibhyaḥ \| tathāvabhāti \|\|29\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tad evaṁ viveke sati
vyaṣṭi-rūpo'yaṁ jīvas tathāvabhāti, yathā samaṣṭi-rūpo
jñāna-pradhānatayā svarāṭ sva-prakāśaḥ sann avabhātīty arthaḥ \|
samaṣṭi-rūpo'yaṁ jīvaḥ kīdṛśo'pi svarāṭtayāvabhāti ? tatrāha---mahān
ity-ādinā \| samaṣṭi-mahad-ādi-tādātmyāpanno'pīty arthaḥ \| tasya svarāḍ
jīvasya samaṣṭi-rūpatvam eva darśayati---tasyeti \| yato jagat
svāvara-jaṅgama-vṛndaṁ bhavatīti \|\|29\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**
artha-rūpeṇāvabhātītyukta-mato'rtha-madhya-patitam eva sarvaṁ māyikaṁ
vastv iti darśayati---yatheti \| mahāṁś cittam ahaṁ-rūpo'haṅkāraḥ trivṛt
tri-guṇātmakaḥ sa ca pañcavidhaḥ śabdādi-rūpeṇākāśādi-rūpeṇa ca punar
ekādaśa-vidha indriya-rūpeṇa \| svarāṭ samaṣṭir vyaṣṭiś ca virāḍ
śuddha-jīvasya vapur aṇḍaṁ ceti yato mahad-ādibhyo jagan-māyikam idaṁ
viśvaṁ bhavati mahad-ādīnām eṣāṁ buddhi-viṣayatvād artha-rūpatvam
\|\|29\|\|

\...

**\|\| 3.32.30 \|\|**

**etad vai śraddhayā bhaktyā yogābhyāsena nityaśaḥ \|**

**samāhitātmā niḥsaṅgo viraktyā paripaśyati \|\|**

**madhvācāryaḥ (bhāgavata-tātparyam) :** yathaitān paśyanti tadvad iva
jñānātmakaṁ matsyādi-rūpaṁ paśyanty ajñāḥ \|\|30\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** nanu tarhi janaḥ kim ity evaṁ na
pratyeti ? tatrāha---etad brahma \|\|30\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** etac cid-vastu ca śraddhā-pūrvikā
yā bhaktir bhagavad-upāsanā tat-pūrvako yo yogābhyāsaḥ pūrvoktaḥ sa-bījo
nityaśaḥ kriyamāṇas tenaiva samāhitātmety ādi-rūpaḥ san paripaśyati \|
nirīśvara-sāṅkhyas tu bhakty-ādikaṁ vinā viveka-mātreṇa na paśyatīty
evety arthaḥ \|\|30\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** asya jñānasyādhikāriṇam
āha---etaj jñāna-rūpaṁ brahma \|\|30\|\|

\...

**\|\| 3.32.31 \|\|**

**ity etat kathitaṁ gurvi jñānaṁ tad brahma-darśanam \|**

**yenānubuddhyate tattvaṁ prakṛteḥ puruṣasya ca \|\|**

**śrīdhara-svāmī (bhāvārtha-dīpikā) :** uktam evārthaṁ
sukha-pratipatty-arthaṁ saṅkṣepeṇānuvadati---itīti \| he gurvi pūjye
\|\|31\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** ity etat pūrva-prakārakaṁ jñānaṁ
kathitam \| kīdṛśaṁ tasya śāstra-mātra-jñeyasya brahmaṇo darśanaṁ
jñāna-dvāram \| pūrva-prakāratvam evānuvadati---yeneti \| prakṛteḥ
pradhānasya puruṣasya jīvasya \|\|31\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** uktam evārthaṁ
sukha-bodhārthaṁ saṅkṣepeṇānuvadati \| gurvi, he mātaḥ ! \|\|31\|\|

\...

**\|\| 3.32.32 \|\|**

**jñāna-yogaś ca man-niṣṭho nairguṇyo bhakti-lakṣaṇaḥ \|**

**dvayor apy eka evārtho bhagavac-chabda-lakṣaṇaḥ \|\|**

**madhvācāryaḥ (bhāgavata-tātparyam) :**

jñāna-bhaktiṁ vinā naiva muktiḥ kasyāpi vidyate \|

> tayor ekatareṇaiva viṣṇugenobhayaṁ vinā \|\|
>
> evam apy etayor eka-bhāve'py aniyate dhruvam \|
>
> ekenāpi bhaven muktis tad-arthaṁ tv anya-sādhanam \|\| iti
> hari-vaṁśeṣu \|\|32\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** anena ca jñāna-yogena bhagavān
eva prāpyo yathā bhakti-yogenety āha---nairguṇyo jñāna-yogaś ca
man-niṣṭho bhakti-lakṣaṇaś ca yo yogas tayor dvayor apy eka evārthaḥ
prayojanam \| ko'sau \| bhagavac-chabdo lakṣaṇaṁ jñāpako yasya \| tad
uktaṁ gītāsu---te prāpnuvanti mām eva sarva-bhūta-hite ratāḥ\[gītā
12.4\] iti \|\|32\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** jñāna-mātram ity atroktaṁ suṣṭhu
bodhayan bhagavaty eva sarva-tātparyaṁ darśayati---jñāneti dvayena \|
man-niṣṭho nairguṇyaś cety ubhayam apy ubhayor eva viśeṣaṇam \| tatra
yadyapi kaivalyaṁ sāttvikaṁ jñānaṁ sanniṣṭhaṁ nirguṇaṁ smṛtaṁ \[bhā.pu.
11.25.24\] iti bhagavad-uktyā nairguṇyatvaṁ na sambhavati, tathāpi
tat-phalasya kaivalyasya nirguṇatvāpekṣayā nirguṇatvam ity uktam \| etad
evāha---dvayor apy eka evārtha iti \|\|32\|\| \[bhagavat-sandarbhaḥ 93\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yogasyāyatyāṁ jñānatvād
etat-prakaraṇokte jñānaṁ bhaktiś ceti dve eva sādhane bhavataḥ tat
sādhyayor brahma-prāpti-bhagavat-prāptyodvitve'py ukta-nyāyena bhagavata
eva bhūttvāt bhagavat-prāptir ity ekam eva phalaṁ syād ity āha---jñāneti
\| man-niṣṭha iti mamaiva brahmatvād iti bhāvaḥ \| nairguṇyo nirguṇo
bhakti-lakṣaṇaś ca yo yogas tayor dvayor eka evārthaḥ prayojanam \|
ko'sau bhagavac-chabdo lakṣaṇaṁ jñāpako yasya \| tad uktaṁ gītāsu---te
prāpnuvanti mām eva sarva-bhūta-hite ratāḥ\[gītā 12.4\] iti \| brahmaṇo
hi pratiṣṭhāham amṛtasyāvyayasya ca \[gītā 14.27\] ity ataḥ
sāyujya-premṇor bhagavata eva siddhiḥ \|\|32\|\|

\...

**\|\| 3.32.33 \|\|**

**yathendriyaiḥ pṛthag-dvārair artho bahu-guṇāśrayaḥ \|**

**eko nāneyate tadvad bhagavān śāstra-vartmabhiḥ \|\|**

**śrīdhara-svāmī (bhāvārtha-dīpikā) :** nanu jñāna-yogasyātma-lābhaḥ
phalaṁ śastreṇāvagamyate \| bhakti-yogasya tu bhajanīyeśvara-prāptiḥ \|
kutas tayor ekārthatvam ? ity āśaṅkya dṛṣṭāntenopapādayati---yathā
bahūnāṁ rūpa-rasādīnāṁ guṇānām āśrayo guḍa-kṣīrādir eka evārtho
mārga-bheda-pravṛttair indriyair nānā pratīyate \| cakṣuṣā śukla iti,
rasanena madhura iti, sparśanena śīta ity-ādi, tathā bhagavān eka eva
tat-tad-rūpeṇāvagamyate \|\|33\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** indriyayair nāneyate iti manasā tu
sarvāṁśa eva gṛhyate iti \| ataḥ sarvāṁśa-pratyāyakatvād
bhagavad-bhakti-yogas tu manaḥ-sthānīyo jñeyaḥ \| ataḥ sa evāṅgitvena
nigaditaḥ \| bhāvair ity atra "kāmairiti kvacinnānāyate" iti puṇyāraṇyaḥ
\|\|33\|\| \[bhagavat-sandarbhaḥ 93\]

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** na kevalaṁ
jñāna-bhakti-gamya eva bhagavān api tv ananta-śaktitvāt
sarva-sādhana-gamya ity atra dṛṣṭāntam āha---yatheti \| bahūnāṁ
rūpa-rasādīnāṁ guṇānām āśrayaḥ kṣīrādi eka evāip pṛthag-dvāraiḥ
pṛthaṅ-mārga-pravṛttair indriyair nānā pratīyate---cakṣuṣā śukla iti,
rasanena madhura iti, tvacā śīta iti, nāsikayā sugandha iti \| śrotreṇa
kṣīrābhidhāna ity evam ekaika eva sva-grāhyo dharmo'nubhūyate,
nānāgrāhyo'ta eva tat-tad-dharmavān, nāpi kṣīra-rūpo'rthaḥ \|
manasendriya-rājena tu sukhadas tṛpti-karo'yaṁ
śukla-madhura-śītala-sugandha-kṣīrābhidhāno'yam artha iti
tat-tat-sarva-dharma-yukta eva sa pratīyate, tathaiva śāstra-vartmabhiḥ
karma-jñānādibhir api sādhanaiḥ svargāpavargādi-rūpatvāt svarga-prada
īśvara ity apavarga-prada ātmā brahmety eko'ṁśa evānubhūyate \| bhaktyā
tu sādhana-mukhyayā prema-viṣayī-bhūto bhagavān
svargāpavargādi-sarva-phala-prada īśvarādi-śabda-vācyaḥ sa
sarvathaivānubhūyate iti bhāgavatāmṛta-dṛṣṭā vyākhyā \| tathā hi---

> yathā rūpa-rasādīnāṁ guṇānām āśrayaḥ sadā \|
>
> kṣīrādir eka evārtho jñāyate bahudhendriyaiḥ \|\|
>
> dṛśā śuklo rasanayā madhuro bhagavāṁs tathā \|
>
> upāsanābhir bahudhā sa eko'pi pratīyate \|\|
>
> jihvayaiva yathā grāhyaṁ mādhuryaṁ tasya nāparaiḥ \|
>
> yathā cakṣur-ādīni gṛhṇanty arthaṁ nijaṁ nijam \|\|
>
> tathānyā bāhya-karaṇa-sthānīyopāsanākhilā \|
>
> bhaktis tu cetaḥ-sthānīyā tat-tat-sarvārtha-lābhataḥ \|\|
>
> iti pravara-śāstreṣu tasya brahma-svarūpataḥ \|
>
> mādhuryādi-guṇādhikyāt kṛṣṇasya śreṣṭhatocyate \|\| \[la.bha.
> 1.5.201-5\] iti \|\|33\|\|

\...

**\|\| 3.32.34 \|\|**

**kriyayā kratubhir dānais tapaḥ-svādhyāya-marśanaiḥ \|**

**ātmendriya-jayenāpi sannyāsena ca karmaṇām \|\|**

**śrīdhara-svāmī (bhāvārtha-dīpikā) :** śāstra-mārgān eva
prapañcayati---kriyayeti tribhiḥ \| kriyayā pūrta-rūpayā \| kratubhir
yāgaiḥ \| marśanaṁ mīmāṁsā \| ātmendriya-jayo niṣiddha-varjanam
\|\|34\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tatra pūrṇa-darśana-hetuṁ
bhakti-yogaṁ khaṇḍa-darśana-hetuṁ kriyādikaṁ ca gaṇayan tat tat prāpya
tad-āvirbhāva-bhedān darśayati---kriyayeti trikeṇa \|
kriyayety-ādi-trayaṁ gṛhasthasya dharmaḥ \| tapo-vāna-prasthasya
svādhyāya-marśane brahmacāriṇaḥ \| ātmeti dvayaṁ sannyāsina iti
karma-kāṇḍa-mārgam uktvā upāsanā-kāṇḍa-mārgān āha---yogeneti \|
vividhāṅgena nānā-bhedena jñāna-kāṇḍa-mārgān āha---bhakti-yogeneti \|
ātma-tattvāvabodheneti ca premṇā brahmānubhavena cety arthaḥ \| tatra
bhakter dvāra-bhūtānuṣṭhāna-viśeṣam āha---dharmeṇeti \|
bhagavad-dharmeṇety arthaḥ \| tad eva darśayati---ubhayaṁ cihnaṁ yatra
teneti \| ubhaya-cihnatvam eva vyañjayati---yo dharmaḥ pravṛttiḥ
śrī-bhagavati nivṛttir anyatra tad-dvayavān iti \| dvitīya-mārgasya
dvāram āha---vairāgyeṇa ca nivṛtti-mātrātmakenety arthaḥ \| atra
sāddhyam apy antar-bhūtaṁ jñeyam atra prāpyasyāvirbhāva-bhedān
āha---sa-guṇaḥ svargādi-rūpaḥ karma-mārgaiḥ \| nirguṇo brahma-rūpo
brahmānubhavena svadṛk sva-svarūpeṇaiva sarva-draṣṭā bhagavāṁs tu
bhakti-yogena aṣṭāṅga-yogas tu tad-dvayāṅgatva-saṁpādanānusāreṇa
tad-dvaya-prāpakaḥ \| kvacit tat-tat-siddhi-rūpa-saguṇa-prāpakaś cety
arthaḥ \|\|34\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** śāstra-mārgān eva
prapañcayati---kriyayeti tribhiḥ \| kriyādi-trayaṁ gṛhasthasya dharmaḥ
\| tapo vānaprasthasya \| marśanaṁ mīmāṁsā \| svādhyāya-marśane
brahmacāriṇaḥ \| ātmeti dvayaṁ bhikṣoḥ, bhakti-yogena caiva hīti
ca-kāreṇa kriyayety-ādīnāṁ bhakti-miśratvaṁ jñāpayati---kriyayā
bhakti-yogena ca kratubhir bhakti-yogena ca dānair bhakti-yogena cety
evaṁ sarvatra yojanāt bhakti-yoga-miśraṇaṁ vinā kriyādīnāṁ prati
sva-phala-sādhakatvāśaktiṁ bodhayati \| eva-hi-śabdābhyām
avadhāraṇa-niścaya-vācakābhyāṁ kriyādi-sādhyāṁ vastu bhakti-yogenaiva
kevalena labhyaṁ niścitaṁ syād iti ca bodhayaty ato bhakti-yogasya
sarva-mukhyatvaṁ bhagavat-svarūpasyeva jñeyam \|\|34\|\|

\...

**\|\| 3.32.35 \|\|**

**yogena vividhāṅgena bhakti-yogena caiva hi \|**

**dharmeṇobhaya-cihnena yaḥ pravṛtti-nivṛttimān \|\|**

**śrīdhara-svāmī (bhāvārtha-dīpikā) :** ubhaya-cihnena
sakāma-niṣkāma-lakṣaṇena \| tam evāha---ya iti \| sa-kāma-dharma-prāpyaṁ
svargādy api bhagavata eva sa-guṇaṁ svarūpam iti bhāvaḥ \|\|35\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ubhaya-cihnena
sa-kāma-niṣkāma-lakṣaṇena \| tad evaṁ spaṣṭayati---yo dharmaḥ
pravṛtti-nivṛttimān \|\|35\|\|

\...

**\|\| 3.32.36 \|\|**

**ātma-tattvāvabodhena vairāgyeṇa dṛḍhena ca \|**

**īyate bhagavān ebhiḥ sa-guṇo nirguṇaḥ sva-dṛk \|\|**

**śrīdhara-svāmī (bhāvārtha-dīpikā) :** ebhir vartmabhiḥ \| sva-dṛk
sva-prakāśaḥ \|\|36\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** saguṇaḥ
kriyā-kratv-ādi-prāpyaḥ svargādi-rūpa ity arthaḥ \| nirguṇaḥ
sannyāsa-yogādi-prāpyaḥ brahma-paramātmadi-svarūpa ity arthaḥ \| sva-dṛk
svān ananya-bhaktān evāsaktyā paśyatīti sva-dṛk
śuddha-bhakti-yoga-prāpyo bhagavad-rūpa ity arthaḥ \|\|36\|\|

\...

**\|\| 3.32.37 \|\|**

**prāvocaṁ bhakti-yogasya svarūpaṁ te catur-vidham \|**

**kālasya cāvyakta-gater yo'ntardhāvati jantuṣu \|\|**

**śrīdhara-svāmī (bhāvārtha-dīpikā) :** tad evaṁ jñāna-yogam upasaṁhṛtya
tasya ca bhakti-yogena samānārthatvam uktvā bhakti-yogādy
upasaṁharati---prāvocam iti dvābhyām \| catur-vidhaṁ
tri-guṇa-nirguṇa-bhedena \| antardhāvati utpatti-nidhanādi karoti
\|\|37\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tatra bhakti-yogam eva
prādhānyādanuvadati \| prāvocam iti yugmakena \| svaṁ tasyaiva svarūpaṁ
rūpyate yena tac catur-vidhaṁ lakṣaṇam \| tad-artham eva ca kālādayo
nirūpitā ity āha---kālasyeti \|\|37\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tad evaṁ jñāna-yogam
upasaṁhṛtya tasya ca bhakti-yoga-prāpye bhagavaty eva niṣṭhāṁ pradarśya
samucita-dṛṣṭāntena bhagavata eva karmādi-sarva-mārga-lakṣyatvam
upapādyedānīṁ bhakti-yogādikam upasaṁharati---prāvocam iti dvābhyām \|
caturvidhaṁ triguṇa-nirguṇa-bhedena \|\|37\|\|

\...

**\|\| 3.32.38 \|\|**

**jīvasya saṁsṛtīr bahvīr avidyā-karma-nirmitāḥ \|**

**yāsv aṅga praviśann ātmā na veda gatim ātmanaḥ \|\|**

**śrīdhara-svāmī (bhāvārtha-dīpikā) :** aṅga he mātaḥ \|\|38\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

\...

**\|\| 3.32.39 \|\|**

**naitat khalāyopadiśen nāvinītāya karhicit \|**

**na stabdhāya na bhinnāya naiva dharma-dhvajāya ca \|\|**

**na lolupāyopadiśen na gṛhārūḍha-cetase \|**

**nābhaktāya ca me jātu na mad-bhakta-dviṣām api \|\|**

**śrīdhara-svāmī (bhāvārtha-dīpikā) :** upadeśe'nadhi-kāriṇo darśayati,
naitad iti dvābhyām \| sva-lāya parodvejakāya \| bhinnāya durācārāya \|
dharma-dhvajāya dāmbhikāya \|\|39-40\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** naitaditi yugmakam \| khalaḥ
para-pakṣo'pi dūṣayitum icchayā praviṣṭaḥ avinītaḥ śiṣya-maryādā-rahitaḥ
\| stabdho garvī bhinno matāntareṇa bhedaṁ prāptaḥ dharma-dhvajo
jīvikā-mātrārtham ātmani tādṛśatva-vyañjakaḥ
lolupastat-tad-doṣa-rahito'pi lobhena gata-dhairyaḥ \| gṛhārūḍha-cetāḥ
putra-jāyādiṣvatyantāsaktaḥ abhaktastad-viparīta-guṇa-yukto'pi
mad-bhakti-virodhi-saṁskāraḥ bhakta-dviṣo
bhakti-saṁskārābhāsa-sad-bhāve'pi bhakta-virodha-rūpa-mahā-doṣavantaḥ \|
bahutvaṁ tad-bhedeṣveko'pi na grāhya iti bhāvaḥ \|\|39-40\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** etad upadeśānadhikāriṇo
darśayati---naitad iti \| khalo dūṣaṇārtham eva kṛtrima-bhaktyā
adhijigamiṣuḥ \| avinītaḥ śiṣṭa-maryādā-rahitaḥ, stabdho'tigarvavān,
bhinno matāntareṇa bhedaṁ prāptaḥ, dharmadhvajo lābha-pratiṣṭhādy-artham
eva dharma-niṣṭhaḥ \| lolupas tat-tad-doṣa-rahito'pi
viṣaya-bhoge'tilobhī \| gṛhārūḍha-cetāḥ viṣayeṣv anatilolupo'pi
putra-dāra-dhanādiṣv atyāsaktaḥ \| abhaktaḥ
uktānukta-sarva-doṣa-rahito'pi mad-bhakti-hīnaḥ \| kiṁ ca,
bhrama-pramādataḥ kadācid ebhyo'py upadiśatu nāma, jātu kadācid api
mad-bhakta-dviṣām iti ṣaṣṭhy-anta-nirdeśena tat-sambandhino'pi nopadiśet
kim uta tebhya iti \|\|39-40\|\|

\...

**\|\| 3.32.41-42 \|\|**

**śraddadhānāya bhaktāya vinītāyānasūyave \|**

**bhūteṣu kṛta-maitrāya śuśrūṣābhiratāya ca \|\|**

**bahir-jāta-virāgāya śānta-cittāya dīyatām \|**

**nirmatsarāya śucaye yasyāhaṁ preyasāṁ priyaḥ \|\|**

**śrīdhara-svāmī (bhāvārtha-dīpikā) :** adhikāriṇa āha---śraddadhānāyeti
dvābhyām \|\|41\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tad-viparītān adhikāriṇa
āha---śraddadhānāyeti yugmakena \| śraddadhāno
mad-bhakta-guru-mad-upadiṣṭa-śāstrayor viśvāsavān bhakto
bhakti-saṁskāra-yuktaḥ \| vinītaḥ śiṣya-maryādā-yuktaḥ \| anasūyuḥ
satīrthādiṣu guṇādhikyena gurv-ādarādhikye dṛṣṭe pratyuta sukhavān \|
kṛta-maitro dayā-yuktaḥ \| śuśrūṣābhirato guru-sevāyām analasaḥ \| bahir
iti dvayasya yathā bahir viraktas tathāntaram apīty arthaḥ \|
nirmatsaraḥ sarva-śubhākāṅkṣī \| śucir bahir-antaḥ-pavitraḥ, eṣāṁ
hetu-hetumattvaṁ ca yatheṣṭaṁ vivecanīyam \| yasyāham iti \| tena guruṇā
dīyata ity anvayād guru-lakṣaṇam apy uktam \| yad vā, tādṛśa-śiṣyasya
phalam āha---yasyeti \| evambhūtasya yasyāham atipreyān bhaviṣyāmīty
arthaḥ \| atra yadyapi pūrva-doṣā api tyaktāḥ syus tathāpi teṣām uddeśo
vyatirekasyāpi pṛthag-jñānārtha iti jñeyam \| kiṁ ca, ete guṇās tu
samuditā eva jñeyāḥ \| tat-tad-aṅga-vaikalye tu nyūnādhikāritvam iti tān
eva guṇān samuddiśyāha---śucaya iti \|\|41\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** adhikāriṇa
āha---śraddadhānāyeti dvābhyām \| bahir bāhya-viṣayeṣu viraktāya
\|\|41-42\|\|

\...

**\|\| 3.32.43 \|\|**

**ya idaṁ śṛṇuyād amba śraddhayā puruṣaḥ sakṛt \|**

**yo vābhidhatte mac-cittaḥ sa hy eti padavīṁ ca me \|\|**

**śrīdhara-svāmī (bhāvārtha-dīpikā) :** etac-chravaṇa-kīrtana-parasyāpi
mat-pada-prāptir eva phalam ity āha---ya iti \| apy-arthe ca-kāraḥ \|
so'pi mat-padavīm eti \| hi niścitam \|\|43\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** phala-śrutyāpi
nijopadeśa-vṛnda-tātparyaṁ nirdhārayati \| ya idam iti\| padavīṁ
bhakti-yogam \|\|43\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** etad anuṣṭhātṝṇāṁ bhāgyaṁ
kiṁ vaktavyam etac chravaṇa-kīrtana-mātra-kṛto bhāgyaṁ śṛṇv ity āha---ya
idam iti \| sa mac-cittaḥ san mat-padavīṁ mac-caraṇa-vinyāsa-sthalīm
\|\|43\|\|

\...

iti sārārtha-darśinyāṁ harṣiṇyāṁ bhakta-cetasām \|

dvātriṁśo'yaṁ tṛtīyasya saṅgataḥ saṅgataḥ satām \|\|\*\|\|

\...

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ tṛtīya-skandhe
>
> vidura-maitreya-saṁvāde kāpileye karma-vipāko nāma
>
> dvātriṁśo'dhyāyaḥ \|

\|\| 3.32 \|\|

**...**

**(3.33)**

**trayastriṁśo'dhyāyaḥ**

**devahūtikṛtā bhagavatstutiḥ, kapilasya prasthānam,
devahūterbrahmabhāvāpattiśca \|**

**\|\| 3.33.1 \|\|**

**maitreya uvāca---**

**evaṁ niśamya kapilasya vaco janitrī**

**sā kardamasya dayitā kila devahūtiḥ \|**

**visrasta-moha-paṭalā tam abhipraṇamya**

**tuṣṭāva tattva-viṣayāṅkita-siddhi-bhūmim \|\|**

**śrīdhara-svāmī (bhāvārtha-dīpikā) :**

trayas triṁśe tu tasyaiva kapilasyopadeśataḥ \|

jñāna-bhavena tan-mātur jīvan muktir udīryate \|\|

visrastaṁ moha-rūpaṁ paṭalam āvaraṇaṁ yasyāḥ sā \| tattvāny eva viṣayas
tenāṅkitā siddhiḥ sāṅkhya-jñānaṁ tasya bhūmiṁ kṣetraṁ pravartakam
\|\|1\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** yāni tattvāni tattva-vicārasya
viṣayāḥ tair aṅkitā lakṣitā yā siddhiḥ paramātma-sphūrtis tasyā bhūmim
āśrayaṁ pravartakam ity arthaḥ \| evam anyatra \| etad iti
puṇyāraṇya-mataḥ pāṭhaḥ \| siddha iti sambandhokti-mataḥ \|\|1\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**

trayastriṁśe devahūtyā stutaḥ śrī-kapilo yayau \|

vanaṁ tad-upadiṣṭena vartmanaiva tam api sā \|\|

janitrī janayitrī \| visrastaṁ moha-paṭalaṁ bhakti-jñānādi-viṣayakam
ajñāna-samūho yasyā sā \| tattva-viṣayeṣu
bhakti-tattva-sāṅkhya-jñāna-tattva-yoga-tattvādi-viṣayeṣu aṅkitaḥ
parama-nipuṇatvena aṅka-gaṇanāyāṁ rekhā sañjātā yasya sa cāsau siddhā
bhūmayo bhū-tala-sthā janā yataḥ sa ceti tam \|\|1\|\|

\...

**\|\| 3.33.2 \|\|**

**devahūtir uvāca---**

**athāpy ajo'ntaḥ-salile śayānaṁ**

**bhūtendriyārthātma-mayaṁ vapus te \|**

**guṇa-pravāhaṁ sad-aśeṣa-bījaṁ**

**dadhyau svayaṁ yaj jaṭharābja-jātaḥ \|\|**

**madhvācāryaḥ (bhāgavata-tātparyam) :**

> bhūtendriyārthātma-mayaṁ tebhyaḥ pradhānam \|
>
> tvaṁ pradhāna-mayo deva-pradhānād adhiko yataḥ iti vārāhe \|\|2\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** atheti vākyāntare \| ajo'pi tava
vapuḥ kevalaṁ dadhyau, na tu dṛṣṭavān \| sa ca svayaṁ sākṣād yasya tava
jaṭharābjāj jātaḥ, sa bhavān eva viśvasya sargādi vidhatte, na tu tava
sargādi-kartā kaścid asti \| sa evaṁ-bhūtas tvaṁ me mayā kathaṁ
jaṭhareṇa dhṛta iti trayāṇām anvayaḥ \| kathaṁ bhūtaṁ vapuḥ ? sat
vyaktam \| tatra hetuḥ---antaḥ-salile śayānam \| kīdṛśam ?
bhūtānīndriyāṇi cārthāś ca śabdādaya ātmā ca mana etan-mayam etair
vyāptam ity arthaḥ \| kutaḥ ? guṇānāṁ pravāho yasmiṁs tat \| kutaḥ ?
aśeṣasya kārya-kāraṇasya bījaṁ kāraṇam \|\|2\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** atheti trikam \| atha vākyāntare
\| aja iti prasiddho'pi brahmā yasya tava jaṭharājjātaḥ, te tava rūpaṁ
dadhyau svīyāśreṣṭhatva-sampādanārtham upāsanāñcakāretyarthaḥ \|
katamattad-rūpam ?tatrāha---salilam iti \| garbhodakaśāyītyarthaḥ \|
tacca kiṁ svarūpaṁ sat ? kīdṛśatayā dadhyau ? tatrāha---saditi \|
sac-cid-ānanda-svarūpam evāśeṣa-bījaṁ dadhyau \| anaśvara-bījatayā
cintitavānity arthaḥ \| yato bhūtādīnāṁ ya ātmā kāraṇaṁ prakṛtiḥ
tan-mayaṁ tac-chaktikam ity arthaḥ \| ata eva guṇānāṁ pravāho yasmāt
tādṛśaṁ tadevaṁ yasya jaṭharājjāto'sau, sa eva sargādi vidhatte, na
tad-ādayaḥ \|\|2\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tattvam upadiśya yat tvaṁ
māṁ saṁsārād uddharasi, naitac citram \| citraṁ khalv etad eva yan
mānuṣyā nikṛṣṭāyā mamāpi garbhāj jāto'si
jaṭharīkṛtānanta-koṭi-brahmāṇḍāḥ parameśvara ity āha---atheti
vākyārambhe \| ajo'pi brahmāpi antaḥ-salile
brahmāṇḍa-madhya-sthita-salile śayānaṁ vapur garbhoda-śāyi-rūpaṁ tava
dadhyau kevalaṁ, na tu prathamam eva dadarśeti bhāvaḥ \| kīdṛśaṁ bhūtāni
ca indriyāṇi ca arthāṁś ca ātma-mayāḥ svamayāś cid-ānanda-rūpā eva, na
tu prakṛti-vikārā yatra tat \| guṇān bhakta-vātsalyādīn prakarṣeṇa
vahatīti tat, sat satyaṁ, aśeṣasya jagato bījaṁ kāraṇam \|\|2\|\|

\...

**\|\| 3.33.3 \|\|**

**sa eva viśvasya bhavān vidhatte**

**guṇa-pravāheṇa vibhakta-vīryaḥ \|**

**sargādy anīho'vitathābhisandhir**

**ātmeśvaro'tarkya-sahasra-śaktiḥ \|\|**

**śrīdhara-svāmī (bhāvārtha-dīpikā) :** kathaṁ-bhūto bhavān sargādi
vidhatte ? guṇa-pravāha-rūpeṇa vibhaktaṁ vīryaṁ śaktir yena saḥ \|
śakti-dvāreṇa vidhatte na sākṣād ity arthaḥ \| yato'nīho niṣkriyaḥ \|
tarhi kathaṁ śakti-dvāreṇāpi sargādi vidhatte ?
tatrāha---avitathābhisandhiḥ satya-saṅkalpaḥ \| kim-arthaṁ vidhatte ?
ātmanāṁ jīvānām īśvaraḥ \| jīvānāṁ bhogārtham ity arthaḥ \| nanu kathaṁ
vicitrān bhogān eka eva vidadhyāt ? tatrāha---atarkyāḥ sahasram
aparimitāḥ śaktayo yasya \|\|3\|\|

**------------------------------------------------------------------------------------------------------------------------**

**jīva-gosvāmī (bhagavat-sandarbhaḥ 12) :** tāsām acintyatvam
āha---ātmeśvaro'tarkya-sahasra-śaktiḥiti \|spaṣṭam \| uktaṁ cācintyatvaṁ
śrutes tu śabda-mūlatvād \[ve.sū. 2.1.27\] ity ādau \| ātmani caivaṁ
vicitrāś ca hi \[ve.sū. 2.1.28\] ity-ādau ca \|\|3\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tatra hetuḥ---guṇa-pravāheṇa
tad-vṛtti-paramparā-bhedena vibhaktaṁ brahmādibhyaḥ vibhajya dattaṁ
vīryaṁ sva-śaktiryena saḥ \| tena ca tasya na lepa
ityāha---anīhaścāvitathābhisandhiśceti \| tatrānīhatve hetuḥ---ātmā
parama-sākṣī \| uttaratra hetuḥ---īśvaraḥ svacchandeccha iti \|
tatrāvirodhe hetum āha---atarkyeti \| acintyānanta-śaktestasya
naitāvatāścaryatvam \| aparam api tadanantatvam astītyarthaḥ,śrutes tu
śabda-mūlatvāt\[ve.sū. 1.1.4\] iti bhāvaḥ \|\|3\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** guṇa-pravāheṇa
raja-ādi-guṇa-paramparayā vibhaktaṁ vibhajya dattaṁ vīryaṁ
sṛṣṭy-ādi-śaktir yena saḥ \| avitathābhisandhiḥ satya-saṅkalpaḥ
\|\|3\|\|

\...

**\|\| 3.33.4 \|\|**

**sa tvaṁ bhṛto me jaṭhareṇa nātha**

**kathaṁ nu yasyodara etad āsīt \|**

**viśvaṁ yugānte vaṭa-patra ekaḥ**

**śete sma māyā-śiśur aṅghri-pānaḥ \|\|**

**śrīdhara-svāmī (bhāvārtha-dīpikā) :** kiṁ ca, pralaye yasyodare etad
viśvam āsīt sa tvaṁ mayā jaṭhareṇa kathaṁ dhṛtaḥ ? nanu śiśau mayi kim
etad ucyate ? tatrāha---baṭa-patra iti \| aṅghriṁ pādāṅguṣṭhaṁ pibatīty
aṅghri-pānaḥ \| idam api śiśutvaṁ tadvad eva māyeti bhāvaḥ \|\|4\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sa tvam iti\| śaiśava-līlārthaṁ
mad-icchayeti cet sā ca svata eva syādityāha---baṭa-patra iti māyā
atarkyā śaktistat-pradhānaḥ śiśuḥ \|\|4\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sa tvaṁ mayā mānuṣyā
kathaṁ jaṭhareṇa bhṛtaḥ ity āścaryasya kāraṇaṁ tvam eva brūhīti bhāvaḥ
\| nanu sva-śiśau mayi katham evaṁ brūṣe ? tatra satyam eva tvaṁ śuśur
evety āha---yugānte pralaye baṭasya ekasmin patre bhavān śete sma \|
kim-arthaṁ māyā-śiśuḥ māṁ bāla-lālanābhyāsinaḥ sāṁsārikā api lokā
dhyātuṁ śaknuvantv iti kṛpāmaya-bāla-mūrtir ity arthaḥ \| tatra
samucita-madhura-līlām āha---aṅghri-pānaḥ sva-caraṇāṅguṣṭha-pāna-kartā
sarvam eva sukhaṁ tyaktvā mac-caraṇa-mādhurye eva sarve manīṣiṇo
nimajjanti, tad etan mayāpy āsvādyānubhavanīyam iti buddhyaiveti bhāvaḥ
\|\|4\|\|

\...

**\|\| 3.33.5 \|\|**

**tvaṁ deha-tantraḥ praśamāya pāpmanāṁ**

**nideśa-bhājāṁ ca vibho vibhūtaye \|**

**yathāvatārās tava sūkarādayas**

**tathāyam apy ātma-pathopalabdhaye \|\|**

**madhvācāryaḥ (bhāgavata-tātparyam) :** deha-tantraḥ deha-prakāśaḥ \|
tatiḥ prakāśo vistāras tantraṁ cety abhidhīyateiti tantra-mālāyām
\|\|5\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** athavā na tvaṁ mayāpatyāntaram
iva jaṭhare bhṛtaḥ, kintu varāhādy-avatāra-vad icchayaivāvirbhūto'sīty
āha---tvaṁ deha-tantro deha-parikaraḥ svī-kṛta-mūrtir asi \| pāpmanāṁ
duṣṭānām \| nideśa-bhājām ājñānuvartināṁ vibhūtaye samṛddhaye \|
ātma-pathopalabdhaye jñāna-mārga-pradarśanāya \|\|5\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** etādṛśaṁ ca prākaṭyaṁ kim-artham
?ityatrāha---tvam iti\| tatra tvam ity ardhena sāmānyataḥ prayojanaṁ
yojayitva viśeṣata āha---yatheti \| tasmāditi śeṣaḥ \|\|5\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kiṁ ca, tava svabhāva
evāyaṁ yat kṛpayaivam avatarasīty āha---tvaṁ deha-tantraḥ, anya-bālako
yatha mātṛ-kukṣi-praviṣṭo mātur dehādhīnaḥ, tathā tvam api līlayā mama
mātur dehādhīnaḥ \| yad vā, dehe tantraṁ vastrālaṅkāra-paricchado yasya
saḥ \| kim-arthaṁ draṣṭuḥ pāpmanāṁ pāpānāṁ praśamāya nideśa-bhājāṁ
tvad-ājñānuvartināṁ vibhūtaye bhakti-jñānādi-sampattyai \| ayam api
kapilāvatāraḥ svīya-bhakti-jñāna-mārgopalabdhaye \|\|5\|\|

\...

**\|\| 3.33.6 \|\|**

**yan-nāmadheya-śravaṇānukīrtanād**

**yat-prahvaṇād yat-smaraṇād api kvacit \|**

**śvādo'pi sadyaḥ savanāya kalpate**

**kutaḥ punas te bhagavan nu darśanāt \|\|**

**śrīdhara-svāmī (bhāvārtha-dīpikā) :** atas tvad-darśanād ahaṁ
kṛtārthāsmīti kaimutya-nyāyenāha \| yan-nāmadheyasya śravaṇam
anukīrtanaṁ ca tasmāt \| kvacit kadācid api \| śvānam attīti śvādaḥ
śvapacaḥ, so'pi savanāya soma-yāgāya kalpate yogyo bhavati \| anena
pūjyatvaṁ lakṣyate \|\|6\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** kvacit kadācid api
prārabdha-pāpa-hāritvam apy āha dvābhyām--- nāmadheya-śravaṇādi-hetor
ity evānvayaḥ, uttarānurodhāt, api-śabdasyāsaṅgateś ca \|

> **śvādatvam** atra śva-bhakṣaka-jāti-viśeṣatvam eva śvānam attīti
> nirukter vartamāna-prayogāt, kravyādavat tac-chīlatva-prāpteḥ \|
> kādācitka-bhakṣaṇe prāyaścitta-vivakṣāyāṁ tv atīta-prayogaḥ kriyeta \|
> rūḍhir yogam apaharatīti nyāyena ca tad virudhyate \| ata eva śvapaca
> iti ṭīkā-kārāḥ \|

**sadyaḥ savanāya kalpata** iti---

> sakṛd uccāritaṁ yena harir ity akṣara-dvayam \|
>
> baddhaḥ parikaras tena mokṣāya gamanaṁ prati \|\| \[skanda.pu.\]
> itivat \|

tatra yogyatāyāṁ labdhārambho bhavatīty arthaḥ \| tad-anantara-janmany
eva dvijatvaṁ prāpya tad-ādy-adhikārī syād iti bhāvaḥ \|\|6\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tvad-darśanāl lokaḥ
kṛtārthībhavatīti kaimutya-nyāyenāha---yad iti \| prahvaṇaṁ namaskāraḥ
\| kvacid iti kādācitkād api smaraṇād ity arthaḥ \| śvādo'pi śvapaco'pi
sadyas tat-kṣaṇa eva savanāya soma-yāgāya kalpate yogyo bhavati \|
soma-yāga-kartā brāhmaṇa iva pūjyo bhavatīti
durjāty-ārambhaka-prārabdha-pāpa-nāśo vyañjitaḥ \| yad uktaṁ
śrī-rūpa-gosvāmi-caraṇaiḥ---

> durjātir eva savanāyogyatve kāraṇaṁ matam \|
>
> durjāty-ārambhakaṁ pāpaṁ yat syāt prārabdham eva tat \|\| \[bha.ra.si.
> 1.1.22\]

**sarasvatī**: he bhagavan ! kvacit yan-nāma-dheya-śravaṇānukīrtanāt
yasya bhagavataḥ tava nāmnaḥ ādau śravaṇam**,**anu tad-anantaraṁ
kīrtanaṁ ca, tasmāt \| yat-prahvaṇāt yasya tava śirasā namaskārāt \|
yat-smaraṇāt yasya tava bhagavataḥ smaraṇena ca \| śvādaḥ
sarvādhama-śvapaca-kulodbhūto'pi sadyaḥ tat-kṣaṇāt savanāya soma-yāgāya
kalpate yogyo bhavati \| te tava darśanāt punaḥ kutaḥ nu kiṁ kartavyaṁ
kṛtārtho'smīty arthaḥ \|\|6\|\|

\...

**\|\| 3.33.7 \|\|**

**aho bata śva-paco'to garīyān**

**yaj-jihvāgre vartate nāma tubhyam \|**

**tepus tapas te juhuvuḥ sasnur āryā**

**brahmānūcur nāma gṛṇanti ye te \|\|**

**śrīdhara-svāmī (bhāvārtha-dīpikā) :** tad upapādayati---aho bata
āścarye \| yasya jihvāgre tava nāma vartate saśvapaco'py ato'smād eva
hetor garīyān \| **yad** yasmād vartate ata iti vā \| kutaḥ ? ity ata
āha---ta eva tapas tepuḥ kṛtavantaḥ \| juhuvur homaṁ kṛtavantaḥ \|
sasnuḥ tīrtheṣu snātāḥ \| āryās ta eva sadācārāḥ \| brahma vedam anūcur
adhītavantaḥ \| tvan-nāma-kīrtane tapa-ādy-antar-bhūtaṁ, tatas te
puṇyatamā ity arthaḥ \| yad vā, janmāntare tais tapo-homādi sarvaṁ kṛtam
iti tvan-nāma-kīrtana-mahā-bhāgyodayād avagamyata ity arthaḥ \|\|7\|\|

**------------------------------------------------------------------------------------------------------------------------**

**sanātana-gosvāmī** : \[ha.bha.vi. 11.389\] aho batety āścarye \| yasya
jihvāgre tubhyaṁ tava tvad-artham api vā nāma vartate,
śraddhādi-rāhityenāpi yathā-kathañcid api asamyaktayāpi nāmābhāsam api
ya uccārayatīty arthaḥ, sa śvapaco'pi jātyā karmaṇā ca
śva-māṁsa-bhakṣaṇād anivṛtter ubhayathā pāpo'pi, ato'smād eva hetor
garīyān \| **yad** yasmād vartate, ata iti vā \| kutaḥ ? ity ata
āha---ta eva tapas tepuḥ samyak kṛtavantaḥ \| juhuvur homaṁ kṛtavantaḥ
\| sasnuḥ tīrtheṣu snātāḥ \| āryās ta eva sadācārāḥ \| brahma vedam
anūcur adhītavantaḥ \| tvan-nāma-kīrtane tapa-ādikaṁ sarvaṁ
sat-karmāntar-bhūtaṁ, atas te puṇyatamā ity arthaḥ \| yad vā,
janmāntareṣu tais tapo-homādi sarvaṁ kṛtam astīti
tvan-nāma-kīrtana-mahā-bhāgyodayād avagamyata ity arthaḥ \| tapa-ādīnāṁ
sarveṣāṁ nāma-kīrtana-phalatoktyā sarva-sat-karmādhikatvaṁ vyaktam eva
\|\|7\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tasmāt sadyaḥ savanāya kalpate iti
yad uktaṁ, tad api na kiñcit, yatas tapa-ādikaṁ sarvaṁ
tan-nāma-grahaṇa-mātrāntarbhūtam eva syāt, yata eva tasya
tan-nāma-grahītus tapa-ādi-kartṛkebhyo garīyastvam api syād ity
abhipretyāha---aho bateti \| vyākhyā tu ṭīkāyāḥ prathama-pakṣa-gataiva
grāhyā \|\|7\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sadyaḥ savanāya kalpata
iti yad uktaṁ, tad api na kiñcid, yataḥ soma-yāga-kartṛbhyo'py ādhikyam
evāsya phalato bhaved ity āha---aho batety āścaryāt, apy etad āścaryam
ity arthaḥ \| yasya śvapacasya jihvāgre jihvāyā agre eva na tu
sampūrṇāyāṁ tasyām ity asamyaktayoccāritam ity arthaḥ \| vartate eva na
tu vṛttam ity asampūrṇam uccāritam ity arthaḥ \| nāma ekam eva, na tu
nāmānīty arthaḥ \| sampūrṇa-jihvāyāṁ sampūrṇoccāritāni bahūni nāmāni tu
kim uteti bhāvaḥ \| tubhyaṁ tava tvāṁ prīṇayituṁ ceti vā \| ata eva sa
śvapaco garīyān atiśayena gurur bhavatīty anyān api nāmātmaka-mantram
upadeṣṭuṁ yogyatāṁ dhatte iti bhāvaḥ \|

nanu tarhi sa śvapaco yajñādhyayana-tapa-ādikaṁ karotv iti,
tatrāha---tepur iti \| tasyaikasya kā vārtā, anye'pi ye tava nāma
gṛṇanti te eva **tepur** ity avadhāraṇaṁ labhyate \| anyeṣāṁ tapaḥ
sāmastya-sāṅgatvādy-adarśanāt \| evaṁ viśeṣānukteḥ sarvam eva **tapaḥ**
\| **juhuvuḥ** \| sarveṣv eva tīrtheṣu \| **āryā** api ta eva nānye \|
**brahma** vedaṁ ta eva **anūcur** adhītavantaḥ \| anūcānaḥ pravacane
sāṅge'dhītī guros tu yaḥ ity amaraḥ \|

atra tepur ity-ādiṣu bhūta-nirdeśāt gṛṇantīti vartamāna-nirdeśāt
tvan-nāmāni gṛhyamāṇa eva tapo yajñādayaḥ sarve kṛtā eva bhavanti, na tu
kriyamāṇāḥ, nāpi kariṣyamāṇā ity atas tāṁs tu kathaṁ punaḥ kuryuḥ ? ity
ata eva bhaktānāṁ karmasv anadhikāro'pi jñeyaḥ \| parokṣa-vāci
liḍ-anta-pada-prayogeṇa siddhāny eva tāni tapa-ādināpi te na jānanti,
kiṁ punas tat-sādhana-śramam iti bhāvaḥ \| atra gṛṇantīti
vartamāna-prayogeṇa nāma-grahaṇāviccheda eva yadi syāt tadaivaivaṁ syād
iti tu na vyākhyeyam \|

citraṁ vidūra-vigataḥ sakṛd ādadīta

yan-nāma-dheyam adhunā sa jahāti baddham iti \|

yan-nāma sakṛt śravaṇāt pukkaśo'pi vimucyate saṁsārāt ity-ādi vākyeṣu
sakṛt-pada-prayoga-vyākopāt \|\|7\|\|

**sarasvatī** : yat yasya jihvāgre rasanā-prānte tubhyaṁ tava nāma
vartate ataḥ daikṣa-viprābhidhānāt sa śvapacaḥ
śaukrāntyajādi-nīca-kulodbhūto'pi garīyān śreṣṭhaḥ \| aho bata ity
āścaryam \| ye te tava nāma gṛṇanti uccārayanti te tapaḥ tepuḥ
anuṣṭhitavantas tapasvino'dhikā ity arthaḥ \| juhuvuḥ homaṁ kṛtavantaḥ
\| sasnuḥ sarveṣv eva tīrtheṣu snātāḥ \| āryāḥ sadācārāḥ brahma sāṅgaṁ
vedam anūcuḥ adhītavantaḥ \|\|

\...

**\|\| 3.33.8 \|\|**

**taṁ tvām ahaṁ brahma paraṁ pumāṁsaṁ**

**pratyak-srotasy ātmani saṁvibhāvyam \|**

**sva-tejasā dhvasta-guṇa-pravāhaṁ**

**vande viṣṇuṁ kapilaṁ veda-garbham \|\|**

**śrīdhara-svāmī (bhāvārtha-dīpikā) :** pratyak-srotasi pratyāhṛte
ātmani manasi saṁvibhāvyaṁ sañcintyam \| vedā garbhe yasya saḥ \|\|8\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam **\|***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** atas tvām aham ajñaḥ
stotuṁ naiva prabhavāmīti kevalaṁ vande---tam iti \| pratyak-srotasi
pratyāhṛte manasi \|\|8\|\|

\...

**\|\| 3.33.9 \|\|**

**maitreya uvāca---**

**īḍito bhagavān evaṁ kapilākhyaḥ paraḥ pumān \|**

**vācāviklavayety āha mātaraṁ mātṛ-vatsalaḥ \|\|**

**śrīdhara-svāmī (bhāvārtha-dīpikā) :** aviklavayā gambhīrayā vācā
\|\|9\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam \|*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** viklavayā gadgadayā yato
mātṛ-vatsalaḥ \|\|9\|\|

\...

**\|\| 3.33.10 \|\|**

**kapila uvāca---**

**mārgeṇānena mātas te susevyenoditena me \|**

**āsthitena parāṁ kāṣṭhām acirād avarotsyasi \|\|**

**śrīdhara-svāmī (bhāvārtha-dīpikā) :** te tava su-sevyena sukha-sevyena
me mayoditena \| āsthitenānuṣṭhitena \| parāṁ kāṣṭhāṁ jīvan-muktim
avarotsyasi prāpsyasi \|\|10\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** susevyena bhakti-yogasya
tathoktatvāt \|\|10\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** susevyena bhakti-yogenety
arthaḥ \| āsthitenānuṣṭhitena parāṁ kāṣṭhāṁ prema-siddhim avarotsyasi
prāpsyasi nitya-siddha-mātṛ-bhāvo'pi tāṁ tathoktir loka-śikṣārtham eva
jñeyaḥ \|\|10\|\|

\...

**\|\| 3.33.11 \|\|**

**śraddhatsvaitan mataṁ mahyaṁ juṣṭaṁ yad brahma-vādibhiḥ \|**

**yena mām abhayaṁ yāyā mṛtyum ṛcchanty atad-vidaḥ \|\|**

**śrīdhara-svāmī (bhāvārtha-dīpikā) :** yāyāḥ yāsyasi \| atad-vido
man-matam avidvāṁsaḥ \|\|11\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam \|*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** mahyaṁ mama \| yāyāḥ
yāsyasi \|\|11\|\|

\...

**\|\| 3.33.12 \|\|**

**maitreya uvāca---**

**iti pradarśya bhagavān satīṁ tām**[^132] **ātmano gatim \|**

**sva-mātrā brahma-vādinyā kapilo'numato yayau \|\|**

**śrīdhara-svāmī (bhāvārtha-dīpikā) :** anumato'nujñātaḥ \|\|12\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** uśatīm ityatra satīṁ tām itikvacit
\|\|12\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** anumatau
hetuḥ---brahma-vādinyā sva-putram apīmaṁ brahmaiva bravīmi jānāmi ca \|
tat kathaṁ svecchayā gṛhe rakṣituṁ prabhavāmīti vicāreṇa \|\|12\|\|

\...

**\|\| 3.33.13 \|\|**

**sā cāpi tanayoktena yogādeśena yoga-yuk \|**

**tasminn āśrama āpīḍe sarasvatyāḥ samāhitā \|\|**

**śrīdhara-svāmī (bhāvārtha-dīpikā) :** sarasvatyā āpīḍe
puṣpa-mukuṭa-tulye \| sarasvatyeti pāṭhe mukuṭeneva saṁveṣṭite \|
bindu-sarasi samāhitā babhūva \|\|13\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** sā ceti yugmakam \| sarasvatyeti
pāṭhe āpīḍavati tasmin bindusarasītyarthaḥ \| prakṛtyābhirūpa
itivattṛtīyā \|\|13\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sarasvatyā āpīḍe
puṣpa-mukuṭa-tulye \|\|13\|\|

\...

**\|\| 3.33.14 \|\|**

**abhīkṣṇāvagāha-kapiśān jaṭilān kuṭilālakān \|**

**ātmānaṁ cogra-tapasā bibhratī cīriṇaṁ kṛśam \|\|**

**śrīdhara-svāmī (bhāvārtha-dīpikā) :** kathaṁ-bhūtā satī samāhitā ? tad
āha---abhīkṣṇaṁ tri-savaṇam avagāhaḥ snānaṁ tena kapiśān piśaṅgān svata
eva kuṭilānalakān keśāṁs tathātmānaṁ dehaṁ cīra-dhāriṇaṁ kṛśaṁ ca
bibhratī satī \|\|14\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** abhīkṣṇāvagāhetyatra
abhīkṣṇa-gāheti svāmi-puṇyāraṇyayormataḥ \|\|14\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** abhīkṣṇaṁ tri-savanam
avagāhaḥ snānaṁ kuṭilālakān jaṭilān \| ātmānaṁ dehaṁ ca cīra-dhāriṇam
\|\|14\|\|

\...

**\|\| 3.33.15 \|\|**

**prajāpateḥ kardamasya tapo-yoga-vijṛmbhitam \|**

**sva-gārhasthyam anaupamyaṁ prārthyaṁ vaimānikair api \|\|**

**śrīdhara-svāmī (bhāvārtha-dīpikā) :** prajā-pateḥ kardamasya
tapo-yogābhyāṁ vijṛmbhitam atiśayitaṁ sva-gārhasthyaṁ hitvā
putra-bhūteśvara-virahāturā satī vadanaṁ kiñcid anirvācyaṁ śoka-vyākulaṁ
cakāreti ṣaṣṭhenānvayaḥ \|\|15\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** prajāpater iti ṣaṭkam \|
vibudhānucarā vibudhānucaryaḥ kiñcit kim api anirvacanīyam \| atimalinam
ity-ādivat \| tatra hetuḥ---putreti \|\|15\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** prajāpater ity ādīnāṁ
vadanaṁ kiñcid anirvācyaṁ śoka-vyākulaṁ cakāreti ṣaṣṭhenānvayaḥ
\|\|15\|\|

\...

**\|\| 3.33.16 \|\|**

**payaḥ-phena-nibhāḥ śayyā dāntā rukma-paricchadāḥ \|**

**āsanāni ca haimāni susparśāstaraṇāni ca \|\|**

**śrīdhara-svāmī (bhāvārtha-dīpikā) :** yatra gārhasthye \|
kṣīra-phena-nibhā mṛdu-śubhrāḥ śayyā āstaraṇānyābhānti danta-ghaṭitā
mañcakāś ca \| svarṇa-mayāḥ parikarāḥ \| āsanāni pīṭhādīni \|
susparśānyāstaraṇāni yeṣu \|\|16\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam **\|***

\...

**\|\| 3.33.17 \|\|**

**svaccha-sphaṭika-kuḍyeṣu mahā-mārakateṣu ca \|**

**ratna-pradīpā ābhānti lalanā ratna-saṁyutāḥ \|\|**

*na katamena vyākhyātam **\|***

\...

**\|\| 3.33.18 \|\|**

**gṛhodyānaṁ kusumitai ramyaṁ bahv-amara-drumaiḥ \|**

**kūjad-vihaṅga-mithunaṁ gāyan-matta-madhuvratam \|\|**

**śrīdhara-svāmī (bhāvārtha-dīpikā) :** bahubhir amara-drumaiḥ ramyam
\|\|18\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam **\|***

\...

**\|\| 3.33.19 \|\|**

**yatra praviṣṭam ātmānaṁ vibudhānucarā jaguḥ \|**

**vāpyām utpala-gandhinyāṁ kardamenopalālitam \|\|**

**śrīdhara-svāmī (bhāvārtha-dīpikā) :** yatrodyāne praviṣṭam ātmānaṁ
devahūtim \|\|19\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam **\|***

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** praviṣṭam ātmānaṁ
devahūtim \|\|19\|\|

\...

**\|\| 3.33.20 \|\|**

**hitvā tad īpsitatamam apy ākhaṇḍala-yoṣitām \|**

**kiñcic cakāra vadanaṁ putra-viśleṣaṇāturā \|\|**

**śrīdhara-svāmī (bhāvārtha-dīpikā) :** ākhaṇḍala indras tasya yā
yoṣitas tāsām apīpsitatamaṁ prāptum iṣṭatamaṁ tad dhitvā tatrābhimānaṁ
tyaktvā \|\|20\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam **\|***

\...

**\|\| 3.33.21 \|\|**

**vanaṁ pravrajite patyāv apatya-virahāturā \|**

**jñāta-tattvāpy abhūn naṣṭe vatse gaur iva vatsalā \|\|**

**śrīdhara-svāmī (bhāvārtha-dīpikā) :** suhṛd-viyogasya duḥsahatām
āha---vanam iti \| **naṣṭe vatse vatsalā gaur ivābhūt** \|\|21\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** bhagavati vātsalyākhyāyāḥ prīteḥ
sarvopamarditvam āha---vanam iti \| jñāta-tattvāpi śuddhāntaḥ-karaṇatvāt
śravaṇa-samaya eva tat-tat-sādhana-sādhyāvirbhāvavaty api \|\|21\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** bhagavati vātsalyākhyāyāḥ
prīteḥ sarvopamarditvam āha---vanam iti \| patyau kardame vanaṁ gate'pi
yad apatyaṁ vīkṣyamāṇā jīvanty āsīt tasyāpi viraheṇātureti---hanta bhoḥ
ke kutra vartante ? paśyantu yad apatyaṁ śīghram eva parāvartayantāṁ
bhavanto, no ced ahaṁ na jīviṣyāmīti vilapantī gaur iveti sarvam eva
tattva-jñānaṁ sahasaiva vismṛtavatīveti bhāvaḥ \|\|21\|\|

\...

**\|\| 3.33.22 \|\|**

**tam eva dhyāyatī devam apatyaṁ kapilaṁ harim \|**

**babhūvācirato vatsa niḥspṛhā tādṛśe gṛhe \|\|**

**śrīdhara-svāmī (bhāvārtha-dīpikā) :** viraha-kṛta-dhyāna-phalam
āha---nispṛhā nirvāsanā \| vatsa vidura \|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tam eveti sārdha-catuṣkam \| tatra
pūrva-varṇita-gṛha-tyāgo'pi tathaiva jāta ityāha---tam iti \| hariṁ
kapilaṁ dhyāyantī kapila-rūpeṇaivāvirbhūtaṁ smarantī taṁ cāpatyaṁ
dhyāyantī apatyatvenaiva smarantītyarthaḥ \|\|22\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** virahottha-dhyāna-phalam
āha---tam eveti \|\|22\|\|

\...

**\|\| 3.33.23-26 \|\|**

**dhyāyatī bhagavad-rūpaṁ yad āha dhyāna-gocaram \|**

**sutaḥ prasanna-vadanaṁ samasta-vyasta-cintayā \|\|**

**bhakti-pravāha-yogena vairāgyeṇa balīyasā \|**

**yuktānuṣṭhāna-jātena jñānena brahma-hetunā \|\|**

**viśuddhena tadātmānam ātmanā viśvato-mukham \|**

**svānubhūtyā tirobhūta- māyā-guṇa-viśeṣaṇam \|\|**

**brahmaṇy avasthita-matir bhagavaty ātma-saṁśraye \|\|**

**śrīdhara-svāmī (bhāvārtha-dīpikā) :** tataḥ sva-sutaḥ kapilo yad āha,
tad bhagavato rūpaṁ dhyāyatī tad ātmānaṁ ca viśvato-mukhaṁ sarva-gataṁ
dhyāyatī brahmaṇy avasthita-matir babhūveti pūrvasyaivānuṣaṅgaḥ \| kena
dhyāyatī ? viśuddhenātmanā manasā \|\|23\|\|

viśuddhau kāraṇāny āha---bhakti-pravāha-rūpeṇa yogena vairāgyeṇa ca
yuktānuṣṭhānena jātaṁ yaj jñānaṁ tena ca \| yuktānuṣṭhānaṁ ca
gītā-sūktaṁ---

> yuktāhāra-vihārasya yukta-ceṣṭasya karmasu \|
>
> yukta-svapnāvabodhasya yogo bhavati duḥkha-hā \|\| \[gītā 6.17\] iti
> \|

brahma-hetunā brahmatvā-pādakena \|\|24\|\|

viśvato-mukhatve hetuḥ---svānubhūtyā svarūpa-prakāśena tiro-bhūtam \|
māyā-guṇair viśeṣaṇaṁ paricchedo yasya \|\|25\|\|

kathaṁ-bhūte brahmaṇi ? ātmanāṁ jīvānāṁ saṁśraye bhagavati \|\|26\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** kathaṁ vā kīdṛśatvena vā
jñāta-tattvāpyabhūt ? tatrāha---dhyāyantīti sārdhaistribhiḥ \|
jñāna-kathana-samaye brahmaṇyavasthita-matirbabhūva \|
bhakti-kathana-samaye bhagavatyavasthita-matirbabhūva \| kintu
brahma-jñānam api tatra bhagavaj-jñānopodbalakam eva jātam itijñeyam,
brahma-bhūtaḥ prasannātmā\[gītā 18.55\] ity-ādi-gītādy-anusārāttathaiva
bhagavantaṁ viśinaṣṭi \| ātma-saṁśraye brahmaṇo hi pratiṣṭhāhaṁ \[gītā
14.26\] iti śrī-gītānusārāt,śubhāśrayaḥ sa-cittasya sarvagasya
tathātmanaḥiti śrī-viṣṇu-purāṇānusārācca \| brahmaṇyavasthāne heturiti
asya viśeṣaṇaṁ yuktānuṣṭhāna-jātena brahma-hetu-jātena brahma-heturiti
ca brahmāvirbhāva-kāraṇenetyarthaḥ \| pūrvaṁ sādhana-vairāgyeṇeti
viśuddhenetyādi ca \| ātmānaṁ śuddha-jīvaṁ viśeṣataḥ śuddhena
avidyā-sparśa-sambhāvanā-mātra-hīnena ātmanā paramātmanā tat-tādātmyena
viśvatomukhaṁ sarva-gataṁ dhyāyantīti jīvātmanaḥ śuddhatva-prakāram
āha---svānubhūtyeti \| bhagavatyavasthāne heturbhakti-pravāha-yogeneti
\| mad-guṇa-śruti-mātreṇaity-ādi-rītyā
prema-pravartita-santata-mano-gatyā ityarthaḥ \| tat-pūrva-sādhanaṁ
samasta-vyasta-cintaya anvaya-vyatireka-vicāra-pūrvakaṁ yad
bhagavad-rūpaṁ prasanna-vadanaḥ suto dhyāna-gocaram
āha---dhyāna-viṣayatvenopadiṣṭavān tad dhyāyantīti \| yadeva
vāsanāntarānusāreṇa jñāna-phalatayopadiṣṭaṁ, tadeva hi
sva-vāsanānusāreṇa prema-phalatayānuṣṭhitam itibhāvaḥ \|
tathāpyānuṣaṅgikatayā jñāna-hetutvam api tasyaiva jñeyam \|śreyaḥ-sṛtiṁ
bhaktim udasya\[bhā.pu. 10.14.4\] ityādeḥ \|\|

tadānīntanīṁ tad-avasthām āha---sārdhaistribhiḥ \| tatra nivṛtteti
sārdhakam \| jīvāpattirliṅga-śarīrādhyāsaḥ \|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tataś ca hanta hanta
virahāturāyā mama mano bhagavati putra-bhāvaṁ na jahāti, tad ahaṁ kṣaṇam
ekānte upaviśya putra-bhāvaṁ vihāya manaḥ praṇidhāya tad uktaṁdhyānam
evābhyasyāmīti sā dadhyāv ity āha---dhyāyatīti \| bhagavad-rūpaṁ
dhyāyantī brahmaṇi bhagavaty avasthita-matir āsīd ity anvayaḥ \| bhakteḥ
pravāha-rūpeṇa yogena yuktaṁ samucitaṁ yad anuṣṭhāna-jātaṁ tena \| yad
vā, gītā-sūktaṁ---

> yuktāhāra-vihārasya yukta-ceṣṭasya karmasu \|
>
> yukta-svapnāvabodhasya yogo bhavati duḥkha-hā \|\| \[gītā 6.17\] iti
> \|

yuktānuṣṭhānaṁ tasmāj jātena vairāgyeṇa tathā jñānena brahma-hetunā
brahmānubhavasya hetunā śuddha-bhakty-utthenety arthaḥ \| na tu
brahma-rūpeṇa aikya-padārtha-jñānenety arthaḥ \| ata eva nirguṇatvād
viśuddhena tad ātmānaṁ tasya bhagavata ātmānaṁ svarūpaṁ viśvato
daśa-dikṣv eva mukhaṁ yasya tathā-bhūtaṁ sphūrti-prāptaṁ svānubhūtyā
svānubhavena paśyantīti śeṣaḥ tirobhūtā māyāyā guṇa-viśeṣā yatra tad
yathā syāt tathā paśyantī, brahmaṇi bhagavati ātmanāṁ jīvānāṁ saṁśraye
paramātmanīti krameṇa jñānināṁ bhaktānāṁ yogināṁ ca prāpye vastuni
paripūrṇe'ṅgini svarūpe avasthitā matir yasyā sā \| tena
bhakti-pravāha-yogenety anena pravāha-pada-vyañjitā
mad-guṇa-śruti-mātreṇety ukta-lakṣaṇā bhāva-bhaktis tasyā abhūd eva \|
tathā jñānināṁ tṛtīya-bhūmikā-vinā-bhūtaṁ yat
tvaṁ-padārtha-tat-padārthayor jñānaṁ tad bhakti-mate upāsakopāsyayor
bhakta-bhagavator jñānam upayujyata eva \| yad uktaṁ jñāna-vairāgyayor
bhakti-praveśāyopayogiteti tathaivāṣṭāṅga-yogināṁ yat saptamaṁ dhyānaṁ
tan navāṅga-bhaktes tṛtīyam aṅgaṁ paramopayuktam eveti devahūtyā
jñānināṁ taj jñānaṁ yogināṁ dhyānaṁ ca sāraṅga iva sāra-bhugiti nyāyena
gṛhītvā svānuṣṭheyāyāṁ bhaktāvantar-bhāvitam \| ata evoktaṁ jñānena
brahma-hetuneti \| yad āha dhyāna-gocaraṁ suta iti ca \|\|23-26\|\|

\...

**\|\| 3.33.27 \|\|**

**nivṛtta-jīvāpattitvāt kṣīṇa-kleśāpta-nirvṛtiḥ \|**

**nityārūḍha-samādhitvāt parāvṛtta-guṇa-bhramā \|**

**na sasmāra tadātmānaṁ svapne dṛṣṭam ivotthitaḥ \|\|**

**madhvācāryaḥ (bhāgavata-tātparyam) :**

jīvopādhi-prabhṛtaya āmukteḥ sarva-dehinām \|

> niyamāt santy abhāvas tu niṣphalatvād udīryate \|\| iti varāhe
> \|\|27\|\|

**------------------------------------------------------------------------------------------------------------------------**

**śrīdhara-svāmī (bhāvārtha-dīpikā) :** nanu tathāpi guṇānāṁ
vidyamānatvāt katham asmaraṇam ?tatrāha---nityārūḍho labdha-pratiṣṭhaḥ
samādhir yasyās tasyā bhāvas tattvaṁ tasmāt \| parāvṛttaḥ śānto
guṇa-nimitto bhramo yasyāḥ sā \|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** tasyā jīvan-muktim āha sārdhais
tribhiḥ \| tadā ca nivṛttā jīvāpattir jīva-bhāvo yasyās tasyā bhāvas
tattvaṁ tasmāt \| vigata-kleśā prāpta-nirvṛtiś ca satyātmānaṁ dehaṁ na
sasmārety uttareṇānvayaḥ \|**\|**27\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tataś ca jarayaty āśu yā
koṣam ity ukta-lakṣaṇaṁ bhakter ānuṣaṅgikaṁ ca phalaṁ tasyām udbhūtam
ity āha---nivṛttā jīvasya jīvātmanaḥ āpattir āpad-rūpā avidyā yasyās
tasyā bhāvas tattvaṁ tasmāt kṣīṇa-kleśā ata evāpta-nirvṛtiḥ \| yad vā,
bhagavan-mātṛtvāt svarūpata eva yā avidyā-rahitā tad api tathokitr ayam
ātmā apahata-pāpmetivat \| bhaktānāṁ mate dhyānānanda-moha parāvṛttaḥ
śāntaḥ guṇeṣu viṣayeṣu bhramo bhramaṇaṁ paryaṭanaṁ yasyāḥ sā \| ātmānaṁ
deham \|\|27\|\|

\...

**\|\| 3.33.28 \|\|**

**tad-dehaḥ parataḥ poṣo'py akṛśaś cādhy-asambhavāt \|**

**babhau malair avacchannaḥ sa-dhūma iva pāvakaḥ \|\|**

**śrīdhara-svāmī (bhāvārtha-dīpikā) :** parataḥ parabhir eva
kardama-sṛṣṭa-vidyādharībhiḥ poṣaḥ poṣaṇaṁ yasya \| ādhir mano-glānis
tad asaṁbhavād akṛśaḥ malair avacchanno'pi babhau \|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** na kevalam etāvat, kintu
tad-dehaścākṛśo'bhūt \| kīdṛśo'pi ? tatrāha---parata iti \| akṛśatve
hetuḥ \| ādhy-asambhavāditi \| bhagavad-āveśānandeneti bhāvaḥ \| ata eva
babhau kīdṛṣo'pi ? tatrāha---malairiti \| apīti yojyam \| tatra
dṛṣṭāntaḥ---sa-dhūma iti \|\|28\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tadānīntanīṁ tad-avasthām
āha---tasyā dehaḥ parataḥ parābhir eva kardama-sṛṣṭa-vidyādharībhiḥ
poṣaḥ poṣaṇaṁ yasya saḥ \| ādhir mānasī vyathā tad-asambhavād
bhagavad-āveśānandād akṛśaś ca---nirvṛtir atisthūla-karaṇīiti
vaidyakokteḥ \|\|28\|\|

\...

**\|\| 3.33.29 \|\|**

**svāṅgaṁ tapo-yogamayaṁ mukta-keśaṁ gatāmbaram \|**

**daiva-guptaṁ na bubudhe vāsudeva-praviṣṭa-dhīḥ \|\|**

**śrīdhara-svāmī (bhāvārtha-dīpikā) :** daiva-guptam
ārabdha-karma-pālitam \|\|29\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** daivena śrī-vāsudevenaiva guptaṁ
kim ajito'vati nopasannān\[bhā.pu. 2.2.6\] iti nyāyena \|\|29\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** daiva-guptaṁ bhagavatā
rakṣitam \|\|29\|\|

\...

**\|\| 3.33.30 \|\|**

**evaṁ sā kapiloktena mārgeṇācirataḥ param \|**

**ātmānaṁ brahma-nirvāṇaṁ bhagavantam avāpa ha \|\|**

**śrīdhara-svāmī (bhāvārtha-dīpikā) :** nirvāṇaṁ nityam uktam \|\|30\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** prakāśa-viśeṣeṇa paramātmākhyaṁ
brahmākhyaṁ ca bhagavantaṁ mahā-vaikuṇṭha-nātham avāpa \| taṁ ca
nirvāṇaṁ saṁsāra-duḥkha-nivṛtti-pūrvakaṁ yathā syāttathā avāpetyarthaḥ
\| tad-ābhāsasyāpi tadānavasthiteḥ \|*\|*30\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** paraṁ śreṣṭham ātmānaṁ
bhagavantaṁ vairāgykṛta-nātham \| nanu sā kiṁ nirvāṇaṁ na prāpa ?
tatrāha---tasyā bhagavān eva brahma nirvāṇa ity āha---brahmeti \| yad
vā, adhokṣajālambham ihety ādau \| tad brahma-nirvāṇa-sukhaṁ vidur
budhāḥ\[bhā.pu. 7.7.37\] iti saptamokter brahma-nirvāṇa-pada-vācyaṁ taṁ
kapilam eva sva-putraṁ kapila-vairāgykṛte prāpa \|\|30\|\|

\...

**\|\| 3.33.31 \|\|**

**tad vīrāsīt puṇyatamaṁ kṣetraṁ trailokya-viśrutam \|**

**nāmnā siddha-padaṁ yatra sā saṁsiddhim upeyuṣī \|\|**

**śrīdhara-svāmī (bhāvārtha-dīpikā) :** he **vīra** vidura ! **upeyuṣī**
prāptā \|\|31\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam \|*

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** he **vīra** vidura !
\|\|31\|\|

\...

**\|\| 3.33.32 \|\|**

**tasyās tad yoga-vidhuta- mārtyaṁ martyam abhūt sarit \|**

**srotasāṁ pravarā saumya siddhidā siddha-sevitā \|\|**

**śrīdhara-svāmī (bhāvārtha-dīpikā) :** he saumya, tasyās tan martyaṁ
śarīraṁ sarid abhūt \| kathaṁ-bhūtam ? yogena vidhūtā vilīnā mārtyā
daihikā dhātu-malā yasya \|\|32\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** śrī-kapila-devavadrūpāntareṇa
mahā-vaikuṇṭha-sthitāpi loka-nistārārthaṁ sva-dehaṁ sarvatra
bhramayatīti loka-prasiddhaṁ sarid-rūpam āsādya svayaṁ tad-adhiṣṭhātrī
bhūtvā pṛthivyām api vyūhya sthitetyāha---tasyā iti \|\|32\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** he saumya, tasyās tan
martyaṁ śarīraṁ sarid abhūt \| kīdṛśam ? yogena vidhūtā vilīnā mārtyā
dhātu-malā yasya tat \|\|32\|\|

\...

**\|\| 3.33.33 \|\|**

**kapilo'pi mahā-yogī bhagavān pitur āśramāt \|**

**mātaraṁ samanujñāpya prāg-udīcīṁ diśaṁ yayau \|\|**

**śrīdhara-svāmī (bhāvārtha-dīpikā) :** kapilo'pi yayāv ity uktaṁ tad
eva prapañcayati, kapilo'pīti tribhiḥ \| samanujñāpyānujñāṁ saṁprārthya
\|\|33\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** prāk prathamaṁ sadācārādudīcīm eva
diśaṁ yayau \| paścādgaṅgā-sāgara-saṅgama eva sthiratām avāpetyarthaḥ
\|\|33\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kapilo yayāv ity uktam \|
tad eva prapañcayati kapilo'pīti tribhiḥ \| samanujñāpya anujñāṁ
prārthya prāk prathamaṁ sad-ācārād udīcīm eva diśaṁ yayau \|
paścādgaṅgā-sāgara-saṅgama eva sthiratām avāpetyarthaḥ \|\|33\|\|

\...

**\|\| 3.33.34 \|\|**

**siddha-cāraṇa-gandharvair munibhiś cāpsaro-gaṇaiḥ \|**

**stūyamānaḥ samudreṇa dattārhaṇa-niketanaḥ \|\|**

**śrīdhara-svāmī (bhāvārtha-dīpikā) :** dattam arhaṇam ardhyaṁ niketanaṁ
ca yasmai \|\|34\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** siddheti yugmakam \|\|34\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** *na vyākhyātam.*

\...

**\|\| 3.33.35 \|\|**

**āste yogaṁ samāsthāya sāṅkhyācāryair abhiṣṭutaḥ \|**

**trayāṇām api lokānām upaśāntyai samāhitaḥ \|\|**

**śrīdhara-svāmī (bhāvārtha-dīpikā) :** upaśānty arhaṁ samāhita āste
\|\|35\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam \|*

\...

**\|\| 3.33.36 \|\|**

**etan nigaditaṁ tāta yat pṛṣṭo'haṁ tavānagha \|**

**kapilasya ca saṁvādo devahūtyāś ca pāvanaḥ \|\|**

**śrīdhara-svāmī (bhāvārtha-dīpikā) :** prakaraṇārtham
upasaṁharati---etad iti \| tava tvayā \|\|36\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** etadityatra evam itipuṇyāraṇyaḥ
\|*\|*36\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** *na vyākhyātam.*

\...

**\|\| 3.33.37 \|\|**

**ya idam anuśṛṇoti yo'bhidhatte**

**kapila-muner matam ātma-yoga-guhyam \|**

**bhagavati kṛta-dhīḥ suparṇa-ketāv**

**upalabhate bhagavat-padāravindam \|\|**

**śrīdhara-svāmī (bhāvārtha-dīpikā) :** etac chravaṇa-kīrtana-phalam
āha---ya iti \| **suparṇa-ketau** garuḍa-dhvaje \| **upalabhate**
prāpnoti \|\|37\|\|

**------------------------------------------------------------------------------------------------------------------------**

**jīva-gosvāmī (krama-sandarbhaḥ) :** śrī-kapila-devokta-tātparyaṁ
phalena darśayan śrī-devahūtyāstādṛśīṁ gatim eva draḍhayati---ya idam
iti \| **yo'bhidhatte** mātraṁ, yo vā śṛṇoti mātraṁ, kim utānutiṣṭhati
yaḥ, kim-utatarāṁ śrī-devahūtir ivety arthaḥ \|\|37\|\|

**------------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**
śrīmat-kapila-devokta-tātparyaṁ phalena darśayan devahūtyās tādṛśīṁ
gatim eva draḍhayati---ya idam iti \| **yo'bhidhatte** mātraṁ, **yo vā
śṛṇoti** mātraṁ, kimutānutiṣṭhati yaḥ kimutatarāṁ śrī-devahūtiḥ \|
**upa** ādhikyena premavat pārṣadatayā bhagavat-padāravinda-sevārthaṁ
prāpnoti \|\|37\|\|

\...

iti sārārtha-darśinyāṁ harṣiṇyāṁ bhakta-cetasām \|

tṛtīyasya trayastriṁśaḥ saṅgataḥ saṅgataḥ satām \|\|\*\|\|

śrīmad-bhagavānasyārtham aśāstrajño na vedmy aham \|

ṭīkāṁ kurve tad apy ātma-buddhes tat-saṅga-vāñchayā \|\|

brahmādi-stamba-paryantaṁ viśvaṁ nāthaty ayaṁ janaḥ \|

prasādam eva praṇaman kṣamayan mantam ātmanaḥ \|\|

tṛtīya-skandha-ṭīkeyam apūri yamunā-taṭe \|

śrī-vṛndāvana-kalpa-druma-mūle aiṣāṣṭamī-dine \|\|

\...

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁ vaiyāsikyāṁ tṛtīya-skandhe

vidura-maitreya-saṁvāde kapilopākhyānaṁ nāma

trayastriṁśo'dhyāyaḥ \|

\|\|33\|\|

[^1]: śrī-śrī-rādhā-kṛṣṇābhyāṁ namaḥ (kha), śrī-kṛṣṇāya namaḥ (gha).

[^2]: "putram...vā" iti kvācitkaḥ pāṭhaḥ \|

[^3]: tyajed ekaṁ kulasyārthe grāmasyārthe kulaṁ tyajet \|

    grāmaṁ janapadasyārthe ātmārthe pṛthivīṁ tyajet \|\|

[^4]: śmaśāna iti pāṭhāntaraḥ.

[^5]: smayad iti pāṭhāntaraḥ.

[^6]: pratyaṅka- iti madhva-pāṭhaḥ.

[^7]: prāpta-nayam iti vā pāṭhaḥ.

[^8]: 87-88-anucchedayoḥ.

[^9]: prādyumnir iti pāṭhāntaraḥ ka-pustake.

[^10]: eko devo sarva-bhūteṣu gūḍhaḥ

    sarva-vyāpī sarva-bhūtāntarātmā \|

    karmādhyakṣaḥ sarva-bhūtādhivāsaḥ

    sāksī cetāḥ kevalo nirguṇaś ca \|\|

[^11]: matam āśritavantaḥ iti pāṭhāntaraḥ (kha).

[^12]: mokṣayitvā jagat sarvaṁ gataḥ svasthānam uttamam \|\| iti ākare
    \|

[^13]: The commentary of Jiva at *Bhakti-rasāmṛta-sindhu* 2.1.215
    differs from this.

[^14]: bhagavat-sandarbhe 59-60.

[^15]: BhagS 104 (p132); ParamS 47 (p33), 50 (p36), 58 (p44); KṛṣṇaS 1\*
    (p2); CC 2.25.133

[^16]: ParamS 47 (p34), 58\* (p43); KṛṣṇaS. 2 (p2); BSc 5.7; CC
    2.20.275; BSoBh 1.1.2, 1.1.5, 1.4.1, 1.4.3, 1.4.7

[^17]: This is an alternative reading followed by Vishwanath.

[^18]: parākṛtāntar (krama-sandarbha)

[^19]: līlayā vāpi kathaṁ yujyeran ? iti viśadayati (jha, jādavapura).
    \"līlayā vāpi kathaṁ yujyeran ? iti viśadayati \| kiṁ
    cārbhaka-līlāpi na yujyate, vaiṣamyāt ity āha\" iti
    krama-sandarbhaḥ. \"tataḥ\... praśnaḥ\" iti-vākyaṁ krama-sandarbhe
    nāsti.

[^20]: bhagavan-mātratve (ṅa)

[^21]: svenātma-

[^22]: tantreṇa cāyam arthaḥ...niṛviṣayīkriyata iti ca iti ṭīkāṁśe idaṁ
    pāṭhāntaraṁ adhika-pāṭhaś ca kasyāṁścit paramātma-sandarbhasya
    karalipyām drśyate, yathā---

    tatra kevalaṁ cinmātratvaṁ na, tantreṇa cāyam arthaḥ---satyaṁ
    parameśvare na te guṇā na ca tāḥ kriyāḥ, kintu yasyāste guṇās
    tad-aśṛaya-balayā, yayā ca kriyamāṇaṁ karma tasminn āropyate, seyaṁ
    tasya māyākhyā bahiraṅgā śaktiḥ \| tad uktaṁ---ṛte\'rthaṁ yat
    pratīyeta \[bhā.pu. 2.9.33\] ity-ādi \|

    tad eva vivṛṇoti---yan nayena iti \| yad ity avayayam \| yad yayā
    māyayā tad-āśritayāpi yena bhagavatā saha na virudhyate nāsau
    virodha-viṣayīkriyata ity arthaḥ \| na hy ābhāsa-gatena
    karburatvādinā calanādinā vā sūrya-maṇḍalasya tat-tad-yogo viroddhuṁ
    śakyate iti bhāvaḥ \| etena vaiṣamyāpātaś ca parihṛtaḥ \| tad etat
    sarvam abhipretya seyaṁ bhagavato māyā ity anena itthaṁ-bhūta-guṇo
    hariḥ \[bhā.pu. 1.7.11\] itivat tat-tat-svabhāvaiveyam iti dhvanitam
    \|

    tad etad-arthasyānukūlo\'yam api śabda-dhvani-lambhito\'rtha-viśeṣaḥ
    sphurati---yathā nayena tarkeṇa virudhyata iti \| yat seyaṁ
    bhagavato māyā iti \| yad yayā māyayā yena bhagavatā saha na
    virudhyate, nāsau virodha-viṣayī-kriyata iti \| yad vā, yena
    bhagavatā na virudhyate, na sarvathā nirviṣayīkriyata iti ca \| iti
    \|\|

[^23]: sama-viṣama-matīnāṁ matam anusarasi, yathā rajju-khaṇḍaḥ
    sarpādi-dhiyām.

[^24]: prādhānyam iti kvacit pāṭhaḥ.

[^25]: paramātma-sandarbhasya pāṭhaḥ.

[^26]: \"bhagavattvaṁ tv amāyikaṁ\" iti, \"bhagavat-tattvam amāyikaṁ\"
    iti ca dvau pāṭhau paramātma-sandarbhe ḍrśyete.

[^27]: \"tasyaiva syād iti\" iti paramātma-sandarbhe nāsti.

[^28]: atītān

[^29]: parārdhya-keyūra-maṇi-praveka-

    paryasta-dor-daṇḍa-sahasra-śākham \|

    avyakta-mūlaṁ bhuvanāṅghripendram

    ahīndra-bhogair adhivīta-valśam \|\|

[^30]: Vishwanath breaks this up *ātmaka-madas.*

[^31]: *eva* not in RTP.

[^32]: \*-ādi-rūpa-sthasya (*ṅa-pustake*)

[^33]: *padaṁ* in original HV. These verses are 104.9-13 in the critical
    edition.

[^34]: *mām eva* in original HV.

[^35]: adhyāhṛta- (madhva)

[^36]: bhāva\* in Ramateja Pandeya edition.

[^37]: vettā ity ākare \|

[^38]: vettā ity ākare \|

[^39]: prasanna-varado

[^40]: prasanna-varado

[^41]: These two verses do not appear to be in every edition, but
    Sridhar has clearly commented on them.

[^42]: 3.29.37tama-śloko draṣṭavyaḥ.

[^43]: Sometimes divided into two verses, 24-25.

[^44]: gauḍīya-maṭha-saṁskaraṇe majjāyā iti para-ślokasya prathamaś
    caraṇo'smin śloke'ntarbhuktaḥ \|

[^45]: gauḍīya-maṭha-saṁskaraṇe etayor dvayoḥ ślokayoḥ śeṣās trayaś
    caraṇāḥ 46-sāṅkhyaka-śloka iti \|

[^46]: gauḍīya-maṭha-saṁskaraṇe ayaṁ ślokaḥ 47-sāṅkhyakaḥ \|

[^47]: gauḍīya-maṭha-saṁskaraṇe asya ślokasya prathama-caraṇaḥ
    48-sāṅkhyaka-śloke gaṇitaḥ \|

[^48]:

[^49]: atra dvau adhikau ślokau keṣucit saṁskaraṇeṣu prāpyete---

    pītaṁ mayā jalaṁ pūrvaṁ pṛthivī ca niveśitā \|

    tathāpi kim idaṁ sādya plāvyate punar ambubhiḥ \|\|

    prajā devāsura-pitṛ-manuṣya-paśu-pakṣiṇaḥ \|

    sarīsṛpān nagān nāgān bhūtāny uccāvacāni ca \|\|

    tayor na kāpi kasyacid vyākhyā \|\|

[^50]: idaṁ viṣṇu-dharma-padyaṁ kvacit kvacit kasmiṁścit saṁskaraṇe
    bhāgavatasyaiva gaṇitaḥ. tad asad ity anumīyate.

[^51]: dvidhāvirāsīt.

[^52]: aracanānuvādāḥ iti madhva-pāṭhaḥ.

[^53]: *ko vā* iti kecit.

[^54]: ittham-bhūta-lakṣaṇe tṛṭīyā iti bhagavat-sandarbhe.

[^55]: mad-ādīnāṁ bhaktānāṁ kṛte aṅgaṁ bhajantaṁ mūrtiṁ prakaṭayantam
    asmad-viṣayakam aṅgīkāraṁ bhajantam ity arthaḥ iti
    bhagavat-sandarbhe pāṭhaḥ.

[^56]: atra "bahūnāṁ tattva-dṛśāṁ sammatam iti vā" ity adhikaḥ pātḥo
    bhagavat-sandarbhe.

[^57]: bhagavat-sandarbhe adhika-pāṭhaḥ---samagṛṇan samyag astuvann ity
    arthaḥ \|\| iti.

[^58]: ity asmāt paraṁ "brahma ca śrī-vigrahaś cāyaṁ
    sva-prakāśa-paramātmatvenaiva sphurati citta-vṛttau, brahmavat netre
    sphurati, na tu dṛśyase. netre ca tadādhāra-mātram iti svayam apy
    abhedenaiva pratīma iti bhāvaḥ \|" ity atirikta-pāṭhaḥ
    ga-ca-karalipyoḥ, tathā jha-granthe'pi upalabhyate.

[^59]: "kiṁ tv anyat" iti śrīdharasya pāṭhaḥ, "kiṁ vānyat" iti kvacit
    pāṭhaḥ. datta-pāṭhas tu gauḍīyānāṁ sammataḥ.

[^60]: nātha yoni-sahasreṣu yeṣu yeṣu vrajāmy aham \|

    teṣu teṣv acyutā bhaktir acyute'stu sadā tvayi \|\|

[^61]: kīṭeṣu pakṣiṣu mṛgeṣu sarīsṛpeṣu

    rakṣaḥ-piśāca-manujeṣv api yatra tatra \|

    jātasya me bhavatu keśava te prasādāt

    tvayy eva bhaktir atulāvyabhicāriṇī ca \|\|

[^62]: Variant---*sanandanādyair munibhir vibhāvyam.* Last line *kathaṁ
    vimūḍhaḥ paribhāvayāmi*.

[^63]: taptaṁ tapo vividha-loka-sisṛkṣayā me

    ādau sanāt sva-tapasaḥ sa catuḥ-sano\'bhūt

    prāk-kalpa-samplava-vinaṣṭam ihātma-tattvaṁ

    samyag jagāda munayo yad acakṣatātman

[^64]: deho\'pi daiva-vaśagaḥ khalu karma yāvat

    svārambhakaṁ pratisamīkṣata eva sāsuḥ

    taṁ sa-prapañcam adhirūḍha-samādhi-yogaḥ

    svāpnaṁ punar na bhajate pratibuddha-vastuḥ \[3.28.38\]

[^65]: tasyāravinda-nayanasya padāravinda-

    kiñjalka-miśra-tulasī-makaranda-vāyuḥ

    antar-gataḥ sva-vivareṇa cakāra teṣāṁ

    saṅkṣobham akṣara-juṣām api citta-tanvoḥ \[3.15.43\]

[^66]: sva-sukha-nibhṛta-cetās tad-vyudastānya-bhāvo

    \'py ajita-rucira-līlākṛṣṭa-sāras tadīyam

    vyatanuta kṛpayā yas tattva-dīpaṁ purāṇaṁ

    tam akhila-vṛjina-ghnaṁ vyāsa-sūnuṁ nato\'smi \[12.12.68\]

[^67]: dehaṁ ca taṁ na caramaḥ sthitam utthitaṁ vā

    siddho vipaśyati yato\'dhyagamat svarūpam

    daivād upetam atha daiva-vaśād apetaṁ

    vāso yathā parikṛtaṁ madirā-madāndhaḥ \[3.28.37\]

[^68]: evaṁ tadaiva bhagavān aravinda-nābhaḥ

    svānāṁ vibudhya sad-atikramam ārya-hṛdyaḥ

    tasmin yayau paramahaṁsa-mahā-munīnām

    anveṣaṇīya-caraṇau calayan saha-śrīḥ \[3.15.37\]

[^69]: prāduścakartha yad idaṁ puruhūta rūpaṁ

    teneśa nirvṛtim avāpur alaṁ dṛśo naḥ

    tasmā idaṁ bhagavate nama id vidhema

    yo\'nātmanāṁ durudayo bhagavān pratītaḥ \[3.15.50\]

[^70]: kṛtsna-prasāda-sumukhaṁ spṛhaṇīya-dhāma

    snehāvaloka-kalayā hṛdi saṁspṛśantam

    śyāme pṛthāv urasi śobhitayā śriyā svaś-

    cūḍāmaṇiṁ subhagayantam ivātma-dhiṣṇyam \[3.15.39\]

[^71]: atropasṛṣṭam iti cotsmitam indirāyāḥ

    svānāṁ dhiyā viracitaṁ bahu-sauṣṭhavāḍhyam

    mahyaṁ bhavasya bhavatāṁ ca bhajantam aṅgaṁ

    nemur nirīkṣya na vitṛpta-dṛśo mudā kaiḥ \[3.15.42\]

[^72]: kāmaṁ bhavaḥ sva-vṛjinair nirayeṣu naḥ stāc

    ceto\'livad yadi nu te padayo rameta

    vācaś ca nas tulasivad yadi te\'ṅghri-śobhāḥ

    pūryeta te guṇa-gaṇair yadi karṇa-randhraḥ \[3.15.49\]

[^73]: "ata eva yaḥ kaścid api jalpati---jñānākārāyāṁ premākārāyāṁ ca
    citta-vṛttau brahma prakāśate, tatra tūttarasyām upādhi-vaiśiṣṭyāt
    prakāśa-vaiśiṣṭyam ity atraiva puruṣārtha-sāratvaṁ tatra tatrocyata
    iti tad api svayam eva bahiṣkṛtam \|" ity atredaṁ vākyaṁ keṣucid
    bhagavat-sandarbha-saṁskaraṇeṣu karalipiṣu copalabhyate.

[^74]: 10.87.21-bhāvārtha-dīpikāyāṁ dhṛtaṁ sarvajñasya vacanam.

[^75]: mahābhārate nopālabhyata.

[^76]: I couldn't find this verse in the vi.pu. .

[^77]: kāyena vācā manasendriyair vā buddhyātmanā vānusåta-svabhāvāt \|

    karoti yad yat sakalaṁ parasmai nārāyaṇāyeti samarpayet tat \|\|

[^78]: kupita iti kvacit pāṭhaḥ.

[^79]: paramātma-sandarbhe dhṛtaḥ. purāṇe tu na prāptaḥ.

[^80]: kṛṣṇa-

[^81]: The Prīti-sandarbha (7) section ends here.

[^82]: ṭīkāsu bhāvārtha-dīpikāyāṁ api (iti puri-dāsaḥ).

[^83]: kautukenaiva iti ṅa.

[^84]: chadmaṭ iti kecit.

[^85]: tanuvā iti pāṭhāntaraḥ.

[^86]: atra kardama uvāceti kvacit.

[^87]: yathā saḥ ity ākare \|

[^88]: bra.sū. 2.1.1 śāṅkara-bhāṣye.

[^89]: varasyoror vā bhāvaḥ (kvacit pāṭhāntaram)

[^90]: \"devahūtir uvāca\" not in all editions.

[^91]: duḥkha-phala (kvacit pāṭhāntaram)

[^92]: sarvāṅga-

[^93]: para-śloka-ṭīkāyām.

[^94]: visṛjati hṛdayaṁ na yasya sākṣād

    dharir avaśābhihito\'py aghaugha-nāśaḥ

    praṇaya-raśanayā dhṛtāṅghri-padmaḥ

    sa bhavati bhāgavata-pradhāna uktaḥ

[^95]: rūpa-gosvāmi-mahānubhāvair bhakti-rasāmṛta-sindhau 1.4.15
    draṣṭavyaḥ.

[^96]: Perhaps *nātha yoni-sahasreṣu yeṣu yeṣu vrajāmy aham* \[vi.pu.
    1.20.18\] was intended.

[^97]: māyayācitāṁ iti jīvādīnāṁ pāṭhaḥ.

[^98]: cāspṛhayanti iti śrīdharaḥ.

[^99]: nu iti mañjuṣā.

[^100]: kṣaṇika-pakṣaṁ vijñāna-vādināṁ kṣaṇika-vijñāna-santatir ātmety
    evaṁ-rūpam Ṁ evaṁ ca kṣaṇika-vijñānam evātmā tasyotpattimattvān
    nānāditvam iti tad-vyāvṛttir jñeyā \|

[^101]: tārkika-mate svato jaḍāś cid-yogāc cetanā ātmāno bhavanti
    tan-mataṁ nirākartuṁ vyācaṣṭe---jñānādi-guṇatvam iti \|

[^102]: paridhyānābhāvāt \|

[^103]: Paramātma-sandarbha, section 19.

[^104]: *mana eva manuṣyāṇāṁ kāraṇaṁ bandha-mokṣayoḥ \| bandhāya
    viṣayāsaktaṁ muktyai nirviṣayaṁ smṛtam \|\|* \[cā.nī.da. 13.12\];
    *mana eva manuṣyāṇāṁ kāraṇaṁ bandha-mokṣayoḥ \| tasmāt tad
    abhisaṁyojya parātmani sukhī bhavet \|\|* \[nā.pu. 1.34.58\|\|.

[^105]: avayoga-prakriyā-yogaś cintāmaṇau tripurāsāra-samuccaye
    yoga-tārāvaly-ādau cānusandheyā \|

[^106]: chāndogya 3.32.8-9.

[^107]: dahara

[^108]: tatra pratyayaikatānatā dhyānam \|\| \[yo.sū. 2.3\]

[^109]: tad evārtha-bhāva-nirbhāsaṁ svarūpa-śūnyam iva samādhiḥ \|\|
    \[yo.sū. 3.3\]

[^110]: tasmāt kevala- ity ārabhya etat-paryantaṁ prītisandarbhataḥ
    prāpto'dhikaḥ pāṭhaḥ sanniveśitaḥ,
    tatratya-prakaraṇa-prasaṅga-yojanārtham.

[^111]: visṛjati hṛdayaṁ na yasya sākṣād

    dharir avaśābhihito\'py aghaugha-nāśaḥ \|

    praṇaya-raśanayā dhṛtāṅghri-padmaḥ

    sa bhavati bhāgavata-pradhāna uktaḥ \|\|

[^112]: sukhajaḍa iti kvacit.

[^113]: ity anena kośa-dhvaṁsanasya tu tad-ānuṣaṅgika-guṇatvam uktam \|

[^114]: chā.u. 7.24.1 draṣṭavyaḥ.

[^115]: The section in brackets is in Bhakti-sandarbha and some editions
    of Krama-sandarbha, not all.

[^116]: praśnānusārāt (ṅa)

[^117]: In Bhakti-sandarbha, not in Krama-sandarbha texts.

[^118]: brahma-dåṣṭir utkarṣāt \[ve.sū. 4.1.5-6\], pratimāsu
    śīlā-buddhiḥ kurvāṇo narakaṁ vrajet iti mantra-śāstre. apsu devā
    manuṣyāṇāṁ ravau devā manīṣiṇām \| pratimāsv alpa-buddhīnāṁ yogināṁ
    hådaye hariḥ \|\| ity āhnikācāra-tattve \|\|

[^119]: The section from śrī-kapila... to here is found in kha, ga MSS.

[^120]: jātaṁ

[^121]: maitrī-karuṇā-muditopekṣāṇāṁ sukha-duḥkha-puṇyāpuṇya-viṣayāṇāṁ
    bhāvanātaś citta-prasādanam \[yo.sū. 1.33\] iti\|\|

[^122]: This section from *jīva*- is not in the typed edition.

[^123]: This sentence not in the Puridas edition.

[^124]: govinda-nāma-

[^125]: sampṛkto

[^126]: jantubhiś ca iti pāṭhāntaraḥ.

[^127]: parāyaṇāḥ

[^128]: tataś cāyam arthaḥ...stauty apīti iti ṭīkāṁśaḥ sarveṣu
    kara-lipiṣu na dṛśyate.

[^129]: jantubhiś ca iti pāṭhāntaraḥ.

[^130]: tenāvaguṇṭha- iti śrīdhara-dhṛta-pāṭhāntaraḥ.

[^131]: bhāvini (jīva)

[^132]: uśatīm iti śrī-jīvasya pāṭhaḥ.
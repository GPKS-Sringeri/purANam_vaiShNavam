+++
title = "09"
+++



<details><summary>English</summary>

This file evolved from a file containing the reading of the BBT (ba) for
the mūla as well as Śrīdhara Svāmī's commentary. When we have edited
this file we followed Jagadīśalāla Śāstrī (śa) and give the alternative
reading of the BBT in a footnote.

  -----------------------------------------------------------------------
  **Abbreviation**    **Source**
  ------------------- ---------------------------------------------------
  *śa*                Jagadīśalāla Śāstrī (ed.) *Bhāgavata Purāṇa with
                      the Commentary of Śrīdhara Svāmīn*. Motīlāla
                      Banārasīdāsa. Delhi. 1999

  *bha*               Bhagavata Vidya Pith edition: (ed.) Bhagavata Rishi
                      and Krishna Shankar Shastri (Sola Karnavati, 2052
                      saM=1996).

  *ba*                BBT (Bhaktivedanta Book Trust)

  *pa*                ed. Puridasa Mahasaya. Vrindavan. 1955
  -----------------------------------------------------------------------

  --------------------------------------------------------------------------
  **Commentary**          **Source**
  ----------------------- --------------------------------------------------
  śrīdharaḥ               Some alternative readings taken from *śa.\
                          *However, the original source text is *ba*

  madhvaḥ                 unknown

  krama-sandarbhaḥ        *bha*

  viśvanāthaḥ             unknown, occasionally from *śa.*

  caitanya-mata-mañjuṣā   *pa*
  --------------------------------------------------------------------------

</details>



śrīmad-bhāgavata-mahā-purāṇam

navamaḥ skandhaḥ

(9.1)

## atha prathamo'dhyāyaḥ

# ilopākhyāne

**\|\| 9.1.1-2 \|\|**

**śrī-rājovāca---**

**manvantarāṇi sarvāṇi tvayoktāni śrutāni me \|**

**vīryāṇy ananta-vīryasya hares tatra kṛtāni ca \|\|**

**yo'sau satyavrato nāma rājarṣir draviḍeśvaraḥ \|**

**jñānaṁ yo'tīta-kalpānte lebhe puruṣa-sevayā \|\|**

**śrīdharaḥ :** atha bhāgavata-navama-skandha-prāraṁbhaḥ \| śrī-gaṇeśāya
namaḥ \|

guṇā yaṁ guṇatāvāptyai vṛṇate karuṇā-nidhim \|

tam ahaṁ śaraṇaṁ yāmi paramānanda-mādhavam \|\|

tri-guṇāṣṭabhir adhyāyair vaivasvata-sutānvayaḥ \|

navame kṛṣṇa-sat-kīrti-prasaṅgāya vitanyate \|\|

evam ukto'ṣṭama-skandhe sad-dharmaḥ sattva-śodhakaḥ \|

kartṛ-pālaka-vaktrādi-manv-ādīnāṁ nirūpaṇaiḥ \|\|

sad-dharma-śuddha-sattvānām antaraṅgeśa-sat-kathā \|

sūrya-somānvayākhyānair adhunā saṅgatocyate \|\|

tatra ca,

trayodaśabhir adhyāyaiḥ sūrya-vaṁśo'nuvarṇyate \|

ekādaśabhir adhyāyaiḥ soma-vaṁśas tataḥ paraiḥ \|\|

tatra tu prathame'dhyāye vaivasvata-sutānvaye \|

soma-vaṁśa-praveśoktyai sudyumna-strītvam ucyate \|\|

uktānuvāda-pūrvakaṁ vaivasvata-manor vaṁśaṁ pṛcchati, manv-antarāṇīti
pañcabhiḥ \|\|1\|\|

**krama-sandarbhaḥ :** oṁ namaḥ śrī-kṛṣṇāya \|

navala-krama-sandarbhe sandarbhāṇāṁ samāhṛtiḥ \|

kriyate yan-nideśena sa me'nanya-gater gatiḥ \|\|

yo'sāv iti trikam \|\|2\|\|

**viśvanāthaḥ :** śrī-gokulānando jayati \|

praṇamya śrī-guruṁ bhūyaḥ śrī-kṛṣṇaṁ karuṇārṇavam \|

lokanāthaṁ jagaccakṣuḥ śrī-śukaṁ tam upāśraye \|\|

gopa-rāmā-jana-prāṇa-priyase'tiprabhuṣṇave \|

tadīya-priya-dāsyāya māṁ madīyam ahaṁ dade \|\|

uktvā sad-dharmam īśānuvartināṁ kathyate kathā \|

navame bhakti-vijñāna-vairāgyādy-abhidhitsayā \|\|

ambarīṣādibhir iva bhāvyaṁ bhaktair vicakṣaṇaiḥ \|

viṣayābhiniviṣṭo'pi viraktaḥ syād yayātivat \|\|

ity evam artha-yuktās te sūrya-somānvayānvitāḥ \|

sva-nāmnaiva punanto'pi svācārair loka-śikṣakāḥ \|\|

atra trayodaśādhyāyāḥ sūrya-vaṁśa-nirūpakāḥ \|

ekādhikā daśa syus te somja-vaṁśābhidhāyikāḥ \|\|

tad evaṁ navama-skandho rājate triguṇāṣṭabhiḥ \|

adhyāyair vividhāś carya-kathaḥ kṛṣṇa-kathā-rathaḥ \|\|

tatra tu prathame'dhyāye sudyumno mṛgayāṁ gataḥ \|

strī bhūtvātha budhāt putraṁ purūravasam āptavān \|\|

matsya-deva-prasādāt satyavratasya bhavata-śreṣṭhasya manutvaṁ śrutvā
tad-vaṁśyānām api vaiṣṇavatvam atipretya tat-kathāsu jāta-śraddhaḥ
pṛcchati yo'sāv iti caturbhiḥ \| atīta-kalpānte atīta-manvantarānte
\|\|1-2\|\|

---o)0(o---

**\|\| 9.1.3-5 \|\|**

**sa vai vivasvataḥ putro manur āsīd iti śrutam \|**

**tvattas tasya sutāḥ proktā ikṣvāku-pramukhā nṛpāḥ \|\|**

**teṣāṁ vaṁśaṁ pṛthag brahman vaṁśānucaritāni ca \|**

**kīrtayasva mahā-bhāga nityaṁ śuśrūṣatāṁ hi naḥ \|\|**

**ye bhūtā ye bhaviṣyāś ca bhavanty adyatanāś ca ye \|**

**teṣāṁ naḥ puṇya-kīrtīnāṁ sarveṣāṁ vada vikramān \|\|**

*na katamena vyākhyātam.*

---o)0(o---

**\|\| 9.1.6 \|\|**

**śrī-sūta uvāca---**

**evaṁ parīkṣitā rājñā sadasi brahma-vādinām \|**

**pṛṣṭaḥ provāca bhagavāñ chukaḥ parama-dharma-vit \|\|**

*na katamena vyākhyātam.*

---o)0(o---

**\|\| 9.1.7 \|\|**

**śrī-śuka uvāca---**

**śrūyatāṁ mānavo vaṁśaḥ prācuryeṇa parantapa \|**

**na śakyate vistarato vaktuṁ varṣa-śatair api \|\|**

*na katamena vyākhyātam.*

---o)0(o---

**\|\| 9.1.8 \|\|**

**parāvareṣāṁ bhūtānām ātmā yaḥ puruṣaḥ paraḥ \|**

**sa evāsīd idaṁ viśvaṁ kalpānte'nyan na kiñcana \|\|**

**śrīdharaḥ :** anuktaṁ vaṁśaṁ vaktuṁ pūrvoktam eva tāvad vaṁśaṁ tat
pravartakaṁ śrī-nārāyaṇam ārabhyānusmārayati---parāvareṣām iti pañcabhiḥ
\|\|8\|\|

**caitanya-mata-mañjuṣā :** parāvareṣāṁ bhūtānām ity-ādi \| yaḥ paraḥ
puruṣaḥ śrī-kṛṣṇaḥ, sa eva kalpānte eka evāsīt, bhūtānām ātmā
parāvareṣāṁ paraṁ brahma avare nārāyaṇādayas teṣām ātmā niyāmakaḥ,
bhūtānāṁ ca ātmeti pṛthaṅ netavyam \|\|8\|\|

**krama-sandarbhaḥ :** *na vyākhyātam.*

**viśvanāthaḥ :** kathā-sauṣṭavārthaṁ taṁ ca mānavaṁ vaṁśaṁ sṛṣṭim
ārabhyaiva pravṛttayā pūrvam uktayaiva kathayā saha gumphann āha
parāvareṣām iti pañcabhiḥ \|\|8\|\|

---o)0(o---

**\|\| 9.1.9-12 \|\|**

**tasya nābheḥ samabhavat padma-koṣo hiraṇmayaḥ \|**

**tasmin jajñe mahārāja svayambhūś catur-ānanaḥ \|\|**

**marīcir manasas tasya jajñe tasyāpi kaśyapaḥ \|**

**dākṣāyaṇyāṁ tato'dityāṁ vivasvān abhavat sutaḥ \|\|**

**tato manuḥ śrāddhadevaḥ saṁjñāyām āsa bhārata \|**

**śraddhāyāṁ janayām āsa daśa putrān sa ātmavān \|\|**

**ikṣvāku-nṛga-śaryāti-diṣṭa-dhṛṣṭa-karūṣakān \|**

**nariṣyantaṁ pṛṣadhraṁ ca nabhagaṁ ca kaviṁ vibhuḥ \|\|**

**śrīdharaḥ :** nābhāgaṁ ceti pāṭhe'pi nabhaga eva nābhāgaḥ \|\|12\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.1.13 \|\|**

**aprajasya manoḥ pūrvaṁ vasiṣṭho bhagavān kila \|**

**mitrā-varuṇayor iṣṭiṁ prajārtham akarod vibhuḥ \|\|**

**śrīdharaḥ :** sūrya-pautrasya sudyumnasya strītve sati budhāt
purūravaḥ-prabhṛti-soma-vaṁśa-sañcāraṁ vaktuṁ sa-prastāvam ilopākhyānam
āha---aprajasya manoḥ pūrvam ity-ādinā yāvad adhyāya-samāpti \| pūrvam
ikṣvāku-prabhṛtīnām utpatteḥ prāk \|\|13\|\|

**krama-sandarbhaḥ :** *na vyākhyātam.*

**viśvanāthaḥ :** pūrvam ikṣvāku-prabhṛti-putrotpatteḥ prāk \|\|13\|\|

---o)0(o---

**\|\| 9.1.14 \|\|**

**tatra śraddhā manoḥ patnī hotāraṁ samayācata \|**

**duhitr-artham upāgamya praṇipatya payovratā \|\|**

**śrīdharaḥ :** duhitr-arthaṁ mama kanyā yathā bhavet tathā yajeti
hotāraṁ samyag ayācata \| paya eva vratam āhāro niyato yasyāḥ \|\|14\|\|

**krama-sandarbhaḥ :** *na vyākhyātam.*

**viśvanāthaḥ :** duhitr-arthaṁ mama kanyā yathā bhavet tathā yajeti
\|\|14\|\|

---o)0(o---

**\|\| 9.1.15 \|\|**

**preṣito'dhvaryuṇā hotā vyacarat tat samāhitaḥ \|**

**gṛhīte haviṣi vācā vaṣaṭ-kāraṁ gṛṇan dvijaḥ \|\|**

**śrīdharaḥ :** adhvaryuṇā hotar yajeti preṣito hotā tena gṛhīte haviṣi
sati tat tayā prārthitaṁ dhyāyan vyacarad ayajat \| pāṭhāntare tat
ādhyāyat vācā vaṣaṭ-kārāṁ gṛṇan vauṣaḍ ity uccārayan \|\|15\|\|

**krama-sandarbhaḥ :** *na vyākhyātam.*

**viśvanāthaḥ :** adhvaryuṇā he hotar yajeti preṣitaḥ \| hotā tena
gṛhīte haviṣi sati tat tayā prārthitaṁ dhyāyan vyacarad ayajat \|
pāṭhāntare tat ādhyāyat vācā vaṣaṭ-kārāṁ gṛṇan vauṣaḍ ity uccārayan
\|\|15\|\|

---o)0(o---

**\|\| 9.1.16 \|\|**

**hotus tad-vyabhicāreṇa kanyelā nāma sābhavat \|**

**tāṁ vilokya manuḥ prāha nātituṣṭamanā gurum \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** ileti rājñaiva harṣeṇa tat-kṣaṇa eva nāma kṛtam ity
avasīyate \| nātītya-prajastvāpagamāt sāmānyato harṣotpatteḥ \|\|16\|\|

---o)0(o---

**\|\| 9.1.17 \|\|**

**bhagavan kim idaṁ jātaṁ karma vo brahma-vādinām \|**

**viparyayam aho kaṣṭaṁ maivaṁ syād brahma-vikriyā \|\|**

**śrīdharaḥ, viśvanāthaḥ :** brahma-vikriyā mantrānyathātvam \|\|17\|\|

**krama-sandarbhaḥ :** *na vyākhyātam.*

---o)0(o---

**\|\| 9.1.18 \|\|**

**yūyaṁ brahma-vido yuktās tapasā dagdha-kilbiṣāḥ \|**

**kutaḥ saṅkalpa-vaiṣamyam anṛtaṁ vibudheṣv iva \|\|**

*na katamena vyākhyātam.*

---o)0(o---

**\|\| 9.1.19 \|\|**

**niśamya tad vacas tasya bhagavān prapitāmahaḥ \|**

**hotur vyatikramaṁ jñātvā babhāṣe ravi-nandanam \|\|**

**śrīdharaḥ, viśvanāthaḥ :** prapitāmaho vasiṣṭhaḥ \|\|19\|\|

**krama-sandarbhaḥ :** *na vyākhyātam.*

---o)0(o---

**\|\| 9.1.20-27 \|\|**

**etat saṅkalpa-vaiṣamyaṁ hotus te vyabhicārataḥ \|**

**tathāpi sādhayiṣye te suprajāstvaṁ sva-tejasā \|\|**

**evaṁ vyavasito rājan bhagavān sa mahā-yaśāḥ \|**

**astauṣīd ādi-puruṣam ilāyāḥ puṁstva-kāmyayā \|\|**

**tasmai kāma-varaṁ tuṣṭo bhagavān harir īśvaraḥ \|**

**dadāv ilābhavat tena sudyumnaḥ puruṣarṣabhaḥ \|\|**

**sa ekadā mahārāja vicaran mṛgayāṁ vane \|**

**vṛtaḥ katipayāmātyair aśvam āruhya saindhavam \|\|**

**pragṛhya ruciraṁ cāpaṁ śarāṁś ca paramādbhutān \|**

**daṁśito'numṛgaṁ vīro jagāma diśam uttarām \|\|**

**sukumāra-vanaṁ meror adhastāt praviveśa ha \|**

**yatrāste bhagavān charvo ramamāṇaḥ sahomayā \|\|**

**tasmin praviṣṭa evāsau sudyumnaḥ para-vīra-hā \|**

**apaśyat striyam ātmānam aśvaṁ ca vaḍavāṁ nṛpa \|\|**

**tathā tad-anugāḥ sarve ātma-liṅga-viparyayam \|**

**dṛṣṭvā vimanaso'bhūvan vīkṣamāṇāḥ parasparam \|\|**

*na katamena vyākhyātam.*

---o)0(o---

**\|\| 9.1.28 \|\|**

**śrī-rājovāca---**

**katham evaṁ guṇo deśaḥ kena vā bhagavan kṛtaḥ \|**

**praśnam enaṁ samācakṣva paraṁ kautūhalaṁ hi naḥ \|\|**

*na katamena vyākhyātam.*

---o)0(o---

**\|\| 9.1.29 \|\|**

**śrī-śuka uvāca---**

**ekadā giriśaṁ draṣṭum ṛṣayas tatra suvratāḥ \|**

**diśo vitimirābhāsāḥ kurvantaḥ samupāgaman \|\|**

**śrīdharaḥ :** vigataṁ timiram ābhāsaḥ prakāśaś cānyasya yāsu
tathā-bhūtā diśaḥ kurvantaḥ \|\|29\|\|

**krama-sandarbhaḥ :** *na vyākhyātam.*

**viśvanāthaḥ :** vigata-timirasyābhāsaḥ pratyayo'pi yāsu tāḥ \|\|29\|\|

---o)0(o---

**\|\| 9.1.30 \|\|**

**tān vilokyāmbikā devī vivāsā vrīḍitā bhṛśam \|**

**bhartur aṅkāt samutthāya nīvīm āśv atha paryadhāt \|**

*na katamena vyākhyātam.*

---o)0(o---

**\|\| 9.1.3 \|\|**

**ṛṣayo'pi tayor vīkṣya prasaṅgaṁ ramamāṇayoḥ \|**

**nivṛttāḥ prayayus tasmān nara-nārāyaṇāśramam \|\|**

**śrīdharaḥ :** prasaṅgaṁ raty-abhiniveśam \|
strī-prasaṅga-darśana-kaluṣita-manasaḥ santas tat prasaṅga-śūnyaṁ
nara-nārāyaṇāśramaṁ yayuḥ \|\|31\|\|

**krama-sandarbhaḥ :** ṛṣayo'pīti tatra lajjita-manaso'nyatrāpi tad
āśaṅkya nitarāṁ tat-prasaṅga-śūnyaṁ nara-nārāyaṇāśramaṁ yayuḥ \|\|31\|\|

**viśvanāthaḥ :** *na vyākhyātam.*

---o)0(o---

**\|\| 9.1.32 \|\|**

**tad idaṁ bhagavān āha priyāyāḥ priya-kāmyayā \|**

**sthānaṁ yaḥ praviśed etat sa vai yoṣid bhaved iti \|\|**

*na katamena vyākhyātam.*

---o)0(o---

**\|\| 9.1.33 \|\|**

**tata ūrdhvaṁ vanaṁ tad vai puruṣā varjayanti hi \|**

**sā cānucara-saṁyuktā vicacāra vanād vanam \|\|**

**śrīdharaḥ :** prāsaṅgikam uktvā prastutam anuvarṇayati,
anucarī-saṁyukteti vaktavye bhūta-pūrva-gatyā puṁstva-nirdeśaḥ
\|\|33\|\|

**krama-sandarbhaḥ :** *na vyākhyātam.*

**viśvanāthaḥ :** prāsaṅgikam uktvā prastutam āha---sā ceti \|
anucarī-saṁyukteti vaktavye bhūta-pūrva-gatyā puṁstva-nirdeśaḥ
\|\|33\|\|

---o)0(o---

**\|\| 9.1.34-36 \|\|**

**atha tām āśramābhyāśe carantīṁ pramadottamām \|**

**strībhiḥ parivṛtāṁ vīkṣya cakame bhagavān budhaḥ \|\|**

**sāpi taṁ cakame subhrūḥ somarāja-sutaṁ patim \|**

**sa tasyāṁ janayām āsa purūravasam ātmajam \|\|**

**evaṁ strītvam anuprāptaḥ sudyumno mānavo nṛpaḥ \|**

**sasmāra sa kulācāryaṁ vasiṣṭham iti śuśruma \|\|**

*na katamena vyākhyātam.***:**

---o)0(o---

**\|\| 9.1.37 \|\|**

**sa tasya tāṁ daśāṁ dṛṣṭvā kṛpayā bhṛśa-pīḍitaḥ \|**

**sudyumnasyāśayan puṁstvam upādhāvata śaṅkaram \|\|**

**śrīdharaḥ, viśvanāthaḥ :** āśayann icchan \|\|37\|\|

**krama-sandarbhaḥ :** *na vyākhyātam.*

---o)0(o---

**\|\| 9.1.38-39 \|\|**

**tuṣṭas tasmai sa bhagavān ṛṣaye priyam āvahan \|**

**svāṁ ca vācam ṛtāṁ kurvann idam āha viśāmpate \|\|**

**māsaṁ pumān sa bhavitā māsaṁ strī tava gotrajaḥ \|**

**itthaṁ vyavasthayā kāmaṁ sudyumno'vatu medinīm \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** priyam āvahan prītiṁ dadhānaḥ \|\|38-39\|\|

---o)0(o---

**\|\| 9.1.40 \|\|**

**ācāryānugrahāt kāmaṁ labdhvā puṁstvaṁ vyavasthayā \|**

**pālayām āsa jagatīṁ nābhyanandan sma taṁ prajāḥ \|\|**

**śrīdharaḥ :** nābhyanandan, strītve lajjayā māsaṁ māsaṁ
nilīyāvasthānāt \|\|40\|\|

**krama-sandarbhaḥ :** *na vyākhyātam.*

**viśvanāthaḥ :** nābhyanandan, strītve sati māsaṁ nilīyāvasthānāt
\|\|40\|\|

---o)0(o---

**\|\| 9.1.41 \|\|**

**tasyotkalo gayo rājan vimalaś ca trayaḥ sutāḥ \|**

**dakṣiṇā-patha-rājāno babhūvur dharma-vatsalāḥ \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** tasya sudyumnasya \|\|41\|\|

---o)0(o---

**\|\| 9.1.42 \|\|**

**tataḥ pariṇate kāle pratiṣṭhāna-patiḥ prabhuḥ \|**

**purūravasa utsṛjya gāṁ putrāya gato vanam \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** pratiṣṭhānasya patir iti tatraiva tasya rājadhānīm \|
gām utsṛjya pṛthvīṁ dattvā \|\|42\|\|

---o)0(o---

iti sārārtha-darśinyāṁ harṣiṇyāṁ bhakta-cetasām \|

navame prathamo'dhyāyaḥ saṅgataḥ saṅgataḥ satām \|\|\*\|\|

---o)0(o---

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ navama-skandhe
>
> ilopākhyāne prathamo'dhyāyaḥ \|

\|\| 9.1 \|\|

(9.2)

### atha dvitīyo'dhyāyaḥ

**\|\| 9.2.1 \|\|**

**śrī-śuka uvāca---**

**evaṁ gate'tha sudyumne manur vaivasvataḥ sute \|**

**putra-kāmas tapas tepe yamunāyāṁ śataṁ samāḥ \|\|**

**śrīdharaḥ :**

dvitīye manu-putrāṇāṁ dvāv aputrau virāgataḥ \|

karūṣakādi-pañcānaṁ vaṁśān āha laghu-kramāt \|\|

vaivasvato manuḥ śrāddhadevaḥ \|

**krama-sandarbhaḥ :** *na vyākhyātam.*

**viśvanāthaḥ :**

pṛṣadhro guruṇā tyakto'py āpa pāraṁ tam atyajan \|

laghu-kramān manor vaṁśa-varṇanaṁ ca dvitīyataḥ \|\|

**---**o)0(o**---**

**\|\| 9.2.2 \|\|**

**tato'yajan manur devam apatyārthaṁ hariṁ prabhum \|**

**ikṣvāku-pūrvajān putrān lebhe sva-sadṛśān daśa \|\|**

**śrīdharaḥ :** ikṣvākuḥ pūrva-jo yeṣāṁ tān daśa putrān lebhe \|

**krama-sandarbhaḥ, viśvanāthaḥ :** *na vyākhyātam.*

**---**o)0(o**---**

**\|\| 9.2.3 \|\|**

**pṛṣadhras tu manoḥ putro go-pālo guruṇā kṛtaḥ \|**

**pālayām āsa gā yatto rātryāṁ vīrāsana-vrataḥ \|\|**

**śrīdharaḥ :** tatra pṛṣadhrasya vaṁśo nābhavad iti sa-hetukam
āha---pṛṣadhras tv \[bhā.pu. 9.2.3\] ity-ādinā kaviḥ kanīyān \[bhā.pu.
9.2.15\] ity ataḥ prāktanena granthena \| khaḍga-pāṇeḥ satas tiṣṭhato
jāgaraṇaṁ vīrāsanaṁ tad eva vrataṁ yasya \| yatto'vahitaḥ san \| gāḥ
pālayām āsa \|\|3\|\|

**krama-sandarbhaḥ :** *na vyākhyātam.*

**viśvanāthaḥ :** tatra pṛṣadhrasya vaṁśo nābhavad iti sa-hetukam
āha---pṛṣadhra ity-ādinā \| khaḍga-pāṇeḥ satas tiṣṭhato jāgaraṇaṁ
vīrāsanaṁ tad eva vrataṁ yasya saḥ \| yattaḥ sāvadhānaḥ \|\|3\|\|

**---**o)0(o**---**

**\|\| 9.2.4 \|\|**

**ekadā prāviśad goṣṭhaṁ śārdūlo niśi varṣati \|**

**śayānā gāva utthāya bhītās tā babhramur vraje \|\|**

**śrīdharaḥ :** śārdūlo vyāghraḥ \|\|4\|\|

**krama-sandarbhaḥ, viśvanāthaḥ :** *na vyākhyātam.*

**---**o)0(o**---**

**\|\| 9.2.5-6 \|\|**

**ekāṁ jagrāha balavān sā cukrośa bhayāturā \|**

**tasyās tu kranditaṁ śrutvā pṛṣadhro'nusasāra ha \|\|**

**khaḍgam ādāya tarasā pralīnoḍu-gaṇe niśi \|**

**ajānann acchinod babhroḥ śiraḥ śārdūla-śaṅkayā \|\|**

**śrīdharaḥ :** pralīnā uḍu-ganā yasmiṁs tasmin samaye \| babhroḥ
kapilāyā goḥ \|\|6\|\|

**krama-sandarbhaḥ :** *na vyākhyātam.*

**viśvanāthaḥ :** niśi rātrau tatrāpi meghāvṛtatvāt pralīne
nakṣatra-gaṇe sati ata evājānan vyāghra-śaṅkayā babhroḥ kapilāyā goḥ
\|\|5-6\|\|

**---**o)0(o**---**

**\|\| 9.2.7 \|\|**

**vyāghro'pi vṛkṇa-śravaṇo nistriṁśāgrāhatas tataḥ \|**

**niścakrāma bhṛśaṁ bhīto raktaṁ pathi samutsṛjan \|\|**

**śrīdharaḥ :** gāṁ kāmato na jaghāneti khyāpayituṁ vṛkṇa-śravaṇa
ity-ādy-uktam \|\|7\|\|

**krama-sandarbhaḥ :** tenātyanta-sammiśratvād eva sahasā tattvaṁ
nirṇetuṁ na śakta ity āha---vyāghro'pīti \|\|7\|\|

**viśvanāthaḥ :** vṛkna-śravaṇaḥ chinna-karṇaḥ yator nistriṁśasyāgreṇa
āhataḥ \|\|7\|\|

**---**o)0(o**---**

**\|\| 9.2.8 \|\|**

**manyamāno hataṁ vyāghraṁ pṛṣadhraḥ para-vīra-hā \|**

**adrākṣīt sva-hatāṁ babhruṁ vyuṣṭāyāṁ niśi duḥkhitaḥ \|\|**

**śrīdharaḥ :** vyuṣṭāyāṁ prabhātāyām \|\|8\|\|

**krama-sandarbhaḥ :** tasya cānutāpo jāta ity āha---manyamāna iti
\|\|8\|\|

**viśvanāthaḥ :** vyuṣṭāyāṁ prabhātāyāṁ niśi \|\|8\|\|

**---**o)0(o**---**

**\|\| 9.2.9 \|\|**

**taṁ śaśāpa kulācāryaḥ kṛtāgasam akāmataḥ \|**

**na kṣatra-bandhuḥ śūdras tvaṁ karmaṇā bhavitāmunā \|\|**

**śrīdharaḥ :** kṣatra-bandhur api tvaṁ na bhavitā, api tu śūdro
bhaviteti \|\|9\|\|

**krama-sandarbhaḥ :** tataś ca tasya svalpa-prāyaścittārhasyāpi pātitye
godayāmātra-guroḥ śāpa eva kāraṇam ity āha---tam iti trikam \|\|9\|\|

**viśvanāthaḥ :** akāmato'nicchāto\'pi kṛtāparādhaṁ taṁ śaśāpa, na tu
kṛpayā prāyaścittam upadideśa atikopena vicārāpagamād iti bhāvaḥ \|
yataḥ kulācāryaḥ kula-paurohityasya tamo bahulatvāt \| kathaṁ vigarhyaṁ
nu karomy adhīśvarāḥ paurodhasaṁ hṛṣyati yena durmatiḥ \[bhā.pu.
6.7.36\] iti viśvarūpokteḥ śāpam āha---kṣatra-bandhur api tvaṁ na
bhavitā api tu śūdra eva \|\|9\|\|

**---**o)0(o**---**

**\|\| 9.2.10 \|\|**

**evaṁ śaptas tu guruṇā pratyagṛhṇāt kṛtāñjaliḥ \|**

**adhārayad vrataṁ vīra ūrdhva-retā muni-priyam \|\|**

**śrīdharaḥ :***na vyākhyātam.*

**krama-sandarbhaḥ :** tathāpi tasya sauśīlyam evānuvṛttam ity
āha---evam iti \|\|10\|\|

**viśvanāthaḥ :** kṛtāñjaliḥ san śāpaṁ mahā-prasādam iva pratyagṛhṇād
iti \| guru-bhakti-lakṣaṇaṁ, na tu tvam aparāmṛśya mahyaṁ kim iti vṛthā
śapasīti pratyuvāceti bhāvaḥ \| tena parityakto\'pi gurau bhaktimān
niṣpratyūhaṁ nistaratī prākaraṇikaḥ siddhānto dyotitaḥ \| muni-priyaṁ
vrataṁ brahmacaryam \|\|10\|\|

**---**o)0(o**---**

**\|\| 9.2.11-13 \|\|**

**vāsudeve bhagavati sarvātmani pare'male \|**

**ekāntitvaṁ gato bhaktyā sarva-bhūta-suhṛt samaḥ \|\|**

**vimukta-saṅgaḥ śāntātmā saṁyatākṣo'parigrahaḥ \|**

**yad-ṛcchayopapannena kalpayan vṛttim ātmanaḥ \|\|**

**ātmany ātmānam ādhāya jñāna-tṛptaḥ samāhitaḥ \|**

**vicacāra mahīm etāṁ jaḍāndha-badhirākṛtiḥ \|\|**

**śrīdharaḥ :** *na vyākhyātam.*

**krama-sandarbhaḥ : vāsudeva iti** trikam \| asya mumukṣor apy
ekāntitva-vyapadeśo gauṇa eva boddhavyaḥ \|\|11-13\|\|

**viśvanāthaḥ :** ātmani manasi ātmānaṁ bhagavantam \| jñāne tṛptaḥ
kintu bhaktāv atṛpta iti bhāvaḥ \|\|11-13\|\|

**---**o)0(o**---**

**\|\| 9.2.14 \|\|**

**evaṁ vṛtto vanaṁ gatvā dṛṣṭvā dāvāgnim utthitam \|**

**tenopayukta-karaṇo brahma prāpa paraṁ muniḥ \|\|**

**śrīdharaḥ :** upayukta-karaṇo dagdha-dehaḥ \|\|14\|\|

**krama-sandarbhaḥ :** vāsudeva-bhaktatvāc chūdratve'pi muktim
āha---evaṁ vṛtta iti \|\|14\|\|

**viśvanāthaḥ :** upayukta-karaṇo dagdha-dehaḥ paraṁ brahma śrī-kṛṣṇaḥ
\|\|14\|\|

**---**o)0(o**---**

**\|\| 9.2.15 \|\|**

**kaviḥ kanīyān viṣayeṣu niḥspṛho**

**visṛjya rājyaṁ saha bandhubhir vanam \|**

**niveśya citte puruṣaṁ sva-rociṣaṁ**

**viveśa kaiśora-vayāḥ paraṁ gataḥ \|\|**

**śrīdharaḥ :** kaver api vaṁśo nābhavad ity āha---kavir iti \|
bandhubhiḥ saha rājyaṁ visṛjya \|\|15\|\|

**krama-sandarbhaḥ, viśvanāthaḥ :** *na vyākhyātam.*

**---**o)0(o**---**

**\|\| 9.2.16 \|\|**

**karūṣān mānavād āsan kārūṣāḥ kṣatra-jātayaḥ \|**

**uttarā-patha-goptāro brahmaṇyā dharma-vatsalāḥ \|\|**

*na katamenāpi vyākhyātam.*

**---**o)0(o**---**

**\|\| 9.2.17 \|\|**

**dhṛṣṭād dhārṣṭam abhūt kṣatraṁ brahma-bhūyaṁ gataṁ kṣitau \|**

**nṛgasya vaṁśaḥ sumatir bhūtajyotis tato vasuḥ \|\|**

**śrīdharaḥ :** brahma-bhūyaṁ brāhmaṇatvam \| nṛgasya vaṁśaḥ putraḥ
sumatis tato bhūta-jyotis tato vasuḥ \|\|17\|\|

**krama-sandarbhaḥ :** *na vyākhyātam.*

**viśvanāthaḥ :** brahma-bhūyaṁ brāhmaṇatvam \| vaṁśaḥ putraḥ \|\|17\|\|

**---**o)0(o**---**

**\|\| 9.2.18 \|\|**

**vasoḥ pratīkas tat-putra oghavān oghavat-pitā \|**

**kanyā caughavatī nāma sudarśana uvāha tām \|\|**

**śrīdharaḥ :** oghavataḥ pitā, tat-putro'py oghavān evety arthaḥ
\|\|18\|\|

**krama-sandarbhaḥ :** *na vyākhyātam.*

**viśvanāthaḥ :** oghavataḥ piteti \| tat-putro'py oghavān evety arthaḥ
\|\|18\|\|

**---**o)0(o**---**

**\|\| 9.2.19 \|\|**

**citraseno nariṣyantād ṛkṣas tasya suto'bhavat \|**

**tasya mīḍhvāṁs tataḥ pūrṇa indrasenas tu tat-sutaḥ \|\|**

**śrīdharaḥ :** tad evaṁ tribhiḥ śokaiḥ karūṣa-dhṛṣṭa-nṛgāṇāṁ vaṁśā
uktāḥ, nariṣyantasya vaṁśam āha---citrasena iti sārdhais tribhiḥ, tata
ity-āder yatrādhikyaṁ syāt tatrānantarye tata ity-ādi-padaṁ vyākhyeyam
\| yatra tu nyūnatvaṁ tatra pūrvasya parasya vānuṣaṅgādibhir vyākhyeyam
\|\|19\|\|

**krama-sandarbhaḥ, viśvanāthaḥ :** *na vyākhyātam.*

**---**o)0(o**---**

**\|\| 9.2.20 \|\|**

**vītihotras tv indrasenāt tasya satyaśravā abhūt \|**

**uruśravāḥ sutas tasya devadattas tato'bhavat \|\|**

*na katamenāpi vyākhyātam.*

**---**o)0(o**---**

**\|\| 9.2.21 \|\|**

**tato'gniveśyo bhagavān agniḥ svayam abhūt sutaḥ \|**

**kānīna iti vikhyāto jātūkarṇyo mahān ṛṣiḥ \|\|**

**śrīdharaḥ, viśvanāthaḥ :** agniveśya eva kānīna iti jātūkarṇya iti ca
vikhyātaḥ \|\|21\|\|

**krama-sandarbhaḥ :** *na vyākhyātam.*

**---**o)0(o**---**

**\|\| 9.2.22 \|\|**

**tato brahma-kulaṁ jātam āgniveśyāyanaṁ nṛpa \|**

**nariṣyantānvayaḥ prokto diṣṭa-vaṁśam ataḥ śṛṇu \|\|**

*na katamenāpi vyākhyātam.*

**---**o)0(o**---**

**\|\| 9.2.23-24 \|\|**

**nābhāgo diṣṭa-putro'nyaḥ karmaṇā vaiśyatāṁ gataḥ \|**

**bhalandanaḥ sutas tasya vatsaprītir bhalandanāt \|\|**

**vatsaprīteḥ sutaḥ prāṁśus tat-sutaṁ pramatiṁ viduḥ \|**

**khanitraḥ pramates tasmāc cākṣuṣo'tha viviṁśatiḥ \|\|**

**śrīdharaḥ :** diṣṭasya putro nābhāgo vakṣyamāṇa-nābhāgādanya iti
bhrānti-vyudāsārthamanuvāda-mātram \|

**krama-sandarbhaḥ :** *na vyākhyātam.*

**viśvanāthaḥ :** anya iti bhrānti-vāraṇārthaṁ vakṣyamāṇān nābhāgād
bhinna ity arthaḥ \|\|23\|\|

**---**o)0(o**---**

**\|\| 9.2.25 \|\|**

**viviṁśateḥ suto rambhaḥ khanīnetro'sya dhārmikaḥ \|**

**karandhamo mahārāja tasyāsīd ātmajo nṛpa \|\|**

*na katamenāpi vyākhyātam.*

**---**o)0(o**---**

**\|\| 9.2.26 \|\|**

**tasyāvīkṣit suto yasya maruttaś cakravarty abhūt \|**

**saṁvarto'yājayad yaṁ vai mahā-yogy aṅgiraḥ-sutaḥ \|\|**

**śrīdharaḥ :** aṅgirasaḥ suto mahā-yogī saṁvarto yam ayājayat sa
maruttaḥ \|\|26\|\|

**krama-sandarbhaḥ, viśvanāthaḥ :** *na vyākhyātam.*

**---**o)0(o**---**

**\|\| 9.2.27 \|\|**

**maruttasya yathā yajño na tathānyo'sti kaścana \|**

**sarvaṁ hiraṇmayaṁ tv āsīd yat kiñcic cāsya śobhanam \|\|**

**śrīdharaḥ :** asya yat kiñcit pātrādikam asti, tat tu sarvaṁ
hiraṇmayaṁ śobhanam āsīt \|\|27\|\|

**krama-sandarbhaḥ :** *na vyākhyātam.*

**viśvanāthaḥ :** asya yat kiñca kiñcit pātrādikam asti āsīt tat sarvaṁ
hiraṇmayaṁ śobhanam āsīt \|\|27\|\|

**---**o)0(o**---**

**\|\| 9.2.28 \|\|**

**amādyad indraḥ somena dakṣiṇābhir dvijātayaḥ \|**

**marutaḥ pariveṣṭāro viśvedevāḥ sabhā-sadaḥ \|\|**

**śrīdharaḥ :** amādyad ahṛṣyat \|\|28\|\|

**krama-sandarbhaḥ :** *na vyākhyātam.*

**viśvanāthaḥ :** dvijātayo viprā api amādyan ahṛṣyan \|\|28\|\|

**---**o)0(o**---**

**\|\| 9.2.29 \|\|**

**maruttasya damaḥ putras tasyāsīd rājyavardhanaḥ \|**

**sudhṛtis tat-suto jajñe saudhṛteyo naraḥ sutaḥ \|\|**

**tat-sutaḥ kevalas tasmād dhundhumān vegavāṁs tataḥ \|**

**budhas tasyābhavad yasya tṛṇabindur mahīpatiḥ \|\|**

*na katamenāpi vyākhyātam.*

**---**o)0(o**---**

**\|\| 9.2.31 \|\|**

**taṁ bheje'lambuṣā devī bhajanīya-guṇālayam \|**

**varāpsarā yataḥ putrāḥ kanyā celavilābhavat \|\|**

**śrīdharaḥ :** yato yasyāṁ tṛnabindoḥ putrā abhavan \|\|31\|\|

**krama-sandarbhaḥ :** *na vyākhyātam.*

**viśvanāthaḥ :** yato yasyāṁ tṛnabindoḥ putrā viśālādyāḥ \|\|31\|\|

**---**o)0(o**---**

**\|\| 9.2.32 \|\|**

**yasyām utpādayām āsa viśravā dhanadaṁ sutam \|**

**prādāya vidyāṁ paramām ṛṣir yogeśvaraḥ pituḥ \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** pituḥ sakāśāt vidyāṁ prādāya prāpya \|\|32\|\|

**---**o)0(o**---**

**\|\| 9.2.33 \|\|**

**viśālaḥ śūnyabandhuś ca dhūmraketuś ca tat-sutāḥ \|**

**viśālo vaṁśa-kṛd rājā vaiśālīṁ nirmame purīm \|\|**

**śrīdharaḥ :** tān evāha---viśāla iti \| tasya tṛṇabindoḥ sutāḥ
\|\|32\|\|

**krama-sandarbhaḥ :** *na vyākhyātam.*

**viśvanāthaḥ :** tasya tṛṇabindoḥ sutāḥ \|\|32\|\|

**---**o)0(o**---**

**\|\| 9.2.34 \|\|**

**hemacandraḥ sutas tasya dhūmrākṣas tasya cātmajaḥ \|**

**tat-putrāt saṁyamād āsīt kṛśāśvaḥ saha-devajaḥ \|\|**

**śrīdharaḥ :** saha-devajaḥ devajena sahitaḥ \| pāṭhāntare
nāmānyatva-mātram, arthas tu sa eva \|

**krama-sandarbhaḥ, viśvanāthaḥ :** *na vyākhyātam.*

**---**o)0(o**---**

**\|\| 9.2.35 \|\|**

**kṛśāśvāt somadatto'bhūd yo'śvamedhair iḍaspatim \|**

**iṣṭvā puruṣam āpāgryāṁ gatiṁ yogeśvarāśritām \|\|**

**saumadattis tu sumatis tat-putro janamejayaḥ \|**

**ete vaiśāla-bhūpālās tṛṇabindor yaśodharāḥ \|\|**

**śrīdharaḥ :** vaiśāla-bhūpālā viśālasyānvaye jātāḥ \|

**krama-sandarbhaḥ, viśvanāthaḥ :** *na vyākhyātam.*

**---**o)0(o**---**

iti sārārtha-darśinyāṁ harṣiṇyāṁ bhakta-cetasām \|

dvitīyo navamasyābhūt saṅgataḥ saṅgataḥ satām \|\|\*\|\|

---o)0(o---

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ navama-skandhe
>
> nāma dvitīyo'dhyāyaḥ \|

\|\| 9.2 \|\|

(9.3)

### atha tṛtīyo'dhyāyaḥ

**\|\| 9.3.1 \|\|**

**śrī-śuka uvāca---**

**śaryātir mānavo rājā brahmiṣṭhaḥ sambabhūva ha \|**

**yo vā aṅgirasāṁ satre dvitīyam ahar ūcivān \|\|**

**śrīdharaḥ :**

tṛtīye manu-putrasya śaryāteḥ kirtyate vayaḥ \|

yatra saukanyam ākhyānaṁ raivataṁ ca mahād bhutam \|\|

brahmiṣṭho vedārtha-tattva-jñaḥ \| tad evāha---yo vā iti \| dvitīyam aho
dvitīye'hni kriyamāṇaṁ karma ūcivān uvāca \| tasya vaṁśaṁ---uttānabarhir
ānartaḥ \[bhā.pu. 9.3.27\] ity-ādinā vakṣyati \|\|1\|\|

**krama-sandarbhaḥ :** *na vyākhyātam.*

**viśvanāthaḥ :**

śaryāter manu-putrasya sukanyā cyavanaṁ patim \|

lebhe tṛtīye śaryāti-vaṁśyā śrī-revatī balam \|\|

brahmiṣṭho vedārtha-tattvajñaḥ, tad evāha---yo vā iti dvitīya-mahaḥ
dvitīye'hni kriyamānaṁ karma ūcivān tatra vyavasthām uvāca \|\|1\|\|

---o)0(o---

**\|\| 9.3.2 \|\|**

**sukanyā nāma tasyāsīt kanyā kamala-locanā \|**

**tayā sārdhaṁ vana-gato hy agamac cyavanāśramam \|\|**

**śrīdharaḥ :** ādau tāvat tat kanyāvṛttāntam āha---sukanyā nāmety-ādinā
\|\|2\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.3.3-5 \|\|**

**sā sakhībhiḥ parivṛtā vicinvanty aṅghripān vane \|**

**valmīka-randhre dadṛśe khadyote iva jyotiṣī \|\|**

**te daiva-coditā bālā jyotiṣī kaṇṭakena vai \|**

**avidhyan mugdha-bhāvena susrāvāsṛk tato bahiḥ \|\|**

**śakṛn-mūtra-nirodho'bhūt sainikānāṁ ca tat-kṣaṇāt \|**

**rājarṣis tam upālakṣya puruṣān vismito'bravīt \|\|**

**śrīdharaḥ, viśvanāthaḥ :***na vyākhyātam.*

**krama-sandarbhaḥ :** śakṛn-mūtrasyaiva nirodho'bhūt, na
tūpaplavāntaram ity atra kāraṇaṁ prāṅ-nijāśramam ālinyahānecchā yā jātā
tām anusṛtyaiva kanyecchāyā muni-kṛtaḥ kṣudropadrava-viśeṣa iti jñeyam
\|\|5\|\|

---o)0(o---

**\|\| 9.3.6 \|\|**

**apy abhadraṁ na yuṣmābhir bhārgavasya viceṣṭitam \|**

**vyaktaṁ kenāpi nas tasya kṛtam āśrama-dūṣaṇam \|\|**

**śrīdharaḥ :** bhārgavasya cyavanasya \| abhadram aparādhaḥ \|\|6\|\|

**krama-sandarbhaḥ :** api tu **viceṣṭitam** eva \| kiṁ vā **vyaktaṁ**
yathā bhavati, tathā kiṁ bhārgavasya **āśrama-dūṣaṇaṁkenāpikṛtam** ity
arthaḥ \|\|6\|\|

**viśvanāthaḥ :** viceṣṭitaṁ kṛtaṁ no'smākaṁ madhye kenāpi vā na kṛtam
\|\|6\|\|

---o)0(o---

**\|\| 9.3.7-8 \|\|**

**sukanyā prāha pitaraṁ bhītā kiñcit kṛtaṁ mayā \|**

**dve jyotiṣī ajānantyā nirbhinne kaṇṭakena vai \|\|**

**duhitus tad vacaḥ śrutvā śaryātir jāta-sādhvasaḥ \|**

**muniṁ prasādayām āsa valmīkāntarhitaṁ śanaiḥ \|\|**

*na katamenāpi vyākhyātam.*

---o)0(o---

**\|\| 9.3.9 \|\|**

**tad-abhiprāyam ājñāya prādād duhitaraṁ muneḥ \|**

**kṛcchrān muktas tam āmantrya puraṁ prāyāt samāhitaḥ \|\|**

**śrīdharaḥ :** mugdheyaṁ mama kanyā kṣantavyaṁ tvayety ucyamāne kati
varṣānyayā vivāhaḥ kṛto na vety ādi-vākyais tad abhiprāyaṁ jñātvā tasmai
tāṁ duhitaraṁ prādāt \|\|9\|\|

**krama-sandarbhaḥ :** *na vyākhyātam.*

**viśvanāthaḥ :** mugdheyaṁ mama kanyā kṣamyatām ity ucyamāne kīdṛśī te
kanyā tasyāḥ vivāho'bhūn na veti vaktus tasyābhiprāyaṁ jñātvā tasmai
duhitaraṁ prādāt \|\|9\|\|

---o)0(o---

**\|\| 9.3.10 \|\|**

**sukanyā cyavanaṁ prāpya patiṁ parama-kopanam \|**

**prīṇayām āsa citta-jñā apramattānuvṛttibhiḥ \|\|**

*na katamenāpi vyākhyātam.*

---o)0(o---

**\|\| 9.3.11 \|\|**

**kasyacit tv atha kālasya nāsatyāv āśramāgatau \|**

**tau pūjayitvā provāca vayo me dattam īśvarau \|\|**

**śrīdharaḥ :** he īśvarau sad-vaidyau ! yuvāṁ mahyaṁ vayas tāruṇyaṁ
dattaṁ saṁpādayatam \|\|11\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.3.12 \|\|**

**grahaṁ grahīṣye somasya yajñe vām apy asoma-poḥ \|**

**kriyatāṁ me vayo-rūpaṁ pramadānāṁ yad īpsitam \|\|**

**śrīdharaḥ :** asoma-poḥ soma-pāna-rahitayor api vāṁ yuvayoḥ somasya
grahaṁ soma-pūrṇaṁ pātraṁ grahīṣye dāsyāmīti \| yuvāṁ somena yakṣya ity
arthaḥ \| aindra-vāyavaṁ gṛhṇāti ity-ādiṣu
dravya-devatā-saṁbandhānupapattyā gṛhṇāter yāga-paryavasāyitvāt
\|\|12\|\|

**krama-sandarbhaḥ :** *na vyākhyātam.*

**viśvanāthaḥ :** somasya grahaṁ soma-pūrṇa-pātraṁ grahīṣye dāsyāmīti \|
yuvāṁ somena yakṣya ity arthaḥ \|\|12\|\|

---o)0(o---

**\|\| 9.3.13 \|\|**

**bāḍham ity ūcatur vipram abhinandya bhiṣaktamau \|**

**nimajjatāṁ bhavān asmin hrade siddha-vinirmite \|\|**

**śrīdharaḥ :** bāḍham ity abhinandya bhavān asmin nimajjatām ity ūcatuḥ
\|\|13\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.3.14 \|\|**

**ity ukto jarayā grasta-deho dhamani-santataḥ \|**

**hradaṁ praveśito'śvibhyāṁ valī-palita-vigrahaḥ \|\|**

**śrīdharaḥ :** hradaṁ praveśitaḥ \| tāv api tam api gṛhītvā praviṣṭāv
ity arthaḥ \|\|14\|\|

**vaṁśīdharaḥ** : dhamani-santataḥ śirā-vyāptaḥ \|

**krama-sandarbhaḥ :** *na vyākhyātam.*

**viśvanāthaḥ :** aśvibhyāṁ praveśita iti tam abhivṛddhaṁ gṛhītvā tāv
api praviṣṭāv ity arthaḥ \|\|14\|\|

---o)0(o---

**\|\| 9.3.15 \|\|**

**puruṣās traya uttasthur apīcyā**[^1] **vanitā-priyāḥ \|**

**padma-srajaḥ kuṇḍalinas tulya-rūpāḥ suvāsasaḥ \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** apīcyā atisundarāḥ \|\|15\|\|

---o)0(o---

**\|\| 9.3.16 \|\|**

**tān nirīkṣya varārohā sarūpān sūrya-varcasaḥ \|**

**ajānatī patiṁ sādhvī aśvinau śaraṇaṁ yayau \|\|**

**śrīdharaḥ :** aśvinau śaraṇaṁ yayau \| pṛthak sthitvā mat-patiṁ
darśayatam iti prārthayāmāsety arthaḥ \|\|16\|\|

**krama-sandarbhaḥ :** *na vyākhyātam.*

**viśvanāthaḥ :**\"asmāsu madhye sva-patiṁ paricitya gṛhāṇa\" iti tair
ukte, \"yuṣmāsu madhye yāv aśvinau tau māṁ kṛpayatāṁ, mat-patiṁ
jñāpayatām\" ity aśvinau śaraṇaṁ yayau \|\|16\|\|

---o)0(o---

**\|\| 9.3.17-19 \|\|**

**darśayitvā patiṁ tasyai pāti-vratyena toṣitau \|**

**ṛṣim āmantrya yayatur vimānena triviṣṭapam \|\|**

**yakṣyamāṇo'tha śaryātiś cyavanasyāśramaṁ gataḥ \|**

**dadarśa duhituḥ pārśve puruṣaṁ sūrya-varcasam \|\|**

**rājā duhitaraṁ prāha kṛta-pādābhivandanām \|**

**āśiṣaś cāprayuñjāno nātiprīti-manā iva \|\|**

*na katamenāpi vyākhyātam.*

---o)0(o---

**\|\| 9.3.20 \|\|**

**cikīrṣitaṁ te kim idaṁ patis tvayā**

**pralambhito loka-namaskṛto muniḥ \|**

**yat tvaṁ jarā-grastam asaty asammataṁ**

**vihāya jāraṁ bhajase'mum adhvagam \|\|**

**śrīdharaḥ :** pralambhito vañcitaḥ \| he asati ! asammatam anabhīṣṭam
\|\|20\|\|

**krama-sandarbhaḥ :** *na vyākhyātam.*

**viśvanāthaḥ :** pralambhito vañcitaḥ \| yat tvaṁ jarā-grastaṁ patiṁ
vihāya asatya-saṁmatam amuṁ jāraṁ bhajase \|\|20\|\|

---o)0(o---

**\|\| 9.3.21 \|\|**

**kathaṁ matis te'vagatānyathā satāṁ**

**kula-prasūte kula-dūṣaṇaṁ tv idam \|**

**bibharṣi jāraṁ yad apatrapā kulaṁ**

**pituś ca bhartuś ca nayasy adhas tamaḥ \|\|**

**śrīdharaḥ :** he **satāṁ kula-prasūte** ! **tava matir anyathā** tad
viparyayeṇa **katham avagatā**'vasannādhyavasiteti vā \| tad
evāha---**kula-dūṣaṇaṁ tv idam** ity-ādi \|\|21\|\|

**krama-sandarbhaḥ :** *na vyākhyātam.*

**viśvanāthaḥ :** he satāṁ kula-prasūte ! **tava matir anyathā** bhūtā
satī **avagatā'dhaḥ** patitā \| **apatrapā** atinirlajjā **tamo**
narakam \|\|21\|\|

---o)0(o---

**\|\| 9.3.22 \|\|**

**evaṁ bruvāṇaṁ pitaraṁ smayamānā śuci-smitā \|**

**uvāca tāta jāmātā tavaiṣa bhṛgu-nandanaḥ \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :smayena** sādhvītva-garveṇa mānaś citta-samunnatir yasyāḥ
sā \|\|22\|\|

---o)0(o---

**\|\| 9.3.23 \|\|**

**śaśaṁsa pitre tat sarvaṁ vayo-rūpābhilambhanam \|**

**vismitaḥ parama-prītas tanayāṁ pariṣasvaje \|\|**

*na katamenāpi vyākhyātam.*

---o)0(o---

**\|\| 9.3.24 \|\|**

**somena yājayan vīraṁ grahaṁ somasya cāgrahīt \|**

**asoma-por apy aśvinoś cyavanaḥ svena tejasā \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** somena soma-saṁjñaka-yajñena vīraṁ śaryātim \|\|24\|\|

---o)0(o---

**\|\| 9.3.25 \|\|**

**hantuṁ tam ādade vajraṁ sadyo manyur amarṣitaḥ \|**

**sa-vajraṁ stambhayām āsa bhujam indrasya bhārgavaḥ \|\|**

**śrīdharaḥ :** sadyas tat-kṣaṇam eva manyur yasya sa indraḥ \|\|25\|\|

**krama-sandarbhaḥ :** *na vyākhyātam.*

**viśvanāthaḥ :** sadyomanyur avicārāt tat-kṣaṇa-jāta-kopaḥ \|\|25\|\|

---o)0(o---

**\|\| 9.3.26 \|\|**

**anvajānaṁs tataḥ sarve grahaṁ somasya cāśvinoḥ \|**

**bhiṣajāv iti yat pūrvaṁ somāhutyā bahiṣ-kṛtau \|\|**

**uttānabarhir ānarto bhūriṣeṇa iti trayaḥ \|**

**śaryāter abhavan putrā ānartād revato'bhavat \|\|**

*na katamenāpi vyākhyātam.*

---o)0(o---

**\|\| 9.3.28 \|\|**

**so'ntaḥ-samudre nagarīṁ vinirmāya kuśasthalīm \|**

**āsthito'bhuṅkta viṣayān ānartādīn arindama \|\|**

**tasya putra-śataṁ jajñe kakudmi-jyeṣṭham uttamam \|\|**

**śrīdharaḥ :** viṣayān deśān ānartādīn abhuṅkta apālayat \|\|28\|\|

**krama-sandarbhaḥ, viśvanāthaḥ :***na vyākhyātam.*

---o)0(o---

**\|\| 9.3.29 \|\|**

**kakudmī revatīṁ kanyāṁ svām ādāya vibhuṁ gataḥ \|**

**putryā varaṁ paripraṣṭuṁ brahma-lokam apāvṛtam \|\|**

**śrīdharaḥ :** kakudmī jeṣṭo yasmiṁs tat \| vibhuṁ brahmāṇam \|\|29\|\|

**krama-sandarbhaḥ :** *na vyākhyātam.*

**viśvanāthaḥ :** vibhuṁ brahmāṇam \| apāvṛtaṁ
rajas-tamo-guṇāvaraṇa-śūnyam \|\|29\|\|

---o)0(o---

**\|\| 9.3.30 \|\|**

**āvartamāne gāndharve sthito'labdha-kṣaṇaḥ kṣaṇam \|**

**tad-anta ādyam ānamya svābhiprāyaṁ nyavedayat \|\|**

**śrīdharaḥ :** na labdhaḥ kṣaṇo'vasare yena \| ādyaṁ brahmāṇam
\|\|30\|\|

**krama-sandarbhaḥ :** āvartety atra kṣaṇam iti tasya paścād eva tasya
tatra gamanāt \|\|30\|\|

**viśvanāthaḥ :** na labdhaḥ kṣaṇo'vasare yena saḥ \| tad-ante
gāndharva-samāptau ādyaṁ brahmāṇam \|\|30\|\|

---o)0(o---

**\|\| 9.3.31 \|\|**

**tac chrutvā bhagavān brahmā prahasya tam uvāca ha \|**

**aho rājan niruddhās te kālena hṛdi ye kṛtāḥ \|\|**

**śrīdharaḥ :** te tvayā hṛdaye ye kṛtās te sarve kālena niruddhāḥ
saṁhṛtāḥ \|\|31\|\|

**krama-sandarbhaḥ :** *na vyākhyātam.*

**viśvanāthaḥ :** hṛdaye kṛtāṁ jāmātr-arthaṁ manasi vicāritāḥ \|
niruddhaḥ saṁhṛtāḥ \|\|31\|\|

---o)0(o---

**\|\| 9.3.32 \|\|**

**tat putra-pautra-naptṝṇāṁ gotrāṇi ca na śṛṇmahe \|**

**kālo'bhiyātas tri-ṇava-catur-yuga-vikalpitaḥ \|\|32\|\|**

**śrīdharaḥ :** triṇava sapta-viṁśati catur-yugāni tair vikalpito
vibhaktaḥ \| yo deva-devasyāṁśo'sti tasmai nara-ratnāya dehi \|\|32\|\|

**krama-sandarbhaḥ :** *na vyākhyātam.*

**viśvanāthaḥ :** trinava-saptaviṁśati-caturyugāni tair viśeṣataḥ
kalpito gaṇitaḥ \|\|32\|\|

---o)0(o---

**\|\| 9.3.33 \|\|**

**tad gaccha deva-devāṁśo baladevo mahā-balaḥ \|**

**kanyā-ratnam idaṁ rājan nara-ratnāya dehi bhoḥ \|\|**

*na katamenāpi vyākhyātam.*

---o)0(o---

**\|\| 9.3.34 \|\|**

**bhuvo bhārāvatārāya bhagavān bhūta-bhāvanaḥ \|**

**avatīrṇo nijāṁśena puṇya-śravaṇa-kīrtanaḥ \|\|**

**śrīdharaḥ :** tad evāha---bhuva iti \|\|34\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.3.35 \|\|**

**ity ādiṣṭo'bhivandyājaṁ nṛpaḥ sva-puram āgataḥ \|\|**

**tyaktaṁ puṇya-jana-trāsād bhrātṛbhir dikṣv avasthitaiḥ \|**

*na katamenāpi vyākhyātam.*

---o)0(o---

**\|\| 9.3.36** \|\|

**sutāṁ dattvānavadyāṅgīṁ balāya bala-śāline \|**

**badary-ākhyaṁ gato rājā taptuṁ nārāyaṇāśramam \|\|**

**śrīdharaḥ :** puṇya-jana-trāsādyakṣamayāt pūrvam eva ciraṁ puraṁ tad
bhrātṛbis tyaktam \|\|36\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

iti sārārtha-darśinyāṁ harṣiṇyāṁ bhakta-cetasām \|

navame tṛtīyo'dhyāyaḥ saṅgataḥ saṅgataḥ satām \|\|\*\|\|

---o)0(o---

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ navama-skandhe
>
> tṛtīyo'dhyāyaḥ \|

\|\| 9.3 \|\|

(9.4)

### atha caturtho'dhyāyaḥ

**\|\| 9.4.1 \|\|**

**śrī-śuka uvāca---**

**nābhāgo nabhagāpatyaṁ yaṁ tataṁ bhrātaraḥ kavim \|**

**yaviṣṭhaṁ vyabhajan dāyaṁ brahmacāriṇam āgatam \|\|**

**śrīdharaḥ :**

caturthe manu-putrasya nabhagasya kathocyate

tat sunoś cāmbarīṣasya kṛtyā pratihatā yataḥ

nabhagasya vaṁśam āha---nabhagasyāpatyaṁ nābhāgaḥ \| nābhāgād ambarīṣo
mahā-bhāgavato'bhūd iti vakṣyaṁs tad-dhetutvena vaṁśa-pravartakasya
nabhagasya niṣkapaṭaṁ caritaṁ tena tu śrī-rudra-prasādam āha---yaṁ tatam
ity-ādinā \| brahma-cāriṇaṁ bahu-kālaṁ guru-kule vasantaṁ naiṣṭhiko'sāv
iti matvā vibhāga-samaye tasmai bhāgam aprakalpyaiva bhrātaraḥ sarvaṁ
dāyaṁ vibhajya gṛhītvā paścād guru-kulād āgataṁ yaṁ bhāgārthinaṁ kaviṁ
vidvāṁsaṁ yaviṣṭhaṁ prati tataṁ tātaṁ pitaraṁ dāyaṁ vyabhajann ity
arthaḥ \|\|1\|\|

**krama-sandarbhaḥ :** *na vyākhyātam.*

**viśvanāthaḥ :**

caturthe nabhagākhyānam ambarīṣa-kathā tathā \|

durvāsaso jaṭotkṣepas tāpaś-cakreṇa cocyate \|\|

manu-putrasya nabhagasyāpatyaṁ nābhāgaḥ \| yaṁ guru-kulād adhītya āgataṁ
kaviṁ vidvāṁsaṁ yaviṣṭam anujaṁ bhāgārthinaṁ prati tataṁ tātam eva dāyaṁ
vyabhajan daduḥ, na tu paitṛkaṁ kim api dhanaṁ tad-āgamanāt pūrvam eva
sa naiṣṭhiko'bhūn nāgamiṣyatīti matvā sarva-dhanasya svair vibhajya
gṛhītatvād ity arthaḥ \|\|1\|\|

---o)0(o---

**\|\| 9.4.2 \|\|**

**bhrātaro'bhāṅkta kiṁ mahyaṁ bhajāma pitaraṁ tava \|**

**tvāṁ mamāryās tatābhāṅkṣur mā putraka tad ādṛthāḥ \|\|**

**śrīdharaḥ :** etad eva praśnottarābhyāṁ darśayati \| tatra nabhagaḥ
pṛcchati---he bhrātaraḥ ! mahyaṁ kim abhāṅkta vyabhajata ? kaṁ bhāgaṁ
mad-arthaṁ yūyaṁ prakalpitavantaḥ \| bhrātara āhuḥ---tadā vismṛtam
asmābhir idānīṁ tu tava pitaraṁ vibhajām, tvaṁ pitaraṁ gṛhāṇety arthaḥ
\| sa ca pitaraṁ gatvāha---tata he tāta, āryāḥ śreṣṭhāḥ, me mama tvām
abhākṣu-bhāgaṁ cakruḥ \| madīyo bhāgas tvam ity arthaḥ \|

pāṭhāntare he tāta, kim idaṁ mamābhāṅkṣuḥ bhajāma pitaraṁ tavety
uktavantaḥ āryās tvāṁ mahyaṁ kim arthaṁ dadur ity arthaḥ \| pitāha, he
putraka, tat tair uktaṁ mādṛthāḥ pratāraṇa-mātraṁ taiḥ kṛtaṁ tasminn
ādaraṁ mā kārṣīḥ, na hy ahaṁ dāya iva bhoga-sādhanam ity arthaḥ
\|\|2\|\|

**krama-sandarbhaḥ :** *na vyākhyātam.*

**viśvanāthaḥ :** tat kathām eva praśnottarābhyām āha \| tatra nabhagaḥ
pṛcchati---he bhrātaraḥ ! mahyaṁ kim abhāṅkta vyabhajata ? kaṁ bhāgaṁ
mad-arthaṁ yūyaṁ prakalpitavantaḥ ? bhrātara āhus tadānīṁ tava vairāgyaṁ
śrutvā bhāgo na prakalpitaḥ \| idānīṁ tu tava pitaram eva bhajāmaḥ \|
tvad-bhāgatvena pitaraṁ prakalpayāmaḥ tvaṁ sarva-dhanopārjakaṁ pitaraṁ
gṛhāṇety arthaḥ \| tataś ca sa ca pitaram āgatyāha---he tāta, āryāḥ
jyeṣṭhāḥ, mama bhāgaṁ tvām abhāṅkṣuḥ \| madīyo bhāgas tvam abhūr ity
arthaḥ \| kiṁ mamāryās tatābhāṅkṣur iti pāṭhe \| he tāta ! kim idaṁ
mamābhāṅkṣuḥ bhajāma pitaraṁ tavety uktavantaḥ \| āryās tvāṁ mahyaṁ
kim-arthaṁ dadur ity arthaḥ \| pitāha---he putraka, mad-anukampya-sūno
tair uktaṁ, tat mā ādṛthāḥ, na hy ahaṁ dāya iva bhoga-sādhanam ity
arthaḥ \|\|2\|\|

---o)0(o---

**\|\| 9.4.3 \|\|**

**ime aṅgirasaḥ satram āsate'dya sumedhasaḥ \|**

**ṣaṣṭhaṁ ṣaṣṭham upetyāhaḥ**[^2] **kave muhyanti karmaṇi \|\|**

**śrīdharaḥ :** tathāpi tair bhāgatvena datto'haṁ tava jīvanopāyam
upadekṣyāmīty āha, ime iti sapādābhyāṁ dvābhyām \| abhiplavaḥ ṣaḍ aho
bhavati, pṛṣṭhyaḥ ṣaḍ aho bhavati iti vihiteṣu ṣaḍ-aheṣv āvartyamāneṣu
ṣaṣṭhaṁ ṣaṣṭham ahaḥ karmopetya prāpya karmaṇi tad-anuṣṭhāne
sumedhaso'pi te sūkta-viśeṣājñānena muhyanti \| kave ! he vidvan !
\|\|3\|\|

**krama-sandarbhaḥ :** *na vyākhyātam.*

**viśvanāthaḥ :** sarala-buddhinā mayā na punas teṣāṁ pārśvaṁ gantavyam
iti cet, tarhi snehena tava jīvanopāyam aham evopadekṣyāmīty āha---ime
iti sapadābhyāṁ dvābhyām \| abhiplavaḥ ṣaḍ aho bhavati iti,vihiteṣu ṣaḍ
aheṣv āvartyamāneṣu ṣaṣṭhaṁ ṣaṣṭham ahaḥ karmopetya prāpya karmaṇi
tad-anuṣṭhāne sumedhaso'pi te sūkta-viśeṣaṇājñānena muhyanti \| he kave
! vidvan ! \|\|3\|\|

---o)0(o---

**\|\| 9.4.4-5 \|\|**

**tāṁs tvaṁ śaṁsaya sūkte dve vaiśvadeve mahātmanaḥ \|**

**te svar yanto dhanaṁ satra-pariśeṣitam ātmanaḥ \|\|**

**dāsyanti te'tha tān arccha tathā sa kṛtavān yathā \|**

**tasmai dattvā yayuḥ svargaṁ te satra-pariśeṣaṇam \|\|**

**śrīdharaḥ :** tān mahātmano'pi tvaṁ "idam itthā raudram" iti ca, "ye
yajñena dakṣiṇayā" iti ca vaiśvadeve dve sūkte śaṁsaya pāṭhaya \| tataḥ
karmaṇi samāpte sati te **svar yantaḥ** svargaṁ gacchantaḥ sva-**satre
pariśeṣitam** avaśiṣṭam ātmano dhanaṁ tubhyaṁ dāsyanti \| atha tasmāt
tān gaccheti \| tathety-ādi śuka-vākyam \| yathāvat kṛtavān \|
satra-pariśeṣitaṁ satrāvaśiṣṭaṁ dhanam \|\|4-5\|\|

**krama-sandarbhaḥ :** *na vyākhyātam.*

**viśvanāthaḥ :** tān mahātmano'pi tvaṁ "idam itthā raudram" iti ca, "ye
yajñena dakṣiṇayā" iti tvaṁ vaiśvadeve dve sūkte śaṁsaya pāṭhaya \|
tataś ca te **svar yantaḥ** svargaṁ gacchantaḥ \| tatheti śuka-vākyam
\|\|4-5\|\|

---o)0(o---

**\|\| 9.4.6 \|\|**

**taṁ kaścit svīkariṣyantaṁ puruṣaḥ kṛṣṇa-darśanaḥ \|**

**uvācottarato'bhyetya mamedaṁ vāstukaṁ vasu \|\|**

**śrīdharaḥ :** puruṣaḥ śrī-rudraḥ \| dṛśyata iti darśanaṁ śarīram,
kṛṣṇaṁ daṛśanaṁ yasya saḥ \| vāstukaṁ yajña-bhūmi-gataṁ vasu dhanaṁ
mamety uvaśa \|\|6\|\|

**krama-sandarbhaḥ :** *na vyākhyātam.*

**viśvanāthaḥ :** puruṣaḥ śrī-rudraḥ kṛṣṇa-daṛśanaḥ śyāma-varṇaḥ \| yad
vā, sphūrti-prāptaṁ kṛṣṇaṁ sadā paśyatīti \| sa vāstukaṁ
yajña-vāstu-gatam \|\|6\|\|

---o)0(o---

**\|\| 9.4.7 \|\|**

**mamedam ṛṣibhir dattam iti tarhi sma mānavaḥ \|**

**syān nau te pitari praśnaḥ pṛṣṭavān pitaraṁ yathā \|\|**

**śrīdharaḥ :** tarhi sma tadaiva mamedam iti mānavo nābhāga uvāca \|
punaś ca rudra uvāca \| nau āvayor asmin vivāde te pitari praśnaḥ syād
iti \| pṛṣṭavān iti śukoktiḥ \|\|7\|\|

**krama-sandarbhaḥ :** *na vyākhyātam.*

**viśvanāthaḥ :** tarhi tadaiva mamedam iti mānavo nābhāga uvāca \| nau
āvayor asmin vivāde te pitari praśnaḥ syāt pṛṣṭavān iti śukoktiḥ
\|\|7\|\|

---o)0(o---

**\|\| 9.4.8 \|\|**

**yajña-vāstu-gataṁ sarvam ucchiṣṭam ṛṣayaḥ kvacit \|**

**cakrur hi bhāgaṁ rudrāya sa devaḥ sarvam arhati \|\|**

**śrīdharaḥ :** pṛṣṭasya manor vākyaṁ yajña-vāstu-gatam iti \| ucchiṣṭam
urvaritam \| kvacid iti dakṣādhvare \| uccheṣaṇa-bhāgo vai rudraḥ iti
śruteś ca \| kiṁ ca, sa deva īśvaraḥ sarvam apy arhati, kiṁ punar
yajñāvaśiṣṭam ? ity arthaḥ \|\|8\|\|

**krama-sandarbhaḥ :** *na vyākhyātam.*

**viśvanāthaḥ :** pitā uvāca---yajñeti \|kvacid iti dakṣādhvare,
uccheṣaṇa-bhāgo vai rudraḥ iti śruteś ca \| kiṁ ca, sa deva īśvaraḥ
sarvam apy arhati, kiṁ punar yajñāvaśiṣṭam ? ity arthaḥ \|\|8\|\|

---o)0(o---

**\|\| 9.4.9 \|\|**

**nābhāgas taṁ praṇamyāha taveśa kila vāstukam \|**

**ity āha me pitā brahmañ chirasā tvāṁ prasādaye \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** śirasā praṇamya \|\|9\|\|

---o)0(o---

**\|\| 9.4.10 \|\|**

**yat te pitāvadad dharmaṁ tvaṁ ca satyaṁ prabhāṣase \|**

**dadāmi te mantra-dṛśo jñānaṁ brahma sanātanam \|\|**

**śrīdharaḥ, viśvanāthaḥ :** śrī-rudra āha---yat te iti \|\|10\|\|

**krama-sandarbhaḥ :** *na vyākhyātam.*

---o)0(o---

**\|\| 9.4.11 \|\|** [^3]

**gṛhāṇa draviṇaṁ dattaṁ mat-satra-pariśeṣitam \|**

**ity uktvāntarhito rudro bhagavān dharma-vatsalaḥ \|\|**

**śrīdharaḥ :** idam ākhyānaṁ śruti-prasiddham \| tathā hi
bahv-ṛca-brāhmaṇam---nābhā-nediṣṭhaṁ[^4] śaṁsati nābhā-nediṣṭhaṁ vai
mānavaṁ brahma-caryaṁ vasantaṁ bhrātaro nirabhajan so'bravīt \|\|
ity-ādi \|\|11\|\|

**krama-sandarbhaḥ :** *na vyākhyātam.*

**viśvanāthaḥ :** idaṁ cākhyānaṁ śruti-prasiddham \| tathā ca
bahvṛca-brāhmaṇaḥ---nābhānediṣṭhaṁ śaṁsati ity-ādi \|\|11\|\|

---o)0(o---

**\|\| 9.4.12 \|\|**

**ya etat saṁsmaret prātaḥ sāyaṁ ca susamāhitaḥ \|**

**kavir bhavati mantra-jño gatiṁ caiva tathātmanaḥ \|\|**

**śrīdharaḥ :** asyākhyānasya smaraṇe phalam āha---ya etad iti \| ātmano
gatiṁ ca prāpnotīti śeṣaḥ \|\|12\|\|

**krama-sandarbhaḥ :** *na vyākhyātam.*

**viśvanāthaḥ :** gatiṁ ca prāpnotīti śeṣaḥ \|\|12\|\|

---o)0(o---

**\|\| 9.4.13 \|\|**

**nābhāgād ambarīṣo'bhūn mahā-bhāgavataḥ kṛtī \|**

**nāspṛśad brahma-śāpo'pi yaṁ na pratihataḥ kvacit \|\|**

**śrīdharaḥ :** kvacid api na pratihato brahma-śāpo'pi brāhmaṇena
durvāsasā nirmitaḥ kṛtyānalo'pi yaṁ nāspṛśat \| ato'sau
mahā-bhāgavato'ta eva kṛtī puṇyavān \|\|13\|\|

**krama-sandarbhaḥ :** *na vyākhyātam.*

**viśvanāthaḥ :** yo brahma-śāpaḥ kvacid api na pratihataḥ, amoghatvāt
\| so\'tra tvām asau dahatv iti vāg-vajra-sahita-kṛtyānala-prakṣepa-rūpe
jñeyaḥ \|\|13\|\|

---o)0(o---

**\|\| 9.4.14 \|\|**

**śrī-rājovāca---**

**bhagavan chrotum icchāmi rājarṣes tasya dhīmataḥ \|**

**na prābhūd yatra nirmukto brahma-daṇḍo duratyayaḥ \|\|**

**śrīdharaḥ :** tasya śrotum icchāmi \| caritam iti śeṣaḥ \|
brahma-daṇḍaḥ kṛty ānalo na prābhūn na samartho babhūva \|\|14\|\|

**krama-sandarbhaḥ :** *na vyākhyātam.*

**viśvanāthaḥ** : śrotum caritam iti śeṣaḥ \|\|14\|\|

---o)0(o---

**\|\| 9.4.15 \|\|**

**śrī-śuka uvāca---**

**ambarīṣo mahā-bhāgaḥ sapta-dvīpavatīṁ mahīm \|**

**avyayāṁ ca śriyaṁ labdhvā vibhavaṁ cātulaṁ bhuvi \|\|**

**śrīdharaḥ :** śriyaṁ saṁpadam \| vibhavam aiśvaryam \| atulaṁ
nirupamam \|\|15\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.4.16 \|\|**

**mene'tidurlabhaṁ puṁsāṁ sarvaṁ tat svapna-saṁstutam \|**

**vidvān vibhava-nirvāṇaṁ tamo viśati yat pumān \|\|**

**śrīdharaḥ :** puṁsām atidurlabham api tat sarvaṁ svapnavat-saṁstutaṁ
nirūpitam anupādeyaṁ mene \| tatra hetuḥ---vibhavasya nirvāṇaṁ nāśaṁ
vidvān \| yad yena vibhavena tan-nāśena vā pumāṁs tamo viśati mohe
nimajjati \|\|16\|\|

**krama-sandarbhaḥ :** *na vyākhyātam.*

**viśvanāthaḥ :** puṁsām atidurlabham vibhavaṁ ca labdhvā tat sarvaṁ
svapne saṁstutam iva mene, yato vibhavasya nirvāṇaṁ nāśaṁ vidvān yad
yato vibhavāsakteḥ \|\|16\|\|

---o)0(o---

**\|\| 9.4.17 \|\|**

**vāsudeve bhagavati tad-bhakteṣu ca sādhuṣu \|**

**prāpto bhāvaṁ paraṁ viśvaṁ yenedaṁ loṣṭravat smṛtam \|\|**

**śrīdharaḥ :** nanv evaṁ jānanto'pi vibhavaiṣiṇo dṛśyante tatrāha,
vāsudeva iti \| bhāvaṁ bhaktiṁ prāptaḥ \| yena bhāvenedaṁ viśvaṁ
loṣṭavad atitucchaṁ smṛtam \|\|17\|\|

**caitanya-mata-mañjuṣā :** vāsudeve bhagavati śrī-kṛṣṇe paraṁ bhāvaṁ
prāptaḥ, tad-bhakteṣu ca jñāniṣu ca sarvatrāmatsara ity arthaḥ
\|\|17\|\|

**krama-sandarbhaḥ :** *na vyākhyātam.*

**viśvanāthaḥ :** yena parama-bhāvena premṇā idaṁ viśvaṁ loṣṭravat
smṛtaṁ parāmṛṣṭaṁ bhavet \|\|17\|\|

---o)0(o---

**\|\| 9.4.18-20 \|\|**

**sa vai manaḥ kṛṣṇa-padāravindayor**

**vacāṁsi vaikuṇṭha-guṇānuvarṇane \|**

**karau harer mandira-mārjanādiṣu**

**śrutiṁ cakārācyuta-sat-kathodaye \|\|**

**mukunda-liṅgālaya-darśane dṛśau**

**tad-bhṛtya-gātra-sparśe'ṅga-saṅgamam \|**

**ghrāṇaṁ ca tat-pāda-saroja-saurabhe**

**śrīmat-tulasyā rasanāṁ tad-arpite \|\|**

**pādau hareḥ kṣetra-padānusarpaṇe**

**śiro hṛṣīkeśa-padābhivandane \|**

**kāmaṁ ca dāsye na tu kāma-kāmyayā**

**yathottamaśloka-janāśrayā ratiḥ \|\|**

**śrīdharaḥ :** bhaktim eva sarvendriyāṇāṁ bhagavat-paratva-kathanena
prapañcayati---sa vā iti tribhiḥ \| śrutiṁ śrotram acyutasya
sat-kathānām udaye[^5] śravaṇe cakārety asya sarvatrānvayaḥ \|\|18\|\|

mukundasya liṅgānām ālayāni sthānāni teṣāṁ darśane dṛśau netre \|
śrīmatyās tulasyās tat-pāda-sarojena yat saurabhaṁ tasmin \| tad arpite
tasmai niveditān nādau \|\|19\|\|

kāmaṁ srak candanādi-sevāṁ dāsye nimitte tat prasāda-svī-kārāya na tu
kāma-kāmyayā viṣayecchayā \| kathaṁ cakāra \| uttama-śloka-janāśrayā
ratir yathā bhavet tathā \| anena tad bhakteṣu ca paraṁ bhāvaṁ prāpta
ity etat sphuṭī-kṛtam \|\|20\|\|

**caitanya-mata-mañjuṣā :** sa vai mana ity-ādi \| kṛṣṇa-padāravindayor
eva manaś cakre, na tu brahmaṇi \| vacāṁsi vaikuṇṭha-guṇānuvarṇane, na
tu brahmāsmīti-prabhṛtiṣu vacaneṣu \| karau harer mandira-mārjanādiṣu
cakāra, na tu jñāna-karma-kāṇḍa-pratipādya-karmasu \|
acyuta-sat-kathodaye śrutiṁ cakāra, na tv adhyātma-kathāyām \|
sat-katheti sat-śabdaḥ śrī-kṛṣṇasya gokula-līlā-kathā-paraḥ \| pṛthak
pṛthak nāma-pratipādanāt sarveṣāṁ nāmnāṁ śrī-kṛṣṇa-paratvaṁ pratipāditam
\|\|18\|\|

**krama-sandarbhaḥ 1**[^6]**:** sa vai iti trikam **\|** dāsye nimitte
\| sākṣāt-tad-dāsa-bhāva-prāpty-artham eva kāmam abhilāṣaṁ cakāra \|
ca-kārād dāso'haṁ tad-dāsyam etat karomīty evaṁ saṅkalpitavān ity arthaḥ
\| na tu tad-vyatirekeṇa tenaiva vā kāma-kāmyayā
svargādi-viṣaya-bhogecchayā cakāreti vāsanāntara-vyavacchedaḥ \|

kathaṁ cakāra ? tatrāha---yathā yena prakāreṇottamaḥ-śloka-janā ye
śrī-prahlādādayas tad-āśrayā tad-ādhārā yā bhagavad-viṣayā ratiḥ sā
bhavet, tathety arthaḥ \| atra sarvathā tatraiva saṅkhyātātma-nikṣepaḥ
kṛta iti vaiśiṣṭyāpattyā smaraṇādi-mayopāsanasyaivātmārpaṇatvam \|

**krama-sandarbhaḥ :** sarvātmaka-sakāryam ātma-nivedanaṁ, yathā---sa
vai iti trikam \| cakāra arpayāmāsa \| kṛṣṇa-padāravindayor ity ādikam
upalakṣaṇaṁ tat-sevādīnām \| liṅgaṁ śrī-mūrtiḥ \| ālayas tad-bhaktas
tan-mandirādiḥ \| śrīmat-tulasyās tat-pāda-saroja-sambandhi yat
saurabhaṁ tasmin \| tad-arpite mahā-prasādān nādau \| kāmaṁ saṅkalpaṁ ca
dāsye nimitte kathaṁ cakāra \| yathā yena prakāreṇa
uttamaḥ-śloka-janāśrayā ratiḥ sā bhaved iti \| atra sarvathā tatraiva
saṅkhyātātma-nikṣepaḥ kṛta iti vaiśiṣṭyāpattyā
smaraṇādi-mayopāsanasyaivātmārpaṇatvam \|

evam evoktam---śraddhāmṛta-kathāyāṁ me śaśvan mad-anukīrtanam \[bhā.pu.
11.19.19\] ity ārabhya evaṁ dharme manuṣyāṇāṁ \[bhā.pu. 11.19.22\] iti
\| yathā smaraṇa-kīrtana-pāda-sevana-mayam upāsanam eva
āgamokta-vidhimayatva-vaiśiṣṭyāpattyārcanam ity abhidhīyate \| tato
nāviviktatvam \| snāna-paridhānādi-kriyā cāsya
bhagavat-sevā-yogyatvāyaiveti tatrāpi nātmārpaṇa-bhakti-hānir ity
anusandheyam \|

etad ātmārpaṇaṁ śrī-balāv api sphuṭaṁ dṛśyate \| udāhṛtaṁ cedam
ātmārpaṇaṁ dharmārtha-kāmaḥ \[bhā.pu. 7.6.24\] ity ādinā
śrī-prahlāda-mate \| martyo yadā tyakta-samasta-karmā niveditātmā
\[bhā.pu. 11.29.32\] ity ādinā śrī-bhagavan-mate'pi \|

tad etad ātma-nivedanaṁ bhāvaṁ vinā bhāva-vaiśiṣṭyena ca dṛśyate \|
pūrvaṁ yathā, martyo yadā \[bhā.pu. 11.29.32\] ity ādi \| uttaraṁ
yathaikādaśa eva dāsyenātma-nivedanam \[bhā.pu. 11.11.35\] iti \| yathā
ca rukmiṇī-vākye mātmārpitaś ca bhavataḥ \[bhā.pu. 10.52.1\] iti
\|\|18-20\|\| \[bhakti-sandarbha 309\]

**viśvanāthaḥ :** tasya premṇaḥ sādhanaṁ bhakti-yogam āha---sa vai iti
tribhiḥ \| mana-ādīnāṁ cakārety anenānvayaḥ \| rājye sva-puruṣān iva
mana-ādīndriyāṇy api sa yatra yatra nyayuṅkṣa, tatra tatraiva tāni
tad-ājñāṁ śirasā nidhāyaivāsann iti asādhāraṇaṁ tasya rājñaḥ sāmrājyam
iti bhāvaḥ \| śrutiṁ śrotram acyutasya viṣṇoḥ satāṁ tad-bhaktānāṁ ca
kathodaye katakenhopakarṣe, na tu jñāna-karmādy-utkarṣe ity arthaḥ \|
mukundasya liṅgānāṁ pratimānāṁ ca ālayānāṁ mandirāṇāṁ ca
mathurādi-nitya-siddha-dhāmnāṁ ca vaiṣṇavānāṁ ca darśane \| śrīmatyās
tulasyās tat-pāda-saroja-samparkeṇa yat saurabhaṁ tasmin
bhagavac-caraṇārpita-tulasī-gandhe ity arthaḥ \| tad-arpite
mahā-prasādānne rasanāṁ jihvām \| hareḥ kṣetraṁ mathurādi-padam
anyatrāpi tan-mandirādi \| tad-anusarpaṇe tatra tatra punaḥ punar gamane
\| hṛṣīkeśasya padayoś caraṇayoḥ padānāṁ bhaktānāṁ cāpi vandane, kāmam
abhilāṣaṁ dāsye harer ahaṁ dāso bhūyāsam ity evaṁ, na tu kāma-kāmyayā
viṣaya-bhogecchāyāṁ saptamy-arthe tṛtīyā \|

kathaṁ cakāra ? uttamaḥ-śloka-janāḥ prahlādādaya āśrayo yasyās
tathā-bhūtā niṣkāmaiva ratir yathā yena prakāreṇa syād abhavad vā tathā
cakārety etat sa vai mana ity-ādiṣu sarvatraivānvitaṁ jñeyam
\|\|18-20\|\|

---o)0(o---

**\|\| 9.4.21 \|\|**

**evaṁ sadā karma-kalāpam ātmanaḥ**

**pare'dhiyajñe bhagavaty adhokṣaje \|**

**sarvātma-bhāvaṁ vidadhan mahīm imāṁ**

**tan-niṣṭha-viprābhihitaḥ śaśāsa ha \|\|**

**śrīdharaḥ :** sarvatrātmeti bhāvo bhāvanā yasmiṁs tam ātmanaḥ svasya
karmaṇāṁ kalāpaṁ samūhaṁ bhagavati vidadhat samarpayaṁs tan niṣṭhair
bhāgavatair viprair abhihitaḥ śikṣitaḥ san mahīṁ śaśāsa pālayām āsa \|
anenādhikṛto dharmo'pi yathāvad darśitaḥ \|\|21\|\|

**krama-sandarbhaḥ :** evaṁ pūrvokta-prakāreṇātma-kartṛka-karma-kalāpaṁ
pare bhagavati vidadhat \| kīdṛśam ? taṁ sarvātmanā bhāvo bhaktir yatra
tādṛśam \|\|21\|\|

**viśvanāthaḥ** : tasya tādṛśa-sāmrājya-sampattāv api bhakta-vātsalyaṁ
pratinidhy-arpaṇaṁ ca nābhūd ity āha---evam iti \| sadā pratidinam eva
\| ātmanaḥ svasya \| evaṁ karma-kalāpaṁ
smaraṇa-kīrtana-mandira-mārjanādikaṁ vidadhat svayam eva kurvan mahīṁ
śaśāsa, karma-kalāpaṁ kīdṛśam ? adhokṣaje kṛṣṇe sarveṇa
śrotrādīndriya-vṛtti-sahitenaivātmanā manasā bhāvo ratir yatas tam
adhiyajñe tapo-jñānādibhyo\'py adhiko yajñaḥ pūjā yasya tasmin
hari-bhakti-niṣṭha-brāhmaṇena abhihitaḥ tvam aṣṭāv eva yāmān nirvikṣepam
eva sarvātmanā hariṁ bhaja rājya-karmaṇi sva-niyuktair yogya-puruṣair
eva mahīṁ śādhi ceti śikṣitaḥ sann ity arthaḥ \|\|21\|\|

---o)0(o---

**\|\| 9.4.22 \|\|**

**īje'śvamedhair adhiyajñam īśvaraṁ**

**mahā-vibhūtyopacitāṅga-dakṣiṇaiḥ \|**

**tatair vasiṣṭhāsita-gautamādibhir**

**dhanvany abhisrotam asau sarasvatīm \|\|**

**śrīdharaḥ :** kiṁ ca, yajñādhiṣṭhātāram īśvaram aśva-medhair īje
ārādhayām āsa \| mahā-vibhūtyopacitāny aṅgāni dakṣiṇāś ca yeṣu taiḥ \|
vasiṣṭhādibhir hetu-bhūtais tatair vistṛtaiḥ \| dhanvani dhanva-deśe
nirudake sarasvatīm abhisrotam \| tasyāḥ pratilomam ity arthaḥ
\|\|22\|\|

**krama-sandarbhaḥ :** nanu, kathaṁ sa vai manaḥ \[bhā.pu. 9.4.18\] ity
ādau sati yajña-kriyā syād ekātmatvād ity āśaṅkyāha---vaśiṣṭhādibhis
tair iti \| vaśiṣṭhādi-dvārā kṛtair ity arthaḥ \| sarasvatīm iti
karma-mārge tasyām ādaro darśitaḥ \| abhisrotam iti kramāt
tat-tīrtha-krameṇeti bhāvaḥ \| dhanvanīti dhanva-deśāntar-gateṣv api
tat-tīrtheṣv ity arthaḥ \| etena tatrāpi puṇyatvaṁ jñāpitam \|\|22\|*\|*

**viśvanāthaḥ :** tathaiva rājyādhikārocitāśvamedhādi yajña-karaṇaṁ ca
ādi-bharatavan nirabhimānasya tasya pratinidhi-dvāraivety āha īje iti \|
mahā-sampattyaiva hetunā upacitāni samyag eva nirvyūḍhāni aṅgāni
dakṣiṇāś ca yeṣu taiḥ vaśiṣṭādi svapratinidhibhis tatair vistṛtaiḥ \|
dhanvani dhanva-deśe sarasvatīṁ sarasvatyām abhisrotaṁ sroto'bhimukham
abhilakṣya tena svayaṁ tu tato vidūre svarāja-dhānyaṁ nirvikṣepaṁ
paricaryāṁ kurvann evātitiṣṭhati vyañjitaḥ \|\|22\|\|

---o)0(o---

**\|\| 9.4.23 \|\|**

**yasya kratuṣu gīrvāṇaiḥ sadasyā ṛtvijo janāḥ \|**

**tulya-rūpāś cānimiṣā vyadṛśyanta suvāsasaḥ \|\|**

**śrīdharaḥ :** kiṁ ca, yasya kratuṣu sadasyādayo gīrvāṇaiḥ saha
bhūṣaṇādibhis tulya-rūpā vyadṛśyanta sa ittham iti caturthenānvayaḥ \|
na ca devānāṁ nimeṣābhāvād vailakṣaṇyam \| yato'nimiṣāś ca vyadṛśyanta
\| na nimiṣantīti tathā \| āścarya-darśanautsukyena teṣāṁ nimeṣoparamād
iti bhāvaḥ \|\|23\|\|

**krama-sandarbhaḥ :** *na vyākhyātam.*

**viśvanāthaḥ :** gīrvāṇairḥ saha tulya-rūpāḥ na cānimiṣatvena devānāṁ
vailakṣaṇyam vācyam \| yato manuṣyā api adbhuta-yajña-darśanād animiṣā
vyadṛśyanta dṛṣṭāḥ \|\|23\|\|

---o)0(o---

**\|\| 9.4.24 \|\|**

**svargo na prārthito yasya manujair amara-priyaḥ \|**

**śṛṇvadbhir upagāyadbhir uttamaśloka-ceṣṭitam \|\|**

**śrīdharaḥ :** yasya yadīyair manujair api svargo na prārthitas tasya
tu kā vārtā ? \|\|24\|\|

**krama-sandarbhaḥ :***na vyākhyātam.*

**viśvanāthaḥ :** yasya manujair yat pālyamāna-lokaiḥ svargo na
prārthitaḥ kiṁ svargīya-bhogād adhika-bhoga-prāptyā nety
āha---śṛṇvadbhir ity-ādi \|\|24\|\|

---o)0(o---

**\|\| 9.4.25 \|\|**

**saṁvardhayanti**[^7] **yat kāmāḥ svārājya-paribhāvitāḥ \|**

**durlabhā nāpi siddhānāṁ mukundaṁ hṛdi paśyataḥ \|\|**

**śrīdharaḥ :** āstāṁ svarga-prārthana-śaṅkāpi \| yad yataḥ mukundaṁ
hṛdi paśyatas tāñ janān kāmā viṣayā na samardhayanti na harṣayanti \|
kathaṁ-bhūtāḥ ? svārājyena svarūpa-sukhena paribhāvitā atiśāyitāḥ \| ata
eva siddhānām api durlabhāḥ \| yān iti pāṭhe yān manujān \| svārājyety
atrāpi dvitīyānta-pāṭhe manujānāṁ viśeṣaṇam \| yam iti pāṭhe yam
ambarīṣam \| paśyatām iti pāṭhe siddhānāṁ viśeṣaṇam \|\|25\|\|

**krama-sandarbhaḥ :** samardhayantīty atra svarūpa-sukhena
sārṣṭy-ādi-rūpāṇāṁ kāmānām atiśāyitā \| tasya taiḥ saha yaugapadyāt \|
tac ca bhagavad-upāsanāyā acintya-prabhāvatvaṁ darśayati \| evaṁ
sarva-mukhyasya ca niṣkarṣaṇā darśitā \| svārājyam indra-pada-tulyatā
\|\|25\|\|

**viśvanāthaḥ :** kiṁ ca, svargīya-bhogād adhike bhoge svataḥ siddhe\'pi
yadīyā manujās tatra nāsajjantety āha---samardhayantīti \| yān manujān
kāmān bhogān na samardhayanti na harṣeṇa vardhayanti, ṛdhu vṛddhau \|
kīdṛśāḥ svārājyam indra-pada-tulyaṁ sukhaṁ tena pari sarvato-bhāvena
vāsitaḥ \| yad vā, svārājyena svarūpa-sukhena mukty-ānandena vāsitā
yuktā \| ata eva siddhānām api durlabhāḥ \| tatra hetu-garbhaṁ manujān
viśinaṣṭi---mukundam ity-ādinā \| ambarīṣa-prasaṅgād iti bhāvaḥ \| yad
iti pāṭhe yady asmān mukundaṁ hṛdi paśyataḥ paribhāvitān iti pāṭhe
manuja-viśeṣaṇaṁ yam iti pāṭhe yam ambarīṣam \|\|25\|\|

---o)0(o---

**\|\| 9.4.26 \|\|**

**sa itthaṁ bhakti-yogena tapo-yuktena pārthivaḥ \|**

**sva-dharmeṇa hariṁ prīṇan sarvān kāmān śanair jahau \|\|**

**śrīdharaḥ :** evaṁ bhagavad-ārādhana-parasya kāmādy-upekṣā naiva
citram ity upasaṁharati---sa ittham iti dvābhyām \|\|26\|\|

**krama-sandarbhaḥ :** tapo'tra dvādaśī-vratādi \|\|26\|\|

**viśvanāthaḥ :**
mandira-mārjana-jala-kalaśa-vahana-vaiṣṇava-śuśrūṣaṇādinā śarīra-kaṣṭaṁ
bhoga-tyāgaś ca tapas tad-yuktena sva-dharmeṇeti bhakti-yogenety asya
viśeṣaṇaṁ, ca-kārābhāvāt, ambarīṣasya śuddha-bhaktatvāc ca,
ekānta-bhakti-bhāvenety agrimokteś ca \|\|26\|\|

---o)0(o---

**\|\| 9.4.27 \|\|**

**gṛheṣu dāreṣu suteṣu bandhuṣu**

**dvipottama-syandana-vāji-vastuṣu \|**

**akṣayya-ratnābharaṇāmbarādiṣv**

**ananta-kośeṣv akarod asan-matim \|\|**

**śrīdharaḥ :***na vyākhyātam.*

**krama-sandarbhaḥ :** gṛhādiṣu bhagavat-sevānupayogiṣv iti jñeyam
*\|*\|27\|\|

**viśvanāthaḥ :** *pūrva-śloko draṣṭavyaḥ.*

---o)0(o---

**\|\| 9.4.28 \|\|**

**tasmā adād dhariś cakraṁ pratyanīka-bhayāvaham \|**

**ekānta-bhakti-bhāvena prīto bhaktābhirakṣaṇam \|\|**

**śrīdharaḥ :** nanv evaṁ-bhūto'sau kathaṁ pratipakṣān jayet ?
tatrāha---tasmā iti \|\|28\|\|

**krama-sandarbhaḥ :** *na vyākhyātam.*

**viśvanāthaḥ :** nanv evaṁ-bhūto'sau kathaṁ pratipakṣān jayet ?
tatrāha---tasmā iti \| prīta iti tasyaikāntika-bhaktau vikṣepābhāvārtham
ity arthaḥ \|\|28\|\|

---o)0(o---

**\|\| 9.4.29 \|\|**

**ārirādhayiṣuḥ kṛṣṇaṁ mahiṣyā tulya-śīlayā \|**

**yuktaḥ sāṁvatsaraṁ vīro dadhāra dvādaśī-vratam \|\|**

**śrīdharaḥ :** tad evaṁ tasya vairāgyādikaṁ hari-bhaktiṁ coktvā
brahma-daṇḍo yatra na prābhūd iti \| yad uktaṁ tad eva
dvādaśī-vrata-niṣṭhāṁ kathayann āha---ārirādhayiṣur ity-ādinā yāvad
adhyāya-samāpti \|\|29\|\|

**krama-sandarbhaḥ :** dvādaśī-vratam \| abhīṣṭa-viśeṣa-siddhy-arthaṁ
tad viśeṣam \|\|29\|\|

**viśvanāthaḥ :** tasyaikādaśī-vrata-niṣṭhayā darśitayaiva
sarva-bhakti-niṣṭhāṁ jñāpayann āha---ārirādhayiṣur ity-ādi \|\|29\|\|

---o)0(o---

**\|\| 9.4.30 \|\|**

**vratānte kārtike māsi tri-rātraṁ samupoṣitaḥ \|**

**snātaḥ kadācit kālindyāṁ hariṁ madhuvane'rcayat \|\|**

**śrīdharaḥ :** arcayat \| aḍāgamābhāva ārṣaḥ \|\|30\|\|

**krama-sandarbhaḥ :** *na vyākhyātam.*

**viśvanāthaḥ :** tasya svāyuḥ-paryantam ekādaśī-vrata-niṣṭhatve\'pi
saṁvatsara-mātraṁ tu mathurāyām ekādaśī-vrataṁ kartavyam ity abhilāṣa
āsīd atas tat-pūrtau satyāṁ vratānta iti \| daśamī-dvādaśyor
vihitetara-bhojanābhāvena ekādaśyāṁ nirāhāratvena tri-rātram upoṣitaḥ
\|\|30\|\|

---o)0(o---

**\|\| 9.4.31 \|\|**

**mahābhiṣeka-vidhinā sarvopaskara-sampadā \|**

**abhiṣicyāmbarākalpair gandha-mālyārhaṇādibhiḥ \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** sarveṣām upaskarāṇāṁ sarvauṣadhy-ādīnāṁ ākalpair
vibhūṣaṇaiḥ \|\|31\|\|

---o)0(o---

**\|\| 9.4.32 \|\|**

**tad-gatāntara-bhāvena pūjayām āsa keśavam \|**

**brāhmaṇāṁś ca mahā-bhāgān siddhārthān api bhaktitaḥ \|\|**

**śrīdharaḥ :** brāhmaṇāṁś ca pūjayām āsa \| siddhārthān āpta-kāmān
pūjānapekṣān api \|\|32\|\|

**krama-sandarbhaḥ :** *na vyākhyātam.*

**viśvanāthaḥ :** tad-gatāntara-bhāvena tad-eka-manastvena \|\|32\|\|

---o)0(o---

**\|\| 9.4.33 \|\|**

**gavāṁ rukma-viṣāṇīnāṁ rūpyāṅghrīṇāṁ suvāsasām \|**

**payaḥśīla-vayo-rūpa-vatsopaskara-sampadām \|\|**

**śrīdharaḥ :** rūpyāṅghrīṇāṁ rūpya-khurāṇām \| payaḥ-śīlādi-saṁpado
yāsāṁ tāsām \|\|33\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.4.34 \|\|**

**prāhiṇot sādhu-viprebhyo gṛheṣu nyarbudāni ṣaṭ \|**

**bhojayitvā dvijān agre svādv annaṁ guṇavattamam \|\|**

**śrīdharaḥ :** nyarbudāni ṣaṭ ṣaṣṭi-koṭīḥ \|\|34\|\|

**krama-sandarbhaḥ :** *na vyākhyātam.*

**viśvanāthaḥ :** ṣaṭ nyarbudāni ṣaṣṭi-koṭīḥ \|\|34\|\|

---o)0(o---

**\|\| 9.4.35 \|\|**

**labdha-kāmair anujñātaḥ pāraṇāyopacakrame \|**

**tasya tarhy atithiḥ sākṣād durvāsā bhagavān abhūt \|\|**

**śrīdharaḥ :** tarhi tadaiva durvāsā atithiḥ sākṣāt pratyakṣo'bhūt
\|\|35\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.4.36 \|\|**

**tam ānarcātithiṁ bhūpaḥ pratyutthānāsanārhaṇaiḥ \|**

**yayāce'bhyavahārāya pāda-mūlam upāgataḥ \|\|**

**śrīdharaḥ :** ānarcārcitavān \| abhyavahārāya bhojanāya \|\|36\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.4.37 \|\|**

**pratinandya sa tāṁ yācñāṁ kartum āvaśyakaṁ gataḥ \|**

**nimamajja bṛhad dhyāyan kālindī-salile śubhe \|\|**

**śrīdharaḥ :** āvaśyakaṁ naiyamikaṁ mādhyāhnikaṁ karma kartuṁ gataḥ \|
bṛhad-brahma \|\|37\|\|

**krama-sandarbhaḥ :** *na vyākhyātam.*

**viśvanāthaḥ :** bṛhad-brahma \|\|37\|\|

---o)0(o---

**\|\| 9.4.38 \|\|**

**muhūrtārdhāvaśiṣṭāyāṁ dvādaśyāṁ pāraṇaṁ prati \|**

**cintayām āsa dharma-jño dvijais tad-dharma-saṅkaṭe \|\|**

*na katamenāpi vyākhyātam.*

---o)0(o---

**\|\| 9.4.39 \|\|**

**brāhmaṇātikrame doṣo dvādaśyāṁ yad apāraṇe \|**

**yat kṛtvā sādhu me bhūyād adharmo vā na māṁ spṛśet \|\|**

**śrīdharaḥ :** dharma-saṅkaṭam evāha, yad yato brāhmaṇātikrame
doṣo'dharmaḥ \| dvādaśyām apāraṇe'pi doṣo vrata-vaiguṇyam \| yat kṛtvā
yasmin kṛte \|\|39\|\|

**krama-sandarbhaḥ :** *na vyākhyātam.*

**viśvanāthaḥ :** yad yasmāt brāhmaṇātikrame dvādaśyām apāraṇe ca doṣaḥ,
tasmād atra dharma-saṅkaṭe yat kṛtvety-ādi bhūyāt bhavet \|\|39\|\|

---o)0(o---

**\|\| 9.4.40 \|\|**

**ambhasā kevalenātha kariṣye vrata-pāraṇam \|**

**āhur ab-bhakṣaṇaṁ viprā hy aśitaṁ nāśitaṁ ca tat \|\|**

**śrīdharaḥ :** evaṁ dvijaiḥ saha vicārya niścinoti---ambhaseti \|
vratasya pāraṇaṁ samāptim \| tad aśitam āhur aśitaṁ neti cāhuḥ \| śrutiś
ca---apo'śnāti tan naivāśitaṁ naivānaśitam iti \|\|40\|\|

**krama-sandarbhaḥ :** *na vyākhyātam.*

**viśvanāthaḥ :** tataś ca, viprāṁs tūṣṇīṁ sthitān samādhātum
aśaknuvato\'bhilakṣya svayam eva vicārya saniścayam āha---ambhaseti \|
he viprāḥ ! tat aśitam iti dvādaśyā anatikramaḥ nāśitam iti
brāhmaṇasyāpy anatikrama iti \| atra śrutiś ca---apo'śnāti tan
naivāśitaṁ naivānaśitam iti \|\|40\|\|

---o)0(o---

**\|\| 9.4.41 \|\|**

**ity apaḥ prāśya rājarṣiś cintayan manasācyutam \|**

**pratyacaṣṭa kuru-śreṣṭha dvijāgamanam eva saḥ \|\|**

**śrīdharaḥ, viśvanāthaḥ :** pratyacaṣṭa pratyaikṣata \|\|41\|\|

**krama-sandarbhaḥ :** *na vyākhyātam.*

---o)0(o---

**\|\| 9.4.42 \|\|**

**durvāsā yamunā-kūlāt kṛtāvaśyaka āgataḥ \|**

**rājñābhinanditas tasya bubudhe ceṣṭitaṁ dhiyā \|\|**

*na katamenāpi vyākhyātam.*

---o)0(o---

**\|\| 9.4.43 \|\|**

**manyunā pracalad-gātro bhru-kuṭī-kuṭilānanaḥ \|**

**bubhukṣitaś ca sutarāṁ kṛtāñjalim abhāṣata \|\|**

**śrīdharaḥ :** pracalat kampamānaṁ gātraṁ yasya \| bhru-kuṭībhyāṁ
kuṭilam ānanaṁ yasya \|\|43\|\|

**krama-sandarbhaḥ, viśvanāthaḥ:** *na vyākhyātam.*

---o)0(o---

**\|\| 9.4.44 \|\|**

**aho asya nṛśaṁsasya śriyonmattasya paśyata \|**

**dharma-vyatikramaṁ viṣṇor abhaktasyeśa**[^8]**-māninaḥ \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** vastv-arthaś ca nṛbhiḥ sarva-lokaiḥ śaṁsaḥ stutir
yasya, śriyāpi unmattasya mattaṁ mada-stambhād uttīrṇasya, na vidyate
bhakto yasmāt tasya, īśe sveṣṭa-deve māninaḥ dvādaśy-anatikramād
ādaravataḥ, īśair indrādyair api mānanīyasyeti vā, dharmasya vyatikramaṁ
viṣṇv-arthe\'natikramaṁ paśyata \|\|44\|\|

---o)0(o---

**\|\| 9.4.45 \|\|**

**yo mām atithim āyātam ātithyena nimantrya ca \|**

**adattvā bhuktavāṁs tasya sadyas te darśaye phalam \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** atīti \| adaḥ pacādy ac, adatvena bhuktatvenāpi na
bhuktavān tasya dvādaśī-brāhmaṇayor anatikramasya phalaṁ
mada-mogha-jaṭānalasya vaiyarthyaṁ mahā-tejīyaso\'pi mama
cakrānala-dahyamānatvaṁ tvad-anyataḥ kuto\'py anistāraṁ brahmaṇyenāpi
bhagavatā brahma-vādino\'pi mama tiraskārādikaṁ darśayāmi \|\|45\|\|

---o)0(o---

**\|\| 9.4.46 \|\|**

**evaṁ bruvāṇa utkṛtya jaṭāṁ roṣa-pradīpitaḥ \|**

**tayā sa nirmame tasmai kṛtyāṁ kālānalopamām \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** tasmai taṁ hantum \|\|46\|\|

---o)0(o---

**\|\| 9.4.47 \|\|**

**tām āpatantīṁ jvalatīm asi-hastāṁ padā bhuvam \|**

**vepayantīṁ samudvīkṣya na cacāla padān nṛpaḥ \|\|**

**śrīdharaḥ, krama-sandarbhaḥ :** *na vyākhyātam.*

**caitanya-mata-mañjuṣā :** na cacāla padān nṛpa iti \| bhagavān eva
rakṣiṣyatīti viśvāsāt, na tv ahaṅkārāt \|\|47\|\|

**viśvanāthaḥ :** padān na cacāleti---brahma-tejasaḥ pratikartum
anarhatvaṁ, sarvathā sahanārhatvaṁ ca vibhāvyeti bhāvaḥ \|\|47\|\|

---o)0(o---

**\|\| 9.4.48 \|\|**

**prāg diṣṭaṁ bhṛtya-rakṣāyāṁ puruṣeṇa mahātmanā \|**

**dadāha kṛtyāṁ tāṁ cakraṁ kruddhāhim iva pāvakaḥ \|\|**

**śrīdharaḥ :** kruddham ahiṁ pāvako dāvāgnir iva \|\|48\|\|

**krama-sandarbhaḥ :** *na vyākhyātam.*

**viśvanāthaḥ :cakraṁ** kartṛ **kṛtyāṁ dadāha** \| nanu kiṁ rājñā
sva-rakṣārthaṁ niveditaṁ sad dadāha ? na hi na hi, **prāk** ambarīṣasya
bhajana-prārambha-daśām ārabhyaiva kvāpi svāpakāri-loke\'py
anapakaraṇa-svabhāvaṁ tasyālakṣya **puruṣeṇa** bhakta-vatsalenaiva
bhagavatādiṣṭam---\"he cakra ! yadāsya prāṇa-saṅkaṭam āpatati, tadā tvam
eva svayam evāsyābhihantāraṁ jahi\" ity ādiṣṭam \| pāvako dāvāgniḥ
\|\|48\|\|

---o)0(o---

**\|\| 9.4.49 \|\|**

**tad abhidravad udvīkṣya sva-prayāsaṁ ca niṣphalam \|**

**durvāsā dudruve bhīto dikṣu prāṇa-parīpsayā \|\|**

**śrīdharaḥ :** niṣphalam udvīkṣya \|\|49\|\|

**krama-sandarbhaḥ :** *na vyākhyātam.*

**viśvanāthaḥ :** tac cakraṁ kṛtyāṁ dagdhvāpi **abhi** abhimukhaṁ svam
api dagdhuṁ **dravad** dhāvat vīkṣya \|\|49\|\|

---o)0(o---

**\|\| 9.4.50 \|\|**

**tam anvadhāvad bhagavad-rathāṅgaṁ**

**dāvāgnir uddhūta-śikho yathāhim \|**

**tathānuṣaktaṁ munir īkṣamāṇo**

**guhāṁ vivikṣuḥ prasasāra meroḥ \|\|**

**śrīdharaḥ : anuṣaktaṁ** pṛṣṭhataḥ saṁsaktam \| **meror guhāṁ vivikṣur
adhāvat** \|\|50\|\|

**krama-sandarbhaḥ :** *na vyākhyātam.*

**viśvanāthaḥ :** anuṣaktaṁ pṛṣṭhataḥ saṁlagnam ivety arthaḥ \|\|50\|\|

---o)0(o---

**\|\| 9.4.51 \|\|**

**diśo nabhaḥ kṣmāṁ vivarān samudrān**

**lokān sa-pālāṁs tridivaṁ gataḥ saḥ \|**

**yato yato dhāvati tatra tatra**

**sudarśanaṁ duṣprasahaṁ dadarśa \|\|**

*na katamenāpi vyākhyātam.*

---o)0(o---

**\|\| 9.4.52 \|\|**

**alabdha-nāthaḥ sa sadā kutaścit**

**santrasta-citto'raṇam eṣamāṇaḥ \|**

**devaṁ viriñcaṁ samagād vidhātas**

**trāhy ātma-yone'jita-tejaso mām \|\|**

**śrīdharaḥ :** araṇam eṣamāṇaḥ śaraṇam icchan \| ajita-tejaso hareś
cakrāt \|\|52\|\|

**krama-sandarbhaḥ :** *na vyākhyātam.*

**viśvanāthaḥ :araṇaṁ** śaraṇam **eṣamāṇaḥ** anviṣyan \|\|52\|\|

---o)0(o---

**\|\| 9.4.53-54 \|\|**

**śrī-brahmovāca---**

**sthānaṁ madīyaṁ saha-viśvam etat**

**krīḍāvasāne dvi-parārdha-saṁjñe \|**

**bhrū-bhaṅga-mātreṇa hi sandidhakṣoḥ**

**kālātmano yasya tirobhaviṣyati \|\|**

**ahaṁ bhavo dakṣa-bhṛgu-pradhānāḥ**

**prajeśa-bhūteśa-sureśa-mukhyāḥ \|**

**sarve vayaṁ yan-niyamaṁ prapannā**

**mūrdhny arpitaṁ loka-hitaṁ vahāmaḥ \|\|**

**śrīdharaḥ : etat** sarvaṁ **yasya bhrū-bhaṅga-mātreṇa tirobhaviṣyati**
\| kadā ? **krīḍāyā avasāne** \| tad api kadā ? **dvi-parārdha-saṁjñe**
kāle \| ato **vayaṁ sarve yasya niyamam** ājñāṁ **prapannāḥ** prāptāḥ
santo **loka-hitaṁ** yathā bhavaty evaṁ tan **niyamaṁmūrdhny arpitaṁ
vahāmaḥ** \| atas \"tad-bhakta-drohiṇaṁ tvāṁ rakṣituṁ na samartho'ham\"
iti śeṣaḥ, yat-tador nitya-saṁbandhāt \|\|54-55\|\|

**caitanya-mata-mañjuṣā :** brahma-vākyaṁ---aye durvāsaḥ ! katham
atrāgato'si ? ahaṁ trātā na bhavāmi, yato'haṁ tad-vaśa eva \| tasmād ito
gacchety āha---sthānaṁ madīyam ity-ādi \|\|53\|\|

**krama-sandarbhaḥ : sarve vayam** iti svasya guṇāvatāratve'py
āveśāvatāratvam eva pūrvavat \|\|54\|\|

**viśvanāthaḥ : dviparārdha-saṁjñe** kāle yasya **kālātmanaḥ**
kāla-rūpaṁ yat svarūpaṁ tasmāt \| **prapannā vayaṁ loka-hitaṁ** yathā
syāt tathā **yad-ājñāṁ vahāmaḥ** \| atas \"tad-bhakta-drohiṇaṁ tvāṁ
rakṣituṁ na samartho'ham\" iti śeṣaḥ, yat-tador nitya-sambandhāt
\|\|53-54\|\|

---o)0(o---

**\|\| 9.4.55 \|\|**

**pratyākhyāto viriñcena viṣṇu-cakropatāpitaḥ \|**

**durvāsāḥ śaraṇaṁ yātaḥ śarvaṁ kailāsa-vāsinam \|\|**

*na katamenāpi vyākhyātam.*

---o)0(o---

**\|\| 9.4.56 \|\|**

**śrī-rudra uvāca---**

**vayaṁ na tāta prabhavāma bhūmni**

**yasmin pare'nye'py aja-jīva-kośāḥ \|**

**bhavanti kāle na bhavanti hīdṛśāḥ**

**sahasraśo yatra vayaṁ bhramāmaḥ \|\|**

**śrīdharaḥ :** śrī-rudro'pi pratyācaṣṭe---vayam iti caturbhiḥ \|
**bhūmni** mahati \| mahattvam evāha---**yasmin** parameśvare \| **ajā**
brahmāṇas ta eva **jīvāḥ**, teṣāṁ **kośā** upādhi-bhūtā
brahmāṇḍa-vigrahā īdṛśā dṛśyamāna-brahmāṇḍa-pramāṇā anye'pi bhavanti
jāyante naśyanti ca \| yatra yeṣu brahmāṇḍeṣu lokeśābhimānino vayaṁ
bhramāmaḥ \|\|56\|\|

**caitanya-mata-mañjuṣā :** vayaṁ na tāteti \| tāta-śabda ākrośa-paraḥ
\| vayam īdṛśāḥ sahasraśo yasmin bhūmni bhramāma eva \|\|56\|\|

**krama-sandarbhaḥ :** vayaṁ neti catuṣkam \|\|56\|\|

**viśvanāthaḥ : yasmin** parameśvare **ajā** brahmāṇa eva **jīvāḥ**,
teṣāṁ **koṣā** upādhi-bhūtāḥ brahmāṇḍāni, **anye'pi bhavanti** jāyante
naśyanti ca \| **yatra** yeṣu brahmāṇḍeṣu lokeśābhimānino **vayaṁ
bhramāmaḥ** \|\|56\|\|

---o)0(o---

**\|\| 9.4.57-59 \|\|**

**ahaṁ sanat-kumāraś ca nārado bhagavān ajaḥ \|**

**kapilo'pāntaratamo devalo dharma āsuriḥ \|\|**

**marīci-pramukhāś cānye siddheśāḥ pāra-darśanāḥ \|**

**vidāma na vayaṁ sarve yan-māyāṁ māyayāvṛtāḥ \|\|**

**tasya viśveśvarasyedaṁ śastraṁ durviṣahaṁ hi naḥ \|**

**tam evaṁ śaraṇaṁ yāhi haris te śaṁ vidhāsyati \|\|**

**śrīdharaḥ :** nanu sarvajñasya tava bhramaḥ kutaḥ ? tatrāha---aham iti
\|\|59\|\|

**krama-sandarbhaḥ :** tasyety ādi pūrvavat \|\|59\|\|

**viśvanāthaḥ :** nanu sarvajñasya tava kuto bhramaḥ ? tatrāha---aham
iti \| **pāradarśinaḥ** sarvajñā api **yasyamāyāṁ na vidmaḥ**
\|\|57-59\|\|

---o)0(o---

**\|\| 9.4.60 \|\|**

**tato nirāśo durvāsāḥ padaṁ bhagavato yayau \|**

**vaikuṇṭhākhyaṁ yad adhyāste śrīnivāsaḥ śriyā saha \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** nirāśa iti \| śiva śiva ! mad-brahma-tejasvitvābhimāno
rasātalaṁ gataḥ, anyenāpi brahmādinā kenāpy ahaṁ na trātaḥ \|
mad-iṣṭa-devaḥ śambhur māṁ rakṣiṣyatīty āśā āsīt, sāpi vyarthā babhūva
\| samprati yasya bhaktena etāṁ duravasthām ahaṁ prāpitaḥ, tasyaiva
viṣṇoḥ sannidhir mama sva-prāṇa-rakṣārthaṁ gantavyo babhūva \| dhiṅ me !
lajjāṁ prāṇāṁś ceti nirvedo dhvanitaḥ \|\|60\|\|

---o)0(o---

**\|\| 9.4.61 \|\|**

**sandahyamāno'jita-śastra-vahninā**

**tat-pāda-mūle patitaḥ sa-vepathuḥ \|**

**āhācyutānanta sad-īpsita prabho**

**kṛtāgasaṁ māvahi viśva-bhāvana \|\|**

**śrīdharaḥ :** he satām īpsita ! mā mām ava pāhi \|\|61\|\|

**krama-sandarbhaḥ :** *na vyākhyātam.*

**viśvanāthaḥ :** mā mām ava pāhi \|\|61\|\|

---o)0(o---

**\|\| 9.4.62 \|\|**

**ajānatā te paramānubhāvaṁ**

**kṛtaṁ mayāghaṁ bhavataḥ priyāṇām \|**

**vidhehi tasyāpacitiṁ vidhātar**

**mucyeta yan-nāmny udite nārako'pi \|\|**

**śrīdharaḥ :** aparādhaṁ nivedayan prārthayate---ajānateti \| **aghaṁ**
duḥkham \| **apacitiṁ** niṣkṛtim \| mad-bhakta-drohe niṣkṛtiṁ na
paśyāmīti cet, tatrāha---yasya tava **nāmni** kīrtite **narakas to'pi
mucyate**, tasya tava kim aśakyam ? iti bhāvaḥ \|\|62\|\|

**krama-sandarbhaḥ : nārako** narakastho'pi \| kiṁ punas tavāgrata eva
śaraṇāgataḥ ? ity arthaḥ \| yathoktaṁ nārasiṁhe---

> yathā yathā harer nāma kīrtayanti sma nārakāḥ \|
>
> tathā tathā harau bhaktim udvahanto divaṁ yayuḥ \|\| iti \|\|62\|\|

**viśvanāthaḥ :** agham aparādhaḥ apacitiṁ niṣkṛtim \|\|62\|\|

---o)0(o---

**\|\| 9.4.63 \|\|**

**śrī-bhagavān uvāca---**

**ahaṁ bhakta-parādhīno hy asvatantra iva dvija \|**

**sādhubhir grasta-hṛdayo bhaktair bhakta-jana-priyaḥ \|\|**

**śrīdharaḥ :***na vyākhyātam.*

**krama-sandarbhaḥ :** ātmanaḥ sarvathā bhakta-vaśatvaṁ sthāpayati
ṣaḍbhiḥ \| tatra tat pratijānīte---aham iti \| yathā hy **asvatantro**
jīvaḥ parādhīno bhavati, tathaivāhaṁ **bhakta-parādhīna** ity arthaḥ \|
tatra hetuḥ---bhaktākhyaiḥ sādhubhiḥ projjhita-kaitavair
mumukṣā-paryanta-kāmanā-rahitair grastaṁ bhaktyā parama-vaśīkṛtaṁ
hṛdayaṁ yasya saḥ \| tatra hetuḥ---**bhakta-janeṣu priyaḥ,**
tat-prīti-lābhenātiprītimān \| yad vā, bhaktānāṁ ye janās te'pi priyā
yasya, so'ham iti kaimutyaṁ darśitam \|\|63\|\|\[prīti-sandarbhaḥ 62\]

**viśvanāthaḥ :** yathā mad-adhīnatvenāsvātantryāt brahma-rudrādayas
tvāṁ trātuṁ nāśaknuvaṁs tathaivāham api parādhīnas tvāṁ trātuṁ na
śaknomīty āha---aham iti \| nanu tvaṁ svayam eva
bhakta-parādhīnī-bhavasi, na tu bhaktais tvaṁ parādhinīkṛtum iṣṭo'tas
tvaṁ svatantra evāsi ? satyaṁ, svatantro'py ahaṁ svecchayaiva
bhakta-paratantrī bhavāmīti \| sva-svabhāvasya prāyo dustyajatvād
iva-śabdaḥ \|\
\
etādṛśa-mad-duḥkha-darśane'pi tava karuṇā nodayate ? iti cet, satyam \|
karuṇā khalu yasya dharmas tan-mana eva mama nāstīty āha---**sādhubhir**
mokṣa-paryanta-kāmanā-śūnyatvād uttamair **bhaktairgrastam**
ātma-vaśīkṛtaṁ **hṛdayaṁ** yasya saḥ \| ditsitaṁ mokṣādikaṁ teṣām
arocakatvād ayogyam ālakṣya mayā sva-hṛdayam eva balād dattam \| tair
api tad gṛhītvā sva-hṛdayenaikīkṛtya sādaraṁ sthāpitam iti dhvaniḥ \|
ata eva teṣām anukampye eva mamānukampeti bhakta-kṛpānugāminī
bhagavat-kṛpeti sarva-loka-prasiddhaḥ \| tvayā jñāyata evety anudhvaniḥ
\| bhaktānāṁ janā api priyā yasya kim uta te iti \| he dvija !
vipra-baṭo ! idam api na kim api parāmṛśasīti bhāvaḥ \|\|63\|\|

---o)0(o---

**\|\| 9.4.64 \|\|**

**nāham ātmānam āśāse mad-bhaktaiḥ sādhubhir vinā \|**

**śriyaṁ cātyantikīṁ brahman yeṣāṁ gatir ahaṁ parā \|\|**

**śrīdharaḥ : nāśāse** na spṛhayāmi \|\|64\|\|

**caitanya-mata-mañjuṣā :** bhagavān vadati---yadyapy ahaṁ brahmaṇya
evāsmi, tathāpi ahaṁ priyo na bhavāmi ity upekṣā-sūcanam \|\|64\|\|

**krama-sandarbhaḥ :** tad eva sthāpayati pañcabhiḥ \| bhagavad-ānandaḥ
khalu dvidhā---svarūpānandaḥ, svarūpa-śakty-ānandaś ca \| antimaś ca
dvidhā---mānasānanda aiśvaryānandaś ca \| tatrānena tadīyeṣu
mānasānandeṣu bhakty-ānandasya sāmrājyaṁ darśitam \| svarūpānandeṣv
aiśvaryānandeṣu cāha padyābhyām \| tatra svānubhavena pramāṇayan
svarūpānandānubhavasya tac-chakty-ānandānubhavasya ca
bhakta-bhāvānandānubhavād gauṇatvaṁ darśayati \| tena ca
bhakta-bhāvasyāhlādinī-sāratvam abhipraiti---nāham iti \| nāśāse na
spṛhayāmi \|\|64\|\| \[prīti-sandarbhaḥ 63\]

**viśvanāthaḥ :** bhaktās te kiyat prīti-viṣayāḥ ? iti cet, śṛṇu tattvam
ity āha---nāham iti \| yatra ātmani ramaṇād aham ātmārāma iti prasiddhas
tam **ātmānam** api **bhaktair vinā nāśāse** na kāṅkṣe, iti
mat-svarūpa-bhūtānandād api mad-bhakta-svarūpānando'tispṛhaṇīya iti
dvayor api cid-rūpatve'pi bhakta-vartinyā bhakter
anugrahākhya-cid-vṛtti-vipāka-rūpāyāḥ sarva-cit-sāra-bhūtatvān
mamānanda-svarūpasyāpy ānandakatvād ākarṣakatvāc ca \| **śriyaṁ**
ṣaḍ-aiśvarya-sampattim **ātyantikīṁ** nityām api yair vinā bandhyām iva
vedmīti bhāvaḥ \| **yeṣāṁ** bhaktānām **aham eva gatir** eka upādeya ity
arthaḥ \|\|64\|\|

---o)0(o---

**\|\| 9.4.65 \|\|**

**ye dārāgāra-putrāpta-prāṇān vittam imaṁ param \|**

**hitvā māṁ śaraṇaṁ yātāḥ kathaṁ tāṁs tyaktum utsahe \|\|**

**śrīdharaḥ :** imaṁ paraṁ ca lokaṁ hitvā \|\|65\|\|

**caitanya-mata-mañjuṣā :** sarva-bhūta-samasya te kuto bhakteṣv
adhika-pakṣapāta ity āha---ye dārāgāra-putrā ity-ādi \| tān kathaṁ
tyaktum utsahe ? \|\|65\|\|

**krama-sandarbhaḥ :** teṣu kāruṇyeṣv api kāraṇaṁ darśayann anyathā
svasmin kṛtaghna-tvāpātaṁ yojayati---ye dāreti \| paraṁ
sālokyādi-prāpti-paryantam \| \[atrānurūpa-padyārthaḥ 3.25.22 śloke
draṣṭavyaḥ.\] \|\|65\|\|

**viśvanāthaḥ :**\"bho brahmaṇya-deva ! brāhmaṇaṁ māṁ nopekṣasva\" iti
cet, \"satyaṁ, tarhi kiṁ bhaktān upekṣe ? bhaktāpakārakasya tava
rakṣaṇena svata eva bhaktās tyaktā bhaveyuḥ, tat tu nopapadyata eva\"
ity āha---ye iti \| \"bhaktāḥ khalu te mad-arthe
parama-premāspada-dustyaja-dārādy-āsaktim atyajan \| brāhmaṇas tvaṁ
mad-arthaṁ kim atyajaḥ ? tad brūhi\" iti bhāvaḥ \| \"na cāmbarīṣeṇa kim
api tyaktam ?\" iti vaktavyam \| \"yadā tvayāmbarīṣa-vadhārthaṁ kṛtyā
viniyuktā, tadā tena sva-deha-rakṣāpekṣayā pada-mātram api nābhidrutam,
tvayātmārāmeṇa mahā-viraktena sva-deha-rakṣārthaṁ, jagad eva
parikrāmyatā brahma-rudrādayo\'pi prārthitāḥ \| etenaiva svasya tasya ca
mūlyaṁ jānīhi \| kim adhikaṁ tvam abodho bodhayitavyaḥ ?\" iti
\|\|65\|\|

\[atrānurūpa-padyārthaḥ 3.25.22 śloke draṣṭavyaḥ \]

---o)0(o---

**\|\| 9.4.66 \|\|**

**mayi nirbaddha-hṛdayāḥ sādhavaḥ sama-darśanāḥ \|**

**vaśe kurvanti māṁ bhaktyā sat-striyaḥ sat-patiṁ yathā \|\|**

**śrīdharaḥ :***na vyākhyātam.*

**caitanya-mata-mañjuṣā :** na te tyajyantāṁ nāma, kathaṁ tad-vaśo
bhavasi ? tatrāha---te māṁ vaśe kurvanti, mayā kiṁ kartavyam ? kaḥ kam
iva ? sat-striyaḥ sat-patim yathā \| tayoḥ sattvaṁ
kāmādy-upādhi-śūnyatvam \| ataḥ sat-striya iva sat-patiṁ māṁ ye
bhajanti, teṣām ahaṁ vaśaḥ syām, iti tathā bhajane vidhiḥ \|\|66\|\|

**krama-sandarbhaḥ :** tad ubhayaṁ dṛṣṭāntena ca sthāpayati---mayīti \|
yato **mayi nirbaddha-hṛdayāḥ**, ataḥ **sādhavaḥ** projjhita-kaitavāḥ,
ata eva **sama-darśanāḥ**, anyatra rāga-dveṣa-rahitāś ca \| atra
dṛṣṭāntenāṁśataḥ sakhyātmikā bhaktir lakṣyate \|\|66\|\|

**viśvanāthaḥ :** yuṣmābhir brahma-vādibhir apy ahaṁ durvaśa eva \| tais
tu vaśīkṛta evāham asmīty āha---mayīti \| **mayy** eva hṛdayasya
nirbaddhatvāt **sādhavaḥ** niṣkāmāḥ, **sama-darśanāḥ** svasya pareṣāṁ ca
duḥkhādikaṁ samaṁ paśyantaḥ \|\|66\|\|

---o)0(o---

**\|\| 9.4.67 \|\|**

**mat-sevayā pratītaṁ te sālokyādi-catuṣṭayam \|**

**necchanti sevayā pūrṇāḥ kuto'nyat kāla-viplutam \|\|**

**śrīdharaḥ :pratītaṁ** prāptam api \|\|67\|\|

**sanātana-gosvāmī :** vaśe kurvanti māṁ bhaktyā \[bhā.pu. 9.4.66\] iti
durvāsasaṁ prati śrī-bhagavatā pūrva-ślokata uktam \| nanu teṣām
apekṣitaṁ kiñcid anyat pradāyātmānaṁ svatantrayati cet,
tatrāha---mat-sevayeti \| **pratītaṁ** svataḥ prāptam api \| ādi-śabdena
sārūpya-sāmīpya-sāyujyāni \| **sevayā** mad-bhaktyaiva **pūrṇāḥ**
paripūrṇa-kāmāḥ \| paramānanda-rasa-bhūtā vā \| sevāṁ vinā nānyat kim
api vāñchantīty arthaḥ, bhakter eva svataḥ parama-phalatvāt \| sadā
bhaktyaikāsaktatvāt teṣām ahaṁ vaśya eveti durvāsasaṁ prati
vākya-tātparyam \|\|67\|\| (ha.bha.vi. 11.604)

**krama-sandarbhaḥ :** sālokyādi-pañca-vidha-muktīnām avicyutatvaṁ
darśayan kaimutyena tāṁ prīti-bhaktim atiśayena darśayati---mat-sevayeti
\| atrānyasya **kāla-viplutatvam** iti mat-sevāyās tad-abhāva-prāpter
nirguṇatvaṁ siddham \| kuto'nyad ? iti sālokyādīnāṁ kālenāviplutatvam \|
tasmāt sālokyādibhyo'tiśaye tu kim uteti \|\|67\|\|

**viśvanāthaḥ :** teṣāṁ niṣkāmatvasya parama-kāṣṭhām āha---mat-sevayeti
\| pratītaṁ svataḥ prāptam api kuto\'nyat ? iti sālokyādīnāṁ
kālenāviplutatvaṁ darśayati \| **kāla-viplutatvaṁ** pārameṣṭhyādi
\|\|67\|\|

---o)0(o---

**\|\| 9.4.68 \|\|**

**sādhavo hṛdayaṁ mahyaṁ sādhūnāṁ hṛdayaṁ tv aham \|**

**mad anyat te na jānanti nāhaṁ tebhyo manāg api \|\|**

**śrīdharaḥ :***na vyākhyātam.*

**krama-sandarbhaḥ :** bhaktir evainaṁ nayati, bhaktir evainaṁ
darśayati, bhakti-vaśaḥ puruṣo, bhaktir eva bhūyasī \[māṭhara-śrutiḥ\]
iti śruyate \| tasmād evaṁ vivicyate---yā caivaṁ bhagavantaṁ svānandena
mādayati, sā kiṁ-lakṣaṇā syāt ? iti \| na tāvat sāṅkhyānām iva
prākṛta-sattva-maya-māyikānanda-rūpā, bhagavato
māyānabhibhāvyatva-śruteḥ svatas tṛptatvāc ca \| na ca nirviśeṣa-vādinām
iva bhagavat-svarūpānanda-rūpā, atiśayānupapatteḥ \| ato natarāṁ jīvasya
svarūpānanda-rūpā, atyanta kṣudratvāt tasya \|

> hlādinī sandhinī samvit tvayy ekā sarva-saṁsthitau \|
>
> hlāda-tāpa-karī miśrā tvayi no guṇa-varjjite \|\| \[vi.pu. 1.12.69\]

iti viṣṇu-purāṇānusāreṇa
hlādiny-ākhya-tadīya-svarūpa-śakty-ānanda-rūpaivety avaśiṣyate, yayā
khalu bhagavān svarūpānandam anubhavati,
yad-ānandenānanda-viśeṣī-bhavati, yayaiva taṁ tam ānandam anyān apy
anubhāvayatīti \|

atha tasyā api bhagavati sadaiva vartamānatayātiśayānupapattes tv evaṁ
vivecanīyam, śrutārthānyathānupapatty-arthāpatti-pramāṇa-siddhatvāt \|
tasyā hlādinyā eva kāpi sarvānandātiśāyinī vṛttir nityaṁ bhakta-vṛndeṣv
eva nikṣipyamāṇā bhagavat-prīty-ākhyayā vartate \| atas tad-anubhavena
śrī-bhagavān api śrīmad-bhakteṣu prīty-atiśayaṁ bhajata iti \| ata eva
tat-sukhena bhakta-bhagavatoḥ parasparam āveśam āha---sādhava iti \|
**mahyaṁ** mama \| hṛdayena svasya sāmānādhikaraṇye bījam āha---**mad
anyad** iti \| atyantāveśenaikatāpattyā jvalal-lohādāv agni-vyapadeśavad
atrāpy abheda-nirdeśa ity arthaḥ \|\|68\|\| \[prīti-sandarbha 65\]

**viśvanāthaḥ :** kiṁ ca, māṁ santāpayate tubhyaṁ samucitaṁ phalaṁ
ditsann api yan na dadāmi, etām eva me parāṁ brahmaṇyatām avehīty
āha---sādhava iti \| **mahyaṁ** mama ambarīṣaṁ jvālayitum icchaṁs tvaṁ
mad-dhṛdayam eva jvālayituṁ pravṛtto\'bhūr ity arthaḥ \|

tarhi tvad-aparādha evāyaṁ cet \"tvac-caraṇe patāmi prasīda\" ity ata
āha---**sādhūnāṁ hṛdayaṁ tv ahaṁ** sādhūnāṁ hṛdaya-prasāde saty eva
mat-prasāda ity ato yāhi tam ambarīṣam eva prasādayeti bhāvaḥ \|

nanu \"ambarīṣo māṁ nimantryābhojayitvaiva bhuktavān \| atas tad-doṣam
api kiṁ na paśyasi ?\" iti \| tatrāha---**mad anyat te na jānanti** iti
mac-cikīrṣitam evāmbarīṣeṇa kṛtam iti bhāvaḥ \|\
\
\"tarhi tvām evāhaṁ pṛcchāmi, brūhi, brāhmaṇa-dvādaśyor madhye kasyādaro
dharmaḥ ?\" iti cet, \"yāhi, tam ambarīṣam eva pṛccha \| sa eva tvāṁ
dharma-śāstra-tattvānabhijñaṁ bodhayiṣyati \| mātra lajjāṁ kām api
kārṣīḥ \| tādṛśo nāham api vidmaḥ\" ity āha---**nāhaṁ tebhyaḥ** sakāśāt
**manāg api** adhikaṁ **jānāmi** ity arthaḥ \|

tena śrutau pānīyasyāśitatvānaśitatvayos tulya-darśanāt
dvādaśī-brāhmaṇayos tulya evādaraḥ kṛto mad-bhaktenāmbarīṣeṇa, tvaṁ tv
anabhijñas tan nājñāsīr iti dhvaniḥ \| durvāsās tu phala-darśanena
dvādaśyā eva bhaktitvāt sarva-dharmādhikyaṁ nirdhārayann ambarīṣaṁ kim
api na pṛṣṭavān ity anudhvaniḥ \|\|68\|\|

---o)0(o---

**\|\| 9.4.69 \|\|**

**upāyaṁ kathayiṣyāmi tava vipra śṛṇuṣva tat \|**

**ayaṁ hy ātmābhicāras te yatas taṁ yāhi mā ciram \|**

**sādhuṣu prahitaṁ tejaḥ prahartuḥ kurute'śivam \|\|**

**śrīdharaḥ : ātmanas** tavaiva **abhicāro** hiṁsā yato'bhūt tam eva
yātu \| aśivam anartham \|\|69\|\|

**krama-sandarbhaḥ :** *na vyākhyātam.*

**viśvanāthaḥ :** kiṁ ca, tad api tava nistāropāyaṁ spaṣṭam eva bravīmi
śṛṇv ity āha---ayam iti \| yasya vadhārthaṁ tvayā **abhicāraḥ** kṛtaḥ,
**tam** ambarīṣam eva **yāhi** \| sa eva kṛpālus tvāṁ trāsyate nānya iti
bhāvaḥ \| na cāmbarīṣaṁ tvaṁ sva-duḥkhadaṁ manyethā ity āha---sādhuṣv
iti \|\|69\|\|

---o)0(o---

**\|\| 9.4.70 \|\|**

**tapo vidyā ca viprāṇāṁ niḥśreyasa-kare ubhe \|**

**te eva durvinītasya kalpete kartur anyathā \|\|**

**śrīdharaḥ :** tapo-vidyā-sampannasya mama katham anarthaḥ samajani ?
iti mā sma vismayaṁ kārṣīr ity āha---tapa iti \|\|70\|\|

**caitanya-mata-mañjuṣā :** bhavān durvinīta evety āha---te eva
durvinītasyety-ādi \|\|70\|\|

**krama-sandarbhaḥ :** *na vyākhyātam.*

**viśvanāthaḥ :** tapo-vidyā-sampannasya mama kutastarām ambarīṣāt
kṣatriyāt paritrāṇaṁ yujyate ? iti ced apātrasya tava tapo-vidye naiva
staḥ, pratyuta te viparīte evety āha---tapa iti \|
**durvinītasyakartus** tad-āśrayasya \| **anyathā kalpete**
viparīta-phale bhavataḥ \|\|70\|\|

---o)0(o---

**\|\| 9.4.71 \|\|**

**brahmaṁs tad gaccha bhadraṁ te nābhāga-tanayaṁ nṛpam \|**

**kṣamāpaya mahā-bhāgaṁ tataḥ śāntir bhaviṣyati \|\|**

*na katamenāpi vyākhyātam.*

---o)0(o---

iti sārārtha-darśinyāṁ harṣiṇyāṁ bhakta-cetasām \|

trayodaśo'yaṁ navame saṅgataḥ saṅgataḥ satām \|\|\*\|\|

---o)0(o---

> iti śrīmad-bhāgavate mahā-purāṇe brahma-sūtra-bhāṣye
>
> pāramahaṁsyaṁ saṁhitāyāṁ vaiyāsikyāṁ
>
> navama-skandhe caturtho'dhyāyaḥ \|

\|\| 9.4 \|\|

(9.5)

### atha pañcamo'dhyāyaḥ

**\|\| 9.5.1 \|\|**

**śrī-śuka uvāca---**

**evaṁ bhagavatādiṣṭo durvāsāś cakra-tāpitaḥ \|**

**ambarīṣam upāvṛtya tat-pādau duḥkhito'grahīt \|\|**

**śrīdharaḥ :**

pañcame viṣṇu-cakraṁ tu prasādya prāṇa-saṅkaṭāt \|

durvāsā rakṣitas tena tathā tad vṛttam īryate \|\|1\|\|

**krama-sandarbhaḥ :** *na vyākhyātam.*

**viśvanāthaḥ :**

pādau spṛśan muniś cakre prāsādyaivāvitaḥ stuvan \|

bhojitaṁ cāmbarīṣeṇa pañcame'nte vanaṁ gatam \|\|1\|\|

---o)0(o---

**\|\| 9.5.2 \|\|**

**tasya sodyamam āvīkṣya**[^9] **pāda-sparśa-vilajjitaḥ \|**

**astāvīt tad dharer astraṁ kṛpayā pīḍito bhṛśam \|\|**

**śrīdharaḥ :** sa udyamanam iti chedaḥ \| su-lopaḥ pāda-pūraṇārthaḥ
\|\|2\|\|

**krama-sandarbhaḥ :** tasyeti \| taiḥ tatra su-lopaḥ pāda-pūraṇa ity
asya bhāvaḥ, soci lope cet pāda-pūraṇaṁ \[6.1.234\] iti
ṣaṣṭhādhyāya-prathama-pāda-gata-sūtreṇety arthaḥ \| anyathā lopaḥ
śākalyasya \[8.3.19\] iti tat-sthānīyasya lope tri-pādī-gatatvāt,
pūrvatrāsiddhaṁ \[8.2.1\] iti nyāyena sandhir na syāt \|\|2\|\|

**viśvanāthaḥ :** tasya durvāsasaḥ **so**'mbarīṣaḥ **udyamaṁ**
stuvādy-artham udyamam \| soci lope cet pāda-pūraṇaṁ \[6.1.234\] iti
sa-lope sandhiḥ \|\|2\|\|

---o)0(o---

**\|\| 9.5.3 \|\|**

**ambarīṣa uvāca---**

**tvam agnir bhagavān sūryas tvaṁ somo jyotiṣāṁ patiḥ \|**

**tvam āpas tvaṁ kṣitir vyoma vāyur mātrendriyāṇi ca \|\|**

**śrīdharaḥ :** jyotiṣāṁ nakṣatrāṇāṁ patiḥ somas tvam \| mātrāṇīndriyāṇi
ca \| tvac-chaktyaivāgny-ādayaḥ svaṁ svaṁ kāryaṁ kurvantīty arthaḥ
\|\|3\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.5.4 \|\|**

**sudarśana namas tubhyaṁ sahasrārācyuta-priya \|**

**sarvāstra-ghātin viprāya svasti bhūyā iḍaspate \|\|**

**śrīdharaḥ :** sahasram arā yasya he sahasrāra ! svasti śaraṇaṁ bhūyāḥ
\| iḍaspate pṛthvīpate ! \|\|4\|\|

**krama-sandarbhaḥ :** *na vyākhyātam.*

**viśvanāthaḥ :** he sahasrāra ! he iḍaspate ! pṛthvī-pate !! \|\|4\|\|

---o)0(o---

**\|\| 9.5.5 \|\|**

**tvaṁ dharmas tvam ṛtaṁ satyaṁ tvaṁ yajño'khila-yajña-bhuk \|**

**tvaṁ loka-pālaḥ sarvātmā tvaṁ tejaḥ pauruṣaṁ param \|\|**

**śrīdharaḥ :** brāhmaṇa-rakṣaṇaṁ tava yuktam evety āha---tvaṁ dharma
iti \| na ca taveyam atistutir ity āha---**pauruṣaṁ** puruṣasyeśvarasya
**paraṁ tejaḥ** sāmarthyaṁ tvam \| ayaṁ bhāvaḥ---sa aikṣata \[aitareya
1.1.1\] ity-ādi-śruti-prasiddhaṁ bhagavataḥ śobhanaṁ darśanaṁ
sudarśanaṁ, tata eva sarvaṁ jātam \| atas **tvam** eva **sarvātmeti**
\|\|5\|\|

**krama-sandarbhaḥ :** *na vyākhyātam.*

**viśvanāthaḥ : ṛtaṁ** ca sunṛtā vāṇī, **satyaṁ** ca sama-darśanam \|
**pauruṣaṁ** vaiṣṇavaṁ **tejaḥ**

\|\|5\|\|

---o)0(o---

**\|\| 9.5.6 \|\|**

**namaḥ sunābhākhila-dharma-setave**

**hy adharma-śīlāsura-dhūma-ketave \|**

**trailokya-gopāya viśuddha-varcase**

**mano-javāyādbhuta-karmaṇe gṛṇe \|\|**

**śrīdharaḥ :** he **sunabha** ! adbhuta-karmāṇaṁ tvāṁ kaḥ stotuṁ
samarthaḥ ? atas tubhyaṁ kevalaṁ namo **gṛṇa** ity anvayaḥ \|
adbhuta-karmatvam evāha---**akhilānāṁ dharmāṇāṁ setave** maryādā-rūpāya
\| ata **evādharma-śīlānām asurāṇāṁ dhūma-ketave** dāhakāya \|
**trailokyaṁ gopāyatīti** tathā \| **viśuddham** atyujjvalaṁ **varcas**
tejo yasya tasmai \|\|6\|\|

**krama-sandarbhaḥ :** *na vyākhyātam.*

**viśvanāthaḥ :** tarhi bhakti-dharma-setu-pālāya tubhyaṁ druyantam etam
adhārmikaṁ vipram avaśyam āha---**adharma-śīlā** ye **asurās** teṣāṁ
**dhūma-ketave** iti dharma-śīlā asurā adharma-śīlā viprāś ca vyāvṛttāḥ
\| he **sunābha** ! tubhyaṁ namo **gṛṇe** stotuṁ sāmarthyābhāvād iti
bhāvaḥ \|\|6\|\|

---o)0(o---

**\|\| 9.5.7 \|\|**

**tvat-tejasā dharma-mayena saṁhṛtaṁ**

**tamaḥ prakāśaś ca dṛśo mahātmanām \|**

**duratyayas te mahimā girāṁ pate**

**tvad-rūpam etat sad-asat parāvaram \|\|**

**śrīdharaḥ :** tad eva prapañcayati---tvat-tejaseti dvābhyām \|
sūryādīnāṁ prakāśaś ca \| tvayaiva rūpyate prakāśyata iti tvad-rūpam
\|\|7\|\|

**krama-sandarbhaḥ :** dharma-mayena tvat-tejasā'das tamaḥ saṁhataṁ
mahātmanāṁ sūryādīnāṁ prakāśaś ca tvat-tejasaiva bhavati ata eva te tava
mahimā duratyayaḥ yata etat sad api tvad-rūpaṁ tvat-prakāśyam eva
\|\|7\|\|

**viśvanāthaḥ :** nanu tejasvi-mānino'sya viprasya cikitsā
avaśya-kartavyety ata āha---tvat-tejasā tvat-tejo vibhūti-rūpeṇa
sūryādinā dṛśaḥ sarva-cakṣuṣas tathā mahātmanāṁ dṛśo jñānasya ca
prakāśas tvat-tejasaiva bhavati \| tad-rūpam etat tavaiva
parameśvaratvān na hīśvaraḥ sva-tejo'nyasmin tejasvini darśayed iti
bhāvaḥ \|\|7\|\|

---o)0(o---

**\|\| 9.5.8 \|\|**

**yadā visṛṣṭas tvam anañjanena vai**

**balaṁ praviṣṭo'jita daitya-dānavam \|**

**bāhūdarorv-aṅghri-śiro-dharāṇi**

**vṛścann ajasraṁ pradhane virājase \|\|**

**śrīdharaḥ :** he **ajita** ! anañjanena śrī-hariṇā yadā visṛṣṭas tvaṁ
tadā daitya-dānavānāṁ balaṁ praviṣṭaḥ san, teṣāṁ bāhv-ādīn bhindan
virājase \| pāṭhāntare ūrjitā daitya-dānavā yasmiṁs tad-balam \|
pūrva-padena sandhir ārṣaḥ \|\|8\|\|

**krama-sandarbhaḥ :** *na vyākhyātam.*

**viśvanāthaḥ :** nanu tad apy anena saha vihartu-kāmo'smīti cen maivaṁ
tavāsura-saṅgrāma eva vihāra-raṅga-bhūmir ity āha---yadeti \| anañjanena
śrī-hariṇā he ajita ! praviṣṭorjita-daitya-dānavam iti pāṭhe ūrjitā
daitya-dānavā yatra tad-balaṁ sandhir ārṣaḥ \| vṛścan chindan pradhane
saṅgrāme \|\|8\|\|

---o)0(o---

**\|\| 9.5.9 \|\|**

**sa tvaṁ jagat-trāṇa khala-prahāṇaye**

**nirūpitaḥ sarva-saho gadā-bhṛtā \|**

**viprasya cāsmat-kula-daiva-hetave**

**vidhehi bhadraṁ tad anugraho hi naḥ \|\|**

**śrīdharaḥ :** kiṁ ca, tvayā bhagavan-niyuktena khalānām eva daṇḍaḥ
kāryaḥ, sādhavas tu rakṣaṇīyāḥ, ato viprasya rakṣaṇenāsmān anugṛhāṇety
āha---sa tvam iti \| he **jagat-trāṇa** ! sa evaṁ-bhūtas tvaṁ
**khalānām** eva **prahārārthaṁ nirūpito** niyuktaḥ \|
ato'**smat-kulasyadaiva-hetave** bhāgya-lābhāya **viprasyabhadraṁ
vidhehi,tad** eva **no'nugrahaḥ** \|\|9\|\|

**krama-sandarbhaḥ : prahāṇaye** prakṛṣṭa-hāny-artham \|\|9\|\|

**viśvanāthaḥ :** nanv ahaṁ tvad-vidveṣi-saṁhārāya bhagavatā niyuktas
tatra na kevalam evam evety āha---he **jagat-trāṇa** ! **khalānāṁ
prahāṇaye** saṁhārāya, **sarvaṁ-sahaḥ** sarva-bala-svarūpaḥ \| yad vā,
vātsalyāt sarvam apy aparādham asmākaṁ sahase iti sarva-sahaḥ \| asya
**viprasya** aparādhaḥ kṣamyatām iti bhāvaḥ \| ca cāsya mad-vidveṣitvam
ity āha \| **asmat-kulasya daiva-hetave** bhāgya-lābhāya **viprasya
bhadraṁ vidhehi** \|\|9\|\|

---o)0(o---

**\|\| 9.5.10 \|\|**

**yady asti dattam iṣṭaṁ vā sva-dharmo vā svanuṣṭhitaḥ \|**

**kulaṁ no vipra-daivaṁ ced dvijo bhavatu vijvaraḥ \|\|**

**śrīdharaḥ :** sarva-sukṛtārpaṇena vipra-rakṣāṁ prārthayate---yady
astīti dvābhyām \| vipro daivaṁ devatā yasmiṁs tat \|\|10\|\|

**krama-sandarbhaḥ :** tatra bhagavat-prīti-mātrārthaṁ yad yat kṛtaṁ,
tat tac chuddhiṁ parīkṣate---yady astīti dvābhyām \| dvija iti \|
dvijasya vijarībhāvaṁ kurvīthā ity arthaḥ \| anyathāyaṁ mahān atyayaḥ
syād iti bhāvaḥ \|\|10-11\|\|

**viśvanāthaḥ :** tad api vipram atyajac cakram ālakṣya śapathaṁ kurvann
āha---yady astīti vipra-devatākam \|\|10\|\|

---o)0(o---

**\|\| 9.5.11 \|\|**

**yadi no bhagavān prīta ekaḥ sarva-guṇāśrayaḥ \|**

**sarva-bhūtātma-bhāvena dvijo bhavatu vijvaraḥ \|\|**

**śrīdharaḥ :** tatra bhagavat-prīti-mātrārthaṁ yad yat kṛtaṁ,
tat-tad-buddhiṁ parīkṣyate---dvija iti \| dvijasya vijvarī-bhāvaṁ
kurvīthā ity arthaḥ \| anyathā'yaṁ mahān atyayaḥ syād iti bhāvaḥ
\|\|11\|\|

**krama-sandarbhaḥ :** *na vyākhyātam.*

**viśvanāthaḥ :** taṁ śapatham amānayac cakram ālokyāsādhāraṇaṁ śapatham
āha---yadīti sarveṣu bhūteṣu ātmana iva yo bhāvas tena yadi prītaḥ
\|\|11\|\|

---o)0(o---

**\|\| 9.5.12 \|\|**

**śrī-śuka uvāca---**

**iti saṁstuvato rājño viṣṇu-cakraṁ sudarśanam \|**

**aśāmyat sarvato vipraṁ pradahad rāja-yācñayā \|\|**

**śrīdharaḥ :** rājñas tasyaiva yācñayā \|\|12\|\|

**krama-sandarbhaḥ :** *na vyākhyātam.*

**viśvanāthaḥ :** vipraṁ sarvataḥ pradahad apy aśāmyat \|\|12\|\|

---o)0(o---

**\|\| 9.5.13 \|\|**

**sa mukto'strāgni-tāpena durvāsāḥ svastimāṁs tataḥ \|**

**praśaśaṁsa tam urvīśaṁ yuñjānaḥ paramāśiṣaḥ \|\|**

*na katamenāpi vyākhyātam.*

---o)0(o---

**\|\| 9.5.14 \|\|**

**durvāsā uvāca---**

**aho ananta-dāsānāṁ mahattvaṁ dṛṣṭam adya me \|**

**kṛtāgaso'pi yad rājan maṅgalāni samīhase \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** kṛtāgaso'pi tvad-amaṅgalam īhamānasyāpīty arthaḥ
\|\|14\|\|

---o)0(o---

**\|\| 9.5.15 \|\|**

**duṣkaraḥ ko nu sādhūnāṁ dustyajo vā mahātmanām \|**

**yaiḥ saṅgṛhīto bhagavān sātvatām ṛṣabho hariḥ \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** duṣkaro'nugrahaḥ dustyajo'parādhaḥ \| saṅgṛhīta iti
yathānyair dhanāni saṅgṛhyante tathety arthaḥ \| hariḥ saṅgṛhīto'pi
tadīyaṁ cetasś cārayatīty arthaḥ \|\|15\|\|

---o)0(o---

**\|\| 9.5.16-17 \|\|**

**yan-nāma-śruti-mātreṇa pumān bhavati nirmalaḥ \|**

**tasya tīrtha-padaḥ kiṁ vā dāsānām avaśiṣyate \|\|**

**rājann anugṛhīto'haṁ tvayātikaruṇātmanā \|**

**mad-aghaṁ pṛṣṭhataḥ kṛtvā prāṇā yan me'bhirakṣitāḥ \|\|**

*na katamenāpi vyākhyātam.*

---o)0(o---

**\|\| 9.5.18 \|\|**

**rājā tam akṛtāhāraḥ pratyāgamana-kāṅkṣayā \|**

**caraṇāv upasaṅgṛhya prasādya samabhojayat \|\|**

**śrīdharaḥ :** rājety-ādi-śloka-dvayaṁ śukoktiḥ \|\|18\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.5.19 \|\|**

**so'śitvādṛtam ānītam ātithyaṁ sārva-kāmikam \|**

**tṛptātmā nṛpatiṁ prāha bhujyatām iti sādaram \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** sa durvāsā ādṛtaṁ yathā syāt tathā ānītam ātithyārtham
annādikam \|\|19\|\|

---o)0(o---

**\|\| 9.5.20 \|\|**

**prīto'smy anugṛhīto'smi tava bhāgavatasya vai \|**

**darśana-sparśanālāpair ātithyenātma-medhasā \|\|**

**śrīdharaḥ :** prīto'smīti śloka-dvayaṁ punaś ca viproktiḥ \| ātmani
medhā yena tenātithyena \|\|20\|\|

**krama-sandarbhaḥ :** *na vyākhyātam.*

**viśvanāthaḥ :tava darśanādibhiḥ** kartṛbhir **anugṛhītaḥ**, ata eva
**prītaḥ** \| asmīti vartamāna-nirdeśāt pūrvas tv adarśanādibhir
naivānugṛhīto'ham aprīta evābhuvaṁ, yatas tvāṁ nirāgasam api jvalayituṁ
mahā-krodhāndhaḥ kṛtyām asṛjam \| tena bhakta-karmakāṇy eva
tad-viṣayaka-bhakty-utthāny eva darśanādīni yadi syuḥ, tadaiva tāni
tapasvi-jñāni-viprān anugṛhṇanti nānyathety atrāham eva dṛṣṭānta iti
siddhānto dhvanitaḥ \| tathā ātma-medhasā ātmano mama medhasā īdṛśyā
buddhyā yady ambarīṣa-vacana-grahaṇa-pratipādanīyaṁ me buddhir
nābhaviṣyat, tadā katham atariṣyaṁ, tena cakra-datta-mahā-tāpo'pi mama
paramopakārakaḥ saṁsāra-tāraka-bhakti-mārga-jñāpako'bhūd iti bhāvaḥ
\|\|20\|\|

---o)0(o---

**\|\| 9.5.21 \|\|**

**karmāvadātam etat te gāyanti svaḥ-striyo muhuḥ \|**

**kīrtiṁ parama-puṇyāṁ ca kīrtayiṣyati bhūr iyam \|\|**

**śrīdharaḥ :** bhūr iyaṁ tatra-stho janaḥ kīrtayiṣyati \|\|21\|\|

**krama-sandarbhaḥ :** *na vyākhyātam.*

**viśvanāthaḥ :** avadātaṁ śuddham \|\|21\|\|

---o)0(o---

**\|\| 9.5.22 \|\|**

**śrī-śuka uvāca---**

**evaṁ saṅkīrtya rājānaṁ durvāsāḥ paritoṣitaḥ \|**

**yayau vihāyasāmantrya brahma-lokam ahaitukam \|\|**

**śrīdharaḥ :** *na vyākhyātam.*

**krama-sandarbhaḥ :** ahaitukam iti \| na vidyante haitukāḥ
śuṣka-tarka-niṣṭha-veda-bahir-mukhā yatra tam ity arthaḥ \|\|22\|\|

**viśvanāthaḥ :** brahma-lokam iti tatratya-brahmānubhavinaḥ sva-bandhūn
prati svīya-svāsthyaṁ harer bhakta-vaśyatāṁ bhaktānāṁ bhakteś
mahā-prabhāvaṁ vaktum iti bhāvaḥ \| na vidyante haitukāḥ
śuṣka-tarka-niṣṭhā yatra tam \|\|22\|\|

---o)0(o---

**\|\| 9.5.23 \|\|**

**saṁvatsaro'tyagāt tāvad yāvatā nāgato gataḥ \|**

**munis tad-darśanākāṅkṣo rājāb-bhakṣo babhūva ha \|\|**

**śrīdharaḥ :** tasya dhairyātiśayam āha---**gatomuniryāvatā
nāgatastāvat saṁvatsaro**'tikrānta iti \|\|23\|\|

**krama-sandarbhaḥ : ab-bhakṣaḥ** pūrvam ab-mātraṁ bhakṣitavān
**rājātad-darśanākāṅkṣa** eva **babhūva,** na tu tāvan-mātram api
bhakṣitavān ity arthaḥ \| dvijopayogād iti pavitram iti dvijānāṁ
bhagavat-pradhānānām upayogena śrī-bhagavataḥ prīty-atiśayāt \|\|23\|\|

**viśvanāthaḥ : gato munir yāvatā** kālena **nāgatas tāvat
saṁvatsaro'tyagāt** niṣkrāntaḥ \|\|23\|\|

---o)0(o---

**\|\| 9.5.24 \|\|**

**gate'tha durvāsasi so'mbarīṣo**

**dvijopayogātipavitram āharat \|**

**ṛṣer vimokṣaṁ vyasanaṁ ca vīkṣya**

**mene sva-vīryaṁ ca parānubhāvam \|\|**

**śrīdharaḥ :** dvijasyopayogena bhojanenāti-pavitram āharad bubhuje \|
sva-vīryaṁ ca dhairyādi-lakṣaṇaṁ parānubhāvaṁ bhagavataḥ prabhāvaṁ mene
\|\|24\|\|

**krama-sandarbhaḥ :** *na vyākhyātam.*

**viśvanāthaḥ :** dvijasya upayogena atipavitram āharat āhāraṁ kṛtavān
\| sva-vīryaṁ ca dhairyādi-lakṣaṇaṁ parasya bhagavata evānubhāvaṁ
prabhāvaṁ, na tu svasya \|\|24\|\|

---o)0(o---

**\|\| 9.5.25 \|\|**

**evaṁ vidhāneka-guṇaḥ sa rājā**

**parātmani brahmaṇi vāsudeve \|**

**kriyā-kalāpaiḥ samuvāha bhaktiṁ**

**yayāviriñcyān nirayāṁś cakāra \|\|**[^10]

**madhvaḥ**[^11] **:**

brahmādi-bhakti-koṭy-aṁśād aṁśo naivāmbarīṣake \|

naivānyasya ca kasyāpi tathāpi harir īśvaraḥ \|\|

tātkālikopaceyatvāt teṣāṁ yaśasa ādirāṭ \|

brahmādayaś ca tat-kīrtiṁ vyañjayāmāsur uttamāḥ \|\|

mohanāya ca daityānāṁ brahmāder nindanāya ca \|

anyārthaṁ ca svayaṁ viṣṇur brahmādyāś ca nirāśiṣaḥ \|\|

mānuṣeṣūttamatvāc ca teṣāṁ bhakty-ādibhir guṇaiḥ \|\|

brahmāder viṣṇv-adhīnatva-jñāpanāya ca kevalam \|

durvāsāś ca svayaṁ rudras tathāpy anyāyyam uktavān \|\|

tasyāpy anugrahārthāya darpa-nāśārtham eva ca \|\| iti gāruḍe
\|\|25\|\|[^12]

**śrīdharaḥ :evaṁ-vidhāaneke guṇā** yasya saḥ \| **ā-viriñcān**
viriñca-pada-sahitān bhogān **niraya**-prāyān apaśyad ity arthaḥ
\|\|25\|\|

**caitanya-mata-mañjuṣā :** parātmani brahmaṇi vāsudeva ity-ādi \|
**vāsudeve** vasudevātmaje śrī-kṛṣṇe **brahmaṇi** adhiṣṭhāne
**paramātmaṇi** paraḥ parātparaḥ parama-nityaḥ paramottame ātmā
śrī-vigraho'sya \|\|25\|\|

**krama-sandarbhaḥ :** *na vyākhyātam.*

**viśvanāthaḥ :** parātmanīti paramātmā brahma bhagavān ity eka-tattvo
yo vāsudevas tasmin \| kriyā-kalāpair mandira-mārjanādyair yayā bhaktyā
āviriñcyāt bhogān naraka-tulyān \|\|25\|\|

---o)0(o---

**\|\| 9.5.26 \|\|**

**śrī-śuka uvāca---**

**athāmbarīṣas tanayeṣu rājyaṁ**

**samāna-śīleṣu visṛjya dhīraḥ \|**

**vanaṁ viveśātmani vāsudeve**

**mano dadhad dhvasta-guṇa-pravāhaḥ \|\|**

**śrīdharaḥ :***na vyākhyātam.*

**krama-sandarbhaḥ :** tādṛśopadravāntaram āśaṅkya putrasya yogyatāṁ
dṛṣṭvā ca tatra sthitiṁ vihāya vane mānasa-sevāyām eva manaś cakārety
āha---atheti \|\|26\|\|

**viśvanāthaḥ :** mano dadhat mano dhātuṁ vanaṁ viveśa \|\|26\|\|

---o)0(o---

**\|\| 9.5.27 \|\|**

**ity etat puṇyam ākhyānam ambarīṣasya bhūpate \|**

**saṅkīrtayann anudhyāyan bhakto bhagavato bhavet \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** nanu sa vai manaḥ kṛṣṇa-padāravindayor ity
uktergārhasthye'pi sampūrṇaṁ mano bhagavaty āsīd eva satyaṁ bhaktāv
anurāgiṇaḥ khalu mahā-dhana-gṛdhnor vaṇija iva svabhāvo bhavet \|
koṭīśvaro'pi vaṇig ātmānam alpa-dhanaṁ manyamāno dhanam upārjayituṁ
yathā samudrāntam api gacchati tathaiva bhakto'pi bhaktim upārjayitum
iti \|\|27\|\|

---o)0(o---

\|\| \***9.5.28 \|\|**

**ambarīṣasya caritaṁ ye śṛṇvanti mahātmanaḥ \|\
muktiṁ prayānti te sarve bhaktyā viṣṇoḥ prasādataḥ \|\|**

*na katamenāpi vyākhyātam.*

iti sārārtha-darśinyāṁ harṣiṇyāṁ bhakta-cetasām \|

navame pañcamo'dhyāyaḥ saṅgataḥ saṅgataḥ satām \|\|\*\|\|

---o)0(o---

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ navama-skandhe
>
> saubharyākhyāne pañcamo'dhyāyaḥ \|

\|\| 9.5 \|\|

(9.6)

### atha ṣaṣṭho'dhyāyaḥ

### saubharyākhyāne

**\|\| 9.6.1 \|\|**

**śrī-śuka uvāca---**

**virūpaḥ ketumān chambhur ambarīṣa-sutās trayaḥ \|**

**virūpāt pṛṣadaśvo'bhūt tat-putras tu rathītaraḥ \|\|**

**śrīdharaḥ :**

ṣaṣṭhārambhe'mbarīṣasya vaṁśam uktvā tataḥ param \|

ṣaṣṭhādy-aṣṭabhir adhyāyair ikṣvakor vaṁśa ucyate \|\|

tatra ṣaṣṭhe śaśādādir māndhātranto nirūpyate \|

prasaṅgāt saubharer ākhyā māndhātṛ-tanayāpateḥ \|\|

**krama-sandarbhaḥ :** *na vyākhyātam.*

**viśvanāthaḥ :**

ṣaṣṭhe śaśādendra-vāha-yuvanāśva-kathocyate \|

māndhātuś ca caritrāntaḥ saubharyākhyānam adbhutam \|\|1\|\|

---o)0(o---

**\|\| 9.6.2 \|\|**

**rathītarasyāprajasya bhāryāyāṁ tantave'rthitaḥ \|**

**aṅgirā janayām āsa brahma-varcasvinaḥ sutān \|\|**

**śrīdharaḥ, viśvanāthaḥ :** tantave santānārtham \|\|2\|\|

**krama-sandarbhaḥ** : *na vyākhyātam.*

---o)0(o---

**\|\| 9.6.3 \|\|**

**ete kṣetra-prasūtā vai punas tv āṅgirasāḥ smṛtāḥ \|**

**rathītarāṇāṁ pravarāḥ kṣetropetā dvi-jātayaḥ \|\|**

**śrīdharaḥ :** ye aṅgirasā janitā ete rathītarasya kṣetre prasūtatvena
rathītara-gotrāḥ santo'ṅgiraso vīryeṇa prasūtatvād āṅgirasāś ca punar
api rathītarāṇām anyeṣāṁ jātānāṁ pravarā mukhyāḥ smṛtāḥ \| yataḥ
kṣatropetā brāhmaṇā ity arthaḥ \|\|3\|\|

**krama-sandarbhaḥ :** *na vyākhyātam.*

**viśvanāthaḥ :** rathītarasya kṣetre bhāryāyāṁ prasūtatvād aṅgiraso
vīrya-jātatvād ete rathītara-pravara-patratvena prasiddhāḥ kṣatropetāḥ
\| dvijātayo viprāḥ dve jātī yeṣāṁ te ity anvartha-saṁjñāḥ \|\|3\|\|

---o)0(o---

**\|\| 9.6.4 \|\|**

**kṣuvatas tu manor jajñe ikṣvākur ghrāṇataḥ sutaḥ \|**

**tasya putra-śata-jyeṣṭhā vikukṣi-nimi-daṇḍakāḥ \|\|**

**śrīdharaḥ :** tad evaṁ manor daśasu putreṣu pṛṣadhraś ca kaviś ca
viraktatvān na vaṁśa-pravartakau \| karūṣādīnāṁ ca saptānāṁ vaṁśās
tāratamya-krameṇoktāḥ \| idānīm ativitatam ikṣvākor vaṁśam
āha---kṣuvatas tv ity-ādinā yāvat soma-vaṁśa-prastāvaḥ \| kṣutaṁ kurvato
manor ghrānato jajñe \| śraddhāyāṁ janayām āsa daśa-putrān iti pūrvoktaṁ
bāhulyābhi-prāyeṇeti draṣṭavyam \| putrāṇāṁ śate jyeṣṭhāḥ \|\|4\|\|

**krama-sandarbhaḥ :** *na vyākhyātam.*

**viśvanāthaḥ :** manor jyeṣṭha-putrasyātivitatam ikṣvākor vaṁśam
āha---kṣuvatas tv ity-ādinā \| kṣutaṁ kurvato manor ghrānato jajñe \|
śraddhāyāṁ janayām āsa daśa-putrān iti bāhulyābhi-prāyeṇeti
svāmi-caraṇāḥ \|\|4\|\|

---o)0(o---

**\|\| 9.6.5 \|\|**

**teṣāṁ purastād abhavann āryāvarte nṛpā nṛpa \|**

**pañca-viṁśatiḥ paścāc ca trayo madhye'pare'nyataḥ \|\|**

**śrīdharaḥ :** "āryāvartaḥ puṇya-bhūmir madhyaṁ vindhya-himālayoḥ"
tasmin purastāt samudra-paryantaṁ maṇḍala-vibhāgena pañca-viṁśatir nṛpā
abhavan \| he nṛpa, tathaiva paścāc ca pañca-viṁśatiḥ \| madhye tu
jyeṣṭhās trayaḥ \| apare tv anyate dakṣiṇottarādiṣu \|\|5\|\|

**krama-sandarbhaḥ :** *na vyākhyātam.*

**viśvanāthaḥ :** āryavartaḥ puṇya-bhūmir madhyaṁ vindhya-himālayoḥ \|
tasmin purastāt samudra-paryantaṁ pṛthak pṛthaṅ maṇḍaleṣu pañcaviṁśatir
nṛpā abhavan \| paścāc ca tathaiva pañcaviṁśatiḥ, madhye jyeṣṭhās trayaḥ
\| apare tu anyataḥ anyatra dakṣiṇottarādiṣu \|\|5\|\|

---o)0(o---

**\|\| 9.6.6 \|\|**

**sa ekadāṣṭakā-śrāddhe ikṣvākuḥ sutam ādiśat \|**

**māṁsam ānīyatāṁ medhyaṁ vikukṣe gaccha mā ciram \|\|**

**śrīdharaḥ :** vikukṣir eva śaśāda iti viśruta iti vakṣyati \| tatra
hetum āha---sa ekadeti caturbhiḥ \|\|6\|\|

**krama-sandarbhaḥ :** *na vyākhyātam.*

**viśvanāthaḥ :** vikukṣiḥ śaśāda saṁjño\'bhūt \| tatra hetum āha---sa
iti caturbhiḥ \|\|6\|\|

---o)0(o---

**\|\| 9.6.7 \|\|**

**tatheti sa vanaṁ gatvā mṛgān hatvā kriyārhaṇān \|**

**śrānto bubhukṣito vīraḥ śaśaṁ cādad apasmṛtiḥ \|\|**

**śrīdharaḥ :** kriyārhaṇān śrāddhārhān \| ādad abhakṣayat \|\|7\|\|

**krama-sandarbhaḥ, viśvanāthaḥ :***na vyākhyātam.*

---o)0(o---

**\|\| 9.6.8 \|\|**

**śeṣaṁ nivedayām āsa pitre tena ca tad-guruḥ \|**

**coditaḥ prokṣaṇāyāha duṣṭam etad akarmakam \|\|**

**śrīdharaḥ :** tad gurur vasiṣṭhaḥ \| prokṣaṇāya śrāddhocita-saṁskārāya
\|\|8\|\|

**krama-sandarbhaḥ :** *na vyākhyātam.*

**viśvanāthaḥ :** tad gurur vasiṣṭhaḥ \| duṣṭam ity agra-bhāgasthaṁ
vikukṣiṇā bhuktatvāt \|\|8\|\|

---o)0(o---

**\|\| 9.6.9 \|\|**

**jñātvā putrasya tat karma guruṇābhihitaṁ nṛpaḥ \|**

**deśān niḥsārayām āsa sutaṁ tyakta-vidhiṁ ruṣā \|\|**

**śrīdharaḥ :** tyakto vidhiḥ sad-ācāro yena tam \|\|9\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.6.10 \|\|**

**sa tu vipreṇa saṁvādaṁ jñāpakena**[^13] **samācaran \|**

**tyaktvā kalevaraṁ yogī sa tenāvāpa yat param \|\|**

**śrīdharaḥ : sa tv** ikṣvākuḥ \| **jñāpakena** vasiṣṭhena \|
rājya-bhogena virakto yogī saṁstena kalevaraṁ tyaktvā sa yat paraṁ
tattvaṁ tad avāpa \|\|10\|\|

**krama-sandarbhaḥ :** samācaran babhūveti śeṣaḥ \| samācarad iti pāṭhe
tu dvitīyaṁ sa iti padaṁ sārthakam eva \| kvacic ca ṭīkā-pāṭhaḥ \| sa
yat paraṁ tattvaṁ tad avāpeti \|\|10\|\|

**viśvanāthaḥ :sa tv** ikṣvākuḥ \| **jñāpakena** jñāna-dāyinā vasiṣṭhena
\|\|10\|\|

---o)0(o---

**\|\| 9.6.11 \|\|**

**pitary uparate'bhyetya vikukṣiḥ pṛthivīm imām \|**

**śāsad īje hariṁ yajñaiḥ śaśāda iti viśrutaḥ \|\|**

**śrīdharaḥ : śāsat** pālayan **harim īje** \|\|11\|\|

**krama-sandarbhaḥ :** tenaiva para-datta-jñāna-prabhāvena jīvad-daśāyām
api doṣātikramam āha---pitarīti \| **īje harim** iti
hari-yajana-prabhāveṇaiva pitṛ-tyāga-doṣaṁ cātikrāntavān iti jñeyam
*\|\|*11\|\|

**viśvanāthaḥ : śāsat** pālayan san \|\|11\|\|

---o)0(o---

**\|\| 9.6.12 \|\|**

**purañjayas tasya suta indravāha itīritaḥ \|**

**kakutstha iti cāpy uktaḥ śṛṇu nāmāni karmabhiḥ \|\|**

**śrīdharaḥ :** daitya-purasya jayāt **purañjayaḥ**, indro vāho yasyeti
**indra-vāhaḥ**, kakudi sthitatvāt **kakut-stha** iti ca, śaśāda-sutasya
trīṇi nāmāni tat-tat-karma-nimittāni \|\|12\|\|

**krama-sandarbhaḥ :** *na vyākhyātam.*

**viśvanāthaḥ :** daitya-purasya jayāt **purañjayaḥ**, indro vāho
yasyeti **indra-vāhaḥ**, kakudi sthitatvāt **kakut-stha** iti karmabhir
iti yaiḥ karmabhis trīṇi nāmāni tat-tat-karma-nimittāni śṛṇv ity arthaḥ
\|\|12\|\|

---o)0(o---

**\|\| 9.6.13 \|\|**

**kṛtānta āsīt samaro devānāṁ saha dānavaiḥ \|**

**pārṣṇigrāho vṛto vīro devair daitya-parājitaiḥ \|\|**

**śrīdharaḥ :** tāny eva vyācakṣāṇa āha---kṛtānta iti saptabhiḥ \| kṛtaṁ
viśvam antayatīti tathā **pārṣṇi-grāhaḥ** sahāyaḥ \|\|13\|\|

**krama-sandarbhaḥ :** *na vyākhyātam.*

**viśvanāthaḥ : kṛtasya** viśvasya **anto** nāśo yasmāt tādṛśaḥ
**samara** āsīt \| tatra **devaiḥ** pārṣṇi-grāho vṛtaḥ \|\|13\|\|

---o)0(o---

**\|\| 9.6.14 \|\|**

**vacanād deva-devasya viṣṇor viśvātmanaḥ prabhoḥ \|**

**vāhanatve vṛtas tasya babhūvendro mahā-vṛṣaḥ \|\|**

**śrīdharaḥ :** indro yadi mama vāhanaṁ syāt, tarhi daityān haniṣyāmīti
\| tena **vāhanatvena vṛtaḥ** sann **indro** lajjayā tad anaṅgīkurvan
viṣṇor vacanāt **tasya** vāhanatvāya **mahān vṛṣobabhūv**ety arthaḥ
\|\|14\|\|

**krama-sandarbhaḥ :** *na vyākhyātam.*

**viśvanāthaḥ :** indro yadi mama vāhanaṁ syāt, tadā daityān haniṣyāmīti
\| tena **vāhanatvenavṛtaḥ** sann **indro** lajjayā tad anaṅgī-kurvan
viṣṇor vacanāt tasya vāhanatvāya **mahān vṛṣobabhūv**ety arthaḥ
\|\|14\|\|

---o)0(o---

**\|\| 9.6.15 \|\|**

**sa sannaddho dhanur divyam ādāya viśikhān chitān \|**

**stūyamānas tam āruhya yuyutsuḥ kakudi sthitaḥ \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :sa** purañjayaḥ vṛṣaṁ samāruhyetīndravāhaḥ **kakudi
sthita** iti kakutsthaś cābhūt \|\|15\|\|

---o)0(o---

**\|\| 9.6.16 \|\|**

**tejasāpyāyito viṣṇoḥ puruṣasya mahātmanaḥ**[^14] **\|**

**pratīcyāṁ diśi daityānāṁ nyaruṇat tridaśaiḥ puram \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :tridaśaiḥ** sahitaḥ **puraṁ** nyaruṇat \|\|16\|\|

---o)0(o---

**\|\| 9.6.17 \|\|**

**tais tasya cābhūt pradhanaṁ tumulaṁ loma-harṣaṇam \|**

**yamāya bhallair anayad daityān abhiyayur mṛdhe \|\|**

**śrīdharaḥ :** ye'**bhi**mukhaṁ **yayus** tān **yamaṁ** darśayituṁ
sa-dehān eva **bhallair anayad** ity arthaḥ \|\|17\|\|

**krama-sandarbhaḥ :** *na vyākhyātam.*

**viśvanāthaḥ :yamāya anayat** yamaṁ mṛtyuṁ prāpayāmāsa
gaty-artha-karmaṇīti caturthī \[pā. 2.3.12\] \|\|17\|\|

---o)0(o---

**\|\| 9.6.18 \|\|**

**tasyeṣu-pātābhimukhaṁ yugāntāgnim ivolbaṇam \|**

**visṛjya dudruvur daityā hanyamānāḥ svam ālayam \|\|**

**śrīdharaḥ :** tac ca dṛṣṭvā'nye **dudruvuḥ** \| **svam ālayaṁ**
pātālam \|\|18\|\|

**krama-sandarbhaḥ :** *na vyākhyātam.*

**viśvanāthaḥ :daityā** avaśiṣṭāḥ \| **ālayaṁ** pātālam \|\|18\|\|

---o)0(o---

**\|\| 9.6.19 \|\|**

**jitvā puraṁ dhanaṁ sarvaṁ sa-strīkaṁ vajra-pāṇaye \|**

**pratyayacchat sa rājarṣir iti nāmabhir āhṛtaḥ**[^15] **\|\|**

**śrīdharaḥ :** iti etaiḥ karmabhiḥ purañjayādi-**nāmabhiḥ** \|
**āhṛto** vyaḥṛtaḥ \| pāṭhāntare āhūta ity arthaḥ \|\|19\|\|

**krama-sandarbhaḥ :** *na vyākhyātam.*

**viśvanāthaḥ :jitvā puram** iti purañjayaḥ \| sa vajra-pāṇiḥ
**pratayacchat**, punas tasya rājarṣe rājarṣaye dadau \| ata eva
**sarājarṣiḥ** nāmabhiḥ purañjayādibhir **āhṛtaḥ** vyāhṛtaḥ \| **āhūya**
iti pāṭhe āhūta ity arthaḥ \|\|19\|\|

---o)0(o---

**\|\| 9.6.20 \|\|**

**purañjayasya putro'bhūd anenās tat-sutaḥ pṛthuḥ \|**

**viśvagandhis tataś candro yuvanāśvas tu tat-sutaḥ \|\|**

*na katamenāpi vyākhyātam.*

---o)0(o---

**\|\| 9.6.21 \|\|**

**śāvastas tat-suto yena śāvastī nirmame purī \|**

**bṛhadaśvas tu śrāvastis tataḥ kuvalayāśvakaḥ \|\|**

**śrīdharaḥ :** śāvastiḥ śāvastasya putraḥ \| kuvalayāśvaka eva
dhundhumāra iti khyātaḥ \|\|20\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.6.22 \|\|**

**yaḥ priyārtham utaṅkasya dhundhu-nāmāsuraṁ balī \|**

**sutānām eka-viṁśatyā sahasrair ahanad vṛtaḥ \|\|**

**śrīdharaḥ :** tatra kāraṇam āha---ya iti \| sutānām eka-viṁśatyā
sahasrair vṛtaḥ san hatavān \|\|22\|\|

**krama-sandarbhaḥ :** *na vyākhyātam.*

**viśvanāthaḥ :** sutānām eka-viṁśatyā sahasrair yuktaḥ sann ahanan
\|\|22\|\|

---o)0(o---

**\|\| 9.6.23 \|\|**

**dhundhumāra iti khyātas tat-sutās te ca jajvaluḥ \|**

**dhundhor mukhāgninā sarve traya evāvaśeṣitāḥ \|\|**

**śrīdharaḥ : dhundhu-māra** iti ceti ca-kārasyānvayaḥ \|\|23\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.6.24 \|\|**

**dṛḍhāśvaḥ kapilāśvaś ca bhadrāśva iti bhārata \|**

**dṛḍhāśva-putro haryaśvo nikumbhas tat-sutaḥ smṛtaḥ \|\|**

*na katamenāpi vyākhyātam.*

---o)0(o---

**\|\| 9.6.25 \|\|**

**bahulāśvo nikumbhasya kṛśāśvo'thāsya senajit \|**

**yuvanāśvo'bhavat tasya so'napatyo vanaṁ gataḥ \|\|**

**śrīdharaḥ :** atha tasmān nikumbhāt kṛśāśvaḥ \|\|25\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.6.26 \|\|**

**bhāryā-śatena nirviṇṇa ṛṣayo'sya kṛpālavaḥ \|**

**iṣṭiṁ sma vartayāṁ cakrur aindrīṁ te susamāhitāḥ \|\|**

**śrīdharaḥ :** bhāryāṇāṁ śatena saha \| asya putrārtham indra-devatyām
iṣṭiṁ vartayām āsuḥ \| smety āścarye \|\|26\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.6.27 \|\|**

**rājā tad-yajña-sadanaṁ praviṣṭo niśi tarṣitaḥ \|**

**dṛṣṭvā śayānān viprāṁs tān papau mantra-jalaṁ svayam \|\|**

**śrīdharaḥ :** tad evāha---rājeti ṣaḍbhiḥ \| tarṣitas tṛṣitaḥ san
jalārthaṁ praviṣṭo mantrābhimantritaṁ jalaṁ patnyai deyaṁ svayaṁ papau
\|\|27\|\|

**krama-sandarbhaḥ :** *na vyākhyātam.*

**viśvanāthaḥ :** tarṣitaḥ tṛṣārtaḥ \| mantrādibhir mantritaṁ patnyai
deyaṁ papau \|\|27\|\|

---o)0(o---

**\|\| 9.6.28 \|\|**

**utthitās te niśamyātha vyudakaṁ kalaśaṁ prabho \|**

**papracchuḥ kasya karmedaṁ pītaṁ puṁsavanaṁ jalam \|\|**

**śrīdharaḥ :** vyudakaṁ nirudakam \| puṁsa-vanaṁ putrotpatti-kāraṇam
\|\|28\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.6.29 \|\|**

**rājñā pītaṁ viditvā vai īśvara-prahitena te \|**

**īśvarāya namaś cakrur aho daiva-balaṁ balam \|\|**

**śrīdharaḥ :** aho daiva-balam eva mukhyaṁ balaṁ puruṣa-balaṁ tu na
kiñcid iti vadanta īśvarāya namaskāraṁ cakruḥ \|\|29\|\|

**krama-sandarbhaḥ :** *na vyākhyātam.*

**viśvanāthaḥ :** daiva-balam eva balam iti vadantaḥ \|\|29\|\|

---o)0(o---

**\|\| 9.6.30 \|\|**

**tataḥ kāla upāvṛtte kukṣiṁ nirbhidya dakṣiṇam \|**

**yuvanāśvasya tanayaś cakravartī jajāna ha \|\|**

*na katamenāpi vyākhyātam.*

---o)0(o---

**\|\| 9.6.31 \|\|**

**kaṁ dhāsyati kumāro'yaṁ stanye rorūyate bhṛśam \|**

**māṁ dhātā vatsa mā rodīr itīndro deśinīm adāt \|\|**

**śrīdharaḥ : ayaṁ kaṁ dhāsyati** pāsyatīti duḥkhitair viprair ukte sati
tasyām iṣṭyām ārādhita **indromāṁ dhātā** pātā \| he **vatsa** ! **mā
rodīr** iti bruvan **deśinīṁ** tarjanīm **adād** ity arthaḥ \|\|31\|\|

**krama-sandarbhaḥ :** *na vyākhyātam.*

**viśvanāthaḥ : ayaṁ kaṁ dhāsyati** pāsyatīti viprair ukte sati tasyām
iṣṭyām ārādhita **indro māṁ dhātā** pātā \| he **vatsa** ! **mā rodīr
iti** bruvan **deśinīṁ** tarjanīm **adāt** \|\|31\|\|

---o)0(o---

**\|\| 9.6.32 \|\|**

**na mamāra pitā tasya vipra-deva-prasādataḥ \|**

**yuvanāśvo'tha tatraiva tapasā siddhim anvagāt \|\|**

**śrīdharaḥ : tasya pitāyuvanāśvo** bhinna-kukṣir api **namamāra** kintu
kālāntare **tapasāsiddhim anvagāt** \|\|32\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.6.33 \|\|**

**trasaddasyur itīndro'ṅga vidadhe nāma yasya vai \|**

**yasmāt trasanti hy udvignā dasyavo rāvaṇādayaḥ \|\|**

**śrīdharaḥ :** māndhātur mahimānam āha---**trasaddasyur** iti ṣaḍbhiḥ
\| **aṅga** ! he rājan ! yasmān māndhātur **dasyava udvignāḥ** kampitāḥ
santas **trasanty** ata indro yasya trasaddasyur iti nāma vidadhe \| sa
māndhātāvanīm ekaḥ śaśāsety uttareṇānvayaḥ \|\|33\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.6.34 \|\|**

**yauvanāśvo'tha māndhātā cakravarty avanīṁ prabhuḥ \|**

**sapta-dvīpavatīm ekaḥ śaśāsācyuta-tejasā \|\|**

**śrīdharaḥ :** acyutasya tejasā \| apracyuta-tejaseti vā \|\|34\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.6.35 \|\|**

**īje ca yajñaṁ kratubhir ātma-vid bhūri-dakṣiṇaiḥ \|**

**sarva-devamayaṁ devaṁ sarvātmakam atīndriyam \|\|**

**śrīdharaḥ : ātma-vid** api sa **yajñaṁ** viṣṇum **īje** \| tam eva
viśinaṣṭi---**sarva-deva-mayam** iti sārdhena \|\|35\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.6.36 \|\|**

**dravyaṁ mantro vidhir yajño yajamānas tathartvijaḥ \|**

**dharmo deśaś ca kālaś ca sarvam etad yad ātmakam \|\|**

*na kenāpi vyākhyātam.*

---o)0(o---

**\|\| 9.6.37 \|\|**

**yāvat sūrya udeti sma yāvac ca pratitiṣṭhati \|**

**tat sarvaṁ yauvanāśvasya māndhātuḥ kṣetram ucyate \|\|**

**śrīdharaḥ, viśvanāthaḥ :** pratitiṣṭhaty astaṁ gacchati \|\|37\|\|

**krama-sandarbhaḥ :** *na vyākhyātam.*

---o)0(o---

**\|\| 9.6.38 \|\|**

**śaśabindor duhitari bindumatyām adhān nṛpaḥ \|**

**purukutsam ambarīṣaṁ mucukundaṁ ca yoginam \|**

**teṣāṁ svasāraḥ pañcāśat saubhariṁ vavrire patim \|\|**

**śrīdharaḥ :** prasaṅgāt saubhareś caritam āha, teṣām iti yāvat samāpti
\| teṣāṁ svasāro māndhātuḥ kanyāḥ \|\|38\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.6.39 \|\|**

**yamunāntar-jale magnas tapyamānaḥ paraṁ tapaḥ \|\|**

**nirvṛtiṁ mīna-rājasya dṛṣṭvā maithuna-dharmiṇaḥ \|**

**śrīdharaḥ :** nanu mahā-tāpasasya kuto vivāha-prasaṅgaḥ ? kathaṁ vā
jarā-jarjaraṁ taṁ rāja-kanyā vavrire ? tad āha---yamunāntar-jala iti
ṣaḍbhiḥ \|\|39\|\|

**krama-sandarbhaḥ :** *na vyākhyātam.*

**viśvanāthaḥ :** nanu mahā-tāpasvinā saubhariṇā kathaṁ tā vyūḍhāḥ
kathaṁ vā jarā-jarjaritaṁ tā rāja-kanyā vavrire ? tatrāha---yamuneti
\|\|39\|\|

---o)0(o---

**\|\| 9.6.40 \|\|**

**jāta-spṛho nṛpaṁ vipraḥ kanyām ekām ayācata \|**

**so'py āha gṛhyatāṁ brahman kāmaṁ kanyā svayaṁvare \|\|**

**śrīdharaḥ : nṛpaṁ** māndhātāram \| so'pi māndhātā **svayaṁvare kāmaṁ
gṛhyatām** ity āha \|\|40\|\|

**krama-sandarbhaḥ :** *na vyākhyātam.*

**viśvanāthaḥ :** tato jalād utthāya mathurām āgatya **nṛpaṁ**
māndhātāram \|\|40\|\|

---o)0(o---

**\|\| 9.6.41 \|\|**

**sa vicintyāpriyaṁ strīṇāṁ jaraṭho'ham asan-mataḥ \|**

**valī-palita ejatka ity ahaṁ pratyudāhṛtaḥ \|\|**

**śrīdharaḥ :** sa vipraḥ strīṇām apriyaṁ māṁ vicintyānenāhaṁ
pratyuktaḥ, ata ātmānaṁ tathā sādhayiṣyāmīti vyavasito niścitavān iti
dvayor anvayaḥ \| apriyatve hetuḥ---jaraṭho vṛddhaḥ \| valībhir yuktaḥ
palitaś ca \| ejat-kaḥ kampamāna-śirāḥ \| tāpasatvādinā vā'sammato'ham
iti kṛtvā \|\|41\|\|

**krama-sandarbhaḥ :** *na vyākhyātam.*

**viśvanāthaḥ :** ejatkaḥ kampamāna-śirāḥ \| pratyudāhṛtaḥ pratyākhyāta
iti \|\|41\|\|

---o)0(o---

**\|\| 9.6.42 \|\|**

**sādhayiṣye tathātmānaṁ sura-strīṇām abhīpsitam \|**

**kiṁ punar manujendrāṇām iti vyavasitaḥ prabhuḥ \|\|**

**śrīdharaḥ :** tathety asya prapañcaḥ, sura-strīṇām apīpsitaṁ, kiṁ
punar manujendrāṇāṁ \| yāḥ striyas tāsām iti \|\|42\|\|

**krama-sandarbhaḥ :** *na vyākhyātam.*

**viśvanāthaḥ :** vyavasito niścitavān \|\|42\|\|

---o)0(o---

**\|\| 9.6.43 \|\|**

**muniḥ praveśitaḥ kṣatrā kanyāntaḥpuram ṛddhimat \|**

**vṛtaḥ sa rāja-kanyābhir ekaṁ pañcāśatā varaḥ \|\|**

**śrīdharaḥ :** tataḥ kiṁ vṛttaṁ ? tad āha---munir iti dvābhyām \|
kṣatrā pratīhāreṇa \| pañcā-śatāpi rāja-kanyābhiḥ sa eka eva varo vṛtaḥ
\|\|43\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.6.44 \|\|**

**tāsāṁ kalir abhūd bhūyāṁs tad-arthe'pohya sauhṛdam \|**

**mamānurūpo nāyaṁ va iti tad-gata-cetasām \|\|**

*na katamenāpi vyākhyātam.*

---o)0(o---

**\|\| 9.6.45 \|\|**

**sa bahv-ṛcas tābhir apāraṇīya-**

**tapaḥ-śriyānarghya-paricchadeṣu \|**

**gṛheṣu nānopavanāmalāmbhaḥ-**

**saraḥsu saugandhika-kānaneṣu \|\|**

**śrīdharaḥ :** tasya gārhasthyaṁ varṇayati---sa iti caturbhiḥ \|
**bahv-ṛca** iti mantra-sāmarthyam uktam \| **tābhiḥ** saha reme ity
uttareṇānvayaḥ \| kva reme ? **apāraṇīyaṁ** durantaṁ yat **tapaḥ,**
tasya **śriyā** samṛddhyā **anarghyāḥparicchadā** yeṣu, teṣu **gṛheṣu**
tathā **nānā**-vidheṣu **upavaneṣu** ca \| **amalānyambhāṁsi** yeṣāṁ
teṣu **saraḥsu** ca \| kathaṁ-bhūteṣu ? **saugandhikānāṁ** kahlārāṇāṁ ca
**kānanāni** stomā yeṣu \|\|45\|\|

**krama-sandarbhaḥ :** *na vyākhyātam.*

**viśvanāthaḥ : bahv-ṛca** ity mantra-sāmarthyam uktam \| **tābhiḥ**
saha reme ity uttareṇānvayaḥ \| kva reme ? **apāraṇīyaṁ** durantaṁ yat
**tapas** tasya **śriyā** samṛddhyā **anarghyāḥparicchadā** yeṣu, teṣu
**gṛheṣu** tathā **nānā**-vidheṣu **upavaneṣu** ca \|
**amalānyambhāṁsi** yeṣāṁ teṣu **sarassu** ca \| kathaṁ-bhūteṣu ?
**saugandhikānāṁ** kahlārāṇāṁ ca **kānanāni** stomā yeṣu \|\|45\|\|

---o)0(o---

**\|\| 9.6.46 \|\|**

**mahārha-śayyāsana-vastra-bhūṣaṇa-**

**snānānulepābhyavahāra-mālyakaiḥ \|**

**svalaṅkṛta-strī-puruṣeṣu nityadā**

**reme'nugāyad-dvija-bhṛṅga-vandiṣu \|\|**

**śrīdharaḥ :** kathaṁ-bhūteṣu gṛhādiṣu ? svalaṅkṛṭāḥ striyaḥ puruṣāś ca
yeṣu \| anu gāyanto dvijāś ca pakṣiṇo bhṛṅgāś ca vandinaś ca yeṣu \|
kathaṁ-bhūtaḥ ? mahārha-śayyādibhir upalakṣitaḥ san \|\|46\|\|

**krama-sandarbhaḥ :** *na vyākhyātam.*

**viśvanāthaḥ :** mahārha-śayyādibhir upalakṣito reme \|\|46\|\|

---o)0(o---

**\|\| 9.6.47 \|\|**

**yad-gārhasthyaṁ tu saṁvīkṣya sapta-dvīpavatī-patiḥ \|**

**vismitaḥ stambham ajahāt sārvabhauma-śriyānvitam \|\|**

**śrīdharaḥ, viśvanāthaḥ :** stambhaṁ garvam \|\|47\|\|

**krama-sandarbhaḥ :** *na vyākhyātam.*

---o)0(o---

**\|\| 9.6.48 \|\|**

**evaṁ gṛheṣv abhirato viṣayān vividhaiḥ sukhaiḥ \|**

**sevamāno na cātuṣyad ājya-stokair ivānalaḥ \|\|**

**śrīdharaḥ :** ājya-stokair ghṛta-bindubhiḥ \|\|48\|\|

**krama-sandarbhaḥ :** *na vyākhyātam.*

**viśvanāthaḥ :** ājyasya stokair bindubhiḥ \|\|48\|\|

---o)0(o---

**\|\| 9.6.49 \|\|**

**sa kadācid upāsīna ātmāpahnavam ātmanaḥ \|**

**dadarśa bahv-ṛcācāryo mīna-saṅga-samutthitam \|\|**

**śrīdharaḥ :** idānīṁ tasyānutāpa-pūrvakaṁ vānaprasthāśramam āha---sa
kadācid iti saptabhiḥ \| ātmano manaso hetor ātmano'pahnavaṁ tapo-hāṇiṁ
dadarśa \|\|49\|\|

**krama-sandarbhaḥ :** *na vyākhyātam.*

**viśvanāthaḥ :** evaṁ tasya garuḍāparādhasya gṛhāveśa-prāpakasya bhogās
te punar vivekodayam āha---sa iti saptabhiḥ \| ātmanaḥ svasmād eva hetor
ātmana ātmānandasya apahnavaṁ vañcanaṁ mīna-saṅga-samutthitam iti
mīna-saṅgasya kāraṇaṁ tu mīna-rakṣārthaṁ garuḍa-nivāraṇa-rūpo'parādha
eva jñeyaḥ \|\|49\|\|

---o)0(o---

**\|\| 9.6.50 \|\|**

**aho imaṁ paśyata me vināśaṁ**

**tapasvinaḥ sac-carita-vratasya \|**

**antarjale vāri-cara-prasaṅgāt**

**pracyāvitaṁ brahma ciraṁ dhṛtaṁ yat \|\|**

**śrīdharaḥ :** saṁś cāsau carita-vrataś ca yo'haṁ tasya \| brahma tapaḥ
\|\|50\|\|

**krama-sandarbhaḥ :** *na vyākhyātam.*

**viśvanāthaḥ : brahma** tapaḥ \|\|50\|\|

---o)0(o---

**\|\| 9.6.51 \|\|**

**saṅgaṁ tyajeta mithuna-vratīnāṁ mumukṣuḥ**

**sarvātmanā na visṛjed bahir-indriyāṇi \|**

**ekaś caran rahasi cittam ananta īśe**

**yuñjīta tad-vratiṣu sādhuṣu cet prasaṅgaḥ \|\|**

**śrīdharaḥ :** mithuna-vratināṁ dāmpatya-dharma-vatāṁ ced yadi
prasaṅgaḥ, tarhi tad-vratiṣu īśvarārtha-dharma-pareṣv eva kārya iti
śeṣaḥ \|\|51\|\|

**krama-sandarbhaḥ :** kadā tādṛśaḥ san cittaṁ yuñjīta ?
tatrāha---tad-vratiṣv iti \|\|51\|\|

**viśvanāthaḥ :** tasmād anyo mādṛśo mā bhavatv iti sanirvedam
āha---saṅgam iti dvābhyām \| bahir-indriyāṇi na visṛjed ity
antar-indriyāṇi na visṛjed iti vidhātum aśakteḥ \| aśakyānuṣṭhānakasya
vidher aprāmāṇyād iti bhāvaḥ \| tad-vratiṣu ananta-bhakti-niṣṭheṣu
sādhuṣu yadi prakṛṣṭaḥ saṅgaḥ syād iti mama tu tad-abhāvād eva garuḍe
doṣa-darśana-janito mithuna-vratino mīnasya saṅgo'bhūd iti bhāvaḥ \| cet
prasaṅga ity atra nañ adhyāhāryaḥ \|\|51\|\|

---o)0(o---

**\|\| 9.6.52 \|\|**

**ekas tapasvy aham athāmbhasi matsya-saṅgāt**

**pañcāśad āsam uta pañca-sahasra-sargaḥ \|**

**nāntaṁ vrajāmy ubhaya-kṛtya-manorathānāṁ**

**māyā-guṇair hṛta-matir viṣaye'rtha-bhāvaḥ \|\|**

**śrīdharaḥ :** saṅgāj jātaṁ doṣaṁ prapañcayati, eka iti \| pañcā-śatā
bhāryābhiḥ saṁbandhāt pañcāśad āsam \| abhūvam ity arthaḥ \| tataś ca
sutaiḥ pañca-sahasra-sarga āsam \| praty ekaṁ tāsu
putra-śata-rūpeṇotpatteḥ \| ubhaya-kṛtyānyaihika-pāra-trikāṇi karmāṇi
tad viṣayāṇāṁ mano-rathānām \| artha-bhāvaḥ puruṣārtha-buddhimān
\|\|52\|\|

**krama-sandarbhaḥ :** *na vyākhyātam.*

**viśvanāthaḥ :** saṅgāj jātaṁ doṣaṁ prapañcayati---eka iti \|
pañcā-śatā bhāryābhiḥ saṁbandhāt pañcāśad āsam \| tataś ca sutaiḥ
pañca-sahasra-sarga āsam iti pratyekaṁ tāsu putra-śata-rūpeṇotpatteḥ \|
ubhaya-kṛtyāny aihika-pāratrikāṇi karmāṇi \| tad-viṣayāṇāṁ mano-rathānām
\| artha-bhāvaḥ puruṣārtha-buddhiḥ \|\|52\|\|

---o)0(o---

**\|\| 9.6.53 \|\|**

**evaṁ vasan gṛhe kālaṁ virakto nyāsam āsthitaḥ \|**

**vanaṁ jagāmānuyayus tat-patnyaḥ pati-devatāḥ \|\|**

**śrīdharaḥ :** nyāso'tra saṅga-tyāga eva \| vānaprastha-dharma ity
arthaḥ \|\|53\|\|

**krama-sandarbhaḥ :** *na vyākhyātam.*

**viśvanāthaḥ :** nyāsaṁ saṅga-tyāga-rūpaṁ vānaprastha-dharmam ity
arthaḥ \|\|53\|\|

---o)0(o---

**\|\| 9.6.54 \|\|**

**tatra taptvā tapas tīkṣṇam ātma-darśanam ātmavān \|**

**sahaivāgnibhir ātmānaṁ yuyoja paramātmani \|\|**

**śrīdharaḥ : *na vyākhyātam.***

**krama-sandarbhaḥ :** sahaivāgnibhir ātmānaṁ yojayati \| ātmātmīyaṁ
sarvam eva tad-anugatatvena vibhāvotkrāntavān[^16] ity arthaḥ \|\|54\|\|

**viśvanāthaḥ :** sahaivāgnibhir ity agnibhiḥ sahaiva dehaṁ tyaktvaiveti
śeṣaḥ \|\|54\|\|

---o)0(o---

**\|\| 9.6.55 \|\|**

**tāḥ sva-patyur mahārāja nirīkṣyādhyātmikīṁ gatim \|**

**anvīyus tat-prabhāveṇa agniṁ śāntam ivārciṣaḥ \|\|**

**śrīdharaḥ :** ādhyātmikīṁ gatiṁ brahmaṇi layam \|\|55\|\|

**krama-sandarbhaḥ :** *na vyākhyātam.*

**viśvanāthaḥ :** anvīyur anusṛtāḥ \|\|55\|\|

---o)0(o---

iti sārārtha-darśinyāṁ harṣiṇyāṁ bhakta-cetasām \|

ṣaṣṭho'yaṁ navamo'dhyāyaḥ saṅgataḥ saṅgataḥ satām \|\|\*\|\|

---o)0(o---

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ navama-skandhe
>
> saubharyākhyāne ṣaṣṭho'dhyāyaḥ \|

\|\| 9.6 \|\|

(9.7)

### atha saptamo'dhyāyaḥ

### hariścandropākhyānam

**\|\| 9.7.1 \|\|**

**śrī-śuka uvāca---**

**māndhātuḥ putra-pravaro yo'mbarīṣaḥ prakīrtitaḥ \|**

**pitāmahena pravṛto yauvanāśvas tu tat-sutaḥ \|**

**hārītas tasya putro'bhūn māndhātṛ-pravarā ime \|\|**

**śrīdharaḥ :**

māndhātur anvayaḥ proktaḥ saptame yatra gīyate \|

purukutsasya cākhyānaṁ hariścandrasya cottamam \|\|

putra-pravaraḥ putra-śreṣṭhaḥ \| sa pitāmahena yuvanāśvena pravṛtaḥ
putratvena svīkṛtaḥ \| ata eva tasya māndhātṛ-pravargyatvam.
tat-suto'mbarīṣasya sutaḥ \| ime yauvanāśvāmbarīṣa-hārītā
māndhātṛ-gotrasya pravarā avāntara-viśeṣa-pravartakāḥ \| yad vā,
yauvanāśva-viśeṣaṇam \| pitāmahena māndhātra saha ārṣeya-varaṇe pravṛtaḥ
\| māndhāta pravaro yeṣāṁ te ime ambarīṣa-yauvanāśva-hārītāḥ \|
yathāhāśvalāyanaḥ---harita-kutsa-piṅga-darbha-bhaima-gavānām
āṅgirasāmbarīṣa-yauvanāśveti māndhātāraṁ haike bruvate. atītyāṅgirasaṁ
māndhātr-ambarīṣa-yauvanāśveti iti \|\|1\|\|

**krama-sandarbhaḥ :** māndhātur iti sārdhakam \| pitāmahena pravṛtto
yauvanāśvas tu tat-suta ity eva pāṭhaḥ \| dṛśyate cāyaṁ gauḍa-videheṣu
\| arthas tu tasyāmbarīṣasya suto yauvanāśvaḥ \| ayam api
māndhātṛ-sanāmety arthaḥ \| viṣṇu-purāṇe tu yuvanāśva iti nāma yathā
garbhaś ca yuvanāśvasyodare'bhavat \| tato māndhātā'bhavat iti pūrvam
uktvā tatraiva gadyāntareṇāha---ambarīṣasya māndhātṛ-tanayasya
yuvanāśvaḥ putro'bhūt \| tasmād dhāritaḥ, yato'ṅgirasā hārīta \[vi.pu.
4.3.2-3\] iti \| ṭīkāyām arthāntare---ārṣeya-pravareṇa pravṛta iti
ṛṣibhiḥ sva-gotratvena vṛta ity arthaḥ \| tena saha tasyāmbarīṣasya sto
hārīto yuvanāśvena pravṛta iti \|\|1\|\|

**viśvanāthaḥ :**

saptame tu hariścandro māndhārtr-anvaya-sambhavaḥ \|

varuṇaṁ vañcayan putra-snehād īje nṛ-medhataḥ \|\|

pitāmahena yuvanāśvena pravṛtaḥ putra-dvayena svīkṛtaḥ \| tat-sutaḥ
ambarīṣa-putro yauvanāśvaḥ \| ime ambarīṣa-yuvanāśva-hārītāḥ
māndhātṛ-pravarā māndhātaiva pravaro yeṣāṁ te \|\|1\|\|

---o)0(o---

**\|\| 9.7.2 \|\|**

**narmadā bhrātṛbhir dattā purukutsāya yoragaiḥ \|**

**tayā rasātalaṁ nīto bhujagendra-prayuktayā \|\|**

**śrīdharaḥ :** purukutsasya vaṁśaṁ kathayiṣyann ādau tāvat tasya
vivāhaṁ prabhāvaṁ cāha---

uragair bhrātṛbhir yā dattā narmadā tayā \|\|2\|\|

**krama-sandarbhaḥ :** *na vyākhyātam.*

**viśvanāthaḥ :** māndhātṛ-putrasya purukutsasya vaṁśaṁ vadan prathamaṁ
tasya vivāham āha---marmadā khalu yā urugair dattā tayā sa purukutso
rasātalaṁ nītāḥ \|\|2\|\|

---o)0(o---

**\|\| 9.7.3 \|\|**

**gandharvān avadhīt tatra vadhyān vai viṣṇu-śakti-dhṛk \|**

**nāgāl labdha-varaḥ sarpād abhayaṁ smaratām idam \|\|**

**śrīdharaḥ :** vadhyān vadhārhān \| sa ca purukutso nāgāl
labdha-varo'bhūt \| varam āha---idaṁ narmadayā rasātalānayanādikaṁ
smaratāṁ sarpād abhayam iti \|\|3\|\|

**krama-sandarbhaḥ :** *na vyākhyātam.*

**viśvanāthaḥ :** vadhārhān avadhīt \| idaṁ rasātalānayanādikaṁ smaratāṁ
janānāṁ sarpād abhayam syāt \|\|3\|\|

---o)0(o---

**\|\| 9.7.4 \|\|**

**trasaddasyuḥ paurukutso yo'naraṇyasya deha-kṛt \|**

**haryaśvas tat-sutas tasmāt prāruṇo'tha tribandhanaḥ \|\|**

**śrīdharaḥ :** deha-kṛt pitā \| trasad-dasyoḥ suto'naraṇya ity arthaḥ
\|\|4\|\|

**krama-sandarbhaḥ :** trasaddasyur iti ayam api māndhātṛ-sanāmety
arthaḥ \|\|4\|\|

**viśvanāthaḥ :** dehakṛt pitā \| trasaddasyoḥ suto'naraṇya ity arthaḥ
\|\|4\|\|

---o)0(o---

**\|\| 9.7.5 \|\|**

**tasya satyavrataḥ putras triśaṅkur iti viśrutaḥ \|**

**prāptaś cāṇḍālatāṁ śāpād guroḥ kauśika-tejasā \|\|**

**śrīdharaḥ, viśvanāthaḥ :** trayaḥ śaṅkava iva duḥkha-hetavo doṣā
yasyāsau triśaṅkuḥ \| tad uktaṁ harivaṁśe---

> pituś cāparitoṣeṇa guror dogdhrī-vadhena ca \|
>
> aprokṣitopayogāc ca tri-vidhas te vyatikramaḥ \|\| iti \|

pariṇīyamāna-vipra-kanyāpaharaṇāt kruddhasya guroḥ pituḥ śāpāt \|
kauśikasya viśvāmitrasya tejasā prabhāveṇa \|\|5\|\|

**krama-sandarbhaḥ :** *na vyākhyātam.*

---o)0(o---

**\|\| 9.7.6 \|\|**

**sa-śarīro gataḥ svargam adyāpi divi dṛśyate \|**

**pātito'vāk-śirā devais tenaiva stambhito balāt \|\|**

**śrīdharaḥ :** tenaiva kauśikena \|\|6\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.7.7 \|\|**

**traiśaṅkavo hariścandro viśvāmitra-vaśiṣṭhayoḥ \|**

**yan-nimittam abhūd yuddhaṁ pakṣiṇor bahu-vārṣikam \|\|**

**śrīdharaḥ :** pakṣiṇor āḍī-bakayoḥ \| viśvāmitro rājasūya-dakṣiṇāc
chalena hariścandra-sarvasvam apahṛtya yātayām āsa, tac chrutvā kupito
vaśiṣṭho'pi viśvāmitraṁ tvam āḍī bhaveti śaśāpa \| so'pi tvaṁ bako
bhaveti vasiṣṭhaṁ śaśāpa \| tayoś ca yuddham abhūd iti prasiddham
\|\|7\|\|

**krama-sandarbhaḥ :** *na vyākhyātam.*

**viśvanāthaḥ :** pakṣiṇor iti viśvāmitro rājasūya-dakṣiṇāc chalena
hariścandrasya sarvasvam apajahāra \| tac chrutvā kupito vaśiṣṭho'pi
viśvāmitraṁ tvam āḍī bhaveti śaśāpa \| so'pi tvaṁ bako bhaveti vasiṣṭhaṁ
śaśāpa \| tatas tayor yuddham abhūt \|\|7\|\|

---o)0(o---

**\|\| 9.7.8 \|\|**

**so'napatyo viṣaṇṇātmā nāradasyopadeśataḥ \|**

**varuṇaṁ śaraṇaṁ yātaḥ putro me jāyatāṁ prabho \|\|**

**śrīdharaḥ :** hariścandro ha vaidhasa aikṣvāko rājā putra āsa
ity-ādi-śruti-prasiddhaṁ hariścandrasya caritam āha---so'napatya ity-ādi
yāvat-samāpti \| kathaṁ śaraṇaṁ yātaḥ ? tad āha---putro me jāyatām
\|\|8\|\|

**krama-sandarbhaḥ :** śrī-bhagavad-daivatasya śrī-bhāgavata eva
samañjasatvaṁ bodhayituṁ hariścandrasya caritam āha---so'napatya ity
ādinā \| evam anyatrāpi jñeyam \| tatra sa iti yugmakam \|\|8\|\|

**viśvanāthaḥ :** sa hariścandraḥ \|\|8\|\|

---o)0(o---

**\|\| 9.7.9 \|\|**

**yadi vīro mahārāja tenaiva tvāṁ yaje iti \|**

**tatheti varuṇenāsya putro jātas tu rohitaḥ \|\|**

**śrīdharaḥ :** yadi vīraḥ putro me jāyeta, tarhi tenaiva puruṣa-paśunā
tvāṁ yaje \| yajāmīti bhāṣayā tathety uktavatā varuṇena nimittenāsya
rohito nāma putro jātaḥ \|\|9\|\|

**krama-sandarbhaḥ :** *na vyākhyātam.*

**viśvanāthaḥ :** tatheti varaṁ dadatā varuṇena hetunā \|\|9\|\|

---o)0(o---

**\|\| 9.7.10 \|\|**

**jātaḥ suto hy anenāṅga māṁ yajasveti so'bravīt \|**

**yadā paśur nirdaśaḥ syād atha medhyo bhaved iti \|\|**

**śrīdharaḥ :** jāte putre sa varuṇo jātaḥ suto mām anena yajasvety
abravīt \| yadā paśur nirdaśo nirgata-daśa-divasaḥ syād ity atra sa
rājā'bravīd ity anuṣaṅgaḥ \|\|10\|\|

**krama-sandarbhaḥ :** *na vyākhyātam.*

**viśvanāthaḥ :** tataś ca sa varuṇaḥ jāta ity ādi abravīt \| tataś ca
rājā putra-snehāt taṁ vañcayan yadety ādi abravīt \| nirdaśaḥ
nirgata-daśa-divasaḥ syāt \|\|10\|\|

---o)0(o---

**\|\| 9.7.11-13 \|\|**

**nirdaśe ca sa āgatya yajasvety āha so'bravīt \|**

**dantāḥ paśor yaj jāyerann atha medhyo bhaved iti \|\|**

**dantā jātā yajasveti sa pratyāhātha so'bravīt \|**

**yadā patanty asya dantā atha medhyo bhaved iti \|\|**

**paśor nipatitā dantā yajasvety āha so'bravīt \|**

**yadā paśoḥ punar dantā jāyante'tha paśuḥ śuciḥ \|\|**

*na katamenāpi vyākhyātam.*

---o)0(o---

**\|\| 9.7.14 \|\|**

**punar jātā yajasveti sa pratyāhātha so'bravīt \|**

**sānnāhiko yadā rājan rājanyo'tha paśuḥ śuciḥ \|\|**

**śrīdharaḥ :** rājan he varuṇa ! rājanyaḥ paśur yadā sānnāhikaḥ
kavaca-sambandhārhaḥ saṅgrāma-samarthaḥ \| atha tadā śuciḥ \|\|14\|\|

**krama-sandarbhaḥ :** *na vyākhyātam.*

**viśvanāthaḥ :** rājan he varuṇa ! rājanyaḥ paśur yadā sānnāhikaḥ
kavaca-bandhārhaḥ syāt tadā śuciḥ \|\|14\|\|

---o)0(o---

**\|\| 9.7.15 \|\|**

**iti putrānurāgeṇa sneha-yantrita-cetasā \|**

**kālaṁ vañcayatā taṁ tam ukto devas tam aikṣata \|\|**

**śrīdharaḥ :** ity evaṁ taṁ taṁ kālaṁ vañcayatā rājñoktaḥ, prārthito
devo varuṇas taṁ taṁ kālaṁ pratyaikṣatety arthaḥ \|\|15\|\|

**krama-sandarbhaḥ :** *na vyākhyātam.*

**viśvanāthaḥ :** taṁ taṁ kālaṁ vañcayatoktaḥ prārthito devo varuṇas taṁ
taṁ kālaṁ pratyaikṣatety anvayaḥ \|\|15\|\|

---o)0(o---

**\|\| 9.7.16 \|\|**

**rohitas tad abhijñāya pituḥ karma cikīrṣitam \|**

**prāṇa-prepsur dhanuṣ-pāṇir araṇyaṁ pratyapadyata \|\|**

**śrīdharaḥ :** cikīrṣitam ātmanā paśunā varuṇa-yajanam \|\|16\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.7.17 \|\|**

**pitaraṁ varuṇa-grastaṁ śrutvā jāta-mahodaram \|**

**rohito grāmam eyāya tam indraḥ pratyaṣedhata \|\|**

**śrīdharaḥ :** tataś ca kupitena varuṇena grastam, ata eva jātaṁ
mahad-udaraṁ yasya taṁ pitaraṁ śrutvā \|\|17\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.7.18 \|\|**

**bhūmeḥ paryaṭanaṁ puṇyaṁ tīrtha-kṣetra-niṣevaṇaiḥ \|**

**rohitāyādiśac chakraḥ so'py araṇye'vasat samām \|\|**

**śrīdharaḥ, viśvanāthaḥ :** samāṁ varṣam \|\|18\|\|

**krama-sandarbhaḥ :** *na vyākhyātam.*

---o)0(o---

**\|\| 9.7.19 \|\|**

**evaṁ dvitīye tṛtīye caturthe pañcame tathā \|**

**abhyetyābhyetya sthaviro vipro bhūtvāha vṛtra-hā \|\|**

**śrīdharaḥ :** dvitīye ca varṣe vṛtra-hā abhyetyābhyetya tathaiva taṁ
pratiṣedhan kiñcit kiñcid āha \|\|19\|\|

**krama-sandarbhaḥ :** *na vyākhyātam.*

**viśvanāthaḥ :** evaṁ dvitīye'pi varṣe punaḥ kṛpayaivāgataṁ taṁ vṛtrahā
punaḥ pratiṣedhan tathaivāha \|\|19\|\|

---o)0(o---

**\|\| 9.7.20 \|\|**

**ṣaṣṭhaṁ saṁvatsaraṁ tatra caritvā rohitaḥ purīm \|**

**upavrajann ajīgartād akrīṇān madhyamaṁ sutam \|**

**śunaḥśephaṁ paśuṁ pitre pradāya samavandata \|\|**

*na katamenāpi vyākhyātam.*

---o)0(o---

**\|\| 9.7.21 \|\|**

**tataḥ puruṣa-medhena hariścandro mahā-yaśāḥ \|**

**muktodaro'yajad devān varuṇādīn mahat-kathaḥ \|\|**

**śrīdharaḥ :** varuṇena muktam udaraṁ yasya \| mahatsu kathā yasya saḥ
\| ātmavān jamadagnir adhvaryur abhūt \|\|21\|\|

**krama-sandarbhaḥ :** *na vyākhyātam.*

**viśvanāthaḥ :** mahatsu ayatiātma syāt \|\|21\|\|

---o)0(o---

**\|\| 9.7.22 \|\|**

**viśvāmitro'bhavat tasmin hotā cādhvaryur ātmavān \|**

**jamadagnir abhūd brahmā vasiṣṭho'yāsyaḥ sāma-gaḥ \|\|**

**śrīdharaḥ, viśvanāthaḥ :** ayāsyo muniḥ sāmaga udgātā abhūd ity arthaḥ
\|\|22\|\|

**krama-sandarbhaḥ :** *na vyākhyātam.*

---o)0(o---

**\|\| 9.7.23 \|\|**

**tasmai tuṣṭo dadāv indraḥ śātakaumbhamayaṁ ratham \|**

**śunaḥśephasya māhātmyam upariṣṭāt pracakṣyate \|\|**

**śrīdharaḥ :** upariṣṭād viśvāmitra-sutākhyāna-prasaṅgena \|\|23\|\|

**krama-sandarbhaḥ :** *na vyākhyātam.*

**viśvanāthaḥ :** upariṣṭāt viśvāmitra-sutākhyāna-kathā-prasaṅge
\|\|23\|\|

---o)0(o---

**\|\| 9.7.24 \|\|**

**satyaṁ sāraṁ dhṛtiṁ dṛṣṭvā sa-bhāryasya ca bhūpateḥ \|**

**viśvāmitro bhṛśaṁ prīto dadāv avihatāṁ gatim \|\|**

**manaḥ pṛthivyāṁ tām adbhis tejasāpo'nilena tat \|\|**

**khe vāyuṁ dhārayaṁs tac ca bhūtādau taṁ mahātmani \|**

**tasmin jñāna-kalāṁ dhyātvā tayājñānaṁ vinirdahan \|\|**

**śrīdharaḥ :** avihatāṁ gatiṁ jñānam \| tām eva gatim āha sārdhābhyam
\| manaḥ pṛthivyāṁ dhārayan jñāna-kalāṁ dhyātvā tayājñānaṁ vinirdahaṁs
tāṁ ca hitvā muktvā mukta-bandhanas tasthāv ity anvayaḥ \| mano-mūlo hi
saṁsāraḥ \| manaś cānna-mayam, anna-mayaṁ hi somya manaḥ iti śruteḥ \|
ato'nna-śabda-vācyāyāṁ pṛthivyāṁ mano dhārayann ekī-kurvan, tāṁ
pṛthivīmadbhir ekī-kurvan, apas tejasā, tat tejo'nilena \|\|24\|\|

taṁ ca khe ākāśe, tac ca bhūtādāv ahaṅkāre, taṁ ca bhūtādim ahaṅkāraṁ
mahātmani mahat-tattve tasmin viṣayākāraṁ vyāvartya jñāna-kalāṁ
jñānāṁśam ātmatvena dhyātvā tayā dhyāna-vṛtti-rūpayātmāvarakam ajñānaṁ
vinirdahan \|\|25\|\|

**krama-sandarbhaḥ :** tādṛśasya cātyanta-vaidika-karma-paratvaṁ cet
kathaṁ cid brahma kaivalyam eva syāt, na tu bhagavat-sambandha ity
āha---satyaṁ sāram ity ādi \|\|24\|\|

**viśvanāthaḥ :** gatiṁ jñānam \| gatim evāha---mana iti \| anna-mayaṁ
hi somya manaḥ iti śruter manaso'nuvartitvād anna-śabda-vācyāyāṁ
pṛthivyāṁ dhārayan tāṁ pṛthvīm adbhir apsu dhārayan, tā āpas tejasā
tejasi, tat-teja anile \|\|24\|\| taṁ vāyuṁ khe \| tac ca khaṁ bhūtādāv
ahaṅkāre, taṁ cāhaṅkāraṁ mahātmani, mahat-tattve tasmin taṁ ca mahāntaṁ
jñāna-kalāṁ jñāna-kalāyāṁ vidyāyāṁ dhyātvā, tayaiva vidyayā ajñānam
avidyāṁ vinirdahan \|\|25\|\|

---o)0(o---

**\|\| 9.7.26 \|\|**

**hitvā tāṁ svena bhāvena nirvāṇa-sukha-saṁvidā \|**

**anirdeśyāpratarkyeṇa tasthau vidhvasta-bandhanaḥ \|\|**

**śrīdharaḥ :** nirvāṇa-sukha-saṁvidā tāṁ ca hitvā mukta-bandhaḥ sann
anirdeśyena apratarkyeṇa svena bhāvena sva-svarūpeṇa tasthau \|\|26\|\|

**krama-sandarbhaḥ :** *na vyākhyātam.*

**viśvanāthaḥ :** tāṁ vidyāṁ ca hitvā svena bhāvena sva-svarūpeṇa
tasthau \| kīdṛśena nirvāṇa-sukhasya sampady atra tena \|\|26\|\|

---o)0(o---

iti sārārtha-darśinyāṁ harṣiṇyāṁ bhakta-cetasām \|

navame saptamo'dhyāyaḥ saṅgataḥ saṅgataḥ satām \|\|\*\|\|

---o)0(o---

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ navama-skandhe

hariścandropākhyānam nāma

saptamo'dhyāyaḥ \|

\|\| 9.7 \|\|

(9.8)

### navamo'dhyāyaḥ

# sāgaropākhyānam

**\|\| 9.8.1 \|\|**

**śrī-śuka uvāca---**

**harito rohita-sutaś campas tasmād vinirmitā \|**

**campā-purī sudevo'to vijayo yasya cātmajaḥ \|\|**

**śrīdharaḥ :**

aṣṭame rohitasyokto vaṁśo yatrābhavan nṛpaḥ \|

sagaraḥ kapilākṣepān nirdagdhā yasya sūnavaḥ \|\|

campas tasmād abhūt \| yena campā-purī nirmitā \| ataś campāt sudevaḥ \|

**krama-sandarbhaḥ :***na vyākhyātam.*

**viśvanāthaḥ :**

aṣṭame sagaraḥ samrāṭ tat-putrāḥ kapilāgasā \|

dagdhās taṁ tu prasādyāśvam aṁśumān anayati purīm \|\|o\|\|

vinirmitā campā-purī yeneti śeṣaḥ \| ataś campāt sudevaḥ \|\|1\|\|

---o)0(o---

**\|\| 9.8.2 \|\|**

**bharukas tat-sutas tasmād vṛkas tasyāpi bāhukaḥ \|**

**so'ribhir hṛta-bhū rājā sa-bhāryo vanam āviśat \|\|**

**śrīdharaḥ :** hṛtā bhūryasya \|\|2\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.8.3 \|\|**

**vṛddhaṁ taṁ pañcatāṁ prāptaṁ mahiṣy anumariṣyatī \|**

**aurveṇa jānatātmānaṁ prajāvantaṁ nivāritā \|\|**

**śrīdharaḥ :** aurveṇa ṛṣiṇā \| ātmānaṁ deham \| prajāvantaṁ sa-garbham
\|\|3\|\|

**krama-sandarbhaḥ :** *na vyākhyātam.*

**viśvanāthaḥ :** aurveṇa ṛṣiṇā ātmānaṁ mahiṣyā dehaṁ prajāvantaṁ
sa-garbham \|\|3\|\|

---o)0(o---

**\|\| 9.8.4 \|\|**

**ājñāyāsyai sapatnībhir garo datto'ndhasā saha \|**

**saha tenaiva sañjātaḥ sagarākhyo mahā-yaśāḥ \|\|**

**śrīdharaḥ :** garo viṣam \| tena gareṇa sahaiva jātaḥ \|\|4-5\|\|

**krama-sandarbhaḥ :** sagara iti sārdha-yugmakam \|\|5\|\|

**viśvanāthaḥ :** andhasā annena saha \|\|4\|\| \[mahābhāratasya
vana-parve 104-108 adhyāyā draṣṭavyāḥ\]

---o)0(o---

**\|\| 9.8.5-6 \|\|**

**yas tālajaṅghān yavanān chakān haihaya-barbarān \|**

**nāvadhīd**[^17] **guru-vākyena cakre vikṛta-veṣiṇaḥ \|\|**

**muṇḍān chmaśru-dharān kāṁścin mukta-keśārdha-muṇḍitān \|**

**anantar-vāsasaḥ kāṁścid abahir-vāsaso'parān \|\|**

**śrīdharaḥ :** guru-vākyenaurva-vacanena \| kāṁścid ahatvaiva
vikṛta-veṣiṇaś cakre \| tad evāha---muṇḍān iti \| mukta-keśān
ardha-muṇḍitāṁś ca \|

**krama-sandarbhaḥ :** sagara iti sārdha-yugmakam \| avadhīd ity atra
nāvadhīd iti pāṭhas tu svāmy-asammataḥ, kāṁścid ahatveti vyākhyānāt \|
na ca śrī-parāśarasya tathā hi tad gadyaṁ, prāyaśaś ca haihayaṁ jaghāna
\[vi.pu. 4.3.18\] ity-ādi \| guru-vākyena vasiṣṭha-vacasety eva
viṣṇu-purāṇa-matam \|\|5-6\|\|

**viśvanāthaḥ :** tāla-jaṅghādyā jāti-viśeṣāḥ \| guror aurvasya vākyena
vikṛta-veṣeṇa evāha muṇḍān ityādi \|\|5-6\|\|

---o)0(o---

**\|\| 9.8.7 \|\|**

**so'śvamedhair ayajata sarva-veda-surātmakam \|**

**aurvopadiṣṭa-yogena harim ātmānam īśvaram \|**

**tasyotsṛṣṭaṁ paśuṁ yajñe jahārāśvaṁ purandaraḥ \|\|**

**śrīdharaḥ :** aurveṇopadiṣṭo yoga upāyas tena \|\|7\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.8.8 \|\|**

**sumatyās tanayā dṛptāḥ pitur ādeśa-kāriṇaḥ \|**

**hayam anveṣamāṇās te samantān nyakhanan mahīm \|\|**

**śrīdharaḥ :** tasya dve bhārye sumatiḥ keśinī ca \| tatra sumatyāḥ
putrāṇāṁ putrāṇāṁ prabhāvaṁ mṛtyuṁ cāha---sumatyā iti ṣaḍbhiḥ \|\|8\|\|

**krama-sandarbhaḥ :** *na vyākhyātam.*

**viśvanāthaḥ :** tasya dve bhārye sumatiḥ keśinī ca \| tatra sumatyāḥ
putrāṇāṁ prabhāvaṁ mṛtyuṁ cāha ṣaḍbhiḥ \|\|8\|\|

---o)0(o---

**\|\| 9.8.9-10 \|\|**

**prāg-udīcyāṁ diśi hayaṁ dadṛśuḥ kapilāntike \|**

**eṣa vāji-haraś caura āste mīlita-locanaḥ \|\|**

**hanyatāṁ hanyatāṁ pāpa iti ṣaṣṭi-sahasriṇaḥ \|**

**udāyudhā abhiyayur unmimeṣa tadā muniḥ \|\|**

**śrīdharaḥ :** eṣa vāji-hara iti bruvanto'bhiyayuḥ \| ṣaṣṭi-sahasrāṇi
paricchedakatayā santi yeṣām \| unmimeṣa locanonmīlanaṁ cakāra
\|\|9-10\|\|

**krama-sandarbhaḥ :** prāg-udīcyām ity ardhakam \|
tad-deśa-dakṣiṇastha-samudra-rekhāyā gaṅgā-sāgara-deśe parivṛtyā yujyate
\| śrī-kapila-parivrajyāyāṁ caivam eva vā samādheyam \|\|9\|\|

**viśvanāthaḥ :***na vyākhyātam.*

---o)0(o---

**\|\| 9.8.11 \|\|**

**sva-śarīrāgninā tāvan mahendra-hṛta-cetasaḥ \|**

**mahad-vyatikrama-hatā bhasmasād abhavan kṣaṇāt \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** sva-śarīreṣv eva yo'gnis tṛtīyaṁ mahā-bhūtaṁ tenaiva
mahad-aparādhād ativardhamānena dagdhāḥ \| mahendretīndreṇaiva eṣa caura
iti vijñāpanāt \|\|11\|\|

---o)0(o---

**\|\| 9.8.12 \|\|**

**na sādhu-vādo muni-kopa-bharjitā**

**nṛpendra-putrā iti sattva-dhāmani \|**

**kathaṁ tamo roṣamayaṁ vibhāvyate**

**jagat-pavitrātmani khe rajo bhuvaḥ \|\|**

**śrīdharaḥ :** kecit tu kapilasya kopāgninā dagdhā iti varṇayanti, tan
nirākaroti---neti \| kuta ity ata āha---sattva-dhāmani
śuddha-sattva-mūrtau \| jagataḥ pavitraḥ śuddhi-kara ātmā yasya tasmin
kathaṁ vibhāvyate saṁbhāvyate ? asaṁbhāvanāyāṁ dṛṣṭāntaḥ---bhuvo rajaḥ
khe kathaṁ saṁbhāvyate ? iti \|\|12\|\|

**krama-sandarbhaḥ :** *na vyākhyātam.*

**viśvanāthaḥ :** tatra kapilasya kopaṁ vadanto'jñā evety āha---neti \|
muni-kopa-bharjitā iti na sādhūnāṁ vādaḥ kintv asādhūnām ajñānām ity
arthaḥ \| yataḥ sattva-dhāmani śuddha-sattva-mūrtau jagad api pavitraṁ
darśanādinā yatas tathābhūte ātmā deho yasya tasmin \| tamaḥ kathaṁ
vibhāvyate sambhāvyate? asambhāvanāyāṁ dṛṣṭāntaḥ---bhuvo rajaḥ khe
kathaṁ sambhāvyate \| kham idaṁ rajasvalam iva munir ayaṁ ko'pīty
ajñānām evoktir ity arthaḥ \|\|12\|\|

---o)0(o---

**\|\| 9.8.13 \|\|**

**yasyeritā sāṅkhyamayī dṛḍheha naur**

**yayā mumukṣus tarate duratyayam \|**

**bhavārṇavaṁ mṛtyu-pathaṁ vipaścitaḥ**

**parātma-bhūtasya kathaṁ pṛthaṅ-matiḥ \|\|**

**śrīdharaḥ :** kiṁ ca yasya yeneritā pravartitā tasya vipaścitaḥ
sarva-jñasya kathaṁ pṛthaṅ-matir ari-mitrādi-bheda-dṛṣṭiḥ \|

**krama-sandarbhaḥ :** *na vyākhyātam.*

**viśvanāthaḥ :** yasya īritā yena pravartitā tasya vipaścitaḥ
sarvajñasya pṛthaṅ-matiḥ prākṛtīḥ matiḥ paramātmano hi matiḥ
paramātma-rūpaiva syād ity arthaḥ \|\|13\|\|

---o)0(o---

**\|\| 9.8.14 \|\|**

**yo'samañjasa ity uktaḥ sa keśinyā nṛpātmajaḥ \|**

**tasya putro'ṁśumān nāma pitāmaha-hite rataḥ \|\|**

**śrīdharaḥ :** tad evaṁ sumatyāḥ putreṣu mṛteṣu keśinyāḥ pautreṇāśvaḥ
samānītaḥ pitṛ-vyoddha-raṇa-prayatnaś ca kṛta iti darśayitum
āha---yo'samañjasa ity uktaḥ kevalam ajñaiḥ, vastutas tu samañjasa eva
\| sa tu keśinyāḥ sutaḥ \| kṣetra-jatvam iva pratītaṁ vārayati, tasyaiva
nṛpasyātmano dehāj jātaḥ \|\|14\|\|

**krama-sandarbhaḥ :** *na vyākhyātam.*

**viśvanāthaḥ :** nṛpasya sagarasyātmajo yo'nyo'samañjasa ity ukte sa
keśinyāḥ putraḥ \|\|14\|\|

---o)0(o---

**\|\| 9.8.15-16 \|\|**

**asamañjasa ātmānaṁ darśayann asamañjasam \|**

**jāti-smaraḥ purā saṅgād yogī yogād vicālitaḥ \|\|**

**ācaran garhitaṁ loke jñātīnāṁ karma vipriyam \|**

**sarayvāṁ krīḍato bālān prāsyad udvejayan janam \|\|**

**śrīdharaḥ :** tasya kathām āha caturbhiḥ \| asamañjasaḥ purā
pūrva-janmani yogī san saṅgād dhetor yogād vicālito'ta idānīṁ
jāti-smaraḥ san saṅga-parihārāya janam udvejayan \| loka-garhitaṁ
jñātīnāṁ ca vipriyaṁ karmācaran krīḍato bālān sarayvāṁ prāsyat prākṣipad
iti dvayor anvayaḥ \|\|15-16\|\|

**krama-sandarbhaḥ :** *na vyākhyātam.*

**viśvanāthaḥ :** purā pūrva-janmani garhitam acarann iti
saṅga-parihārāyety arthaḥ \|\|15-16\|\|

---o)0(o---

**\|\| 9.8.17 \|\|**

**evaṁ vṛttaḥ parityaktaḥ pitrā sneham apohya vai \|**

**yogaiśvaryeṇa bālāṁs tān darśayitvā tato yayau \|\|**

**śrīdharaḥ :** evaṁ-vidhaṁ vṛttaṁ karma yasya saḥ \|\|17\|\|

**krama-sandarbhaḥ, viśvanāthaḥ :***na vyākhyātam.*

---o)0(o---

**\|\| 9.8.18 \|\|**

**ayodhyā-vāsinaḥ sarve bālakān punar āgatān \|**

**dṛṣṭvā visismire rājan rājā cāpy anvatapyata \|\|**

*na katamenāpi vyākhyātam.*

---o)0(o---

**\|\| 9.8.19 \|\|**

**aṁśumāṁś codito rājñā turagānveṣaṇe yayau \|**

**pitṛvya-khātānupathaṁ bhasmānti dadṛśe hayam \|\|**

**śrīdharaḥ :** pitṛvya-khātam anu yaḥ panthās taṁ yayau \| bhasmānti
bhasma-samīpe \|\|19\|\|

**krama-sandarbhaḥ :** *na vyākhyātam.*

**viśvanāthaḥ :** asamañjasa-putro'ṁśumān pitṛ-vyākhyātam anu yaḥ
panthās tam anti antike \|\|19\|\|

---o)0(o---

**\|\| 9.8.20 \|\|**

**tatrāsīnaṁ muniṁ vīkṣya kapilākhyam adhokṣajam \|**

**astaut samāhita-manāḥ prāñjaliḥ praṇato mahān \|\|**

*na katamenāpi vyākhyātam.*

---o)0(o---

**\|\| 9.8.21\|\|**

**aṁśumān uvāca---**

**na paśyati tvāṁ param ātmano'jano**

**na budhyate'dyāpi samādhi-yuktibhiḥ \|**

**kuto'pare tasya manaḥ-śarīra-dhī-**

**visarga-sṛṣṭā vayam aprakāśāḥ \|\|**

**śrīdharaḥ :**

ajānanto'vajānanto'py anukampyā vayaṁ tv iti \|

tuṣṭāva ṣaḍbhir īśānam aṁśumān evam āśayaḥ \|\| iti \|

ajano'jo brahmāpi tvām adyāpi na paśyati na ca budhyate \| katham-bhūtam
? ātmanaḥ svasmāt paraṁ parameśvaram \| kair hetubhiḥ ?
samādhi-yuktibhiḥ \| samādhināpy aparokṣaṁ na paśyati \| yuktibhiḥ
parokṣam api samyaṅ na budhyata ity arthaḥ \| apare'rvācīnās tu kutas
tvāṁ paśyeyuḥ \| arvācīnatve hetuḥ---tasya brahmaṇo manaś ca śarīraṁ ca
dhīś ca sattvata-mora-jaḥ kāryāṇi tāmirye vividhā deva-tiryaṅ-narāṇāṁ
sargās teṣu sṛṣṭās tatrāpi vayam aprakāśā ajñāḥ kutaḥ paśyāmety arthaḥ
\|\|21\|\|

**krama-sandarbhaḥ :** atha tat-pūrvakaṁ viduṣāṁ bhaktyaiva sākṣād
anubhavanīyatvam āha tribhiḥ---na paśyatīti \| ajano'jo brahmāpi tvām
adyāpi na paśyati, na ca budhyate \| katham-bhūtam ? ātmanaḥ paraṁ
pratyag-rūpam \| kair hetubhir api na budhyate na paśyati ca ?
samādhi-yuktibhiḥ brahma-samādhināpy aparokṣaṁ na paśyati \| yuktibhiḥ
parokṣam api na samyag budhyata ity arthaḥ \|

**apare**'rvācīnās tu kutas tvāṁ paśyeyur budhyeran vā ? arvācīnatve
hetuḥ---tasya brahmaṇaḥ \| manaś ca śarīraṁ ca dhīś ca
sattva-tamo-rajaḥ-kāryāṇi tābhir vividhā ye deva-tiryaṅ-narāṇāṁ sargās
teṣu[^18] sṛṣṭāḥ \| tatrāpi vayam aprakāśā ajñāḥ kutaḥ paśyema ? ity
arthaḥ \|\|21\|\| \[bhagavat-sandarbha 91\][^19]

**viśvanāthaḥ :** tvad-ajñānād aparādhinaḥ pūrve dagdhā iti nādbhutam
ity āha---neti ātmano jīvāt paraṁ tām ajano brahmāpi na paśyati nāpi
buddhyate \| apare arvācīnā vayaṁ kuto buddhyāmahe mana-ādibhir ye
visargāḥ devādi-sargānteṣu sṛṣṭāḥ aprakāśā ajñāḥ \|\|21\|\|

---o)0(o---

**\|\| 9.8.22 \|\|**

**ye deha-bhājas tri-guṇa-pradhānā**

**guṇān vipaśyanty uta vā tamaś ca \|**

**yan-māyayā mohita-cetasas tvāṁ**

**viduḥ sva-saṁsthaṁ na bahiḥ-prakāśāḥ \|\|**

**śrīdharaḥ :** apare tarhi kiṁ paśyanti ? tad āha---ye deha-bhājas te
svasmin samyak sthitam api tvāṁ na viduḥ, kintu guṇān eva vipaśyanti \|
athavā na guṇān api tu tama eva paśyanti \| yatas tri-guṇā buddhir eva
pradhānaṁ yeṣām, ato bahir eva prakāśo jñānaṁ yeṣām \|
buddhi-paratantratayā jāgrat-svapnayor viṣayān paśyanti, suṣuptau tama
eva kevalaṁ na tu nirguṇaṁ tvām \| sarvatra hetuḥ---yad yataḥ, yasya
tava māyayeti vā mohitaṁ ceto yeṣāṁ te \|\|22\|\|

**krama-sandarbhaḥ :** apare tarhi kiṁ paśyanti ? tatrāha---ye
deha-bhājas te svasmin samyak-sthitam api tvāṁ na viduḥ, kintu guṇān eva
vipaśyanti \| kadācic ca kevalaṁ tama eva paśyanti, yatas triguṇā
buddhir eva pradhānaṁ yeṣām \| buddhi-paratantratayā jāgrat-svapnayor
viṣayān paśyanti \| suṣuptau tu tama eva, na tu vastuto nirguṇānāṁ
sarveṣām ātmārāmāṇām ātma-bhūtaṁ tvām \| sarvatra hetuḥ---yat yataḥ
māyayā yasya tava māyayā vā mohitaṁ ceto yeṣāṁ te \|\|22\|\|
\[bhagavat-sandarbha 91\]

**viśvanāthaḥ :** guṇān jāgara-svapnayor viṣayān paśyanti suṣuptau tama
eva kevalaṁ na tu nirguṇaṁ tvāṁ svasminn eva samyak tiṣṭhatīti
sva-saṁsthaṁ bahiḥ-prakāśā bahir jñānavantaḥ \|\|22\|\|

---o)0(o---

**\|\| 9.8.23 \|\|**

**taṁ tvām ahaṁ jñāna-ghanaṁ svabhāva-**

**pradhvasta-māyā-guṇa-bheda-mohaiḥ \|**

**sanandanādyair munibhir vibhāvyaṁ**

**kathaṁ vimūḍhaḥ paribhāvayāmi \|\|**

**śrīdharaḥ :** tathāpy ahaṁ vicāreṇa jñāsyāmīti cet tatrāha---taṁ tvām
ahaṁ vimūḍhaḥ kathaṁ paribhāvayāmi vicārayāmi \| kathaṁ-bhūtam \|
jñāna-ghanaṁ śuddha-jñāna-mūrtim \| svata eva pradhvastau
māyā-guṇa-nimittau bheda-mohau yeṣāṁ tair vibhāvyaṁ vicintyam \| ayaṁ
bhāvaḥ, jñāna-ghanatvān na tāvaj jñāna-viṣayatvaṁ vicāra-viṣayatve'pi
māyā-guṇair abhibhūto'haṁ na vicāre samartha iti \|\|23\|\|

**krama-sandarbhaḥ :** tathāpi tvaṁ vicāreṇa jñāsyasi ? iti cet, maivam
\| yato nāsmad-vidhānāṁ jñāna-gocaras tvaṁ, kintu bhaktānām evety āha---
taṁ tvām iti \| taṁ nānāścarya-vṛttika-para-śakti-nidhānaṁ tvāṁ kathaṁ
paribhāvayāmi ? kiṁ-svarūpam ? jñāna-ghanaṁ
satya-jñānānantānandaika-rasa-mūrtim ata eva anirdeśya-vapur iti
sahasra-nāma-stave \|

ayaṁ bhāvaḥ---jñāna-ghanatvān na tāvat jñāna-viṣayas tvaṁ,
vicāra-viṣayatve'pi māyā-guṇair abhibhūto'haṁ na vicāre samartha iti \|

nanu tarhi mama tathāvidhatve kiṁ pramāṇam ? tatrāha---svena tvadīyena
bhāvena bhaktyā svasyātmano bhāvenāvirbhāvenaiva vā pradhvastā
māyā-guṇa-prakāra-kṛta-mohā yebhyas taiḥ sanandanādyair
bhagavat-tattva-vidbhir munibhir vibhāvyaṁ vicāryaṁ sākṣād anubhavanīyaṁ
cety arthaḥ \| tasmād ulūkaiḥ prakāśa-guṇakatvenāsammate'pi ravau
yathānyair upalabhyamāna-tad-guṇakatvam asty eva, tathārvāg-dṛṣṭibhir
asambhāvyamānam api tvayi tad-guṇakatvaṁ
tad-bhakta-vidvat-pratyakṣa-siddham asty eveti bhāvaḥ \|

tathā ca śrutiḥ---

> parāñci khāni vyatṛṇat svayambhūs
>
> tasmāt parāṅ paśyati nāntarātman \|
>
> kaścid dhīraḥ pratyag-ātmānam aikṣad
>
> āvṛtta-cakṣur amṛtatvam icchan \|\| \[kaṭha.u. 2.1.1\]
>
> bhaktir evainaṁ nayati
>
> bhaktir evainaṁ darśayati \|
>
> bhakti-vaśaḥ puruṣaḥ
>
> bhaktir eva bhūyasī \|\| \[māṭhara-śruti\]
>
> nāyam ātmā pravacanena labhyo
>
> na medhayā na bahunā śrutena \|
>
> yam evaiṣa vṛṇute tena labhyaḥ
>
> tasyaiṣa ātmā vivṛṇute tanūṁ svām \[kaṭha.u. 1.2.23\] ity-ādyā ca
> \|\|23\|\| \[bhagavat-sandarbhaḥ 91\]

**viśvanāthaḥ :** svabhāvata eva na tu sādhanaiḥ pradhvastau
māyā-guṇa-nimittau bheda-mohau yais taiḥ \|\|23\|\|

---o)0(o---

**\|\| 9.8.24 \|\|**

**praśānta māyā-guṇa-karma-liṅgam**

**anāma-rūpaṁ sad-asad-vimuktam \|**

**jñānopadeśāya gṛhīta-dehaṁ**

**namāmahe tvāṁ puruṣaṁ purāṇam \|\|**

**śrīdharaḥ :** he praśānta, tasmāt tvāṁ puruṣaṁ purāṇaṁ kevalaṁ
namāmety anvayaḥ \| purāṇa-puruṣatve hetuḥ---māyāyāḥ guṇāḥ, karmāṇi ca
viśva-sṛṣṭy-ādīni, liṅgāni ca brahmādi-rūpāṇi yasya tam \| praśāntatve
hetuḥ---sad-asadbhyāṁ kārya-kāraṇābhyāṁ puṇya-pāpābhyāṁ vā vimuktam \|
ato'nāma-rūpaṁ tat tat kṛta-nāma-rūpa-śūnyaṁ, kintu jñānopadeśāya
gṛhītaḥ prakaṭito dehaḥ śuddha-sattva-mūrtir yena tam \| yad vā, he
praśānta-māyeti he aguṇeti ca saṁbodhya karmabhiḥ sṛṣṭy-ādi-kāryair
liṅgāni yasyeti yojyam \| yad vā, praśāntā māyā-guṇādayo yasminn ity
ekam eva padam \|

**krama-sandarbhaḥ :** *na vyākhyātam.*

**viśvanāthaḥ :** praśāntāni māyā-sandhīni guṇa-karmāliṅgāni yatas tam
\| tathaiva anāma-rūpaṁ māyika-nāma-rūpa-rahitam \|\|24\|\|

---o)0(o---

**\|\| 9.8.25 \|\|**

**tvan-māyā-racite loke vastu-buddhyā gṛhādiṣu \|**

**bhramanti kāma-lobherṣyā-moha-vibhrānta-cetasaḥ \|\|**

**śrīdharaḥ :** sva-bhāgyaṁ śloghate---tvan-māyeti dvābhyām \|
kāmādibhir vibhrāntāni cetāṁsi yeṣāṁ te ime sarve gṛhādiṣu bhramanti
\|\|25\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.8.26 \|\|**

**adya naḥ sarva-bhūtātman kāma-karmendriyāśayaḥ \|\|**

**moha-pāśo dṛḍhaś chinno bhagavaṁs tava darśanāt**

**śrīdharaḥ :** he sarva-bhūtātman, no'smākaṁ tvat-kṛpayaiva ghaṭitāt
tvad-darśanād ati-dṛḍho'pi moha-mayaḥ pāśaś chinnaḥ \| kathaṁ-bhūtaḥ,
kāmādīnām āśaya āśrayaḥ \| tvat-prasādena kṛtārtho'smīty arthaḥ \|

**krama-sandarbhaḥ :** *na vyākhyātam.*

**viśvanāthaḥ :** kāmādīnām āśayaḥ āśrayaḥ \|\|26\|\|

---o)0(o---

**\|\| 9.8.27 \|\|**

**śrī-śuka uvāca**---

**itthaṁ gītānubhāvas taṁ bhagavān kapilo muniḥ \|**

**aṁśumantam uvācedam anugrāhya dhiyā nṛpa \|\|**

*na katamenāpi vyākhyātam.*

---o)0(o---

**\|\| 9.8.29 \|\|**

**śrī-bhagavān uvāca**---

**aśvo'yaṁ nīyatāṁ vatsa pitāmaha-paśus tava \|**

**ime ca pitaro dagdhā gaṅgāmbho'rhanti netarat \|\|**

**śrīdharaḥ :** aśvaṁ labdhvāpi sākāṅkṣaṁ pratyāha---ime ceti \|

**krama-sandarbhaḥ :** *na vyākhyātam.*

**viśvanāthaḥ :** netarad iti nānyathā nistāra ity arthaḥ \|\|28\|\|

---o)0(o---

**\|\| 9.8.29 \|\|**

**taṁ parikramya śirasā prasādya hayam ānayat \|**

**sagaras tena paśunā yajña-śeṣaṁ samāpayat \|\|**

**śrīdharaḥ :** taṁ parikramyeti śukoktiḥ \|**\|29\|\|**

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.8.30 \|\|**

**rājyam aṁśumate nyasya niḥspṛho mukta-bandhanaḥ \|**

**aurvopadiṣṭa-mārgeṇa lebhe gatim anuttamām \|\|**

*na katamenāpi vyākhyātam.*

---o)0(o---

iti sārārtha-darśinyāṁ harṣiṇyāṁ bhakta-cetasām \|

navamasyāṣṭamo'dhyāyaḥ saṅgataḥ saṅgataḥ satām \|\|\*\|\|

---o)0(o---

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ navama-skandhe

sagaropākhyānaṁ nāma

aṣṭamo'dhyāyaḥ \|

\|\| 9.8 \|\|

(9.9)

### atha navamo'dhyāyaḥ

# khaṭvāṅga-caritaṁ 

**\|\| 9.9.1 \|\|**

**śrī-śuka uvāca**

**aṁśumāṁś ca tapas tepe gaṅgānayana-kāmyayā \|**

**kālaṁ mahāntaṁ nāśaknot tataḥ kālena saṁsthitaḥ \|\|**

**śrīdharaḥ :**

navame'ṁśumato vaṁśaḥ khaṭvāṅgāvadhi varṇyate \|

gaṅgāṁ bhūtalamāninye yasya pautro bhagīrathaḥ \|\|

yathā sagaraḥ pautrāya rājyaṁ dattvā tapas tepe tathāṁśumāṁś ca
sva-putrāya rājyaṁ dattvā mahāntaṁ kālaṁ tapas tepe iti ca-kārasyārthaḥ
\| nāśaknot, gaṅgām ānetum iti śeṣaḥ \| saṁsthito mṛtaḥ \|\|1\|\|

**krama-sandarbhaḥ :** *na vyākhyātam.*

**viśvanāthaḥ :**

bhagīratho'nayad gaṅgāṁ saudāso rākṣaso'bhavat \|

hariṁ muhūrtāt khaṭvāṅgaḥ prāpeti navame kathā \|\|

yathā sagaraḥ pautre rājyaṁ nyasya tapas tepe \| tathaivāṁśumāṁś ca
dilīpe sva-putre rājyaṁ nyasya tapas tepe ity arthe ca-kāraḥ \|\|1\|\|

---o)0(o---

**\|\| 9.9.2 \|\|**

**dilīpas tat-sutas tadvad aśaktaḥ kālam eyivān \|**

**bhagīrathas tasya sutas tepe sa sumahat tapaḥ \|\|**

**śrīdharaḥ :** kālaṁ mṛtyum eyivān prāptaḥ \|

**krama-sandarbhaḥ :** *na vyākhyātam.*

**viśvanāthaḥ :** yathāṁśumān tadvat \|\|2\|\|

---o)0(o---

**\|\| 9.9.3 \|\|**

**darśayāmāsa taṁ devī prasannā varadāsmi te \|**

**ity uktaḥ svam abhiprāyaṁ śaśaṁsāvanato nṛpaḥ \|\|**

**śrīdharaḥ :** taṁ praty ātmānaṁ darśayām āsa \| te varadāsmīti
gaṅgayoktaḥ san svam abhiprāyaṁ pūrva-joddharaṇaṁ śaśaṁsa kathayām āsa
\|\|3\|\|

**krama-sandarbhaḥ :** *na vyākhyātam.*

**viśvanāthaḥ :** devī gaṅgā svam abhiprāyaṁ pūrvajo'ddharaṇam \|\|3\|\|

---o)0(o---

**\|\| 9.9.4 \|\|**

**ko'pi dhārayitā vegaṁ patantyā me mahī-tale \|**

**anyathā bhū-talaṁ bhittvā nṛpa yāsye rasātalam \|\|**

**śrīdharaḥ :** āha gaṅgā \| ko'pi gaganāt patantyā me vegaṁ dhārayitā
dhārayiṣyati \|\|4\|\|

**krama-sandarbhaḥ :** *na vyākhyātam.*

**viśvanāthaḥ :** ko'pīti gaṅgoktiḥ \|\|4\|\|

---o)0(o---

**\|\| 9.9.5 \|\|**

**kiṁ cāhaṁ na bhuvaṁ yāsye narā mayy**[^20] **āmṛjanty agham \|**

**mṛjāmi tad aghaṁ kvāhaṁ rājaṁs tatra vicintyatām \|\|**

**śrīdharaḥ :** kiṁ ca āmṛjanti kṣālayiṣyanti tatropāyo vicintyatām
\|\|5\|\|

**krama-sandarbhaḥ :** kiṁ ceti \| mayi nimitta-bhūtāyā[^21] aghaṁ pāpaṁ
mṛjanti nāśayanti \| tad aghaṁ tat-saṅgānabhirucer jātaṁ manaso duḥkham
ity arthaḥ \| gaṅgā-prasaṅge pāpātyanta-nāśyasya koṭidhā
purāṇādi-prasiddheḥ \| aṁho duḥkha-vyasaneṣv agham ity amara-koṣāt \|

**viśvanāthaḥ :** āmṛjanti kṣālayiṣyanti tatropāyaṁ vicintyatām
\|\|5\|\|

---o)0(o---

**\|\| 9.9.6 \|\|**

**śrī-bhagīratha uvāca---**

**sādhavo nyāsinaḥ śāntā brahmiṣṭhā loka-pāvanāḥ \|**

**haranty aghaṁ te'ṅga-saṅgāt teṣv āste hy agha-bhid dhariḥ \|\|**

**śrīdharaḥ :** aghaṁ haranti hariṣyanti \| aghaṁ bhinattīty agha-bhit
\|\|6\|\|

**krama-sandarbhaḥ :** sādhavaḥ svādhikāra-prāpta-śāstrīyācāra-niratāḥ
nyāsinaḥ karma tat-phalā'nāsaktāḥ, śāntāḥ śuddhāntaḥ-karaṇāḥ, brahmiṣṭhā
veda-vicāra-dakṣāḥ \| sarvatra hetuḥ---teṣv āsta iti \| aghāni agha
ādīni bhinattīti tathā \| sadā sādhūnāṁ saṅgāt, tat-saṅgāt tat-sphūrtes
tad duḥkhaṁ na bhaviteti bhāvaḥ \|\|6\|\|

**viśvanāthaḥ :** aṅga-saṅgāt snānāt \| haranti hariṣyanti \| teṣām
tad-aghaṁ ko hariṣyatīti cet harir eva aghabhit \| tena hariṁ vinā
tīrtha-tapaḥ-prāyaścittādibhiḥ pāpaṁ vastuto na naśyatīty
ajāmilopākhyānoktaḥ siddhānto dṛḍhīkṛtaḥ \|\|6\|\|

---o)0(o---

**\|\| 9.9.7 \|\|**

**dhārayiṣyati te vegaṁ rudras tv ātmā śarīriṇām \|**

**yasminn otam idaṁ protaṁ viśvaṁ śāṭīva tantuṣu \|\|**

**śrīdharaḥ :** ātmā kathaṁ-bhūtaḥ ? yasminn idaṁ viśvam otaṁ grathitam
ūrdhva-tantuṣu śāṭīva paṭa iva \| protaṁ ca tiryak tantuṣu paṭa iva \|
asau sarvādhāras tvad-vegaṁ dhārayiṣyatīty arthaḥ \|

**krama-sandarbhaḥ :** *na vyākhyātam.*

**viśvanāthaḥ :** rudra ity adhunāpi tvaṁ yasya śirasi tiṣṭhasy eveti
bhāvaḥ \| yasminn idaṁ viśam otaṁ grathitam ūrdhvatantuṣu śāṭīvat protaṁ
ca tiryak-tantuṣu śāṭīveti tasyeśvaratvaṁ darśitam \|\|7\|\|

---o)0(o---

**\|\| 9.9.8 \|\|**

**ity uktvā sa nṛpo devaṁ tapasātoṣayac chivam \|**

**kālenālpīyasā rājaṁs tasyeśaś cāśv atuṣyata \|\|**

**śrīdharaḥ :** ity evaṁ gaṅgām uktvā \| tac chrutveti pāṭhe
śrāvayitvety arthāh \|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.9.9 \|\|**

**tatheti rājñābhihitaṁ sarva-loka-hitaḥ śivaḥ \|**

**dadhārāvahito gaṅgāṁ pāda-pūta-jalāṁ hareḥ \|\|**

**śrīdharaḥ :** rājñābhihitaṁ tathety aṅgī-kṛtya \| hareḥ pādena pūtaṁ
jalaṁ yasyāḥ \|

**krama-sandarbhaḥ :** *na vyākhyātam.*

**viśvanāthaḥ :** tatheti yatra tatra gaṅgā yāsyati tat-tale'ham eveti
mac-chirasy eva sā sukhena yātv ity arthaḥ \|\|9\|\|

---o)0(o---

**\|\| 9.9.10-11 \|\|**

**bhagīrathaḥ sa rājarṣir ninye bhuvana-pāvanīm \|**

**yatra sva-pitṝṇāṁ dehā bhasmībhūtāḥ sma śerate \|\|**

**rathena vāyu-vegena prayāntam anudhāvatī \|**

**deśān punantī nirdagdhān āsiñcat sagarātmajān \|\|**

*na katamenāpi vyākhyātam.*

---o)0(o---

**\|\| 9.9.12 \|\|**

**yaj-jala-sparśa-mātreṇa brahma-daṇḍa-hatā api \|**

**sagarātmajā divaṁ jagmuḥ kevalaṁ deha-bhasmabhiḥ \|\|**

**śrīdharaḥ :** prasaṅgād gaṅgā-māhātmyam āha caturbhiḥ, yasyā
jala-sparśa-mātreṇa tac ca kevalaṁ deha-bhasmabhir eva na sākṣāt \|
brahmaṇi sva-kṛtena daṇḍena hatā api \| tāṁ śraddhayā ye sevante iti
śeṣaḥ \|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.9.13 \|\|**

**bhasmībhūtāṅga-saṅgena svar yātāḥ sagarātmajāḥ \|**

**kiṁ punaḥ śraddhayā devīṁ sevante ye dhṛta-vratāḥ \|\|**

**śrīdharaḥ :** tat prapañcayati---bhasmī-bhūtenāṅgena yaḥ saṅgas tena
tāṁ śraddhayā ye sevante te iti śeṣaḥ[^22]

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.9.14 \|\|**

**na hy etat param āścaryaṁ svardhunyā yad ihoditam \|**

**ananta-caraṇāmbhoja-prasūtāyā bhava-cchidaḥ \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** iha yad uditaṁ sagarātmajoddharaṇaṁ param atyāścaryaṁ
na bhavati \|\|14\|\|

---o)0(o---

**\|\| 9.9.15\|\|**

**sanniveśya mano yasmiñ chraddhayā munayo'malāḥ \|**

**traiguṇyaṁ dustyajaṁ hitvā sadyo yātās tad-ātmatām \|\|**

**śrīdharaḥ :** anantasya viśeṣaṇaṁ sanniveśyeti \| trai-guṇyaṁ
deha-saṁbandham \|

**krama-sandarbhaḥ :** *na vyākhyātam.*

**viśvanāthaḥ :** yasminn anante \|\|15\|\|

---o)0(o---

**\|\| 9.9.16-17\|\|**

**śruto bhagīrathāj jajñe tasya nābho'paro'bhavat \|**

**sindhudvīpas tatas tasmād ayutāyus tato'bhavat \|\|**

**śrīdharaḥ :** nalasya sakhā ayāt prāptaḥ \| tat sutaḥ ṛtuparṇasya
sutaḥ \|

**krama-sandarbhaḥ :** *na vyākhyātam.*

**viśvanāthaḥ :** ayāt yā prāpaṇe prāpta ity arthaḥ \| akṣa-hṛdayaṁ
dyūta-vidyā-rahasyam asmai nalāya \|\|16-17\|\|

---o)0(o---

**\|\| 9.9.18\|\|**

**tataḥ sudāsas tat-putro damayantī-patir nṛpaḥ \|**

**āhur mitrasahaṁ yaṁ vai kalmāṣāṅghrim uta kvacit \|**

**vasiṣṭha-śāpād rakṣo'bhūd anapatyaḥ sva-karmaṇā \|**

**śrīdharaḥ :** tat putraḥ saudāsaḥ \|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.9.19 \|\|**

**śrī-rājovāca---**

**kiṁ-nimitto guroḥ śāpaḥ saudāsasya mahātmanaḥ \|**

**etad veditum icchāmaḥ kathyatāṁ na raho yadi \|\|**

**śrīdharaḥ :** na raho na rahasyam \|

**krama-sandarbhaḥ :** na raho yadīti śrīmad-vasiṣṭhasyaiva tatra
doṣavat pratītiś cet tadā nodghāṭanīyam ity arthaḥ \|\|19\|\|

**viśvanāthaḥ :** *na vyākhyātam.*

---o)0(o---

**\|\| 9.9.20-21 \|\|**

**śrī-śuka uvāca**---

**saudāso mṛgayāṁ kiñcic caran rakṣo jaghāna ha \|**

**mumoca bhrātaraṁ so'tha gataḥ praticikīrṣayā \|\|**

**sañcintayann aghaṁ rājñaḥ sūda-rūpa-dharo gṛhe \|**

**gurave bhoktu-kāmāya paktvā ninye narāmiṣam \|\|**

**śrīdharaḥ :** mṛgayāṁ caran kañcid rākṣasaṁ jaghāna, tasya bhrātaraṁ
mumoca, sa bhrātā palāyya gataḥ \| agham aniṣṭam \| sūdaḥ pācakas
tad-rūpa-dharaḥ san rājño gṛhe vartamaṇaḥ \|\|20-21\|\|

**krama-sandarbhaḥ :** sūda-rūpa-dharaḥ tam āviṣṭaḥ sann ity amara-koṣāt
\| aparicitasya pākānadhikārāt \|\|21\|\|

**viśvanāthaḥ :** kiñcid rakṣaḥ kiñcid rākṣasaṁ jaghāna tasya bhrātaraṁ
mumoca \| sa bhrātā rājño yaḥ sūdaḥ pācakas tad-rūpa-dharaḥ
\|\|20-21\|\|

---o)0(o---

**\|\| 9.9.22 \|\|**

**parivekṣyamāṇaṁ bhagavān vilokyābhakṣyam añjasā \|**

**rājānam aśapat kruddho rakṣo hy evaṁ bhaviṣyasi \|\|**

**śrīdharaḥ :** abhakṣyam añjasā vilokya \| evaṁ nara-māṁsa-vyavahāreṇa
\|

**krama-sandarbhaḥ :** *na vyākhyātam.*

**viśvanāthaḥ :** abhakṣyaṁ nara-māṁsam \|\|22\|\|

---o)0(o---

**\|\| 9.9.23-24 \|\|**

**rakṣaḥ-kṛtaṁ tad viditvā cakre dvādaśa-vārṣikam \|**

**so'py apo-'ñjalim ādāya guruṁ śaptuṁ samudyataḥ \|\|**

**vārito madayantyāpo ruśatīḥ pādayor jahau \|**

**diśaḥ kham avanīṁ sarvaṁ paśyan jīvamayaṁ nṛpaḥ \|\|**

**śrīdharaḥ :** vasiṣṭha evaṁ taṁ śāpaṁ dvādaśa-vārṣikaṁ cakre \|
ruśatīs tīkṣṇā apaḥ sva-pādayor jahau nānyatra \| tatra hetuḥ---diśa iti
\| evam anena mitra-sahatvam api darśitam \| mitrasya kalatrasya
vācaḥ-sahanāt \|\|23-24\|\|

**krama-sandarbhaḥ :** *na vyākhyātam.*

**viśvanāthaḥ :** sarvajñatayā rakṣasaiva kṛtaṁ na tu rājñeti vimṛśya
tat śapanaṁ dvādaśa-vārṣikaṁ cakre \| so'pi saudāso'pi \| ruṣatīḥ
krodhāgni-rūpāḥ svapādayor eva nānyatra digādīnāṁ dāha-prasaṅgāt \|
etena kamāṣapādatvaṁ mitra-sahatvaṁ ca darśitaṁ mitrasya kalatrasya
vācaḥ sahanāt \|\|23-24\|\|

---o)0(o---

**\|\| 9.9.25 \|\|**

**rākṣasaṁ bhāvam āpannaḥ pāde kalmāṣatāṁ gataḥ \|**

**vyavāya-kāle dadṛśe vanauko-dampatī dvijau \|\|**

**śrīdharaḥ :** tad evaṁ rākṣasatve kalmāṣāṅghritve ca kāraṇam uktva
sva-karmaṇānapatya iti yad uktaṁ tat prapañcayati---vyavāya-kāla
ity-ādina karmaṇā aprajā ity antena \| vanam oko nivāso yayos tau
vanaukasau ca tau dampatī ca \| pṛthak padatve sakāra-lopa ārṣaḥ \|

**krama-sandarbhaḥ :** *na vyākhyātam.*

**viśvanāthaḥ :** vanaukasau ca tau dampatī ceti tau pṛthak pada-pāṭhe
salopa ārṣaḥ \|\|25\|\|

---o)0(o---

**\|\| 9.9.26-27 \|\|**

**kṣudhārto jagṛhe vipraṁ tat-patny āhākṛtārthavat \|**

**na bhavān rākṣasaḥ sākṣād ikṣvākūṇāṁ mahā-rathaḥ \|\|**

**madayantyāḥ patir vīra nādharmaṁ kartum arhasi \|**

**dehi me'patya-kāmāyā akṛtārthaṁ patiṁ dvijam \|\|**

**śrīdharaḥ :** akṛtārthavad dīna-vat \| akṛtārtham asamāpta-ratim
\|\|26-27\|\|

**krama-sandarbhaḥ :** *na vyākhyātam.*

**viśvanāthaḥ :** akṛtārtham asamāpta-ratim \|\|26-27\|\|

---o)0(o---

**\|\| 9.9.28 \|\|**

**deho'yaṁ mānuṣo rājan puruṣasyākhilārthadaḥ \|**

**tasmād asya vadho vīra sarvārtha-vadha ucyate \|\|**

*na katamenāpi vyākhyātam.*

---o)0(o---

**\|\| 9.9.29 \|\|**

**eṣa hi brāhmaṇo vidvāṁs tapaḥ-śīla-guṇānvitaḥ \|**

**ārirādhayiṣur brahma mahā-puruṣa-saṁjñitam \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** guṇair dṛṣṭa-niṣṭhaiḥ sattvādibhir hetubhiḥ antarhitam
adṛśyam \|\|29\|\|

---o)0(o---

**\|\| 9.9.30 \|\|**

**sarva-bhūtātma-bhāvena bhūteṣv antarhitaṁ guṇaiḥ \|**

**so'yaṁ brahmarṣi-varyas te rājarṣi-pravarād vibho \|**

**katham arhati dharma-jña vadhaṁ pitur ivātmajaḥ \|\|**

**śrīdharaḥ :** sarva-bhūtānām ātmeti bhāvanayārādhayitum icchuḥ \| yad
vā, sarva-bhūtānām ātma-bhāvena bhūteṣu sthitam api guṇair antarhitaṁ
brahmeti saṁbandhaḥ \| pāṭhāntare antarhitaḥ so'yam ity uttareṇānvayaḥ
\|30\|\|\|

**krama-sandarbhaḥ :** *na vyākhyātam.*

**viśvanāthaḥ :** te tvattaḥ \|\|30\|\|

---o)0(o---

**\|\| 9.9.31\|\|**

**tasya sādhor apāpasya bhrūṇasya brahma-vādinaḥ \|**

**kathaṁ vadhaṁ yathā babhror manyate san-mato bhavān \|\|**

**śrīdharaḥ :** bhrūṇasya śrotriyasya garbhasya sata iti vā \| babhror
goḥ \| satāṁ mato bhavān vadhaṁ kathaṁ sādhu manyata ity arthaḥ \|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.9.32 \|\|**

**yady ayaṁ kriyate bhakṣyas tarhi māṁ khāda pūrvataḥ \|**

**na jīviṣye vinā yena kṣaṇaṁ ca mṛtakaṁ yathā \|\|**

**śrīdharaḥ :** kṣaṇam api yena vinā na jīviṣyāmi so'yaṁ yadi bhakṣaḥ
kriyate tarhi mṛtakaṁ yathā mṛta-prāyāṁ māṁ pūrvaṁ bhakṣaya \|

**krama-sandarbhaḥ :** *na vyākhyātam.*

**viśvanāthaḥ :** brahma-vādino bhrūṇasya putrasya asya pitāpi
brahmavādīty arthaḥ \| bhrūṇo'rbhake bāla-garbhe ity amaraḥ babhror goḥ
\|\|32\|\|

---o)0(o---

**\|\| 9.9.34 \|\|**

**evaṁ karuṇa-bhāṣiṇyā vilapantyā anāthavat \|**

**vyāghraḥ paśum ivākhādat saudāsaḥ śāpa-mohitaḥ \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** karuṇa-bhāṣiṇīm anādṛtya \|\|34\|\|

---o)0(o---

**\|\| 9.9.35 \|\|**

**brāhmaṇī vīkṣya didhiṣuṁ puruṣādena bhakṣitam \|**

**śocanty ātmānam urvīśam aśapat kupitā satī \|\|**

**śrīdharaḥ, viśvanāthaḥ:** didhiṣuṁ garbhādhāna-kartāram \|\|35\|\|

**krama-sandarbhaḥ :** *na vyākhyātam.*

---o)0(o---

**\|\| 9.9.36 \|\|**

**yasmān me bhakṣitaḥ pāpa kāmārtāyāḥ patis tvayā \|**

**tavāpi mṛtyur ādhānād akṛta-prajña darśitaḥ \|\|**

**śrīdharaḥ :** ādhānān maithunāt \| he akṛta-prajña, mṛtyur mayā
darśitaḥ \|\|36\|\|

**krama-sandarbhaḥ :** *na vyākhyātam.*

**viśvanāthaḥ :** ādhānāt maithunāt \| mṛtyur mayā darśito bhaviṣyati
\|\|36\|\|

---o)0(o---

**\|\| 9.9.37 \|\|**

**evaṁ mitrasahaṁ śaptvā pati-loka-parāyaṇā \|**

**tad-asthīni samiddhe'gnau prāsya bhartur gatiṁ gatā \|\|**

**śrīdharaḥ :** tad evaṁ karmaṇā aprajāḥ \|\|37\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.9.38 \|\|**

**viśāpo dvādaśābdānte maithunāya samudyataḥ \|**

**vijñāpya brāhmaṇī-śāpaṁ mahiṣyā sa nivāritaḥ \|\|**

*na katamena vyākhyātam.*

---o)0(o---

**\|\| 9.9.39 \|\|**

**ata**[^23] **ūrdhvaṁ sa tatyāja strī-sukhaṁ karmaṇāprajāḥ \|**

**vasiṣṭhas tad-anujñāto madayantyāṁ prajām adhāt \|\|**

**śrīdharaḥ :** tad evaṁ karmaṇā aprajāḥ \|\|39\|\|

**krama-sandarbhaḥ :** *na vyākhyātam.*

**viśvanāthaḥ :** *na vyākhyātam.*

---o)0(o---

**\|\| 9.9.40 \|\|**

**sā vai sapta samā garbham abibhran na vyajāyata \|**

**jaghne'śmanodaraṁ tasyāḥ so'śmakas tena kathyate \|\|**

**śrīdharaḥ :** abibhrad dadhārety arthaḥ \| na vyajāyata na prāsūta \|
ato vasiṣṭha eva tasyā udaram aśmanā jaghāna \| sa utpannaḥ suto'śmakaḥ
\|\|40\|\|

**krama-sandarbhaḥ :** *na vyākhyātam.*

**viśvanāthaḥ :** abibhrad dadhāra \| na vyajāyataḥ prāsūta \| vaśiṣṭha
evāśmanā jaghāna \| tataḥ sa sutaḥ \|\|40\|\|

---o)0(o---

**\|\| 9.9.41\|\|**

**aśmakād bāliko**[^24] **jajñe yaḥ strībhiḥ parirakṣitaḥ \|**

**nārī-kavaca ity ukto niḥkṣatre mūlako'bhavat \|\|**

**śrīdharaḥ :** strībhiḥ saṁveṣṭya paraśurāmāt parirakṣitaḥ, ato
nārī-kavaca ity uktaḥ \| niḥkṣatre sati kṣatra-vaṁśasya mūlam abhavad
ato mūlaka iti coktaḥ \|\|41\|\|

**krama-sandarbhaḥ :** *na vyākhyātam.*

**viśvanāthaḥ :** strībhir āvṛttya paraśurāmāt rakṣitaḥ punaḥ
kṣatra-vaṁśasya mūlatvān mūlakaḥ \|\|41\|\|

---o)0(o---

**\|\| 9.9.42 \|\|**

**tato daśarathas tasmāt putra aiḍaviḍis tataḥ \|**

**rājā viśvasaho yasya khaṭvāṅgaś cakravarty abhūt \|\|**

*na katamenāpi vyākhyātam.*

---o)0(o---

**\|\| 9.9.43 \|\|**

**yo devair arthito daityān avadhīd yudhi durjayaḥ \|**

**muhūrtam āyur jñātvaitya sva-puraṁ sandadhe manaḥ \|\|**

**śrīdharaḥ :** prasannair devair varaṁ vṛṇīṣvety ukte khaṭvāṅgenoktaṁ
prathamaṁ tāvan mamāyuḥ kathyatām iti \| devaiś coktaṁ muhūrta-mātram
iti \| taj jñātvā devair dattena vimānena śīghraṁ sva-puram etya manaḥ
parameśvare sandadhe \|\|43\|\|

**krama-sandarbhaḥ :** *na vyākhyātam.*

**viśvanāthaḥ :** prasannair devair varaṁ vṛṇuṣvety ukte khaṭvāṅga
uvāca---prathamaṁ tāvan mamāyur brūteti \| devaiś coktaṁ muhūrta-mātram
iti \| taj jñātvā devair dattena vimānena śīghraṁ sva-puram etya manaḥ
parameśvare sandadhe \|\|43\|\|

---o)0(o---

**\|\| 9.9.44 \|\|**

**na me brahma-kulāt prāṇāḥ kula-daivān na cātmajāḥ \|**

**na śriyo na mahī rājyaṁ na dārāś cātivallabhāḥ \|\|**

**śrīdharaḥ :** etad eva sva-sādhu-vṛttānusmaraṇa-pūrvakaṁ tat kṛtena
niścayena darśayati---neti saptabhiḥ \| kula-daivād brahma-kulāt sakāśān
me prāṇādayo nāti-vallabhā nāti-priyāḥ \|\|44\|\|

**krama-sandarbhaḥ :** *na vyākhyātam.*

**viśvanāthaḥ :** muhūrta-madhya eva prathamaṁ khaṭvāṅgaḥ sva-gatam
āha---neti pañcabhiḥ \| brahma-kulāt kīdṛśāt ? kulasya madīyasya devāt
\|\|44\|\|

---o)0(o---

**\|\| 9.9.45 \|\|**

**na bālye'pi matir mahyam adharme ramate kvacit \|**

**nāpaśyam uttamaślokād anyat kiñcana vastv aham \|\|**

**śrīdharaḥ :** mahyaṁ mama \|\|45\|\|

**krama-sandarbhaḥ :** nāpaśyam uttama-ślokād anya-devety evārthaḥ \| na
cintayāmīti sura-nara-pālana-vikṣepasya pūrvaṁ sthitatvāt \|\|45\|\|

**viśvanāthaḥ :** mahyaṁ mama vastu svasyopādeyam ity arthaḥ \|\|45\|\|

---o)0(o---

**\|\| 9.9.46 \|\|**

**devaiḥ kāma-varo datto mahyaṁ tri-bhuvaneśvaraiḥ \|**

**na vṛṇe tam ahaṁ kāmaṁ bhūtabhāvana-bhāvanaḥ \|\|**

**śrīdharaḥ :** bhūta-bhāvano haris tasminn eva bhavanā yasya, so'haṁ
taṁ kāmaṁ na vṛṇe \|\|46\|\|

**krama-sandarbhaḥ :** *na vyākhyātam.*

**viśvanāthaḥ :** vṛṇe vṛtavān \| yato bhūta-bhāvane harāv eva bhāvanā
yasya saḥ \|\|46\|\|

---o)0(o---

**\|\| 9.9.47 \|\|**

**ye vikṣiptendriya-dhiyo devās te sva-hṛdi sthitam \|**

**na vindanti priyaṁ śaśvad ātmānaṁ kim utāpare \|\|**

**śrīdharaḥ :** tatra hetuḥ---ya iti \| vikṣiptānīndriyāni dhīś ca yeṣāṁ
te devā api \|\|47\|\|

**krama-sandarbhaḥ :** *na vyākhyātam.*

**viśvanāthaḥ :** avaraṇe hetum āha ya iti \|\|47\|\|

---o)0(o---

**\|\| 9.9.48 \|\|**

**atheśa-māyā-raciteṣu saṅgaṁ**

**guṇeṣu gandharva-puropameṣu \|**

**rūḍhaṁ prakṛtyātmani viśva-kartur**

**bhāvena hitvā tam ahaṁ prapadye \|\|**

**śrīdharaḥ :** atha tasmāt prakṛtyā svabhāvenātmani rūḍhaṁ guṇeṣu
saṅgaṁ viśva-kartur bhāvena hitvā tam evāhaṁ prapadye \|\|48\|\|

**krama-sandarbhaḥ :** *na vyākhyātam.*

**viśvanāthaḥ :** asthiratvena gandharva-pura-tulyeṣu rūḍhaṁ saṅgaṁ
hitvā prakṛtyā svabhāvenaiva ātmani man-manasi viśvakartur bhagavato yo
bhaktis tenaiva taṁ prapadye \|\|48\|\|

---o)0(o---

**\|\| 9.9.49 \|\|**

**iti vyavasito buddhyā nārāyaṇa-gṛhītayā \|**

**hitvānya-bhāvam ajñānaṁ tataḥ svaṁ bhāvam āsthitaḥ \|\|**

**śrīdharaḥ :** anya-bhāvaṁ dehādy-abhimāna-rūpam ajñānaṁ hitvā
\|\|49\|\|

**krama-sandarbhaḥ :** nārāyaṇa-gṛhītayeti nārāyaṇāviṣṭayety arthaḥ \|
ata eva, muhūrtena brahma-lokaṁ khaṭvāṅgaḥ samasādhayat \[bhā.pu.
11.23.30\] ity uktam \|\|49\|\|

**viśvanāthaḥ :** nārāyaṇenaiva kartrā gṛhītayā yatra buddhau
nānyasyādhikāra ity arthaḥ \| tayā buddhyaiva tato'jñāna-tyāgānantaraṁ
svabhāvaṁ pūrva-śloka-niścitaṁ prapatti-rūpaṁ dāsyam ity arthaḥ
\|\|49\|\|

---o)0(o---

**\|\| 9.9.50 \|\|**

**yat tad brahma paraṁ sūkṣmam aśūnyaṁ śūnya-kalpitam \|**

**bhagavān vāsudeveti yaṁ gṛṇanti hi sātvatāḥ \|\|**

**śrīdharaḥ :** svaṁ bhāvam evāha---yat tad iti \| śūnyavat kalpitaṁ
vāg-ādy-aviṣayatvāt \| vāsudeva iti yaṁ gṛṇanti \| brahmaṇa eva
bhaktānugrahārtham āviṣkṛta-tanor vāsudevatvāt \|\|50\|\|

**caitanya-mata-mañjuṣā :** sātvatā viṣṇā yad yaṁ bhagavān vāsudeveti
gṛṇanti vadanti, tat sa bhagavān vāsudevaḥ paraṁ brahma---brahmaṇo'pi
paratvāt, paraṁ brahmeti brahma-saṁjñakaḥ sa iti bhāvaḥ \| kutaḥ ?
aśūnyaṁ, śrī-vigrahatvāt, śūnya-kalpitaṁ kalpanā tarkādir yatra
tarkādy-agocara ity arthaḥ \| yad vā, śūnyam iti kalpitam eva yat, ata
eva sūkṣmaṁ durbodham ajñānāṁ durāpam \|\|50\|\|

**krama-sandarbhaḥ :** *na vyākhyātam.*

**viśvanāthaḥ :** sa eva ko yasmin dāsyam ity apekṣāyām āha---yat tad
brahmeti \| yasya tat-prasiddhaṁ brahma param atiśayena sūkṣmaṁ
nirviśeṣaṁ svarūpam ity arthaḥ \| śūnyavat kalpitaṁ rāgādy-aviṣayatvāt
yaṁ ca vāsudeva iti gṛṇanti tasminn ity arthaḥ \| dehaṁ tyaktvā taṁ
prāpnoti jñeyam \|

> khaṭvāṅgo nāma rājarṣir jñātveyattām ihāyuṣaḥ \|
>
> muhūrtāt sarvam utsṛjya gatavān abhayaṁ harim \|\| iti pūrvokteḥ
> \|\|50\|\|

---o)0(o---

iti sārārtha-darśinyāṁ harṣiṇyāṁ bhakta-cetasām \|

navame navamo'dhyāyaḥ saṅgataḥ saṅgataḥ satām \|\|\*\|\|

---o)0(o---

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁ vaiyāsikyāṁ navama-skandhe

khaṭvāṅga-caritaṁ nāma

navamo'dhyāyaḥ \|

\|\|9\|\|

(9.10)

### atha daśamo'dhyāyaḥ

## śrī-rāma-carito nāma

**\|\| 9.10.1 \|\|**

**śrī-śuka uvāca---**

**khaṭvāṅgād dīrghabāhuś ca raghus tasmāt pṛthu-śravāḥ \|**

**ajas tato mahā-rājas tasmād daśaratho'bhavat \|\|**

**śrīdharaḥ :**

daśame prāha khaṭvāṅga-vaṁśe śrī-rāma-saṁbhavam \|

tac caritraṁ ca laṅkeśaṁ hatvāyodhyā-gam āvadhi \|\|1\|\|

**krama-sandarbhaḥ :** *na vyākhyātam.*

**viśvanāthaḥ :**

daśame raghunāthasya janma-karma-yaśo'mṛtam \|

sarvaṁ nṝn pārayāmāsa saṅkṣepeṇa mahā-muniḥ \|\|1\|\|

---o)0(o---

**\|\| 9.10.2 \|\|**

**tasyāpi bhagavān eṣa sākṣād brahmamayo hariḥ \|**

**aṁśāṁśena caturdhāgāt putratvaṁ prārthitaḥ suraiḥ \|**

**rāma-lakṣmaṇa-bharata-śatrughnā iti saṁjñayā \|\|**

**śrīdharaḥ :** khaṭvāṅgāc ca dīrghabāhuḥ \|\|2\|\|

**krama-sandarbhaḥ :** *na vyākhyātam.*

**viśvanāthaḥ :** eṣa tvayā sva-mātṛ-garbhe dṛṣṭa ity arthaḥ \|
aṁśāṁśena aṁśaś ca āṁśam aṁśa-samūhaś ca aṁśāṁśaṁ, tena aṁśāṁśena
tasyāpi yathā vāsudevasya ity arthaḥ \|\|2\|\|

---o)0(o---

**\|\| 9.10.3 \|\|**

**tasyānucaritaṁ rājann ṛṣibhis tattva-darśibhiḥ \|**

**śrutaṁ hi varṇitaṁ bhūri tvayā sītā-pater muhuḥ \|\|**

**śrīdharaḥ :** ṛṣibhir vālmīki-mukhyair bhūri varṇitaṁ tvayā muhuḥ
śrutaṁ, tathāpi saṅkṣepataḥ kathyamānaṁ śṛṇu \|\|3\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.10.4 \|\|**

**gurv-arthe tyakta-rājyo vyacarad anuvanaṁ padma-padbhyāṁ priyāyāḥ**

**pāṇi-sparśākṣamābhyāṁ mṛjita-patha-rujo yo harīndrānujābhyām \|**

**vairūpyāc chūrpaṇakhyāḥ priya-viraha-ruṣāropita-bhrū-vijṛmbha-**

**trastābdhir baddha-setuḥ khala-dava-dahanaḥ kosalendro'vatān naḥ
\|\|**

**śrīdharaḥ :**

grantha-koṭibhir ākīrṇam adbhutaṁ rāma-vikramam \|

adhyāya-dvayato vakṣyann eka-śloke samasyati \|\| iti \|

sa kośalendraḥ śrī-rāmo no'smān avatāt pātu \| kathaṁ-bhūtaḥ ? yo
gurv-arthe pituḥ satyasya pālanārthaṁ tyakta-rājyaḥ san padmavad
atisukumārābhyāṁ padbhyām \| tad evāha---priyayāḥ pāṇināpi sparśe nāsti
kṣamā yayos tābhyāṁ prativanaṁ vyacarat \| harīndro hanumān sugrīvo
vā'nujo lakṣmaṇas tābhyāṁ mṛjitāpanītā patha-rujā mārga-śramo yasya \|
śūrpaṇakhyā vairūpyāt karṇa-nāsikā-cchedād dhetoḥ tayā pralobhitena
rāvaṇenāpahārāt priyeṇa kalatreṇa virahas tena ruṭ tayāropitayor bhruvor
vijṛmbheṇaiva trasto'bdhir yasmāt \| tatas tad-vijñāpanena baddhaḥ setur
yena \| tataḥ khalā rāvaṇādaya eva davo vanaṁ tasya dahanaḥ \|\|4\|\|

**krama-sandarbhaḥ :** patha-rujā ity anena patha-śabdo'kārānto'py
astīti lakṣyate \| brahma-maya ity atra tat-prakṛta-vacane mayaṭ,
brahma-svarūpa ity arthaḥ \|\|4\|\|

**viśvanāthaḥ :**

kārtsyān na vaktuṁ likhituṁ śakyā śeṣa-gaṇeśayoḥ \|

yā rāma-līlādhyāyābhyām ślokenāpi kīrtyate \|\|

guroḥ pituḥ satya-pālanārthaṁ tyakta-rājyaḥ san
padmavad-atisukumārābhyāṁ padbhyām anuvanaṁ vane vane vyacarat \|
atisaukumāryām evāha---priyayāḥ pāṇyoḥ parama-sukumārayor api sparśaṁ na
kṣamete iti tābhyām \| harīndro hanumān sugrīvo vā, anujo lakṣmaṇaḥ,
tābhyāṁ mṛjitāpanītā pathi-rujā mārga-śramo yasya saḥ \| śūrpaṇakhyā
vairūpyāt karṇa-nāsā-cchedād dhetoḥ rāvaṇenāpahārāt \| priyeṇa kalatreṇa
virahaḥ, tena yā ruṭ vartmanaḥ samudreṇāpradānāt kopas tayāropitayor
bhruvor vijṛmbheṇaiva trasto'bdhir yasmāt saḥ \| khalā rāvaṇādaya eva
davo vanaṁ, tasya dahanaḥ \|\|4\|\|

---o)0(o---

**\|\| 9.10.5 \|\|**

**viśvāmitrādhvare yena mārīcādyā niśācarāḥ \|**

**paśyato lakṣmaṇasyaiva hatā nairṛta-puṅgavāḥ \|\|**

**śrīdharaḥ :** saṅkṣepato varṇitaṁ rāma-caritam ādita ārabhya
vistareṇāha---viśvāmitrādhvara ity-ādinā yāvad uttarādhyāya-samāpti \|
paśyata eva lakṣmaṇasya \| tam apy anapekṣyaiva hatā ity arthaḥ \| yac
chabdānāṁ sa kośalendro'vatād ity anenaivānvayaḥ \|\|5\|\|

**krama-sandarbhaḥ :** *na vyākhyātam.*

**viśvanāthaḥ :** atisaṅkṣepeṇa varṇitaṁ rāma-caritam ādita ārabhya
kiñcid vistareṇāha---viśvāmitrety-ādinā adhyāya-dvayena \| niśā māyayā
carantīti te nairṛta-puṅgavā rākṣasa-śreṣṭhāḥ \|\|5\|\|

---o)0(o---

**\|\| 9.10.6 \|\|**

**yo loka-vīra-samitau dhanur aiśam ugraṁ**

**sītā-svayaṁvara-gṛhe triśatopanītam \|**

**ādāya bāla-gaja-līla ivekṣu-yaṣṭiṁ**

**sajjyī-kṛtaṁ nṛpa vikṛṣya babhañja madhye \|\|**

**śrīdharaḥ :** loke ye vīrās teṣāṁ samitau samāje aiśaṁ traiyambakaṁ
dhanur ikṣu-yaṣṭim iva līlayaivādāya sajjyīkṛtam āropitaṁ vikṛṣya madhye
babhañja \| he nṛpa ! ugraṁ kaṭhinaṁ gariṣṭham \| tad āha---vāhakānāṁ
tribhiḥ śatair upanītam \| bāla-gajasya līleva līlā yasya saḥ \|\|6\|\|

**krama-sandarbhaḥ :** *na vyākhyātam.*

**viśvanāthaḥ :** loke ye vīrās teṣāṁ samitau samāje \| aiśaṁ māheśaṁ
dhanur ikṣu-yaṣṭim iva līlayaivādāya sajjyīkṛtam sat vikṛṣya madhye
babhañja \| kīdṛśam ? vāhakānāṁ tribhiḥ śatair upanītam \|\|6\|\|

---o)0(o---

**\|\| 9.10.7 \|\|**

**jitvānurūpa-guṇa-śīla-vayo'ṅga-rūpām \|**

**sītābhidhāṁ śriyam urasy abhilabdhamānām \|\|**

**mārge vrajan bhṛgupater vyanayat prarūḍham \|**

**darpaṁ mahīm akṛta yas trir arāja-bījām \|\|**

**śrīdharaḥ :** anurūpāṇi sva-yogyāni guṇa-śīlādīni yasyās tāṁ
sītā-saṁjñāṁ pūrvam urasy abhilabdho māno yayā tāṁ śriyaṁ jitvā dhanur
bhaṅga-mahā-nāda-śravaṇa-kṣubhitasya bhṛgupater darpaṁ vyanayad
apanītavān \| kathaṁ-bhūtasya ? triḥ sapta-kṛtvo rāja-bīja-śūnyāṁ mahīṁ
yo'karot, tasya \|\|7\|\|

**krama-sandarbhaḥ :** *na vyākhyātam.*

**viśvanāthaḥ :** jitvā prāpya urasy abhilabdho māna ādaraḥ pūrvam eva
yayā tām \| bhṛgupateḥ paraśurāmasya darpaṁ vyanayad vigatīcakre \| triḥ
trisapta-kṛtvo mahīṁ yo rāja-bīja-śūnyāṁ cakre \|\|7\|\|

---o)0(o---

**\|\| 9.10.8 \|\|**

**yaḥ satya-pāśa-parivīta-pitur nideśaṁ**

**straiṇasya cāpi śirasā jagṛhe sa-bhāryaḥ \|**

**rājyaṁ śriyaṁ praṇayinaḥ suhṛdo nivāsaṁ**

**tyaktvā yayau vanam asūn iva mukta-saṅgaḥ \|\|**

**śrīdharaḥ :** idānīṁ gurv-artha iti ślokaṁ vivṛṇvann āha---ya iti \|
kadācit kaikeyyās tuṣṭena rājñā tvad-apekṣitaṁ dāsyāmīti pratiśrutam,
tataḥ śrī-rāmasya yauvarājyābhiṣeka-samaye tayā bharatasya rājyaṁ
rāmasya ca vane vāsaḥ prārthitaḥ, tadā satya-pāśena parivītasya pitur
nideśam ājñāṁ śirasā jagṛhe \| tato rājyādikaṁ tyaktvā sa-bhāryo vanaṁ
yayau \| dustyajasyāpi saharṣa-tyāge dṛṣṭāntaḥ---mukta-saṅgo yogī asūn
prāṇān iveti \|\|8\|\|

**krama-sandarbhaḥ :** *na vyākhyātam.*

**viśvanāthaḥ :** ya iti \| kadācit pūrvaṁ kaikeyyāṁ tuṣṭena rājñā
tvad-apekṣitaṁ dāsyāmīti pratiśrutam, tataḥ śrī-rāmasya
yauvarājyābhiṣeka-samaye tayā bharatasya rājyaṁ, rāmasya ca vane vāsaḥ
prārthitaḥ \| ataḥ satya-pāśena parivītasya pituḥ straiṇasya striyai
kaikeyyai satyānurodha-vaśāt hi tasya nideśaṁ sa-bhāryo'pi jagrāha \|
dustyajasyāpi saharṣa-tyāge dṛṣṭāntaḥ---mukta-saṅgo yogī asūn prāṇān
iveti \|\|8\|\|

---o)0(o---

**\|\| 9.10.9 \|\|**

**rakṣaḥ-svasur vyakṛta rūpam aśuddha-buddhes**

**tasyāḥ khara-triśira-dūṣaṇa-mukhya-bandhūn \|**

**jaghne caturdaśa-sahasram apāraṇīya-**

**kodaṇḍa-pāṇir aṭamāna uvāsa kṛcchram \|\|**

**śrīdharaḥ :** rakṣaso rāvaṇasya svasuḥ śūrpaṇakhāyā aśuddha-buddheḥ
sītāṁ jighṛkṣoḥ kāmāturāyā iti vā rūpaṁ vyakṛta vikāram anayat \| tasyāḥ
khara-triśira-dūṣaṇa-mukhyā bandhavo yeṣu tāṁś caturdaśa-sahasram
jaghāna \| apāraṇīyam alaṅghyam asahyaṁ kodaṇḍaṁ pāṇau yasya saḥ
\|\|9\|\|

**krama-sandarbhaḥ :** *na vyākhyātam.*

**viśvanāthaḥ :** rakṣaso rāvaṇasya svasuḥ śūrpaṇakhāyā rūpaṁ vyakṛta
karṇa-nāsā-cchedena vikāram anayat \| jaghne jaghāna \| apāraṇīyam
anyair asahyaṁ kodaṇḍaṁ pāṇau yasya saḥ \| tataś ca aṭamānaḥ vane
bhraman kṛcchraṁ sa-kaṣṭam uvāsa \|\|9\|\|

---o)0(o---

**\|\| 9.10.10 \|\|**

**sītā-kathā-śravaṇa-dīpita-hṛc-chayena**

**sṛṣṭaṁ vilokya nṛpate daśa-kandhareṇa \|**

**jaghne'dbhutaiṇa-vapuṣāśramato'pakṛṣṭo**

**mārīcam āśu viśikhena yathā kam ugraḥ \|\|**

**śrīdharaḥ :** sītāyāḥ kathā-śravaṇena dīpito hṛc-chayo yasya, tena
sītāṁ hariṣyatā svasmād bhītena svasyāśramād apakarṣaṇārthaṁ sṛṣṭaṁ
nisṛṣṭaṁ mārīcaṁ vilokya jaghāna \| kathaṁ-bhūtam ? adbhutaiṇa-vapuṣā
svarṇa-hariṇa-dehenopalakṣitam \| ata eva pralobhanenāśramatas
tenāpakṛṣṭaḥ san \| kaṁ dakṣaṁ yathā ugraḥ śrī-rudraḥ \|\|10\|\|

**krama-sandarbhaḥ :** *na vyākhyātam.*

**viśvanāthaḥ :** tataś ca sūrpaṇakhā-mukhāt śrutvā sītāṁ hariṣyatā
rāvaṇena svasmād bhītena svasyāśramād apakarṣaṇārthaṁ sṛṣṭaṁ visṛṣṭaṁ
preṣitaṁ mārīcaṁ vilokya jaghāna \| kathaṁ-bhūtam ? adbhutaiṇa-vapuṣā
svarṇa-hariṇa-śarīreṇopalakṣitaṁ svayaṁ kathaṁ-bhūtaḥ ?
āśramato'pakṛṣṭaḥ dūraṁ gataḥ \| kaṁ dakṣaṁ yathā ugraḥ śrī-rudraḥ
\|\|10\|\|

---o)0(o---

**\|\| 9.10.11 \|\|**

**rakṣo-'dhamena vṛkavad vipine'samakṣaṁ**

**vaideha-rāja-duhitary apayāpitāyām \|**

**bhrātrā vane kṛpaṇavat priyayā viyuktaḥ**

**strī-saṅgināṁ gatim iti prathayaṁś cacāra \|\|**

**śrīdharaḥ :** tataś ca rakṣo'dhamena rāvaṇenāsamakṣam apanītāyām \|
priyayā viyukto bhrātrā lakṣmaṇena saha kṛpaṇavad vane cacāra \|
kim-abhiprāyaḥ san ? ity anena prakāreṇa strī-saṅgināṁ duḥkhodarkāṁ
gatiṁ prakhyāpayan \|\|11\|\|

**krama-sandarbhaḥ :** iti atha śrī-raghunāta-carite strī-saṅginām
ity-ādi-vākyeṣv antas tat-prema-vaśa eva strī-saṅgināṁ kāmināṁ gatiṁ
prathayan---kriyā sāmyena bahir-vikhyāpayann ity evābhiprāyaḥ \| yad
vā[^25], anena prakāreṇa parama-bhaktānukampoddīpana-prakāreṇa
strī-saṅgināṁ yā gatiś ceṣṭā vilāpādyā, tām eva prathayan vistārayan
cacāra, itas tato babrāma idam evoktaṁ priyayeti \| vakṣyate ca
dayitā-gatim \[bhā.pu. 9.10.12\] ity-ādi \|\|11\|\|

**viśvanāthaḥ :** adhamena rāvaṇena vṛkavat vṛkeṇava asamakṣyaṁ
parokṣata evāpayāpitāyām apahṛtāyāṁ satyāṁ priyayā premavatyā sītayā
viyuktaḥ vipralambha-śṛṅgāra-rasāśrayālambanī-bhūtaḥ premāṇam eva
vipralambha-rasa-mayī-bhūtam āsvādayan
tad-anubhāva-sāttvika-sañcāryādikaṁ vilāpa-mūrcchonmādādikaṁ prakaṭayann
eva cacāra \| kathaṁ-bhūtaḥ ? itīty anenaiva prakāreṇa strī-saṅgināṁ
gatiṁ vilāpādi-duḥkhodarkāṁ prayayan bahir darśino janān prakhyāpayann
iti prathā-mātram etan na tu vastuta ity arthaḥ \| antar-darśinas tu,
cin-maye'smin mahā-viṣṇau jāte daśarathe harau \[rā.tā.u. 1.1.1\] iti
rāma-tāpanī-śruty-ādi-pramāṇena
cid-ānanda-maya-mano-buddhīndriya-śarīrasya para-brahmaṇas tasya
duḥkha-sambhāvanāpi śāstra-yukti-pratikūleti
pañcama-skandhīya-kimpuruṣa-varṣa-rāma-prasaṅga-vyākhyāta-yuktyā jānanty
eva \|\|11\|\|

---o)0(o---

**\|\| 9.10.12 \|\|**

**dagdhvātma-kṛtya-hata-kṛtyam ahan kabandhaṁ**

**sakhyaṁ vidhāya kapibhir dayitā-gatiṁ taiḥ \|**

**buddhvātha vālini hate plavagendra-sainyair**

**velām agāt sa manujo'ja-bhavārcitāṅghriḥ \|\|**

**śrīdharaḥ :** ātmārthena kṛtyena karmaṇā rāvaṇena saha yuddhena hataṁ
kṛtyaṁ śāstrīyaṁ dahanādikaṁ yasya taṁ jaṭāyuṣaṁ putra iva dagdhvā
kabandhaṁ sva-grahaṇāya prasārita-bāhuṁ rākṣasam ahan \| atha vālini
hate taiḥ kapibhir dayitāyā gatiṁ buddhvā aja-bhavābhyām arcitāv aṅghrī
yasya sa manujo velāṁ samudra-tīram agāt \|\|12\|\|

**krama-sandarbhaḥ :** saṅgato'nujaḥ śrī-lakṣmaṇo yatra tādṛśaḥ
\|\|12\|\|

**viśvanāthaḥ :** ātmārthena kṛtyena karmaṇā rāvaṇena saha yuddhena
hataṁ kṛtyaṁ śāstrīyaṁ dahanādikaṁ yasya taṁ jaṭāyuṣaṁ putra iva dagdhvā
kabandhaṁ sva-grahaṇāya prasārita-bāhuṁ rākṣasam ahan \| atha vālini
hate sati taiḥ kapibhir dayitā-gatiṁ buddhvā velāṁ samudra-tīram \|
manujo rāmaḥ \|\|12\|\|

---o)0(o---

**\|\| 9.10.13 \|\|**

**yad-roṣa-vibhrama-vivṛtta-kaṭākṣa-pāta-**

**sambhrānta-nakra-makaro bhaya-gīrṇa-ghoṣaḥ \|**

**sindhuḥ śirasy arhaṇaṁ parigṛhya rūpī**

**pādāravindam upagamya babhāṣa etat \|\|**

**śrīdharaḥ :** tatra tri-rātram upavāsena pratīkṣito'pi sindhur yadā
nopasthitas tadā yasya roṣa-vibhrameṇa krodha-līlayā vivṛtto yaḥ
kaṭākṣas tasya pātena saṁbhrāntā nakrā makarāś ca yasmin \| bhayena
gīrṇo grastaḥ stambhito ghoṣo yena sa sindhur etad vakṣyamāṇaṁ babhāṣe
\| arhaṇam arghādikam \| rūpī mūrtimān \|\|13\|\|

**krama-sandarbhaḥ :** *na vyākhyātam.*

**viśvanāthaḥ :** tatra tri-rātropavāsena pratīkṣito'pi sindhur yadā
nopatasthe, tadā svaiśvaryaṁ sasmārety āha---yasya roṣa-vibhrameṇa
krodha-vilāsena vivṛtto vikaṭo yaḥ kaṭākṣa-pātas tena saṁbhrāntā nakrā
makarāś ca yasya saḥ \| bhayena gīrṇo grastaḥ stambhito ghoṣo yena saḥ
\| arhaṇam arghyādi pūjopahāram \|\|13\|\|

---o)0(o---

**\|\| 9.10.14 \|\|**

**na tvāṁ vayaṁ jaḍa-dhiyo nu vidāma bhūman**

**kūṭa-stham ādi-puruṣaṁ jagatām adhīśam \|**

**yat sattvataḥ sura-gaṇā rajasaḥ prajeśā**

**manyoś ca bhūta-patayaḥ sa bhavān guṇeśaḥ \|\|**

**śrīdharaḥ :** bhāṣaṇam evāha---na tvām iti dvābhyām \| etāvat
paryantaṁ nu niścitaṁ tvāṁ na vidāma, na jānīma ity arthaḥ \| idānīṁ tu
jñāto'sīty āha---yad iti pṛthak padam \| yasyety arthaḥ \| yad-vaśebhyaḥ
sattvādibhyaḥ sura-gaṇādayo bhavanti sa bhavān iti \|\|14\|\|

**krama-sandarbhaḥ :** *na vyākhyātam.*

**viśvanāthaḥ :** jaḍa-dhiyo jaḍa-dhitvād ajñāḥ sva-śāstim aprāpya tvāṁ
na vidāmaḥ paśavo hi laguḍa-prahāram anavāpya manuṣyaṁ yathā na
gaṇayanti, tatheti bhāvaḥ \| nanv adhunā paricito'smi na vā ?
tatrāha---yad iti pṛthak padaṁ, yasyety arthaḥ \| manyos tamasaḥ \|
tasya guṇasya guṇa-rūpa-pradhānasya īśaḥ niyantā \|\|14\|\|

---o)0(o---

**\|\| 9.10.15 \|\|**

**kāmaṁ prayāhi jahi viśravaso'vameham**

**trailokya-rāvaṇam avāpnuhi vīra patnīm \|**

**badhnīhi setum iha te yaśaso vitatyai**

**gāyanti dig-vijayino yam upetya bhūpāḥ \|\|**

**śrīdharaḥ :** kāmaṁ yathecchaṁ jalam ākramyāpi prayāhi \|
avamehaṁ[^26] purīṣa-prāyam \| trai-lokyaṁ rāvayatyākrandayatīti tathā
taṁ jahi \| he vīra, yady api tva jalaṁ pratibandhakaṁ na bhavati
tathāpīha setuṁ bandhīhi \| tarhi kim artham \| te yaśaso vistārāya \|
tad evāha---yaṁ setum upetya duṣkaraṁ karmāvekṣya tvad-yaśo gāsyanti
bhūpās tam \|\|15\|\|

**krama-sandarbhaḥ :** *na vyākhyātam.*

**viśvanāthaḥ :** viśravaso'vameham mūtra-tulyaṁ trailokyaṁ rāvayati
krandayatīti tathā tam \| yaṁ setum upetya gāyanti tvad-yaśo gāsyanti
\|\|15\|\|

---o)0(o---

**\|\| 9.10.16 \|\|**

**baddhvodadhau raghu-patir vividhādri-kūṭaiḥ**

**setuṁ kapīndra-kara-kampita-bhūruhāṅgaiḥ \|**

**sugrīva-nīla-hanumat-pramukhair anīkair**

**laṅkāṁ vibhīṣaṇa-dṛśāviśad agra-dagdhām \|\|**

**śrīdharaḥ :** tad-vakyam abhinandya yat kṛtaṁ tad āha---baddhveti \|
vividhair adrīṇāṁ kūṭaiḥ śṛṅgaiḥ setuṁ baddhvāgre sītānveṣaṇe
hanumataiva dagdhāṁ laṅkām āviśat \| kathaṁ-bhūtaiḥ śṛṅgaiḥ \|
kapīndrāṇāṁ karaiḥ kampitāni bhūruhāṇām aṅgāni śākhādīni yeṣu taiḥ \|
vibhīṣaṇasya dṛśā buddhyā \| kaiḥ sahāviśat ? sugrīvādayaḥ pramukhā
yeṣāṁ tair anīkaiḥ \|\|16\|\|

**krama-sandarbhaḥ :** *na vyākhyātam.*

**viśvanāthaḥ :** adri-śṛṅgaiḥ kīdṛśaiḥ kapīndrāṇāṁ karaiḥ kampitāni
bhūruhāṇām aṅgāni śākhādīni yeṣu taiḥ \| vibhīṣaṇasya dṛśā buddhyā
\|\|16\|\|

---o)0(o---

**\|\| 9.10.17 \|\|**

**sā vānarendra-bala-ruddha-vihāra-koṣṭha-**

**śrī-dvāra-gopura-sado-valabhī-viṭaṅkā \|**

**nirbhajyamāna-dhiṣaṇa-dhvaja-hema-kumbha-**

**śṛṅgāṭakā gaja-kulair hradinīva ghūrṇā \|\|**

**śrīdharaḥ :** tataś ca sā laṅkā dhūrṇā pracalitā babhūva \|
kathaṁ-bhūtā ? vānarendrāṇāṁ balai ruddhā vihārādayo yasyām \|
nirbhajyamānā dhiṣaṇādayo yasyāṁ sā \| tatra vihāraḥ krīḍā-sthānam,
koṣṭhaṁ dhānyāgārādi, śrīḥ kośaḥ, dvāraṁ gṛhādīnām, gopuraṁ puradvāram,
sadaḥ sabhā, valabhī prāsādādi-puro-bhāgacchādinī, viṭaṅkaḥ
kapota-pālikā \| dhiṣaṇaṁ vedikādi, śṛṅgāṭakaṁ catuṣ-patham \|\|17\|\|

**krama-sandarbhaḥ :** *na vyākhyātam.*

**viśvanāthaḥ :** vānarendrāṇāṁ balai ruddhā vihārādayo yasyāṁ, vihāraḥ
krīḍā-sthānam \| koṣṭhaṁ dhānyāgārādi śrīḥ kośaḥ \| dvāraṁ gṛha-dvāraṁ,
gopuraṁ pura-dvāraṁ, sadaḥ sabhā, valabhī prāsādordhva-śikhara-gṛham \|
viṭaṅkaḥ kapota-pālikā \| tataś ca nirbhajyamānā dhiṣaṇādyā yasyām \|
dhiṣaṇaṁ vedikādi, śṛṅgāṭakaṁ catuṣpathaṁ, ghūrṇā ghūrṇitā \|\|17\|\|

---o)0(o---

**\|\| 9.10.18 \|\|**

**rakṣaḥ-patis tad avalokya nikumbha-kumbha-\|**

**dhūmrākṣa-durmukha-surāntaka-narāntakādīn \|\|**

**putraṁ prahastam atikāya-vikampanādīn \|**

**sarvānugān samahinod atha kumbhakarṇam \|\|**

**śrīdharaḥ :** rakṣaḥ-patī rāvaṇaḥ putram indrajitaṁ prahastādīṁś ca
samahinot prāyuṅkta \|\|18\|\|

**krama-sandarbhaḥ :** *na vyākhyātam.*

**viśvanāthaḥ :** putram indrajitaṁ samahinot yuddhārthaṁ prāyuṅkte
\|\|18\|\|

---o)0(o---

**\|\| 9.10.19 \|\|**

**tāṁ yātudhāna-pṛtanām asi-śūla-cāpa-\|**

**prāsarṣṭi-śaktiśara-tomara-khaḍga-durgām \|\|**

**sugrīva-lakṣmaṇa-marutsuta-gandhamāda-\|**

**nīlāṅgadarkṣa-panasādibhir anvito'gāt \|\|**

**śrīdharaḥ :** asi-śūlādibhir durgamāṁ tāṁ yātudhāna-pṛtanāṁ
sugrīvādibhir anvitaḥ śrī-rāmo'bhyagāt \| marut-suto hanumān \| ṛkṣo
jāmbavān \|\|19\|\|

**krama-sandarbhaḥ :** *na vyākhyātam.*

**viśvanāthaḥ :** anvitaḥ śrī-rāmaḥ \|\|19\|\|

---o)0(o---

**\|\| 9.10.20 \|\|**

**te'nīkapā raghupater abhipatya sarve \|**

**dvandvaṁ varūtham ibha-patti-rathāśva-yodhaiḥ \|\|**

**jaghnur drumair giri-gadeṣubhir aṅgadādyāḥ \|**

**sītābhimarṣa-hata-maṅgala-rāvaṇeśān \|\|**

**śrīdharaḥ :** te raghu-pater anīkapā aṅgadādyāḥ sarve
rāvaṇasyebhādibhir yad varūthaṁ sainyaṁ tatra dvandvaṁ yathā bhavati,
tathābhipatya saṅgamya drumādibhir jaghnuḥ \| kān ? sītāyā abhimarṣeṇa
hataṁ maṅgalaṁ yasya, sa rāvaṇa īśo yeṣāṁ, tān \|\|20\|\|

**krama-sandarbhaḥ :** *na vyākhyātam.*

**viśvanāthaḥ :** te raghu-pater anīkapā aṅgadādyāḥ sarve
rāvaṇasyebhādibhir yad varūthaṁ sainyaṁ tatra dvandvaṁ yathā bhavati,
tathābhipatya saṅgamya drumādibhir jaghnuḥ \| kān ? sītāyā abhimarṣeṇa
hataṁ maṅgalaṁ yasya tathā-bhūto rāvaṇa eva īśo yeṣāṁ tān \|\|20\|\|

---o)0(o---

**\|\| 9.10.21 \|\|**

**rakṣaḥ-patiḥ sva-bala-naṣṭim avekṣya ruṣṭa \|**

**āruhya yānakam athābhisasāra rāmam \|\|**

**svaḥ-syandane dyumati mātalinopanīte \|**

**vibhrājamānam ahanan niśitaiḥ kṣurapraiḥ \|\|**

**śrīdharaḥ :** sva-balasya naṣṭiṁ nāśam avekṣya ruṣṭaḥ kruddhaḥ san
yānakaṁ puṣpakaṁ vimānaṁ rathaṁ vāruhya śrī-rāmam abhisasāra \| atha taṁ
svaḥ-syandane svarga-sthe indrasya rathe mātalinendra-sārathinopanīte
dyumati dīpti-yukte vibhrājamānam ahanad ahan \|\|21\|\|

**krama-sandarbhaḥ :** *na vyākhyātam.*

**viśvanāthaḥ :** yānakaṁ puṣpakaṁ vimānaṁ rathaṁ vā \| svaḥ-syandane
svargīya-rathe dīptimati mātalinā indra-sārathinā upanīte bhrājamānaṁ
rāmam ahanat ahan, kṣurapraiḥ śaraiḥ \|\|21\|\|

---o)0(o---

**\|\| 9.10.22 \|\|**

**rāmas tam āha puruṣāda-purīṣa yan naḥ**

**kāntāsamakṣam asatāpahṛtā śvavat te \|**

**tyakta-trapasya phalam adya jugupsitasya**

**yacchāmi kāla iva kartur alaṅghya-vīryaḥ \|\|**

**śrīdharaḥ :** he puruṣāda-purīṣa ! rākṣasa-purīṣa-prāya ! yad yasmād
apahṛtā \| śvavat śvā yathā asamakṣaṁ gṛhaṁ praviśya kim api harati,
tadvat \| tasmāj jugupsitasya karmaṇaḥ kartus te'dya kāla
ivālaṅghya-vīryo'haṁ phalaṁ yacchāmi \| adharma-kartuḥ puṁsaḥ kālo yathā
yacchatīti vā \|\|22\|\|

**krama-sandarbhaḥ :** *na vyākhyātam.*

**viśvanāthaḥ :** he puruṣāda ! rākṣasānāṁ purīṣa-tulya yad yasmād
apahṛtā śvavat śunā yathā asamakṣaṁ gṛhaṁ praviśya ghṛtam apahriyate,
tadvat \| adya jugupsitasya karmaṇaḥ kartuḥ kālo yama iva ahaṁ te phalaṁ
yacchāmi \|\|22\|\|

---o)0(o---

**\|\| 9.10.23 \|\|**

**evaṁ kṣipan dhanuṣi sandhitam utsasarja \|**

**bāṇaṁ sa vajram iva tad-dhṛdayaṁ bibheda \|\|**

**so'sṛg vaman daśa-mukhair nyapatad vimānād \|**

**dhāheti jalpati jane sukṛtīva riktaḥ \|\|**

**śrīdharaḥ :** riktaḥ kṣīṇa-puṇyaḥ sukṛtī vimānād iva vimānāt puṣpakān
nyapatad iti vā \|\|23\|\|

**krama-sandarbhaḥ :** *na vyākhyātam.*

**viśvanāthaḥ : sa bāṇaḥ tasya rāvaṇasya \| sa rāvaṇaḥ \| riktaḥ
kṣīṇa-puṇyaḥ sukṛtī vimānād iva nyapatat \|\|23\|\|**

---o)0(o---

**\|\| 9.10.24 \|\|**

**tato niṣkramya laṅkāyā yātudhānyaḥ sahasraśaḥ \|**

**mandodaryā samaṁ tatra prarudantya upādravan \|\|**

**śrīdharaḥ : rākṣasa-strīṇāṁ vilāpam āha---tata iti pañcabhiḥ \| mandaṁ
svalpam udaraṁ yasyās tayā rāvaṇa-bhāryayā saha \|\|24\|\|**

**krama-sandarbhaḥ :** *na vyākhyātam.*

**viśvanāthaḥ : mandodāryā rāvaṇa-bhāryayā \|\|24\|\|**

---o)0(o---

**\|\| 9.10.25 \|\|**

**svān svān bandhūn pariṣvajya lakṣmaṇeṣubhir arditān \|**

**ruruduḥ susvaraṁ dīnā ghnantya ātmānam ātmanā \|\|**

*na katamenāpi vyākhyātam.*

---o)0(o---

**\|\| 9.10.26 \|\|**

**hā hatāḥ sma vayaṁ nātha loka-rāvaṇa rāvaṇa \|**

**kaṁ yāyāc charaṇaṁ laṅkā tvad-vihīnā parārditā \|\|**

**śrīdharaḥ : parair arditā pīḍitā \|\|26\|\|**

**krama-sandarbhaḥ, viśvanāthaḥ :***na vyākhyātam.*

---o)0(o---

**\|\| 9.10.27 \|\|**

**na vai veda mahā-bhāga bhavān kāma-vaśaṁ gataḥ \|**

**tejo'nubhāvaṁ sītāyā yena nīto daśām imām \|\|**

*na katamenāpi vyākhyātam.*

---o)0(o---

**\|\| 9.10.28 \|\|**

**kṛtaiṣā vidhavā laṅkā vayaṁ ca kula-nandana \|**

**dehaḥ kṛto'nnaṁ gṛdhrāṇām ātmā naraka-hetave \|\|**

**śrīdharaḥ :** gṛdhrāṇām annaṁ bhakṣyaḥ \| naraka-hetave naraka-bhogāya
\|\|28\|\|

**krama-sandarbhaḥ :** *na vyākhyātam.*

**viśvanāthaḥ :** annaṁ bhakṣyaḥ \| naraka-hetave naraka-bhogāya
\|\|28\|\|

---o)0(o---

**\|\| 9.10.29 \|\|**

**śrī-śuka uvāca---**

**svānāṁ vibhīṣaṇaś cakre kosalendrānumoditaḥ \|**

**pitṛ-medha-vidhānena yad uktaṁ sāmparāyikam \|\|**

**śrīdharaḥ, viśvanāthaḥ :** sāmparāyikam aurdhva-dehikam \|\|29\|\|

**krama-sandarbhaḥ :** *na vyākhyātam.*

---o)0(o---

**\|\| 9.10.30 \|\|**

**tato dadarśa bhagavān aśoka-vanikāśrame \|**

**kṣāmāṁ sva-viraha-vyādhiṁ śiṁśapā-mūlam-āśritām \|\|**

**śrīdharaḥ, viśvanāthaḥ :***na vyākhyātam.*

**krama-sandarbhaḥ :** tato dadarśa sītām iti śeṣaḥ \|\|30\|\|

---o)0(o---

**\|\| 9.10.31 \|\|**

**rāmaḥ priyatamāṁ bhāryāṁ dīnāṁ vīkṣyānvakampata \|**

**ātma-sandarśanāhlāda-vikasan-mukha-paṅkajām \|\|**

**śrīdharaḥ :** ātmanaḥ svasya sandarśanena ya āhlādaḥ, tena
vikasan-mukha-paṅkajaṁ yasyās tām \|\|31\|\|

**krama-sandarbhaḥ, viśvanāthaḥ :***na vyākhyātam.*

---o)0(o---

**\|\| 9.10.32 \|\|**

**āropyāruruhe yānaṁ bhrātṛbhyāṁ hanumad-yutaḥ \|**

**vibhīṣaṇāya bhagavān dattvā rakṣo-gaṇeśatām \|\|**

**śrīdharaḥ :** yānaṁ puṣpakam \| bhrātṛbhyāṁ lakṣmaṇa-sugrīvābhyām
\|\|32\|\|

**krama-sandarbhaḥ :** *na vyākhyātam.*

**viśvanāthaḥ :** sītām āropya bhrātṛbhyāṁ rāma-lakṣmaṇābhyām āruruhe
yānaṁ puṣpakam \| hanūmad-yutaḥ hanūmatā saha yut sāhityaṁ prāpya, yu
miśraṇe bhāva-kvib-antāl lyab-lope \|\|32\|\|

---o)0(o---

**\|\| 9.10.33 \|\|**

**laṅkām āyuś ca kalpāntaṁ yayau cīrṇa-vrataḥ purīm \|**

**avakīryamāṇaḥ sukusumair lokapālārpitaiḥ pathi \|\|**

**śrīdharaḥ :** āyuś ca dattvā tenāpi sahaiva yayau \|\|33\|\|

**krama-sandarbhaḥ, viśvanāthaḥ :***na vyākhyātam.*

---o)0(o---

**\|\| 9.10.34 \|\|**

**upagīyamāna-caritaḥ śatadhṛty-ādibhir mudā \|**

**go-mūtra-yāvakaṁ śrutvā bhrātaraṁ valkalāmbaram \|\|**

**śrīdharaḥ :** go-mūtra-pakva-yavān na bhojanam \| bhrātaraṁ bharatam
\|\|34\|\|

**krama-sandarbhaḥ :** *na vyākhyātam.*

**viśvanāthaḥ :** go-mūtra-yavān \| go-mūtra-pakva-yavān na bhojinam
\|\|34\|\|

---o)0(o---

**\|\| 9.10.35 \|\|**

**mahā-kāruṇiko'tapyaj jaṭilaṁ sthaṇḍile-śayam \|**

**bharataḥ prāptam ākarṇya paurāmātya-purohitaiḥ \|\|**

*na katamenāpi vyākhyātam.*

---o)0(o---

**\|\| 9.10.36 \|\|**

**pāduke śirasi nyasya rāmaṁ pratyudyato'grajam \|**

**nandigrāmāt sva-śibirād gīta-vāditra-niḥsvanaiḥ \|\|**

**śrīdharaḥ :** sva-śibirād rāmaṁ vināyodhyām apraviśan \| svasya vāsaṁ
yatra nirmitavāṁs tasmāt sakāśād gītādibhir yukto rāmaṁ
pratyudyato'bhimukhaṁ yayau \|\|36\|\|

**krama-sandarbhaḥ :** *na vyākhyātam.*

**viśvanāthaḥ :** sva-śibirāt svīya-sainya-sthānāt \| gītādibhir yuktaḥ
paṭhatāṁ brahma-vādināṁ veda-ghoṣeṇa ca \| svarṇa-rasāktāḥ kakṣāḥ prāntā
yāsāṁ tābhiḥ patākābhiḥ \| puraṭa-varmabhiḥ svarṇa-kavaca-yuktaiḥ \|
pārameṣṭhyāni chatra-cāmarādi-rāja-cihnāni \| paṇyāni bahu-mūlyāni
ratnādīni ca \|\|36\|\|

---o)0(o---

**\|\| 9.10.37-38 \|\|**

**brahma-ghoṣeṇa ca muhuḥ paṭhadbhir brahmavādibhiḥ \|**

**svarṇa-kakṣa-patākābhir haimaiś citra-dhvajai rathaiḥ \|\|**

**sad-aśvai rukma-sannāhair bhaṭaiḥ puraṭa-varmabhiḥ \|**

**śreṇībhir vāra-mukhyābhir bhṛtyaiś caiva padānugaiḥ \|\|**

**śrīdharaḥ :** brahma-ghoṣeṇa mahatā ghoṣeṇa paṭhadbhiḥ \|
svarṇa-rasāktāḥ kakṣāḥ prāntā yāsāṁ tābhiḥ patākābhiḥ \| haimair iti
catvāri ratha-viśeṣaṇāni \|\|37-38\|\|

**krama-sandarbhaḥ, viśvanāthaḥ :***na vyākhyātam.*

---o)0(o---

**\|\| 9.10.39 \|\|**

**pārameṣṭhyāny upādāya paṇyāny uccāvacāni ca \|**

**pādayor nyapatat premṇā praklinna-hṛdayekṣaṇaḥ \|\|**

**śrīdharaḥ :** pārameṣṭhyāni rājārhāṇi chatra-cāmarādīni \| premṇā
praklinnaṁ hṛdayam īkṣaṇe ca netre yasya \|\|39\|\|

**krama-sandarbhaḥ, viśvanāthaḥ :***na vyākhyātam.*

---o)0(o---

**\|\| 9.10.40 \|\|**

**pāduke nyasya purataḥ prāñjalir bāṣpa-locanaḥ \|**

**tam āśliṣya ciraṁ dorbhyāṁ snāpayan netrajair jalaiḥ \|\|**

**śrīdharaḥ :** netra-jair jalaiḥ snāpayann āśliṣya \|\|40\|\|

**krama-sandarbhaḥ :**pādukety ardhakam \| bāṣpa-locano'bhūd iti śeṣaḥ
\|\|40\|\|

**viśvanāthaḥ :***na vyākhyātam.*

---o)0(o---

**\|\| 9.10.41 \|\|**

**rāmo lakṣmaṇa-sītābhyāṁ viprebhyo ye'rha-sattamāḥ \|**

**tebhyaḥ svayaṁ namaścakre prajābhiś ca namaskṛtaḥ \|\|**

**śrīdharaḥ :** ye'rha-sattamāḥ kula-vṛddhās tebhyo'pi namanaṁ cakre
\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.10.42 \|\|**

**dhunvanta uttarāsaṅgān patiṁ vīkṣya cirāgatam \|**

**uttarāḥ kosalā mālyaiḥ kiranto nanṛtur mudā \|\|**

**śrīdharaḥ, krama-sandarbhaḥ :***na vyākhyātam.*

**viśvanāthaḥ :** uttarāḥ kośalā ayodhyā-vāsinaḥ \| uttarāsaṅgān
uttarīyān dhunvantaḥ kampayanto nanṛtuḥ \|\|42\|\|

---o)0(o---

**\|\| 9.10.43 \|\|**

**pāduke bharato'gṛhṇāc cāmara-vyajanottame \|**

**vibhīṣaṇaḥ sa-sugrīvaḥ śveta-cchatraṁ marut-sutaḥ \|\|**

**śrīdharaḥ :** ayodhyā-praveśa-prakāram āha---pāduke iti sārdhais
tribhiḥ \|\|43\|\|

**krama-sandarbhaḥ :** pādukety ardhakaṁ bāṣpa-locano'bhūd iti śeṣaḥ
\|*\|*43\|\|

**viśvanāthaḥ :** ayodhyā-praveśa-prakāram āha---pāduke agṛhṇāt
bharato'gra-vartī \| vibhīṣaṇa-sugrīvau pārśva-dvaya-vartinau
cāmara-vyajana-hastau, śveta-cchatra-dhārī hanumān pṛṣṭha-vartī
\|\|43\|\|

---o)0(o---

**\|\| 9.10.44 \|\|**

**dhanur-niṣaṅgān chatrughnaḥ sītā tīrtha-kamaṇḍalum \|**

**abibhrad aṅgadaḥ khaḍgaṁ haimaṁ carmarkṣa-rāṇ nṛpa \|\|**

**śrīdharaḥ :** dhanuś ca niṣaṅgau ca tān \| ṛkṣa-rāṭ jāmbavān
\|\|44\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.10.45 \|\|**

**puṣpaka-stho nutaḥ**[^27] **strībhiḥ stūyamānaś ca vandibhiḥ \|**

**vireje bhagavān rājan grahaiś candra ivoditaḥ \|\|**

*na katamenāpi vyākhyātam.*

---o)0(o---

**\|\| 9.10.46 \|\|**

**bhrātrābhinanditaḥ so'tha**[^28] **sotsavāṁ prāviśat purīm \|**

**praviśya rāja-bhavanaṁ guru-patnīḥ sva-mātaram \|\|**

**śrīdharaḥ :** guru-patnīḥ kaikeyyādyāḥ \|\|46\|\|

**krama-sandarbhaḥ :** *na vyākhyātam.*

**viśvanāthaḥ :** guru-patnīḥ kaikeyyādyāḥ sva-mātaraṁ kauśalyāṁ ca
\|\|46\|\|

---o)0(o---

**\|\| 9.10.47 \|\|**

**gurūn vayasyāvarajān pūjitaḥ pratyapūjayat \|**

**vaidehī lakṣmaṇaś caiva yathāvat samupeyatuḥ \|\|**

**śrīdharaḥ :** vayasyān avarajāṁś ca \| yathāvad anukrameṇa samupeyatuḥ
\|\|47\|\|

**krama-sandarbhaḥ :** *na vyākhyātam.*

**viśvanāthaḥ :** gurūn anyāṁś ca guru-lokān vanditvā vayasyān avarajāṁś
ca pratyapūjayat taiḥ pūjitaḥ san, yathāvat yathocitaṁ vandanādibhiḥ
samyag upeyatuḥ \|\|47\|\|

---o)0(o---

**\|\| 9.10.48 \|\|**

**putrān sva-mātaras tās tu prāṇāṁs tanva ivotthitāḥ \|**

**āropyāṅke'bhiṣiñcantyo bāṣpaughair vijahuḥ śucaḥ \|\|**

**śrīdharaḥ :** bāṣpaughair abhiṣiñcantyaḥ śucaḥ śokān vijahuḥ \| śeṣaṁ
spaṣṭam \|\|48\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.10.49-56 \|\|**

**jaṭā nirmucya vidhivat kula-vṛddhaiḥ samaṁ guruḥ \|**

**abhyaṣiñcad yathaivendraṁ catuḥ-sindhu-jalādibhiḥ \|\|**

**evaṁ kṛta-śiraḥ-snānaḥ suvāsāḥ sragvy-alaṅkṛtaḥ \|**

**svalaṅkṛtaiḥ suvāsobhir bhrātṛbhir bhāryayā babhau \|\|**

**agrahīd āsanaṁ bhrātrā praṇipatya prasāditaḥ \|**

**prajāḥ sva-dharma-niratā varṇāśrama-guṇānvitāḥ \|**

**jugopa pitṛvad rāmo menire pitaraṁ ca tam \|\|**

**tretāyāṁ vartamānāyāṁ kālaḥ kṛta-samo'bhavat \|**

**rāme rājani dharma-jñe sarva-bhūta-sukhāvahe \|\|**

**vanāni nadyo girayo varṣāṇi dvīpa-sindhavaḥ \|**

**sarve kāma-dughā āsan prajānāṁ bharatarṣabha \|\|**

**nādhi-vyādhi-jarā-glāni-duḥkha-śoka-bhaya-klamāḥ \|**

**mṛtyuś cānicchatāṁ nāsīd rāme rājany adhokṣaje \|\|**

**eka-patnī-vrata-dharo rājarṣi-caritaḥ śuciḥ \|**

**sva-dharmaṁ gṛha-medhīyaṁ śikṣayan svayam ācarat \|\|**

**premṇānuvṛttyā śīlena praśrayāvanatā satī \|**

**bhiyā hriyā ca bhāva-jñā bhartuḥ sītāharan manaḥ \|\|**

*na katamenāpi vyākhyātam.*

**---o)0(o---**

iti sārārtha-darśinyāṁ harṣiṇyāṁ bhakta-cetasām \|

navame daśamo'dhyāyaḥ saṅgataḥ saṅgataḥ satām \|\|\*\|\|

---o)0(o---

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁ vaiyāsikyāṁ navama-skandhe

śrī-rāma-caritaṁ nāma

daśamo'dhyāyaḥ \|

\|\| 9.10 \|\|

(9.11)

### athaikādaśo'dhyāyaḥ \|

## śrī-rāmacandra-caritam 

**\|\| 9.11.1 \|\|**

śrī-śuka uvāca---

bhagavān ātmanātmānaṁ rāma uttama-kalpakaiḥ \|

sarva-devamayaṁ devam īje'thācāryavān makhaiḥ \|\|

**śrīdharaḥ :**

tataś caikādaśe'yodhyām āvasann anujaiḥ saha \|

yajñādi yac cakāreśo rāmas tad anuvarṇyate \|\|1\|\|

*asmin adhyāye* **madhva-kṛta-bhāgavata-tātparyasya
caitanya-mata-mañjuṣāyāś ca** *na kāpi vyākhyā.*

**krama-sandarbhaḥ :** bhagavān ātmanātmānam īja iti loka-saṅgrahārtham
ity arthaḥ \|\|1\|\|

**viśvanāthaḥ :**

makhāṁś cakāra tatyāja sītāṁ sā vivaraṁ gatā \|

bhrātṝn dig-vijaye'yuṅkta rāma ekādaśe vibhuḥ \|\|

ātmanātmānam iti yajña-sādhanasya yajanīyasya ca svabhinnatvābhāvāt
\|\|1\|\|

---o)0(o---

**\|\| 9.11.2 \|\|**

hotre'dadād diśaṁ prācīṁ brahmaṇe dakṣiṇāṁ prabhuḥ \|

adhvaryave pratīcīṁ vā uttarāṁ sāmagāya saḥ \|\|

*na katamenāpi vyākhyātam.*

---o)0(o---

**\|\| 9.11.3 \|\|**

ācāryāya dadau śeṣāṁ yāvatī bhūs tad-antarā \|

manyamāna idaṁ kṛtsnaṁ brāhmaṇo'rhati niḥspṛhaḥ \|\|

**śrīdharaḥ :** tad-antarā tāsāṁ diśāṁ madhye yāvatī bhūs tāṁ brāhmaṇa
evārhatīti manyamānaḥ \|\|3\|\|

**krama-sandarbhaḥ :***na vyākhyātam.*

**viśvanāthaḥ :** tad-antarā tāsāṁ diśāṁ madhye yāvatī bhūs tāṁ
śeṣa-bhūtāṁ brāhmaṇa-jātim eva yad-dāna-pātrīkaroti \| tatra
hetuḥ---idaṁ kṛtsnam eva bhū-talaṁ brāhmaṇa evārhatīti yato niḥspṛha iti
manyamānaḥ \|\|3\|\|

---o)0(o---

**\|\| 9.11.4 \|\|**

ity ayaṁ tad-alaṅkāra-vāsobhyām avaśeṣitaḥ \|

tathā rājñy api vaidehī saumaṅgalyāvaśeṣitā \|\|

**śrīdharaḥ :** ayaṁ śrī-rāmaḥ \| tat tadā \| saumaṅgalyam ābharaṇādikaṁ
tāvan mātram avaśeṣitaṁ yasyāḥ \| tad vyatiriktaṁ hiraṇyādi sarvaṁ dadāv
ity arthaḥ \|\|4\|\|

**krama-sandarbhaḥ :***na vyākhyātam.*

**viśvanāthaḥ :** tad alaṅkaroti
dehasthālaṅkāra-vastra-vyatiriktānāṁanyeṣām alaṅkārādīnām api dattatvāt
\| sītā tu dehād apy uttāryālaṅkārādikaṁ dadāv ity āha---saumaṅgalyaṁ
nāsābharaṇa-cūḍādi-mātram avaśeṣitaṁ yasyāḥ sā \|\|4\|\|

---o)0(o---

\|\| 9.11.5 \|\|

te tu brāhmaṇa-devasya vātsalyaṁ vīkṣya saṁstutam \|

prītāḥ klinna-dhiyas tasmai pratyarpyedaṁ babhāṣire \|\|

*na katamenāpi vyākhyātam.*

---o)0(o---

\|\| 9.11.6 \|\|

aprattaṁ nas tvayā kiṁ nu bhagavan bhuvaneśvara \|

yan no'ntar-hṛdayaṁ viśya tamo haṁsi sva-rociṣā \|\|

**śrīdharaḥ :** kim aprattaṁ kim adattam \| sarvaṁ dattam ity arthaḥ \|
viśya praviśya \|\|6\|\|

**krama-sandarbhaḥ :***na vyākhyātam.*

**viśvanāthaḥ :** kim aprattam ? api tu sarvam eva pradattam, yad yasmād
viśya tato'nena pṛthvīrājyenālam iti bhāvaḥ \|\|6\|\|

---o)0(o---

**\|\| 9.11.7 \|\|**

namo brahmaṇya-devāya rāmāyākuṇṭha-medhase \|

uttamaśloka-dhuryāya nyasta-daṇḍārpitāṅghraye \|\|

**śrīdharaḥ :** nyasta-daṇḍair munibhir arpitau citte nyastāv aṅghrī
yasya tasmai \| teṣv arpitāvaṅghrī yeneti vā \|\|7\|\|

**krama-sandarbhaḥ :***na vyākhyātam.*

**viśvanāthaḥ :** nyasta-daṇḍebhyo nirvaira-bhaktebhyo'rpitāv aṅghrī
yena tasmai \|\|7\|\|

---o)0(o---

**\|\| 9.11.8 \|\|**

kadācil loka-jijñāsur gūḍho rātryām alakṣitaḥ \|

caran vāco'śṛṇod rāmo bhāryām uddiśya kasyacit \|\|

**śrīdharaḥ, viśvanāthaḥ : +**

**krama-sandarbhaḥ :** atha vairāgya-līlā-vyañjakaṁ
martya-loka-parityāga-līlārambhaṁ kartuṁ lakṣyam āha---kadācid iti \|
kasyacid iti kasyacit kutaścid akasmād āgatasya tatra
vasato'sura-sattvasya \|\|8\|\|

---o)0(o---

**\|\| 9.11.9 \|\|**

nāhaṁ bibharmi tvāṁ duṣṭām asatīṁ para-veśma-gām \|

straiṇo hi bibhṛyāt sītāṁ rāmo nāhaṁ bhaje punaḥ \|\|

*na katamenāpi vyākhyātam.*

---o)0(o---

**\|\| 9.11.10 \|\|**

iti lokād bahu-mukhād durārādhyād asaṁvidaḥ \|

patyā bhītena sā tyaktā prāptā prācetasāśramam \|\|

**śrīdharaḥ :** asaṁvido'jñāt \| prācetaso vālmīkis tasyāśramaṁ prāptā
\|\|10\|\|

**krama-sandarbhaḥ :** lokāt rāṣṭrāntara-sthāt bhītena śaṅkamānena
\|\|10\|\|

**viśvanāthaḥ :** asaṁvidaḥ jñāna-śūnyāt \| prācetaso vālmīkiḥ
\|\|10\|\|

---o)0(o---

**\|\| 9.11.11 \|\|**

antarvatny āgate kāle yamau sā suṣuve sutau \|

kuśo lava iti khyātau tayoś cakre kriyā muniḥ \|\|

**śrīdharaḥ :** antarvatnī garbhiṇī kriyā jāta-karmādyāḥ \|\|11\|\|

**krama-sandarbhaḥ :***na vyākhyātam.*

**viśvanāthaḥ :** antarvatnī garbhavatī \|\|11\|\|

---o)0(o---

**\|\| 9.11.12-14 \|\|**

**aṅgadaś citraketuś ca lakṣmaṇasyātmajau smṛtau \|**

**takṣaḥ puṣkala ity āstāṁ bharatasya mahīpate \|\|**

**subāhuḥ śrutasenaś ca śatrughnasya babhūvatuḥ \|**

**gandharvān koṭiśo jaghne bharato vijaye diśām \|\|**

**tadīyaṁ dhanam ānīya sarvaṁ rājñe nyavedayat \|**

**śatrughnaś ca madhoḥ putraṁ lavaṇaṁ nāma rākṣasam \|\|**

**hatvā madhuvane cakre mathurāṁ nāma vai purīm \|\|**

*na katamenāpi vyākhyātam.*

---o)0(o---

**\|\| 9.11.15 \|\|**

**munau nikṣipya tanayau sītā bhartrā vivāsitā \|**

**dhyāyantī rāma-caraṇau vivaraṁ praviveśa ha \|\|**

**śrīdharaḥ, krama-sandarbhaḥ :***na vyākhyātam.*

**viśvanāthaḥ :** bhartṛ-viccheda-duḥkham asahiṣṇur bhuvo vivaraṁ
prāviśat \|\|15\|\|

---o)0(o---

**\|\| 9.11.16 \|\|**

**tac chrutvā bhagavān rāmo rundhann api dhiyā śucaḥ \|**

**smaraṁs tasyā guṇāṁs tāṁs tān nāśaknod roddhum īśvaraḥ \|\|**

**śrīdharaḥ :** īśvaro'pi śuco roddhuṁ nāśaknot \|

**krama-sandarbhaḥ :**strī-saṅgināṁ gatim \[bhā.pu. 9.10.11\] ity-ādi
pūrvam uktaṁ yathārthatve[^29] dṛḍhayaṁs tadīyam antaḥkaraṇaṁ
darśayati---tac chrutveti \| īśvaro'pīty aparatrāpy anvayaḥ \| aho tasyā
bhakti-guṇānāṁ mahimeti bhāvaḥ[^30] \|\|16\|\|

**viśvanāthaḥ :** īśvaro'pi roddhuṁ nāśaknod iti tasya
prema-vaśyatva-svabhāvād iti bhāvaḥ \|\|16\|\|

---o)0(o---

**\|\| 9.11.17 \|\|**

**strī-puṁ-prasaṅga etādṛk sarvatra trāsam āvahaḥ**[^31] **\|**

**apīśvarāṇāṁ kim uta grāmyasya gṛha-cetasaḥ \|\|**[^32]

**madhvaḥ**[^33]**:**

nitya-pūrṇa-sukha-jñapti-svarūpo'sau yato vibhuḥ \|

ato'sya rāma ity ākhyā tasya duḥkhaṁ kuto'ṇv api \|

tathāpi loka-śikṣārtham aduḥkho duḥkha-vartivat \|

antarhitāṁ loka-dṛṣṭyā sītām āsīt smarann iva \|\|

jñāpanārthaṁ punar nityaṁ sambandhaṁ svātmanaḥ śriyā \|

ayodhyāyā vinirgacchan sarva-lokasya ceśvaraḥ \|

pratyakṣaṁ tu śriyā sārdhaṁ jagāmānādir avyayaḥ \|

nākṣatra-māsa-gaṇitaṁ trayodaśa-sahasrakam \|[^34]

brahma-loka-samaṁ cakre samastaṁ kṣiti-maṇḍalam \|\|

rāmo rāmo rāma iti sarveṣām abhavat tadā \|[^35]

sarvo rāma-mayo loko yadā rāmas tv apālayat \|\| iti skānde
\|\|17-19\|\|

**śrīdharaḥ :** na cāticitram etat \| strī-puṁsoḥ prasaṅga āsaktiḥ
trāsam āvahatīti tathā \| vibhakter alug ārṣaḥ \| pāṭhāntaraṁ sugamam \|
kim uteti prāsaṅgikoktiḥ \|\|17\|\|

**krama-sandarbhaḥ :** anena padyenantas tat \[sītā-\]prema-vaśatāṁ
bhakti-viśeṣa-saukhyāya vyajya bahiḥ-kāmuka-kriyā-sāmya-darśanayā
sādhāraṇa-jana-vṛndāvana-jananāyoktaṁ---strī-puṁ-prasaṅga iti \| yuktaṁ
cobhaya-vidhatvaṁ---bhagavac-caritasya caturasra-hitatvāt \| tasmāt
tat-kāmasya preyasī-viṣayaka-prīti-viśeṣa-mātra-śarīratvam \| tato na
doṣaś ca \|

nanv anyatrāpi strī-puṁsayor mithaḥ prasaṅge tādṛśatvaṁ dṛśyate ?
tatrāha---strīti \| etādṛk kintu neti kākv-arthaḥ \| kutaḥ ? sa
hīśvarāṇāṁ karma-yogādi-siddhānām api sarvatra paratra ceha ca trāsaṁ
saṁsāra-bhayam āvahati \| grāmyasya tu sutarām evety arthaḥ \| tayos tv
eṣa bhāvaḥ \| sarva-puruṣārthādhika-prema-sāra-maya eveti bhāvaḥ \|

yad vā, kākuṁ vinaivāyam arthaḥ \| etādṛk etat-tulyatvena sambhāvyamāno
yaḥ strī-puṁ-prasaṅgaḥ, sa tu sarvatra trāsam-āvaha iti \| atra strī-pum
iti samāsānta-kāryābhāva ārṣaḥ \| trāsam iti puṁ-bhāvaś cānukūlam
udvahatītivat aluki tu kṛd-yoge ṣaṣṭhy eva syād iti tad-abhāvo'py ārṣaḥ
kalpyaḥ[^36] \|\|17\|\|

**viśvanāthaḥ :** anye kāmāsaktāḥ striyaṁ smarantas tu saṁsāra eva
majjantīty āha---strī-puṁsayoḥ prasaṅgaḥ samāsāntābhāva ārṣaḥ \|
īśvarāṇāṁ brahmādīnām api sarvatra iha-loke para-loke ca trāsaṁ saṁsāram
āvahatīti sa ṣaṣṭhy-abhāva ārṣaḥ \| prasaṅgasya prākṛtatvāt
kāma-mūlakatvāc ceti bhāvaḥ \| etad evāha---etādṛk etayo rāma-sītayor
iva dṛṣṭaḥ kenacid aṁśena vyavahārikeṇaiva, na tu tāttvikena na tv
etayor apīty arthaḥ \| prasaṅgasyāprākṛtatvāt prema-mūlakatvāc ceti
bhāvaḥ \| eta eveśvarāṇām iti na tv īśvarasyāpīty uktam \|\|17\|\|

---o)0(o---

**\|\| 9.11.18 \|\|**

**tata ūrdhvaṁ brahmacaryaṁ dhārayann ajuhot prabhuḥ \|**

**trayodaśābda-sāhasram agnihotram akhaṇḍitam \|\|**[^37]

**śrīdharaḥ :** agnihotram ajuhot \| prabhuḥ rāmaḥ \|\|18\|\|

**krama-sandarbhaḥ :** śrī-rāmasyānurāgaṁ bahir īhayāpi darśayati---tata
ūrdhvam iti \| tata ūrdhvam akhaṇḍitaṁ brahmacaryaṁ dhārayann ajuhot \|
tāṁ vinā nirvedād iti bhāvaḥ \| trayodaśābda-sāhasraṁ tv agnihotram
akhaṇḍitam ajuhot \|\|18\|\|

**viśvanāthaḥ :** tataś ca tadānīntanān sva-pura-sthān
nītvaivāntardhāna-līlāṁ cakāra \|\|18\|\|

---o)0(o---

**\|\| 9.11.19 \|\|**

**smaratāṁ hṛdi vinyasya viddhaṁ daṇḍaka-kaṇṭakaiḥ**[^38] **\|**

**sva-pāda-pallavaṁ rāma ātma-jyotir agāt tataḥ \|\|**

**śrīdharaḥ :** ātma-jyotir nijaṁ dhāma \|\|19\|\|

**krama-sandarbhaḥ :** tad-anantaraśa tad-viyoga-hetu-loka-pravāda-mayaṁ
nara-lokaṁ tyaktvā nityatva-saṁyoga-mayaṁ nija-lokam ārūḍhavān ity
āha---ye loka-rakṣecchayā kecit tyaktās teṣāṁ ca santataṁ svayam evāsau
mahā-premṇā sphurati smeti cāha---smaratām iti viddhaṁ viddhatvena
premṇaiva pratītam ity arthaḥ \| śila-tṛṇāṅkuraiḥ sīdatīti naḥ kalilatāṁ
manaḥ kānta gacchati \[bhā.pu. 10.31.11\] itivat \| iti
pitr-ājñā-pālana-maryādā-smaraṇam ātmano jyotī-rūpaṁ sva-vaikuṇṭham
\|\|19\|\|

**viśvanāthaḥ :** kintv anya-deśa-sthitānām anurāgi-bhaktānāṁ hṛdi
daṇḍaka-kaṇṭaka-viddhaṁ pādam iti te kaṇṭakās teṣāṁ hṛdy eva
sahasra-guṇaṁ lasantas[^39] tān mūrcchitān kurvantv iti saubhāgyaiveti
teṣu rāmasya dayā nābhūd iti vyāja-stutiḥ \| ātmana eva, na tu māyāyā
jyotir yatra tat-paraṁ prapañcāgocaraṁ sva-dhāmnaḥ prakāśam agād ity
arthaḥ \|\|19\|\|

---o)0(o---

**\|\| 9.11.20 \|\|**

nedaṁ yaśo raghupateḥ sura-yācñayātta-

līlā-tanor adhika-sāmya-vimukta-dhāmnaḥ \|

rakṣo-vadho jaladhi-bandhanam astra-pūgaiḥ

kiṁ tasya śatru-hanane kapayaḥ sahāyāḥ \|\|

**śrīdharaḥ :** jaladhi-bandhanam astra-pūgaiś ca rakṣasāṁ vadha itīdaṁ
kavibhir āścaryam iva varṇitam api yaśaḥ stutir na bhavati \| tatra
hetuḥ---adhika-sāmyābhyāṁ vimuktaṁ dhāma prabhāvo yasya tasya kiṁ
kapayaḥ sahāyāḥ \| ataḥ sugrīvādy-āśrayaṇaṁ yathā lilā-mātraṁ
tathaivedam api \| yuktaṁ caitad ity āha---surāṇaṁ yāñjayā āttā svī-kṛtā
līlārthā tanur yena tasya \|

**krama-sandarbhaḥ :** tad evam uttarottaraṁ guṇa-viśeṣaṁ smarati nedam
iti caturbhiḥ \| svayaṁ-padābhidheyāny anirapekṣa-svarūpasyaiva
sāmyātiśaya-rāhitya-sambhave'py asya etādṛśy uktis tu
svayaṁ-padābhidheya-tādṛśa-svarūpa-śrī-kṛṣṇenaikyābhiprāyāt \| atra
svayaṁ-padābhāvāt tenaikaṁ cāsya nara-līlādi-sādharmyeṇa
tat-preṣṭha-rūpatvāt \| tathā ca brahmā-purāṇe śrī-kṛṣṇa-vākyaṁ---

antaraṅga-svarūpā ye matsya-kūrmādayas tv amī \|

sarvātmanāyam atrāpi śrīmad-daśarathātmajaḥ \|\| iti \|\|20\|\|

**viśvanāthaḥ :** nara-līlatvenaiva camatkāraṁ tasya yaśo-mādhuryam
āsvādyate, na tv aiśvarya-dṛṣṭyety āha---nedam iti ā samyag eva
ātta-tanor nitya-gṛhīta-līlā-vigrahasya rakṣaso rāvaṇasya vadha itīdaṁ
yaśaḥ-stutir na bhavati \| tatra hetuḥ---adhika-sāmyābhyām vimuktaṁ
dhāma prabhāvo yasya tasya kiṁ kapayaḥ sahāyāḥ ? tena
nara-līlatva-mādhuryeṇaiva sarvam etad upapadyate iti bhāvaḥ \|\|20\|\|

---o)0(o---

**\|\| 9.11.21 \|\|**

yasyāmalaṁ nṛpa-sadaḥsu yaśo'dhunāpi

gāyanty agha-ghnam ṛṣayo dig-ibhendra-paṭṭam \|

taṁ nākapāla-vasupāla-kirīṭa-juṣṭa-

pādāmbujaṁ raghupatiṁ śaraṇaṁ prapadye \|\|

**śrīdharaḥ :** evaṁ-vidha-līlā-prayojanaṁ darśayan praṇamati---yasya
yaśo nṛpāṇāṁ yudhiṣṭhirādīnāṁ sadaḥsu ṛṣayo mārkaṇḍeyādayo gāyanti \|
dig-ibhendrāṇāṁ paṭṭavad ābharaṇa-rūpam \| tat-paryantaṁ vyāptam ity
arthaḥ \| nāka-pālā devāḥ \| vasu-pālā vasudhā-pālāś ca teṣāṁ kirīṭair
juṣṭaṁ pādāmbujaṁ yasya taṁ raghu-patim \| pāṭhāntare tat tasya
raghu-pater nāka-pālādibhir juṣṭaṁ pādāmbujaṁ prapadya ity arthaḥ
\|\|21\|\|

**krama-sandarbhaḥ :** tathāpi tasya laukika-līlā-mādhuryāveśam
anusmṛtya jīvan-muktādyā api parama-sukhāveśād gāyantītyāha---yasyeti \|
tathā ca vakṣyate śrī-kṛṣṇa-līlayāṁ sthity-udbhavāntam \[bhā.pu.
10.50.29\] ity-ādau, tathāpi martyānuvidhasya varṇyata iti \|\|21\|\|

**viśvanāthaḥ :** rāmaṁ prapadyamānasya sarvotkarṣam āha---yasya
nirmalaṁ yaśaḥ nṛpāṇāṁ yudhiṣṭhirādīnāṁ sadaḥsu ṛṣayo mārkaṇḍeyādayo
gāyanti, digibhendra-paṭṭaṁ paṭṭa-śabdasyāsad-vācitvāt
dig-gajendrārūḍham ity arthaḥ \| tena yaśasaḥ
sarva-dig-vijayi-senānītvam uktam \| nākapālā devendrādyāḥ, vasupālāḥ
narendrāś ca, teṣāṁ kirīṭair juṣṭaṁ pādāmbujaṁ yasya tam \| juṣṭam iti
raghupater iti pāṭhe tat tasyety arthaḥ \|\|21\|\|

---o)0(o---

**\|\| 9.11.22 \|\|**

**sa yaiḥ spṛṣṭo'bhidṛṣṭo vā saṁviṣṭo'nugato'pi vā \|**

**kosalās te yayuḥ sthānaṁ yatra gacchanti yoginaḥ \|\|**

**śrīdharaḥ :** sa rāmaḥ saṁviṣṭa upaveśito'nugato vā yais te
kośala-deśa-vāsinaḥ sarve'pi yatra yogino gacchanti tat sthānaṁ yayuḥ
\|\|22\|\|

**krama-sandarbhaḥ :** atha śrī-sītādīnāṁ punas tan-milanaṁ
kaimutyenāha---sa yaiveti \| kosalā ity upalakṣaṇam eva \| yoginas
tad-bhakti-siddhāḥ \|\|22\|\|

**viśvanāthaḥ :** saṁviṣṭaḥ sakhyāt yaiḥ sahopaviṣṭaḥ śayito vā, te
kośala-deśa-vāsino yogino bhakti-yogavantaḥ sthānaṁ vaikuṇṭham
\|\|22\|\|

---o)0(o---

**\|\| 9.11.23 \|\|**

**puruṣo rāma-caritaṁ śravaṇair upadhārayan \|**

**ānṛśaṁsya-paro rājan karma-bandhair vimucyate \|\|**

**śrīdharaḥ :** ānṛśaṁsya-para upaśama-niṣṭhaḥ san vimucyate \|\|23\|\|

**krama-sandarbhaḥ :***na vyākhyātam.*

**viśvanāthaḥ :** ānṛśaṁsya-paraḥ kraurya-śūnyo'matsara ity arthaḥ
\|\|23\|\|

---o)0(o---

**\|\| 9.11.24 \|\|**

**śrī-rājovāca---**

**kathaṁ sa bhagavān rāmo bhrātṝn vā svayam ātmanaḥ \|**

**tasmin vā te'nvavartanta prajāḥ paurāś ca īśvare \|\|**

**śrīdharaḥ :** sa rāmaḥ svayaṁ katham avartata ? bhātṝn prati vā katham
avartata ? kathaṁ-bhūtān ? ātmana ātmāṁśa-bhūtān \| tasmin vā īśvare te
bhrātr-ādayo'nu anantaraṁ katham avartanta ? iti praśna-trayam
\|\|24\|\|

**krama-sandarbhaḥ :***na vyākhyātam.*

**viśvanāthaḥ :** ātmanobhrātṝn prati katham avartata ? svayam vā katham
avartata ? tasmin bhrātr-ādayaḥ katham avartanta ? iti praśna-trayam
\|\|24\|\|

---o)0(o---

**\|\| 9.11.25 \|\|**

**śrī-bādarāyaṇir uvāca---**

**athādiśad dig-vijaye bhrātṝṁs tri-bhuvaneśvaraḥ \|**

**ātmānaṁ darśayan svānāṁ purīm aikṣata sānugaḥ \|\|**

**śrīdharaḥ :** tatra śrī-rāmasya bhraṭr-ādiṣu pravṛtti-prakāram
āha---atheti \| anenaiva bhrātṝṇām api tad-ājñānusāritayā pravṛttir uktā
\| atha siṁhāsana-svīkārānantaram \|\|25\|\|

**krama-sandarbhaḥ :***na vyākhyātam.*

**viśvanāthaḥ :** bhrātṝn dig-vijaye ādiśad iti bhrātṝṇāṁ
tad-darśana-rūpaṁ sva-sukham api parihāya tad-ājñā-pālana-rūpā tasminn
anuvṛttir uktā \| rāmasyāpi teṣu snehāt tad-deśādhikāra-dāna-rūpā vṛttir
uktā \| svānāṁ sva-prajā-paurāṁś ceti \| prajāsu paureṣu ca
sva-darśana-kṛpāvalokādi-dāna-rūpā tasya vṛttir uktā \| purīm aikṣateti
svayaṁ kṛt? avartatety asyottaram \|\|25\|\|

---o)0(o---

**\|\| 9.11.26 \|\|**

**āsikta-mārgāṁ gandhodaiḥ kariṇāṁ mada-śīkaraiḥ \|**

**svāminaṁ prāptam ālokya mattāṁ vā sutarām iva \|\|**

**śrīdharaḥ :** purīṁ varṇayati tribhiḥ, gandhodakair mada-bindubhiś
cāsiktā mārgā yasyām \| sutarāṁ mattām iva samṛddham \| vā iti vitarke
\| pāṭhāntare vāsita-gāṁ vāsitāṁ kāmonmattāṁ gām ivety arthaḥ \|\|26\|\|

**krama-sandarbhaḥ :***na vyākhyātam.*

**viśvanāthaḥ :** atas tasyekṣaṇīyāṁ purīṁ varṇayati---āsiktety-ādi \|
sutarāṁ mattām iva samṛddhāṁ veti vitarke \| vāsitagām iveti pāṭhe
vāsitāṁ kāmonmattāṁ gam ivety arthaḥ \| samāsāntābhāva ārṣaḥ \|\|26\|\|

---o)0(o---

**\|\| 9.11.27-28 \|\|**

**prāsāda-gopura-sabhā-caitya-deva-gṛhādiṣu \|**

**vinyasta-hema-kalaśaiḥ patākābhiś ca maṇḍitām \|\|**

**pūgaiḥ savṛntai rambhābhiḥ paṭṭikābhiḥ suvāsasām \|**

**ādarśair aṁśukaiḥ sragbhiḥ kṛta-kautuka-toraṇām \|\|**

*na katamenāpi vyākhyātam.*

---o)0(o---

**\|\| 9.11.29 \|\|**

**tam upeyus tatra tatra paurā arhaṇa-pāṇayaḥ \|**

**āśiṣo yuyujur deva pāhīmāṁ prāk tvayoddhṛtām \|\|**

**śrīdharaḥ :** paurāṇāṁ tasmin vṛttim āha---tam upeyur iti \|
varāha-rūpeṇa tvayoddhṛtām imāṁ pṛthvīṁ pāhīti \|\|29\|\|

**krama-sandarbhaḥ :***na vyākhyātam.*

**viśvanāthaḥ :** paurāṇāṁ tasminn anuvṛttim āha---tam iti \| imāṁ
pṛthvīṁ prāk varāha-rūpeṇa \|\|29\|\|

---o)0(o---

**\|\| 9.11.30 \|\|**

**tataḥ prajā vīkṣya patiṁ cirāgataṁ**

**didṛkṣayotsṛṣṭa-gṛhāḥ striyo narāḥ \|**

**āruhya harmyāṇy aravinda-locanam**

**atṛpta-netrāḥ kusumair avākiran \|\|**

**śrīdharaḥ :** prajānāṁ tasmin vṛttim āha---tataḥ prajā iti \|\|30\|\|

**krama-sandarbhaḥ :***na vyākhyātam.*

**viśvanāthaḥ :** prajānāṁ tasmin vṛttim āha---tata iti \| cirāgatam iti
vana-vāsād āgamana-samaya-bhava-darśanam idaṁ jñeyam \|\|30\|\|

---o)0(o---

**\|\| 9.11.31 \|\|**

**atha praviṣṭaḥ sva-gṛhaṁ juṣṭaṁ svaiḥ pūrva-rājabhiḥ \|**

**anantākhila-koṣāḍhyam anarghyoruparicchadam \|\|**

**śrīdharaḥ :** svayaṁ katham avartata ? ity asyottaram āha---atheti
yāvat samāpti \| sva-gṛhaṁ praviṣṭaḥ saṁs tasmin rema iti
pañcamenānvayaḥ \| gṛhaṁ varṇayati sārdhais tribhiḥ---anantā ye'khilānāṁ
ratnādīnāṁ kośās tair āḍhyam \| anarghyā uravaḥ paricchadā yasmin
\|\|31\|\|

**krama-sandarbhaḥ :***na vyākhyātam.*

**viśvanāthaḥ :** svayaṁ katham avartata ? ity asyottaram vistāreṇa
punar āha---athety-ādinā \|\|31\|\|

---o)0(o---

**\|\| 9.11.32 \|\|**

**vidrumodumbara-dvārair vaidūrya-stambha-paṅktibhiḥ \|**

**sthalair mārakataiḥ svacchair bhrājat-sphaṭika-bhittibhiḥ \|\|**

**śrīdharaḥ :** vidruma-mayā udumbarā dehalyo yeṣu tair dvāraiḥ \|
svacchaiḥ sthalaiḥ \| tṛtīyāntānāṁ maṇḍitam iti tṛtīyenānvayaḥ
\|\|32\|\|

**krama-sandarbhaḥ :***na vyākhyātam.*

**viśvanāthaḥ :** vidruma-mayā udumbarā dehalyo yeṣu tair dvāraiḥ \|
tṛtīyāntānāṁ maṇḍitam iti tṛtīyenānvayaḥ \|\|32\|\|

---o)0(o---

**\|\| 9.11.33 \|\|**

**citra-sragbhiḥ paṭṭikābhir vāso-maṇi-gaṇāṁśukaiḥ \|**

**muktā-phalaiś cid-ullāsaiḥ kānta-kāmopapattibhiḥ \|\|**

**śrīdharaḥ :** vāsasāṁ maṇi-gaṇānāṁ cāṁśukair dīptibhiḥ cit caitanyaṁ
tadvad ullāsair ujjvalaiḥ \| yad vā, cid iti kvacit \|
vaidūrya-stambhādiṣu yathāśobhanam ujjvalair muktā-phalair maṇditam ity
arthaḥ \| kāntāḥ kamanīyāḥ kāmopapattayo bhoga-sādhanāni tābhiḥ
\|\|33\|\|

**krama-sandarbhaḥ :***na vyākhyātam.*

**viśvanāthaḥ :** vāsasāṁ maṇi-gaṇānāṁ cāṁśukaiḥ \| citaś cic-chakter
ullāsaiś cin-mayair iti sarveṣāṁ viśeṣaṇam idaṁ puryā aprākṛtatvāt \|
kāntāḥ kamanīyā bhogānām upapattiḥ siddhir yatas tair ity api sarveṣāṁ
viśeṣaṇam \|\|33\|\|

---o)0(o---

**\|\| 9.11.34 \|\|**

**dhūpa-dīpaiḥ surabhibhir maṇḍitaṁ puṣpa-maṇḍanaiḥ \|**

**strī-pumbhiḥ sura-saṅkāśair juṣṭaṁ bhūṣaṇa-bhūṣaṇaiḥ \|\|**

**śrīdharaḥ :** bhūṣaṇānāṁ bhūṣaṇa-bhūtaiḥ \|\|34\|\|

**krama-sandarbhaḥ, viśvanāthaḥ :***na vyākhyātam.*

---o)0(o---

**\|\| 9.11.35 \|\|**

**tasmin sa bhagavān rāmaḥ snigdhayā priyayeṣṭayā \|**

**reme svārāma-dhīrāṇām ṛṣabhaḥ sītayā kila \|\|**

**śrīdharaḥ, krama-sandarbhaḥ :***na vyākhyātam.*

**viśvanāthaḥ :** tasmin sva-gṛhe \|\|35\|\|

---o)0(o---

**\|\| 9.11.36 \|\|**

**bubhuje ca yathā-kālaṁ kāmān dharmam apīḍayan \|**

**varṣa-pūgān bahūn nṝṇām abhidhyātāṅghri-pallavaḥ \|\| \|**

**śrīdharaḥ :** nṝṇāṁ madhye \| yad vā, nṝṇāṁ nṛbhir abhidyātam
aṅghri-pallavaṁ yasyeti \|\|36\|\|

**krama-sandarbhaḥ :***na vyākhyātam.*

**viśvanāthaḥ :** nṝṇāṁ nṛbhiḥ \|\|36\|\|

iti sārārtha-darśinyāṁ harṣiṇyāṁ bhakta-cetasām \|

navamaikādaśo'dhyāyaḥ saṅgataḥ saṅgataḥ satām \|\|\*\|\|

---o)0(o---

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁ vaiyāsikyāṁ navama-skandhe

śrī-rāmacandra-caritam nāma

ekādaśo'dhyāyaḥ \|

\|\| 9.11 \|\|

(9.12)

### atha dvādaśo'dhyāyaḥ

## śrī-rāma-vaṁśānukīrtanam

**\|\| 9.12.1 \|\|**

**śrī-śuka uvāca---**

**kuśasya cātithis tasmān niṣadhas tat-suto nabhaḥ \|**

**puṇḍarīko'tha tat-putraḥ kṣemadhanvābhavat tataḥ \|\|**

**śrīdharaḥ :**

dvādaśe rāma-putrasya kuśasyānvaya ucyate \|

evam ikṣvāku-putrasya śaśādasyerito'nvayaḥ \|\|

kuśasya rāma-putrasyātithiḥ suto'bhavat \|

**krama-sandarbhaḥ :** *na vyākhyātam.*

**viśvanāthaḥ :**

dvādaśe kuśa-vaṁśasya sumitrāntasya kīrtanam \|

samāptaś cekṣvāku-sūnor vikukṣer ayam anvayaḥ \|\|1\|\|

---o)0(o---

**\|\| 9.12.2 \|\|**

**devānīkas tato'nīhaḥ pāriyātro'tha tat-sutaḥ \|**

**tato balasthalas tasmād vajranābho'rka-sambhavaḥ \|\|**

**śrīdharaḥ :** arka-saṁbhavo'rkasyāṁśāt saṁbhūtaḥ \|

**krama-sandarbhaḥ :** *na vyākhyātam.*

**viśvanāthaḥ :** arka-sambhavaḥ arkasyāṁśāt sambhūtaḥ \|\|2\|\|

---o)0(o---

**\|\| 9.12.3-4 \|\|**

**sagaṇas tat-sutas tasmād vidhṛtiś cābhavat sutaḥ \|**

**tato hiraṇyanābho'bhūd yogācāryas tu jaimineḥ \|\|**

**śiṣyaḥ kauśalya ādhyātmaṁ yājñavalkyo'dhyagād yataḥ \|**

**yogaṁ mahodayam ṛṣir hṛdaya-granthi-bhedakam \|\|**

**śrīdharaḥ :** tato vidhṛter hiraṇya-nābhaḥ \| kathaṁ-bhūtaḥ, jaimineḥ
śiṣyo yogācāryaḥ \|\|3\|\|

tad āha---yataḥ sakāśāt kauśalyo yājñavalkya-ṛṣir ādhyātmaṁ yogam
adhyagāt \| mahānta udayā siddhayo yasmiṁs tam \| hṛdaya-granther
bhedakaṁ ca \|\|4\|\|

**krama-sandarbhaḥ :** *na vyākhyātam.*

**viśvanāthaḥ :** hiraṇyanābhas tu jaimineḥ śiṣyaḥ san yogāścāryo'bhūd
ity anvayaḥ \| yato hiraṇyanābhāt \| kauśalyo yājñavalkya ṛṣiḥ ādhyātmaṁ
yogam adhyagāt \|\|3-4\|\|

---o)0(o---

**\|\| 9.12.5 \|\|**

**puṣpo hiraṇyanābhasya dhruvasandhis tato'bhavat \|**

**sudarśano'thāgnivarṇaḥ śīghras tasya maruḥ sutaḥ \|\|**

*na katamenāpi vyākhyātam.*

---o)0(o---

**\|\| 9.12.6 \|\|**

**so'sāv āste yoga-siddhaḥ kalāpa-grāmam āsthitaḥ \|**

**kaler ante sūrya-vaṁśaṁ naṣṭaṁ bhāvayitā punaḥ \|\|**

**śrīdharaḥ :** maruṁ viśinaṣṭi---yo'sāv iti \| punar bhāvayitā
bhāvayiṣyati \|

**krama-sandarbhaḥ :** *na vyākhyātam.*

**viśvanāthaḥ :** yo maruḥ prasū-śrutaṁ putram utpādya kalāpa-grāmam
āśrito'dyāpy āste \| bhāvayitā punaḥ putram utpādya pravartayiṣyate ity
arthaḥ \|\|6\|\|

---o)0(o---

**\|\| 9.12.7 \|\|**

**tasmāt prasuśrutas tasya sandhis tasyāpy amarṣaṇaḥ \|**

**mahasvāṁs tat-sutas tasmād viśvabāhur ajāyata \|\|**

**śrīdharaḥ, krama-sandarbhaḥ :***na vyākhyātam.*

**viśvanāthaḥ :** tasmān maroḥ \|\|7\|\|

---o)0(o---

**\|\| 9.12.8 \|\|**

**tataḥ prasenajit tasmāt takṣako bhavitā punaḥ \|**

**tato bṛhadbalo yas tu pitrā te samare hataḥ \|\|**

**śrīdharaḥ, viśvanāthaḥ :** pitrā'bhimanyunā \|\|8\|\|

**krama-sandarbhaḥ :** *na vyākhyātam.*

---o)0(o---

**\|\| 9.12.9-12 \|\|**

**ete hīkṣvāku-bhūpālā atītāḥ śṛṇv anāgatān \|**

**bṛhadbalasya bhavitā putro nāmnā bṛhadraṇaḥ \|\|**

**ūrukriyaḥ sutas tasya vatsavṛddho bhaviṣyati \|**

**prativyomas tato bhānur divāko vāhinī-patiḥ \|\|**

**sahadevas tato vīro bṛhadaśvo'tha bhānumān \|**

**pratīkāśvo bhānumataḥ supratīko'tha tat-sutaḥ \|\|**

**bhavitā marudevo'tha sunakṣatro'tha puṣkaraḥ \|**

**tasyāntarikṣas tat-putraḥ sutapās tad amitrajit \|\|**

**śrīdharaḥ :** tat tasmād amitrajit \|\|12\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.12.13-14 \|\|**

**bṛhadrājas tu tasyāpi barhis tasmāt kṛtañjayaḥ \|**

**raṇañjayas tasya sutaḥ sañjayo bhavitā tataḥ \|\|**

**tasmāc chākyo'tha śuddhodo lāṅgalas tat-sutaḥ smṛtaḥ \|**

**tataḥ prasenajit tasmāt kṣudrako bhavitā tataḥ \|\|**

*na katamenāpi vyākhyātam.*

---o)0(o---

**\|\| 9.12.15 \|\|**

**raṇako bhavitā tasmāt surathas tanayas tataḥ \|**

**sumitro nāma niṣṭhānta ete bārhadbalānvayāḥ \|\|**

**śrīdharaḥ :** niṣṭhā vaṁśasya sthitis tasyā antaḥ \|\|15\|\|

**krama-sandarbhaḥ :** *na vyākhyātam.*

**viśvanāthaḥ :** nāma-niṣṭhayor vācaka-vācyayor anto nāśo yasmāt saḥ \|
tasmād anyo na bhaviṣyatīty arthaḥ \| yad vā, nāmnaiva, na tu kayācana
kīrtyā nitarāṁ tiṣṭhantīti nāma-niṣṭhā bṛhad-bala-sutādayas teṣām api
antaḥ-pravāhaḥ samāptir yasmāt saḥ \|\|15\|\|

---o)0(o---

**\|\| 9.12.16 \|\|**

**ikṣvākūṇām ayaṁ vaṁśaḥ sumitrānto bhaviṣyati \|**

**yatas taṁ prāpya rājānaṁ saṁsthāṁ prāpsyati vai kalau \|\|**

**śrīdharaḥ :** tad evāha---ikṣvākūṇām iti \|\|16\|\|

**krama-sandarbhaḥ, viśvanāthaḥ :** *na vyākhyātam.*

iti sārārtha-darśinyāṁ harṣiṇyāṁ bhakta-cetasām \|

navame dvādaśo'dhyāyaḥ saṅgataḥ saṅgataḥ satām \|\|\*\|\|

---o)0(o---

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ navama-skandhe
>
> rāma-vaṁśānucaritaṁ nāma
>
> dvādaśo'dhyāyaḥ \|

\|\| 9.12 \|\|

---o)0(o---

(9.13)

### atha trayodaśo'dhyāyaḥ

## sūrya-vaṁśānukīrtanam

**\|\| 9.13.1 \|\|**

**śrī-śuka uvāca---**

**nimir ikṣvāku-tanayo vasiṣṭham avṛtartvijam \|**

**ārabhya satraṁ so'py āha śakreṇa prāg vṛto'smi bhoḥ \|\|**

**śrīdharaḥ :**

ikṣvākor eva putrasya nimer vaṁśas trayodaśe \|

varṇyate jajñire yatra brahma-jñā janakādayaḥ \|\|

nimer aurasaḥ putro nābhūd iti darśayan kathām āha**---**nimir ity
ekādaśabhiḥ \| satram ārabhya vasiṣṭham ṛtvijam avṛta vavre \|\|1\|\|

**krama-sandarbhaḥ :** atha trayodaśe nimiḥ prāheti yoga-balena
liṅga-śarīram avalambyaiveti jneyam \|\|1\|\|

**viśvanāthaḥ :**

nimer ikṣvāku-putrasya vaṁśam uktvā trayodaśe \|

samārpitaḥ sūrya-vaṁśo viṣṇu-vaiṣṇava-saṅkatha \|\|

---o)0(o---

**\|\| 9.13.2 \|\|**

**taṁ nirvartyāgamiṣyāmi tāvan māṁ pratipālaya \|**

**tūṣṇīm āsīd gṛha-patiḥ so'pīndrasyākaron makham \|\|**

**śrīdharaḥ :** taṁ śakrasya makhaṁ nirvartya \| pratipālaya
pratīkṣasveti gṛha-patir nimiḥ \|\|2\|\|

**krama-sandarbhaḥ :** *na vyākhyātam.*

**viśvanāthaḥ :** pratipālaya pratīkṣasveti gṛha-patir nimiḥ \|\|2\|\|

---o)0(o---

**\|\| 9.13.3 \|\|**

**nimittaś calam idaṁ vidvān satram ārabhatām ātmavān \|**

**ṛtvigbhir aparais tāvan nāgamad yāvatā guruḥ \|\|**

**śrīdharaḥ :** idaṁ jīvitaṁ calam asthiraṁ vidvān \|\|3\|\|

**krama-sandarbhaḥ :** *na vyākhyātam.*

**viśvanāthaḥ :** idaṁ jīvitaṁ calam asthiraṁ vidvān yata ātmavān
subuddhiḥ \|\|3\|\|

---o)0(o---

**\|\| 9.13.4 \|\|**

**śiṣya-vyatikramaṁ vīkṣya taṁ nirvartyāgato guruḥ \|**

**aśapat patatād deho nimeḥ paṇḍita-māninaḥ \|\|**

**śrīdharaḥ :** indrasya makhaṁ nirvartyāgato guruḥ śiṣyasya vyatikramam
anyāyaṁ vīkṣya nimer dehaḥ patatv ity aśapat \|\|4\|\|

**krama-sandarbhaḥ :** *na vyākhyātam.*

**viśvanāthaḥ :** nirvartya śakrasya makhaṁ niṣpādya āgataḥ śiṣyasya
nimer vyatikramam svasyānapekṣām \|\|4\|\|

---o)0(o---

**\|\| 9.13.5 \|\|**

**nimiḥ pratidadau śāpaṁ gurave'dharma-vartine \|**

**tavāpi patatād deho lobhād dharmam ajānataḥ \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** adharma-vartine lobhāt indrato matto'pi
dakṣiṇākāṅkṣā-rūpāt \|\|5\|\|

---o)0(o---

**\|\| 9.13.6 \|\|**

**ity utsasarja svaṁ dehaṁ nimir adhyātma-kovidaḥ \|**

**mitrā-varuṇayor jajñe urvaśyāṁ prapitāmahaḥ \|\|**

**śrīdharaḥ :** urvaśī-darśanāt skannaṁ retas tābhyāṁ kumbhe niṣiktaṁ
tasmāt prapitāmaho vasiṣṭho jajñe \| tad āha---mitrā-varuṇayor iti \|
tathā ca śrutiḥ---kumbhe retaḥ siṣicatuḥ samānam\[ṛ.ve. 7.33.24\] iti
\|\|6\|\|

**krama-sandarbhaḥ :** *na vyākhyātam.*

**viśvanāthaḥ :** prapitāmaho vaśiṣṭhaḥ dehaṁ tyaktvā, mitrāvaruṇayor
jajñe iti ūrvaśī-darśanatas tadīya-retasaḥ kumbha-nihitād ity arthaḥ \|
tathā ca śrutiḥ---kumbhe retaḥ siṣicatuḥ samānam\[ṛ.ve. 7.33.24\] iti
\|\|6\|\|

---o)0(o---

**\|\| 9.13.7 \|\|**

**gandha-vastuṣu tad-dehaṁ nidhāya muni-sattamāḥ \|**

**samāpte satra-yāge ca devān ūcuḥ samāgatān \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** tad-dehaṁ nimi-śarīram \|\|7\|\|

---o)0(o---

**\|\| 9.13.8 \|\|**

**rājño jīvatu deho'yaṁ prasannāḥ prabhavo yadi \|**

**tathety ukte nimiḥ prāha mā bhūn me deha-bandhanam \|\|**

**śrīdharaḥ :** yadi prasannāḥ prabhavaḥ samarthāś cet, tarhi jīvatv ity
ūcuḥ \|\|8\|\|

**krama-sandarbhaḥ :** nimiḥ prāheti \| yoga-balena liṅga-śarīram
avalambyaiveti jñeyam \|\|8\|\|

**viśvanāthaḥ :** yadi prasannāḥ prabhavaḥ samarthāś ca, tarhi jīvatv
ity ūcuḥ \| tatheti devair ukte sati \|\|8\|\|

---o)0(o---

**\|\| 9.13.9-10 \|\|**

**yasya yogaṁ na vāñchanti viyoga-bhaya-kātarāḥ \|**

**bhajanti caraṇāmbhojaṁ munayo hari-medhasaḥ \|\|**

**dehaṁ nāvarurutse'haṁ duḥkha-śoka-bhayāvaham \|**

**sarvatrāsya yato mṛtyur matsyānām udake yathā \|\|**

**śrīdharaḥ :** yasya dehasya yogaṁ na vāñchanti, api tu mokṣāyaiva
bhajanti \|\|9\|\|

**krama-sandarbhaḥ :** asya viyogo bhaviṣyatīti bhayena kātarā
viklavātmānaḥ santo yasya yoga-mātraṁ, kim uta tat-sambandhinā
janmanā[^40] nānā-jātīya-sukhaṁ na vāñchanti, kintu bhajanti kevalam \|
nanu, caraṇāmbhojaṁ bhajantīti sevā sukhecchā darśitā \| sevā ca dehaṁ
vinā na sambhavati, tarhi kathaṁ tad upayuktaṁ deham api na vāñchanti ?
nety āha---deham iti \| duḥkhāvaham eva na kāmaye
tadīya-parama-sevopayukta-dehas tu pārṣada-rūpa eva \| sa ca
nitya-sukhātmaka eveti bhāvaḥ \| āśrayād iti pāṭhe'pi sa evārthaḥ
\|\|9-10\|\|

**viśvanāthaḥ :** bhajantīti dehābhāve caraṇāmbhoja-bhajanāsambhavān
mama bhagavat-pārṣada-deho'stv iti prārthā-rūpo gūḍho dhvaniḥ \|\|9\|\|
nāvarurutse na dhartum icchāmi \| udake udake'pi \| udake jala-carād
anyasmāt anyatra sthale svabhāvāc ca mṛtyur ity arthaḥ \|\|10\|\|

---o)0(o---

**\|\| 9.13.11 \|\|**

**devā ūcuḥ---**

**videha uṣyatāṁ kāmaṁ locaneṣu śarīriṇām \|**

**unmeṣaṇa-nimeṣābhyāṁ lakṣito'dhyātma-saṁsthitaḥ \|\|**

**śrīdharaḥ :** nimir videha eva sann uṣyatāṁ vasatu \| kāmaṁ yatheccham
\| evaṁ sati yuṣmābhiḥ prārthitaṁ jīvitam asya bhaviṣyati na ca
deha-bandha iti bhāvaḥ \| sa cādhyātma-saṁsthito locanayoḥ sthitaḥ sann
unmeṣaṇa-nimeṣābhyāṁ tat pravartakatvena lakṣito vartata iti śeṣaḥ
\|\|11\|\|

**krama-sandarbhaḥ :** devā ūcur iti \| devās tu yat kiñcid eva
samādadhat ūcur ity amara-koṣāt \| rājño jīvatu deho'yam iti
muny-arthitasya rājñā tan-niṣedhasya ca karaṇe saṅkaṭatvāpātāt
tadīya-paramābhīṣṭasya ca dātuṁ śakyatvād iti bhāvaḥ \|\|11\|\|

**viśvanāthaḥ :** devā ūcur iti \| deho jīvatv iti munīnāṁ prārthitaṁ na
jīvatv iti rājñaḥ pārṣada-deho bhavatv iti tṛtīya-prārthitasya dātum
aśakyatvād ubhayam eva ditsanta ūcur ity arthaḥ \| nimir videha eva
uṣyatāṁ vasatu, lakṣito jñātaḥ san locaneṣu adhyātma-saṁsthita ity
ābhyām jīvitaṁ deha-bandhābhāvaś cety ubhaya-prārthitaṁ setsyatīti
bhāvaḥ \|\|11\|\|

---o)0(o---

**\|\| 9.13.12 \|\|**

**arājaka-bhayaṁ nṝṇāṁ manyamānā maharṣayaḥ \|**

**dehaṁ mamanthuḥ sma nimeḥ kumāraḥ samajāyata \|\|**

**śrīdharaḥ :** tad eva mṛtād api nimer dehād vaṁśa-pravṛttiṁ
darśayati---arājaka-bhayam iti \|\|12\|\|

**krama-sandarbhaḥ :** arājaka iti \| tataḥ sva-vākyaṁ cāvyarthaṁ te
cakrur iti bhāvaḥ \|\|12\|\|

**viśvanāthaḥ :***na vyākhyātam.*

---o)0(o---

**\|\| 9.13.13 \|\|**

**janmanā janakaḥ so'bhūd vaidehas tu videhajaḥ \|**

**mithilo mathanāj jāto mithilā yena nirmitā \|\|**

**śrīdharaḥ :** tasyānvarthāni trīṇi nāmāny āha---janmanāsādhāraṇena \|
jana eva janakaḥ \| yad vā, sva-deha-dvārā janakatvāt sa nimir
janako'bhūd ity arthaḥ \| mithilā yena nirmitā ity anena vyutpatty
antaram arthād uktam \|\|13\|\|

**krama-sandarbhaḥ :** *na vyākhyātam.*

**viśvanāthaḥ :** janmanā asādhāraṇena jāyata iti janakaḥ \|\|13\|\|

---o)0(o---

**\|\| 9.13.14 \|\|**

**tasmād udāvasus tasya putro'bhūn nandivardhanaḥ \|**

**tataḥ suketus tasyāpi devarāto mahīpate \|\|**

*na katamenāpi vyākhyātam.*

---o)0(o---

**\|\| 9.13.15 \|\|**

**tasmād bṛhadrathas tasya mahāvīryaḥ sudhṛt-pitā \|**

**sudhṛter dhṛṣṭaketur vai haryaśvo'tha marus tataḥ \|\|**

**śrīdharaḥ :** sudhṛt sudhṛtis tasya pitā \|\|15\|\|

**krama-sandarbhaḥ :** *na vyākhyātam.*

**viśvanāthaḥ :** sudhṛteḥ pitā sudhṛt-pitā \|\|15\|\|

---o)0(o---

**\|\| 9.13.16-17 \|\|**

**maroḥ pratīpakas tasmāj jātaḥ kṛtaratho yataḥ \|**

**devamīḍhas tasya putro viśruto'tha mahādhṛtiḥ \|\|**

**kṛtirātas tatas tasmān mahāromā ca tat-sutaḥ \|**

**svarṇaromā sutas tasya hrasvaromā vyajāyata \|\|**

*na katamenāpi vyākhyātam.*

---o)0(o---

**\|\| 9.13.18 \|\|**

**tataḥ śīradhvajo jajñe yajñārthaṁ karṣato mahīm \|**

**sītā śīrāgrato jātā tasmāt śīradhvajaḥ smṛtaḥ \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** karṣato yasya sītā rāma-patnī śīrāgrato lāṅgalāgrato
jātā tasmād eva hetoḥ śīra eva dhvajaḥ kīrti-vyañjako yasya saḥ
\|\|18\|\|

---o)0(o---

**\|\| 9.13.19 \|\|**

**kuśadhvajas tasya putras tato dharmadhvajo nṛpaḥ \|**

**dharmadhvajasya dvau putrau kṛtadhvaja-mitadhvajau \|\|**

*na katamenāpi vyākhyātam.*

---o)0(o---

**\|\| 9.13.20-21 \|\|**

**kṛtadhvajāt keśidhvajaḥ khāṇḍikyas tu mitadhvajāt \|**

**kṛtadhvaja-suto rājann ātma-vidyā-viśāradaḥ \|\|**

**khāṇḍikyaḥ karma-tattva-jño bhītaḥ keśidhvajād drutaḥ \|**

**bhānumāṁs tasya putro'bhūc chatadyumnas tu tat-sutaḥ \|\|**

**śrīdharaḥ :** tasya keśidhvajasya bhānumān \|\|21\|\|

**krama-sandarbhaḥ :** *na vyākhyātam.*

**viśvanāthaḥ :** drutaḥ palāyitaḥ \| tasya keśidhvajasya bhānumān \|
tat tasya \|\|21\|\|

---o)0(o---

**\|\| 9.13.22-23 \|\|**

**śucis tu tanayas tasmāt sanadvājaḥ suto'bhavat \|**

**ūrjaketuḥ sanadvājād ajo'tha purujit sutaḥ \|\|**

**ariṣṭanemis tasyāpi śrutāyus tat supārśvakaḥ \|**

**tataś citraratho yasya kṣemādhir mithilādhipaḥ \|\|**

**śrīdharaḥ :** tat tasmāt supārśvakaḥ \|\|22\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.13.24 \|\|**

**tasmāt samarathas tasya sutaḥ satyarathas tataḥ \|**

**āsīd upagurus tasmād upagupto'gni-sambhavaḥ \|\|**

**śrīdharaḥ :** agni-saṁbhavo'gner aṁśāt saṁbhūtaḥ \|\|24\|\|

**krama-sandarbhaḥ :** *na vyākhyātam.*

**viśvanāthaḥ :** agni-saṁbhavo'gny-aṁśa-saṁbhūtaḥ \|\|24\|\|

---o)0(o---

**\|\| 9.13.25 \|\|**

**vasvananto'tha tat-putro yuyudho yat subhāṣaṇaḥ \|**

**śrutas tato jayas tasmād vijayo'smād ṛtaḥ sutaḥ \|\|**

**śrīdharaḥ :** yad yasmāt subhāṣaṇaḥ \|\|25\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.13.26 \|\|**

**śunakas tat-suto jajñe vītahavyo dhṛtis tataḥ \|**

**bahulāśvo dhṛtes tasya kṛtir asya mahāvaśī \|\|**

*na katamenāpi vyākhyātam.*

---o)0(o---

**\|\| 9.13.27 \|\|**

**ete vai maithilā rājann ātma-vidyā-viśāradāḥ \|**

**yogeśvara-prasādena dvandvair muktā gṛheṣv api \|\|**

**śrīdharaḥ :** yogeśvarā yājñavalkyādayas teṣāṁ prasādena \|\|27\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

iti sārārtha-darśinyāṁ harṣiṇyāṁ bhakta-cetasām \|

trayodaśo'yaṁ navame saṅgataḥ saṅgataḥ satām \|\|\*\|\|

---o)0(o---

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ navama-skandhe
>
> sūrya-vaṁśānukīrtanaṁ nāma
>
> trayodaśo'dhyāyaḥ \|

\|\| 9.13 \|\|

(9.14)

### atha caturdaśo'dhyāyaḥ

## ailopākhyānaṁ

**\|\| 9.14.1 \|\|**

**śrī-śuka uvāca---**

**athātaḥ śrūyatāṁ rājan vaṁśaḥ somasya pāvanaḥ \|**

**yasminn ailādayo bhūpāḥ kīrtyante puṇya-kīrtayaḥ \|\|**

**śrīdharaḥ :**

caturdaśādibhiḥ soma-vaṁśamāhāsamāptitaḥ \|

yasminn ailādayo bhūpāḥ kīrtyante puṇya-kīrtayaḥ \|\|

caturdaśe guroḥ patnyāṁ tārāyāṁ soma-jād gudhāt \|

jātaś cailaḥ ṣaḍ urvaśyām āyu-mukhyān ajījanat \|\|

**krama-sandarbhaḥ :** athāta iti \| śruta-pūrva-mīmāṁsān prati athāto
brahma jijñāsā \[ve.sū. 1.1.1\] itivat svayaṁ
bhagavad-āvirbhāvāspada-vaṁśa-kathanārambhe
māṅgalyāyānantarya-hetu-viśeṣayor bodhanāya ca somasya
tad-vaṁśa-dharasyāpi pāvano vaṁśaḥ \| yad vā, somasya umā-sahacarasya
śivasyāpi, yat-pāda-niḥsṛta-sarit-pravarodakena tīrthena mūrdhny
adhikṛtena śivaḥ śivo'bhūt \[bhā.pu. 3.28.22\] itivat svayaṁ
bhagavad-āvirbhāvāt \| astu tāvat tat-sambandhena tādṛśatvaṁ svato'py
antaḥ praśastam ity-āha---yasminn iti \|\|1\|\|

**viśvanāthaḥ :**

tārāyāṁ sva-guroḥ patnyām indunā janitād budhāt \|

jāta ailaḥ ṣaḍ urvaśyāṁ putrān prāpa caturdaśe \|\|1\|\|

---o)0(o---

**\|\| 9.14.2 \|\|**

**sahasra-śirasaḥ puṁso nābhi-hrada-saroruhāt \|**

**jātasyāsīt suto dhātur atriḥ pitṛ-samo guṇaiḥ \|\|**

**śrīdharaḥ, viśvanāthaḥ :** *na vyākhyātam.*

**krama-sandarbhaḥ :** tad etat paramānanda-vilasitaṁ tathaiva muhur
ghoṣitam api śrī nārāyaṇam ārabhya saṁśitum ārabhate---sahasreti
\|\|2\|\|

---o)0(o---

**\|\| 9.14.3 \|\|**

**tasya dṛgbhyo'bhavat putraḥ somo'mṛtamayaḥ kila \|**

**viprauṣadhy-uḍu-gaṇānāṁ brahmaṇā kalpitaḥ patiḥ \|\|**

**śrīdharaḥ :** dṛgbhya ānandāśrubhyaḥ \| ata evāmṛta-mayaḥ \| kilety
āścarye \| pāṭhāntare dṛśo netrāt \| vakṣyamāṇa-darpa-kāraṇam
āha---vipreti \|\|3\|\|

**krama-sandarbhaḥ :** *na vyākhyātam.*

**viśvanāthaḥ :** dṛgbhya ānandāśrubhyaḥ, ata evāmṛta-mayaḥ, dṛśa iti ca
pāṭhaḥ \|

atreḥ patny anasūyā trīn jajñe suyaśasaḥ sutān \|

somaṁ durvāsasaṁ dattam ātmeśa-brahma-sambhavān \|\| \[bhā.pu. 4.1.15\]
iti caturthokteḥ \|

sā punas taṁ sva-garbhe dadhāreti kecit \| saṅga-kāle ānandāśrūṇy api
tasyām ādhattety anye, patyuḥ putratvena tasyā eva suta ity apare
\|\|3\|\|

---o)0(o---

**\|\| 9.14.4 \|\|**

**so'yajad rājasūyena vijitya bhuvana-trayam \|**

**patnīṁ bṛhaspater darpāt tārāṁ nāmāharad balāt \|\|**

**śrīdharaḥ :** somasya putro budha iti kathā-dvāreṇāha---patnīm iti
sārdhair navabhiḥ \|\|4\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.14.5 \|\|**

**yadā sa deva-guruṇā yācito'bhīkṣṇaśo madāt \|**

**nātyajat tat-kṛte jajñe sura-dānava-vigrahaḥ \|\|**

**śrīdharaḥ :** tat-kṛte tan-nimittam \|\|5\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.14.6-7\|\|**

**śukro bṛhaspater dveṣād agrahīt sāsuroḍupam \|**

**haro guru-sutaṁ snehāt sarva-bhūta-gaṇāvṛtaḥ \|\|**

**sarva-deva-gaṇopeto mahendro gurum anvayāt \|**

**surāsura-vināśo'bhūt samaras tārakāmayaḥ \|\|**

**śrīdharaḥ :** surāṇāṁ dānavānāṁ ca vigrahe kāraṇam āha---śukra iti \|
asuraiḥ sahitaḥ \| uḍupam agrahīd ity arthaḥ \| sandhir ārṣaḥ \| guroḥ
sutaṁ bṛhaspatim agrahīt \| aṅgirasaḥ sakāśāt prāpta-vidyo hara iti
prasiddhiḥ \|\|6-7\|\|

**krama-sandarbhaḥ :** surāsurayor vināśo yasmāt tādṛśaḥ tārakā-mayas
tārakā-kāraṇa ity amara-koṣāt \|\|7\|\|

**viśvanāthaḥ :** sāsuraḥ asuraiḥ sahitaḥ uḍupaṁ candram agrahīt \|
tasyaiva pakṣo babhūva \| sandhir ārṣaḥ \| guru-sutam iti aṅgirasaḥ
sakāśāt prāpta-vidyo hara iti prasiddhir iti svāmi-caraṇāḥ \|\|6-7\|\|

---o)0(o---

**\|\| 9.14.8 \|\|**

**nivedito'thāṅgirasā somaṁ nirbhartsya viśva-kṛt \|**

**tārāṁ sva-bhartre prāyacchad antarvatnīm avait patiḥ \|\|**

**śrīdharaḥ :** nivedito vijñāpitaḥ \| viśva-kṛd brahmā \| avaid
abudhyata \|\|8\|\|

**krama-sandarbhaḥ :** *na vyākhyātam.*

**viśvanāthaḥ :** ajo brahmā somaṁ nirbhartsya tasmāt sakāśāt tārāṁ
niṣkāśya sva-bhartre bṛhaspataye, sa ca patis tām antarvatnīṁ
garbhavatīm avait jñātavān \|\|8\|\|

---o)0(o---

**\|\| 9.14.9 \|\|**

**tyaja tyajāśu duṣprajñe mat-kṣetrād āhitaṁ paraiḥ \|**

**nāhaṁ tvāṁ bhasmasāt kuryāṁ striyaṁ sāntānike'sati \|\|**

**śrīdharaḥ :** bṛhaspatir āha---tyaja tyajeti \| parair āhitaṁ garbham
\| garbhe tyakte bhasmī-kariṣyatīti bibhyatīṁ praty āha---nāham iti \|
sāntānikaḥ santānārthī \| sāntānike iti pāṭhe he sat-putre ity arthaḥ
\|\|9\|\|

**krama-sandarbhaḥ :** tyaja tyajeti gṛhāgamanānantaraṁ guru-vacanam
\|\|9\|\|

**viśvanāthaḥ :** bṛhaspatir uvāca---tyajeti \| parair āhitaṁ garbham
mat-kṣetrād asmāt tyaja dūrīkuru \| garbhe tyakte bhasmī-kariṣyatīti
bibhyatīm āśvāsayann āha---nāham iti \| sāntānikaḥ santānārthī \| tvayi
santānam utpādayitu-manā asmīty arthaḥ \| sāntānike iti pāṭhe he
sat-putre ity arthaḥ \|\|9\|\|

---o)0(o---

**\|\| 9.14.10 \|\|**

**tatyāja vrīḍitā tārā kumāraṁ kanaka-prabham \|**

**spṛhām āṅgirasaś cakre kumāre soma eva ca \|\|**

*na katamenāpi vyākhyātam.*

---o)0(o---

**\|\| 9.14.11 \|\|**

**mamāyaṁ na tavety uccais tasmin vivadamānayoḥ \|**

**papracchur ṛṣayo devā naivoce vrīḍitā tu sā \|\|**

**śrīdharaḥ, viśvanāthaḥ :** *na vyākhyātam.*

**krama-sandarbhaḥ :** mamāyaṁ na ca taveti tu punaḥ sabhā-gamane dvayor
vivādaḥ \| tasmin punar jāte sadasi \|\|11\|\|

---o)0(o---

**\|\| 9.14.12 \|\|**

**kumāro mātaraṁ prāha kupito'līka-lajjayā \|**

**kiṁ na vacasy asad-vṛtte ātmāvadyaṁ vadāśu me \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** ātmano'vadyaṁ doṣaṁ kiṁ na vadasi \|\|12\|\|

---o)0(o---

**\|\| 9.14.13 \|\|**

**brahmā tāṁ raha āhūya samaprākṣīc ca sāntvayan \|**

**somasyety āha śanakaiḥ somas taṁ tāvad agrahīt \|\|**

**śrīdharaḥ, viśvanāthaḥ :** raha ekānte \|\|13\|\|

**krama-sandarbhaḥ :** *na vyākhyātam.*

---o)0(o---

**\|\| 9.14.14 \|\|**

**tasyātma-yonir akṛta budha ity abhidhāṁ nṛpa \|**

**buddhyā gambhīrayā yena putreṇāpoḍurāṇ mudam \|\|**

**śrīdharaḥ :** purūravasa urvaśyām āyu-pramukhāḥ ṣaṭ putrā jātā iti
vaktuṁ kathām āha---tasyety-ādinā yāvat samāpti \|\|14\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.14.15-16 \|\|**

**tataḥ purūravā jajñe ilāyāṁ ya udāhṛtaḥ \|**

**tasya rūpa-guṇaudārya-śīla-draviṇa-vikramān \|\|**

**śrutvorvaśīndra-bhavane gīyamānān surarṣiṇā \|**

**tad-antikam upeyāya devī smara-śarārditā \|\|**

*na katamenāpi vyākhyātam.*

---o)0(o---

**\|\| 9.14.17 \|\|**

**mitrā-varuṇayoḥ śāpād āpannā nara-lokatām \|**

**niśamya puruṣa-śreṣṭhaṁ kandarpam iva rūpiṇam \|\|**

**dhṛtiṁ viṣṭabhya lalanā upatasthe tad-antike \|**

**sa tāṁ vilokya nṛpatir harṣeṇotphulla-locanaḥ \|**

**uvāca ślakṣṇayā vācā devīṁ hṛṣṭa-tanūruhaḥ \|\|**

**śrīdharaḥ :** nanu devī manuṣyasyāntikam upāgacchet tatrāha,
mitrā-varuṇayoḥ śāpān nara-lokatāṁ manuṣya-bhāvam āpannā satī
\|\|17-18\|\|

**krama-sandarbhaḥ :** dhṛtiṁ viṣṭabhya tad-darśanena
jāta-stambhādi-vikāra-stambhanāya dhairyam avalambya \|\|17-18\|\|

**viśvanāthaḥ :** mitrāvaruṇayos tad-darśana-janita-kāma-vikārayor
urvaśī tvaṁ mānuṣīva manuṣya-bhuktā bhavety abhiśāpāt naraloka-gatāṁ
nara-lokam \|\|17-18\|\|

---o)0(o---

**\|\| 9.14.19 \|\|**

**śrī-rājovāca---**

**svāgataṁ te varārohe āsyatāṁ karavāma kim \|**

**saṁramasva mayā sākaṁ ratir nau śāśvatīḥ samāḥ \|\|**

**śrīdharaḥ :** nau āvayoḥ ratir astv iti \|\|19\|\|

**krama-sandarbhaḥ :** *na vyākhyātam.*

**viśvanāthaḥ :** nau ratir astu \|\|19\|\|

---o)0(o---

**\|\| 9.14.20 \|\|**

**urvaśy uvāca---**

**kasyās tvayi na sajjeta mano dṛṣṭiś ca sundara \|**

**yad-aṅgāntaram āsādya cyavate ha riraṁsayā \|\|**

**śrīdharaḥ :** yasya tavāṅgāntaraṁ vakṣa āsādya riraṁsayā rantum
icchayā ha sphuṭaṁ na cyavate nāpayāti \| yad yasmād iti vā \|\|20\|\|

**krama-sandarbhaḥ :** mano dṛṣṭiś ca na cyavata iti pūrveṇaivānvayaḥ
\|\|20\|\|

**viśvanāthaḥ :** yad yasmāt aṅga, he rājan, antaraṁ rahasi avakāśam
āsādya prāpya riraṁsayā manaś cyavate vikṛtībhavati \|\|20\|\|

---o)0(o---

**\|\| 9.14.21 \|\|**

**etāv uraṇakau rājan nyāsau rakṣasva mānada \|**

**saṁraṁsye bhavatā sākaṁ ślāghyaḥ strīṇāṁ varaḥ smṛtaḥ \|\|**

**śrīdharaḥ :** śāpāvasāne bhāṣā-bhaṅga-miṣeṇa jigamiṣos tasyā
bhāṣā-bandham āha---etāv iti dvābhyām \| uraṇakau meṣau nyāsau
nikṣepa-rūpau rakṣasva \| yaḥ ślāghyaḥ sa eva strīṇāṁ varaḥ smṛtaḥ \|
ato vijātīyatvaṁ na doṣa iti bhāvaḥ \|\|21\|\|

**krama-sandarbhaḥ :** *na vyākhyātam.*

**viśvanāthaḥ :** śāpāvasāna-miṣeṇa svargaṁ jigamiṣos tasyā
bhāṣā-bandham āha---etāv iti dvābhyām \| uraṇakau meṣau nyāsau
nikṣepa-rūpau rakṣa \| yaḥ ślāghyaḥ sa eva strīṇāṁ varaḥ smṛtaḥ \| iti
vijātīyatvaṁ strīṇām asmākaṁ na doṣa iti bhāvaḥ \|\|21\|\|

---o)0(o---

**\|\| 9.14.22 \|\|**

**ghṛtaṁ me vīra bhakṣyaṁ syān nekṣe tvānyatra maithunāt \|**

**vivāsasaṁ tat tatheti pratipede mahāmanāḥ \|\|**

**śrīdharaḥ :** he vīra, ghṛtaṁ me bhakṣyaṁ syāt \| amṛtaṁ vā ājyam iti
śruteḥ \| devānāṁ cāmṛtāśitvāt \| maithunād anyatra vivāsasaṁ tvāṁ
nekṣiṣye \| iti pratipede'ṅgī-kṛtavān \|\|22\|\|

**krama-sandarbhaḥ :** *na vyākhyātam.*

**viśvanāthaḥ :** ghṛtaṁ me bhakṣyam iti \| amṛtaṁ vā ājyam iti śruteḥ
\| devānāṁ cāmṛtāśitvāt \| tvā tvām \| tat tasyā vacanaṁ tathāstv iti
pratipede aṅgīkṛtavān \|\|22\|\|

---o)0(o---

**\|\| 9.14.23 \|\|**

**aho rūpam aho bhāvo nara-loka-vimohanam \|**

**ko na seveta manujo devīṁ tvāṁ svayam āgatām \|\|**

**śrīdharaḥ :** tad evāha---aho iti \|\|23\|\|

**krama-sandarbhaḥ :** *na vyākhyātam.*

**viśvanāthaḥ :** bhāvo bhāva-hāvādi \|\|23\|\|

---o)0(o---

**\|\| 9.14.24 \|\|**

**tayā sa puruṣa-śreṣṭho ramayantyā yathārhataḥ \|**

**reme sura-vihāreṣu kāmaṁ caitrarathādiṣu \|\|**

*na katamenāpi vyākhyātam.*

---o)0(o---

**\|\| 9.14.25 \|\|**

**ramamāṇas tayā devyā padma-kiñjalka-gandhayā \|**

**tan-mukhāmoda-muṣito mumude'har-gaṇān bahūn \|\|**

**śrīdharaḥ :** padma-kiñjalkasya gandha iva gandho yasyās tasyā
mukhāmodena puṣitaḥ pralobhitaḥ san \|\|25\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.14.26 \|\|**

**apaśyann urvaśīm indro gandharvān samacodayat \|**

**urvaśī-rahitaṁ mahyam āsthānaṁ nātiśobhate \|\|**

**śrīdharaḥ :** mahyaṁ mama \|\|26\|\|

**krama-sandarbhaḥ :** *na vyākhyātam.*

**viśvanāthaḥ :** mahyam āsthānaṁ mama sabhā \|\|26\|\|

---o)0(o---

**\|\| 9.14.27 \|\|**

**te upetya mahā-rātre tamasi pratyupasthite \|**

**urvaśyā uraṇau jahrur nyastau rājani jāyayā \|\|**

**śrīdharaḥ, viśvanāthaḥ :** mahā-rātre madhya-rātre \| mahā-niśā dve
ghaṭike rātrau madhyama-yāmayoḥ iti smṛteḥ \|\|27\|\|

**krama-sandarbhaḥ :** *na vyākhyātam.*

---o)0(o---

**\|\| 9.14.28 \|\|**

**niśamyākranditaṁ devī putrayor nīyamānayoḥ \|**

**hatāsmy ahaṁ kunāthena napuṁsā vīra-māninā \|\|**

**śrīdharaḥ :** jigamiṣos tasyāḥ paruṣoktim āha---hatāsmīti sārdhena \|
napuṁsā napuṁsakena \|\|28\|\|

**krama-sandarbhaḥ :** niśamyeti trikam \| devī āheti śeṣaḥ \| yad vā,
niśamyovāceti śeṣaḥ \| yad vā, devīty atra chāndasās tṛtīyāyā luk, tena
devyā iti vāk sāyakair viddha iti tṛtīyenānvayaḥ \| yo divā divase pumān
puṁbhāvajñāpako'pi niśi rātrau tu nārīva santrastaḥ kevalaṁ śete
gṛhāntardvāraṁ pidhāya svapiti na cetastato rakṣārthaṁ bhramati
cetyarthaḥ \|[^41]\|\|28\|\|

**viśvanāthaḥ :** putrayor meṣayoḥ \| napuṁsā napuṁsakena \| yatra
visrambhāt vīro'yam iti viśvāsāt \|\|28\|\|

---o)0(o---

**\|\| 9.14.29 \|\|**

**yad-viśrambhād ahaṁ naṣṭā hṛtāpatyā ca dasyubhiḥ \|**

**yaḥ śete niśi santrasto yathā nārī divā pumān \|\|**

**śrīdharaḥ :** yathā nārī tathā santrastaḥ śete \|\|29\|\|

**krama-sandarbhaḥ :** yo divā divase pumān puṁ-bhāva-jñāpako'pi niśi
rātrau tu nārīva santrastaḥ kevalaṁ śete, gṛhāntar-dvāraṁ pidhāya
svapiti, na cetas-tato rakṣārthaṁ bhramati cety arthaḥ \|\|29\|\|

**viśvanāthaḥ :** niśi nārī yathā tathā śete santrastaḥ \| caurān
meṣāvānetum asamarthaḥ \| tasmād divaiva yaḥ pumān \|\|29\|\|

---o)0(o---

**\|\| 9.14.30 \|\|**

**iti vāk-sāyakair biddhaḥ pratottrair iva kuñjaraḥ \|**

**niśi nistriṁśam ādāya vivastro'bhyadravad ruṣā \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** nistriṁśam khaḍgam \|\|30\|\|

---o)0(o---

**\|\| 9.14.31 \|\|**

**te visṛjyoraṇau tatra vyadyotanta sma vidyutaḥ \|**

**ādāya meṣāv āyāntaṁ nagnam aikṣata sā patim \|\|**

**śrīdharaḥ :** vidyuto viśiṣṭa-dyutimanto vyadyotanta dīptim akurvata
\| yad vā, tadaiva taḍitaḥ prākāśantety arthaḥ \| nagnam aikṣata \| ato
bhāṣā-bhaṅgān nirjagameti jñeyam \|\|31\|\|

**krama-sandarbhaḥ :** *na vyākhyātam.*

**viśvanāthaḥ :** vidyuto viśiṣṭa-dyutimanto vādyotanta dīptim akurvata
\| tadaiva nagnam aikṣateti bhāṣā-bhaṅgān nirjagameti jñeyam \|\|31\|\|

---o)0(o---

**\|\| 9.14.32 \|\|**

**ailo'pi śayane jāyām apaśyan vimanā iva \|**

**tac-citto vihvalaḥ śocan babhrāmonmattavan mahīm \|\|**

**śrīdharaḥ, viśvanāthaḥ :***na vyākhyātam.*

**krama-sandarbhaḥ :** tac-citto viklava iti pāṭhe sambandhokti-mataḥ
**viklavo**vihvalaiti vyākhyānāt \|\|32\|\|

---o)0(o---

**\|\| 9.14.33 \|\|**

**sa tāṁ vīkṣya kurukṣetre sarasvatyāṁ ca tat-sakhīḥ \|**

**pañca prahṛṣṭa-vadanaḥ prāha sūktaṁ purūravāḥ \|\|**

**śrīdharaḥ :** tasyāḥ sakhīś ca pañca vīkṣya \| sūktaṁ śobhanaṁ vacanam
"haye jāye" ity-ādi \|\|33\|\|

**krama-sandarbhaḥ :** sūktaṁ veda-sthaṁ yat sūktākhyaṁ tadīyaṁ vacanaṁ,
tadeva prāha \|\|33\|\|

**viśvanāthaḥ :***na vyākhyātam.*

---o)0(o---

**\|\| 9.14.34 \|\|**

**aho jāye tiṣṭha tiṣṭha ghore na tyaktum arhasi \|**

**māṁ tvam adyāpy anirvṛtya vacāṁsi kṛṇavāvahai \|\|**

**śrīdharaḥ :** tad evārthata āha---aho iti dvābhyām \| anirvṛtya
mat-kṛtāṁ nirvṛtim aprāpya \| pāṭhāntare māṁ nirvṛtim agamayitva mantrān
anuktveti vā \| vacāṁsi kṛṇavāvahai goṣṭīḥ karavāvahai \|\|34\|\|

**krama-sandarbhaḥ :** *na vyākhyātam.*

**viśvanāthaḥ :** adyāpi anirvṛtya na nirvṛtā bhūtvā mad-dattāṁ nirvṛtim
aprāpya mām tyaktuṁ nārhasi \| anirvatyeti pāṭhe māṁ niḥśeṣeṇa
āvartayitvā ajīvayitvety arthaḥ \| yadi vā tyakṣyasi, tad api kṣaṇaṁ
tāvad vacāṁsi kṛṇavāvahai goṣṭhīṁ karavāvahai \|\|34\|\|

---o)0(o---

**\|\| 9.14.35 \|\|**

**sudeho'yaṁ pataty atra devi dūraṁ hṛtas tvayā \|**

**khādanty enaṁ vṛkā gṛdhrās tvat-prasādasya nāspadam \|\|**

**śrīdharaḥ :** sudeho'tikamanīyo'yaṁ mama dehaḥ \|\|35\|\|

**krama-sandarbhaḥ :** *na vyākhyātam.*

**viśvanāthaḥ :** paśyantyās tasyā dayām utpādayati sudeha iti
\|\|35\|\|

---o)0(o---

**\|\| 9.14.36 \|\|**

**urvaśy uvāca---**

**mā mṛthāḥ puruṣo'si tvaṁ mā sma tvādyur vṛkā ime \|**

**kvāpi sakhyaṁ na vai strīṇāṁ vṛkāṇāṁ hṛdayaṁ yathā \|\|**

**śrīdharaḥ :**purūravo mā mṛthā ity-ādi tasyāḥ sūktaṁ tad apy arthata
āha---mā mṛthā iti caturbhiḥ, mā mriyasva \| puruṣo'si \| ato dhairyam
āvaheti bhāvaḥ \| ime vṛkāḥ prasiddhā indriyāṇi vā tvā iti tvāṁ mā sva
adyur bhakṣayeyuḥ \| indriya-vaśo mā bhavety arthaḥ \|

**krama-sandarbhaḥ :** kutaḥ ? iti tatrāha---vṛkāṇāṁ hṛdayaṁ yathā
tathaiva strīṇām ity arthaḥ \|\|36\|\|

**viśvanāthaḥ :** mā mṛthāḥ na mriyasva puruṣo'sīti napuṁsaka-lakṣaṇam
adhairyaṁ tyajeti bhāvaḥ \| ime vṛkā iti \| vṛkāḥ khalu na vṛkāḥ kintv
indriyāṇy eva vṛkā durvārās tvāṁ mā sma adyuḥ bhakṣayeyuḥ ajitendriyo mā
bhūr ity arthaḥ \|\|36\|\|

---o)0(o---

**\|\| 9.14.37 \|\|**

**striyo hy akaruṇāḥ krūrā durmarṣāḥ priya-sāhasāḥ \|**

**ghnanty alpārthe'pi viśrabdhaṁ patiṁ bhrātaram apy uta \|\|**

**śrīdharaḥ :** priye nimitte sāhasaṁ yāsām \|\|37\|\|

**krama-sandarbhaḥ :** striya iti yugmakam \| priye nijābhirucite
sāhasaṁ yāsāṁ tāḥ \|*\|*37\|\|

**viśvanāthaḥ :** yatra tvaṁ visrabhya durlabhaṁ mānuṣyaṁ viphalayasi,
tāsām asmākaṁ strī-jātīnāṁ svabhāvaṁ śṛṇu, ity āha---striya iti dvābhyām
\| durmarṣā aparādhāsahiṣṇavaḥ priyathārtham adharmādāv api sāhasaṁ
yāsāṁ tāḥ \|\|37\|\|

---o)0(o---

**\|\| 9.14.38 \|\|**

**vidhāyālīka-viśrambham ajñeṣu tyakta-sauhṛdāḥ \|**

**navaṁ navam abhīpsantyaḥ puṁścalyaḥ svaira-vṛttayaḥ \|\|**

*na katamenāpi vyākhyātam.*

---o)0(o---

**\|\| 9.14.39 \|\|**

**saṁvatsarānte hi bhavān eka-rātraṁ mayeśvaraḥ \|**

**raṁsyaty apatyāni ca te bhaviṣyanty aparāṇi bhoḥ \|\|**

**śrīdharaḥ :** taṁ sāntvayati---saṁvatsarānta iti \|\|39\|\|

**krama-sandarbhaḥ :** *na vyākhyātam.*

**viśvanāthaḥ :** prabodhayitum aśakyaṁ punaḥ sāntvayati---saṁvatsarānte
iti \|\|39\|\|

---o)0(o---

**\|\| 9.14.40 \|\|**

**antarvatnīm upālakṣya devīṁ sa prayayau purīm \|**

**punas tatra gato'bdānte urvaśīṁ vīra-mātaram \|\|**

*na katamenāpi vyākhyātam.*

---o)0(o---

**\|\| 9.14.41 \|\|**

**upalabhya mudā yuktaḥ samuvāsa tayā niśām \|**

**athainam urvaśī prāha kṛpaṇaṁ virahāturam \|\|**

**śrīdharaḥ :** aparāṇīti vacanād antarvatnīm upālakṣya jñātvā
\|\|41\|\|

**krama-sandarbhaḥ :** *na vyākhyātam.*

**viśvanāthaḥ :** antarvatnīm upālakṣyeti tasyā aparāṇīti vacanāt
\|\|41\|\|

---o)0(o---

**\|\| 9.14.42 \|\|**

**gandharvān upadhāvemāṁs tubhyaṁ dāsyanti mām iti \|**

**tasya saṁstuvatas tuṣṭā agni-sthālīṁ dadur nṛpa \|**

**urvaśīṁ manyamānas tāṁ so'budhyata caran vane \|\|**

**śrīdharaḥ :** anenāgninā karma kṛtvā tad-vaśād urvaśīṁ prāpsyatīty
abhiprāyeṇāgni-sthālīṁ daduḥ \| sa tu tāṁ sthālīm evorvaśīṁ manyamānas
tayā sahito vane vicarann eyam urvaśī kintv agni-sthālīty abudhyata
\|\|42\|\|

**krama-sandarbhaḥ :** *na vyākhyātam.*

**viśvanāthaḥ :** tasya tasmin gandharvān stuvati sati tuṣṭā gandharvā
anenāgninā karma kṛtvā tad-vaśād urvaśīṁ prāpsyasīty
abhiprāyeṇāgni-sthālīṁ daduḥ \| sa tu urvaśyām atyāveśāt kāmāndhas tāṁ
sthālīm evorvaśīṁ manyamānas tayā sahito vane vicaran saṅga-samaye neyam
urvaśī kintv agni-sthālīty abudhyata \|\|42\|\|

---o)0(o---

**\|\| 9.14.43 \|\|**

**sthālīṁ nyasya vane gatvā gṛhān ādhyāyato niśi \|**

**tretāyāṁ sampravṛttāyāṁ manasi trayy avartata \|\|**

**śrīdharaḥ :** tataś ca tāṁ sthālīṁ vane sthāpayitvā gṛhān gatvā niśi
nityaṁ tām evādhyāyatas tasya manasi tretāyāṁ trayī avartata
karma-bodhakaṁ veda-trayaṁ prādurabhūt \|\|43\|\|

**krama-sandarbhaḥ :** sthālyām urvaśī-mananaṁ tat-prāptyā tat-prāptir
eva jāteti mananāveśāt bodhaś cātiparicaye satīti jñeyam \|\|43\|\|

**viśvanāthaḥ :** niśi ā samyak tām urvaśīm dhyāyatas tasya tretārambha
trayī avartata karma-bodhakaṁ veda-trayaṁ prādurabhūd iti kāmina eva
karma kāryam ity abhivyañjitam \|\|43\|\|

---o)0(o---

**\|\| 9.14.44 \|\|**

**sthālī-sthānaṁ gato'śvatthaṁ śamī-garbhaṁ vilakṣya saḥ \|**

**tena dve araṇī kṛtvā urvaśī-loka-kāmyayā \|\|**

**śrīdharaḥ :** tataḥ sthālī-sthānaṁ gataḥ san śamyā garbhe jātam
aśvatthaṁ vilakṣya asminn asāv agnir astīti viśeṣeṇa lakṣayitvā
tenāśvatthena dve araṇī kṛtvā'gniṁ mamantheti śeṣaḥ \| śamī-garbhād
agniṁ mamantha iti śrutiḥ \|\|44\|\|

**krama-sandarbhaḥ :** *na vyākhyātam.*

**viśvanāthaḥ :** tataś ca sthālī yatra nyastā, tat-sthānaṁ gataḥ san
chokara iti khyāte \| śamyā garbhe jātam aśvatthaṁ vilakṣya
tenaivāśvatthena dve araṇī kṛtvā'gniṁ mamantheti śeṣaḥ \| śamī-garbhād
agniṁ mamantha iti śrutiḥ \|\|44\|\|

---o)0(o---

**\|\| 9.14.45 \|\|**

**urvaśīṁ mantrato dhyāyann adharāraṇim uttarām \|**

**ātmānam ubhayor madhye yat tat prajananaṁ prabhuḥ \|\|**

**śrīdharaḥ, viśvanāthaḥ :** manthana-prakāram āha---adharāraṇim urvaśīṁ
dhyāyann uttarāraṇim ātmānaṁ dhyāyann ubhayor madhye yat kāṣṭhaṁ tat
prajananaṁ putraṁ dhyāyan \| tathā ca mantraḥ---urvaśy asyāyur asi
purūravāḥ iti \|\|45\|\|

**krama-sandarbhaḥ :** *na vyākhyātam.*

---o)0(o---

**\|\| 9.14.46 \|\|**

**tasya nirmanthanāj jāto jāta-vedā vibhāvasuḥ \|**

**trayyā sa vidyayā rājñā putratve kalpitas tri-vṛt \|\|**

**śrīdharaḥ :** tasya tena kṛtān nirmanthanād vibhāvasur agnir jātaḥ \|
kathaṁ-bhūtaḥ ? jātaṁ vedo dhanaṁ bhogyaṁ yasmāt \| sa ca trayyā vidyayā
vihitenādhāna-saṁskāreṇa tri-vṛdāhavanīyādi-rūpaḥ, san rājñā pūrūravasā
putratve kalpitaḥ, puṇya-loka-prāpakatvāt \|\|46\|\|

**krama-sandarbhaḥ :** *na vyākhyātam.*

**viśvanāthaḥ :** tasya tat-kartṛkān nirmathanād vibhāvasur agnir jātaḥ
\| jātaṁ vedo dhanaṁ bhogyaṁ yasmāt \| sa ca trayyā vidyayā saṁskṛto
rājñā putratvena kalpitaḥ, puṇya-loka-prāpakatvāt \| trivṛt
āhvanīyādi-rūpam \|\|46\|\|

---o)0(o---

**\|\| 9.14.47 \|\|**

**tenāyajata yajñeśaṁ bhagavantam adhokṣajam \|**

**urvaśī-lokam anvicchan sarva-devamayaṁ harim \|\|**

**śrīdharaḥ :** tad āha---teneti \|\|47\|\|

**krama-sandarbhaḥ :** *na vyākhyātam.*

**viśvanāthaḥ : tenāgninā \|\|47\|\|**

---o)0(o---

**\|\| 9.14.48 \|\|**

**eka eva purā vedaḥ praṇavaḥ sarva-vāṅmayaḥ \|**

**devo nārāyaṇo nānya eko'gnir varṇa eva ca \|\|**

**śrīdharaḥ :** nanv anādir veda-traya-bodhito brāhmaṇādīnām
indrādy-aneka-deva-yajanena svarga-prāpti-hetuḥ karma-mārgaḥ kathaṁ
sādir iva varṇyate tatrāha---eka eveti dvābhyām \| purā kṛta-yuge
sarva-vāṅ-mayaḥ sarvāsāṁ vācāṁ bīja-bhūtaḥ praṇava eka eva vedaḥ \|
devaś ca nārāyaṇa eka eva \| agniś caika eva laukikaḥ \| varṇaś caika
eva haṁso nāma \|\|48\|\|

**krama-sandarbhaḥ :** purā brāhma-kalpasya prathama-satya-yuga ity
evārthaḥ \| svāyambhuvam ārabhya vedādi-varṇānāṁ
bheda-vyavahāra-śravaṇāt \|\|48\|\|

**viśvanāthaḥ :** nanu veda-traya-bodhitaḥ karma-mārgaḥ prāṅ nāsīt,
satyaṁ prakaṭo nāsīd evety āha---eka eveti dvābhyām \| purā kṛta-yuge
sarva-vāṅ-mayaḥ sarvāsāṁ vācāṁ bīja-bhūtaḥ praṇava eka eva vedaḥ \|
devaś ca nārāyaṇa eka eva \| agniś caika eva laukikaḥ \| varṇaś caika
eva haṁso nāma, yataḥ kṛta-yuge sattva-pradhānā prāyaśaḥ sarve'pi
dhyāna-niṣṭhā eveti \|\|48\|\|

---o)0(o---

**\|\| 9.14.49 \|\|**

**purūravasa evāsīt trayī tretā-mukhe nṛpa \|**

**agninā prajayā rājā lokaṁ gāndharvam eyivān \|\|**

**śrīdharaḥ :** veda-trayī tu purūravasaḥ sakāśād āsīt \| eyivān prāpa
\| ayaṁ bhāvaḥ---kṛta-yuge sattva-pradhānāḥ prāyaśaḥ sarve'pi
dhyāna-niṣṭhāḥ \| rajaḥ-pradhāne tu tretā-yuge vedādi-vibhāgena
karma-mārgaḥ prakaṭo babhūveti \|\|49\|\|

**krama-sandarbhaḥ :** purūravasa eveti tu tad-yajñārambhasya tatra
tretā-mukhe tasmād eva tat-tat-pravartanaṁ tadvat pūrva-pūrvam
anyato'nyata ity abhiprāyāt \| ata eva puruṣād varṇa-catuṣṭayotpattiś ca
kiñcit kiñcit kāla-vyavadhānato jñeyā \|\|49\|\|

**viśvanāthaḥ :** tretārambhe purūravasaḥ sakāśād eva
karma-mārga-prādurbhāvaḥ \| evaṁ svāyambhuva-manvantarādāv api \|
bahu-caturyuga-vyāpaka-rājatvavadbhyaḥ priyavratādibhya eva \| tatra
tatra tretārambhe karma-prādurbhāva ity api jñeyam \|\|49\|\|

---o)0(o---

iti sārārtha-darśinyāṁ harṣiṇyāṁ bhakta-cetasām \|

caturdaśo'yaṁ navame saṅgataḥ saṅgataḥ satām \|\|\*\|\|

---o)0(o---

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ navama-skandhe
>
> ailopākhyānaṁ nāma
>
> caturdaśo'dhyāyaḥ \|

\|\| 9.14 \|\|

(9.15)

**pañcadaśo'dhyāyaḥ**

## paraśurāma-carite

**\|\| 9.15.1 \|\|**

**śrī-bādarāyaṇir uvāca---**

**ailasya corvaśī-garbhāt ṣaḍ āsann ātmajā nṛpa \|**

**āyuḥ śrutāyuḥ satyāyū rayo'tha vijayo jayaḥ \|\|**

**śrīdharaḥ :**

tataḥ pañcadaśe gādhir aila-putrānvayo'jani \|

yad dauhitra-suto rāmaḥ kārta-vīryam ahan ruṣā **\|\|**

**krama-sandarbhaḥ :** *na vyākhyātam.*

**viśvanāthaḥ :**

**aila-vaṁśa-bhuvo gādher dauhitrātmaja īśvaram \|**

arjunaṁ dhenu-hartāraṁ rāmaḥ pañcadaśe'vadhīt \|\|

---o)0(o---

**\|\| 9.15.2 \|\|**

**śrutāyor vasumān putraḥ satyāyoś ca śrutañjayaḥ \|**

**rayasya suta ekaś ca jayasya tanayo'mitaḥ \|\|**

**śrīdharaḥ :** su-grahatvāyālpādi-krameṇa śrutāyu-prabhṛti-ṣaṇṇāṁ
vaṁśān āha, śrutāyor ity-ādinā \| eka eka-saṁjñaḥ amitas tat saṁjñaḥ \|

**krama-sandarbhaḥ :** *na vyākhyātam.*

**viśvanāthaḥ :** āyor vaṁśaṁ vistṛtam upariṣṭād vakṣyan prathamaṁ
śrutāyor iti ekaś cetyeka-saṁjñaḥ \| tanayas tat-saṁjñaḥ \|\|2\|\|

---o)0(o---

**\|\| 9.15.3 \|\|**

**bhīmas tu vijayasyātha kāñcano hotrakas tataḥ \|**

**tasya jahnuḥ suto gaṅgāṁ gaṇḍūṣī-kṛtya yo'pibat \|\|**

**jahnos tu purus tasyātha balākaś cātmajo'jakaḥ \|\|**

**śrīdharaḥ :** jahnoḥ pūrus tasya balākas tasyājakaḥ \|

**krama-sandarbhaḥ :** jahnor iti sārdhakam \| jahnos tu puruḥ \|
tasyātha balākaś cātmajo'jaka ity eva pāṭhaḥ sarvatra \| pāṭhāntaraṁ tu
kutrāpi na dṛśyate \| ṭīkā tu nigalitārthatvena
saṅgacchate \|\|3\|\|[^42]

**viśvanāthaḥ :**

---o)0(o---

**\|\| 9.15.4 \|\|**

**tataḥ kuśaḥ kuśasyāpi kuśāmbus tanayo vasuḥ \|**

**kuśanābhaś ca catvāro gādhir āsīt kuśāmbujaḥ \|\|**

*na katamenāpi vyākhyātam.*

---o)0(o---

**\|\| 9.15.5 \|\|**

**tasya satyavatīṁ kanyām ṛcīko'yācata dvijaḥ \|**

**varaṁ visadṛśaṁ matvā gādhir bhārgavam abravīt \|\|**

**śrīdharaḥ :** gaḍheḥ putro viśvāmitro brahmarṣir abhūd ity
uttarādhyāyānte vakṣyati, "gādher abhūn mahā-tejāḥ" \[bhā.pu. 9.16.28\]
ity-ādinā, tatra tāvat tad upoddhātatvena bhṛgu-vaṁśa-saṁbhavasya
ṛcīkasya caritraṁ prasaktānuprasaktena ca paraśurāmāvatāra-caritam āha,
tasya satyavatīm ity-ādinā \| visadṛśam ananurūpam \| bhārgavam ṛcīkam
\|\|5\|\|

**krama-sandarbhaḥ :** *na vyākhyātam.*

**viśvanāthaḥ :** gaḍheḥ putro viśvāmitro brahmarṣir abhūd ity
uttarādhyāye vakṣyate \| tasya kanyā-vaṁśa-prasaṅgenaiva
paraśurāmāvatāraṁ vakṣyan ṛcīka-ṛṣi-caritam āha---tasyeti \|\|5\|\|

---o)0(o---

**\|\| 9.15.6 \|\|**

**ekataḥ śyāma-karṇānāṁ hayānāṁ candra-varcasām \|**

**sahasraṁ dīyatāṁ śulkaṁ kanyāyāḥ kuśikā vayam \|\|**

**śrīdharaḥ :** dakṣiṇa-vāmayor ekataḥ śyāmaḥ karṇo yeṣām \| sarvasminn
aṅge candrasyeva varco yeṣām \| na cedam api paryāptam asmat kanyāyāḥ \|
yataḥ kuśikāḥ kauśikā vayam \|**\|6\|\|**

**krama-sandarbhaḥ :** *na vyākhyātam.*

**viśvanāthaḥ :** kuśikā iti kuśasya vaṁśā vayaṁ kṣatriyā api sarvato'pi
kulīnā iti bhāvaḥ \| dakṣiṇa-vāmayor madhye ekataḥ śyāmaḥ karṇo yeṣāṁ
teṣām \|\|6\|\|

---o)0(o---

**\|\| 9.15.7 \|\|**

**ity uktas tan-mataṁ jñātvā gataḥ sa varuṇāntikam \|**

**ānīya dattvā tān aśvān upayeme varānanām \|\|**

*na katamenāpi vyākhyātam.*

---o)0(o---

**\|\| 9.15.8 \|\|**

**sa ṛṣiḥ prārthitaḥ patnyā śvaśrvā cāpatya-kāmyayā \|**

**śrapayitvobhayair mantraiś caruṁ snātuṁ gato muniḥ \|\|**

**śrīdharaḥ :** ubhayair mantraiḥ, patnyai brāhmair mantraiḥ, śvaśrve tu
kṣātrair ity arthaḥ \|\|8\|\|

**krama-sandarbhaḥ :** *na vyākhyātam.*

**viśvanāthaḥ :** ubhayair mantraiḥ, brāhmair mantraiḥ, patnyai caruṁ
dattvā śvaśrvai tu kṣātrair mantrair ity arthaḥ \|\|8\|\|

---o)0(o---

**\|\| 9.15.9 \|\|**

**tāvat satyavatī mātrā sva-caruṁ yācitā satī \|**

**śreṣṭhaṁ matvā tayāyacchan mātre mātur adat svayam \|\|**

**śrīdharaḥ, viśvanāthaḥ :** yāvat snātvā munir nāgataḥ, tāvad bhāryāyāṁ
bhartṛ-snehādhikyāt putryāḥ satyavatyāś caruṁ śreṣṭhaṁ matvā,
tayā[^43]**mātrāsatyavatīyācitā satī** brāhma-mantrābhimantritaṁ
**sva-caruṁmātreayacchat** prādāt \| mātuś caruṁ
kṣātra-mantrābhimantritaṁ svayam adad ādat \|\|9\|\|

**krama-sandarbhaḥ :** *na vyākhyātam.*

---o)0(o---

**\|\| 9.15.10 \|\|**

**tad viditvā muniḥ prāha patnīṁ kaṣṭam akāraṣīḥ \|**

**ghoro daṇḍa-dharaḥ putro bhrātā te brahma-vittamaḥ \|\|**

**śrīdharaḥ : kaṣṭaṁ** jugupsitam \| tad evāha---**teputroghoro**
bhaviṣyati \| **bhrātā** tu **brahma-vittamo** bhaviṣyatīti \|\|10\|\|

**krama-sandarbhaḥ :** *na vyākhyātam.*

**viśvanāthaḥ :kaṣṭaṁ** jugupsitam \| **daṇḍadharaḥ** kṣatriyo
bhaviṣyati, **brahma-vittamo** brāhmaṇaḥ sa ca viśvāmitra uttarādhyāye
vakṣyate \|\|10\|\|

---o)0(o---

**\|\| 9.15.11 \|\|**

**prasāditaḥ satyavatyā maivaṁ bhūr iti bhārgavaḥ \|**

**atha tarhi bhavet pautrojamadagnis tato'bhavat \|\|**

**śrīdharaḥ :** evaṁ mā bhūd iti **prasāditobhārgava** āha---atha tarhi
pautro ghoro bhaviṣyati \| **jamadagniḥ** putro'bhavad ity arthaḥ
\|\|11\|\|

**krama-sandarbhaḥ :** *na vyākhyātam.*

**viśvanāthaḥ :** evaṁ mā bhūr iti prasādita ṛcīka uvāca---atheti \|
tarhi pautro daṇḍadharo bhaviṣyati \| sa ca paraśurāma eva tato hetoḥ
putro **jamadagnir** munir abhūt \|\|11\|\|

---o)0(o---

**\|\| 9.15.12 \|\|**

**sā cābhūt sumahat-puṇyā kauśikī loka-pāvanī \|**

**reṇoḥ sutāṁ reṇukāṁ vai jamadagnir uvāha yām \|\|**

**śrīdharaḥ, viśvanāthaḥ :** sā ca satyavatī **kauśikī** nady abhūt
\|\|12\|\|

**krama-sandarbhaḥ :** *na vyākhyātam.*

---o)0(o---

**\|\| 9.15.13 \|\|**

**tasyāṁ vai bhārgava-ṛṣeḥ sutā vasumad-ādayaḥ \|**

**yavīyān jajña eteṣāṁ rāma ity abhiviśrutaḥ \|\|**

**śrīdharaḥ :** bhārgava-ṛṣer jamadagneḥ sutāḥ \|\|13\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.15.14 \|\|**

**yam āhur vāsudevāṁśaṁ haihayānāṁ kulāntakam \|**

**triḥ-sapta-kṛtvo ya imāṁ cakre niḥkṣatriyāṁ mahīm \|\|**

*na katamenāpi vyākhyātam.*

---o)0(o---

**\|\| 9.15.15 \|\|**

**duṣṭaṁ kṣatraṁ bhuvo bhāram abrahmaṇyam anīnaśat \|**

**rajas-tamo-vṛtam ahan phalguny api kṛte'ṁhasi \|\|**

**śrīdharaḥ :** anīnaśan nāśayām āsa tad evāha---rajas-tamo-vṛtam iti \|
pāṭhāntare sugamam \|\|15\|\|

**krama-sandarbhaḥ :** *na vyākhyātam.*

**viśvanāthaḥ :** anīnaśad bhuvo bhāram abrahmaṇyam adhārmikam iti \|
dṛpta-kṣatraṁ bhuvo bhāram abrahmaṇyam anīnaśad iti ca pāṭha-dvayam
\|\|15\|\|

---o)0(o---

**\|\| 9.15.16 \|\|**

**śrī-rājovāca---**

**kiṁ tad aṁho bhagavato rājanyair ajitātmabhiḥ \|**

**kṛtaṁ yena kulaṁ naṣṭaṁ kṣatriyāṇām abhīkṣṇaśaḥ \|\|**

*na katamenāpi vyākhyātam.*

---o)0(o---

**\|\| 9.15.17 \|\|**

**śrī-bādarāyaṇir uvāca---**

**haihayānām adhipatir arjunaḥ kṣatriyarṣabhaḥ \|**

**dattaṁ nārāyaṇāṁśāṁśam ārādhya parikarmabhiḥ \|\|**

**śrīdharaḥ :** kārtavīryārjunena kṛtam aparādhaṁ vaktuṁ tasya
darpa-hetum aiśvaryādikam āha---haihayānām iti ṣaḍbhiḥ, parikarmabhiḥ
paricaryābhir dattaṁ dattātreyam ārādhya \|\|17\|\|

**krama-sandarbhaḥ, viśvanāthaḥ:** *na vyākhyātam.*

---o)0(o---

**\|\| 9.15.18 \|\|**

**bāhūn daśa-śataṁ lebhe durdharṣatvam arātiṣu \|**

**avyāhatendriyaujaḥ śrī-tejo-vīrya-yaśo-balam \|\|**

**śrīdharaḥ :** avyāhatam indriyādikaṁ ca lebhe \|\|18\|\|

**krama-sandarbhaḥ, viśvanāthaḥ:***na vyākhyātam.*

---o)0(o---

**\|\| 9.15.19 \|\|**

**yogeśvaratvam aiśvaryaṁ guṇā yatrāṇimādayaḥ \|**

**cacārāvyāhata-gatir lokeṣu pavano yathā \|\|**

**śrīdharaḥ :** yatra yasminn aiśvarye'ṇimādayo guṇāḥ \|\|19\|\|

**krama-sandarbhaḥ, viśvanāthaḥ:***na vyākhyātam.*

---o)0(o---

**\|\| 9.15.20 \|\|**

**strī-ratnair āvṛtaḥ krīḍan revāmbhasi madotkaṭaḥ \|**

**vaijayantīṁ srajaṁ bibhrad rurodha saritaṁ bhujaiḥ \|\|**

**śrīdharaḥ :** revāmbhasi narmadā-jale \| saritaṁ narmadām \|\|20\|\|

**krama-sandarbhaḥ, viśvanāthaḥ:***na vyākhyātam.*

---o)0(o---

**\|\| 9.15.21 \|\|**

**viplāvitaṁ sva-śibiraṁ pratisrotaḥ-sarij-jalaiḥ \|**

**nāmṛṣyat tasya tad vīryaṁ vīramānī daśānanaḥ \|\|**

**śrīdharaḥ :** rāvaṇo dig-vijaye māhiṣmatyāḥ samīpe narmadāyāṁ
deva-pūjāṁ kurvaṁs tena pravāhasyāvarodhāt pratisrotasaḥ satyās tasyāḥ
sarito jalair viplāvitaṁ sva-śibiram ālakṣya tasya tad vīryaṁ na sehe
\|\|21\|\|

**krama-sandarbhaḥ :** *na vyākhyātam.*

**viśvanāthaḥ :** rāvaṇo dig-vijaye māhiṣmatyāḥ samīpe deva-pūjāṁ
kurvaṁs tena pravāhasyāvarodhād dhetoḥ pratisrotāḥ pratikūla-pravāhā
sarid revā, tasyā jalaiḥ plāvitaṁ sva-śibiram ālokya tasya tad vīryaṁ na
sehe \| tena sākaṁ yoddhum agamad ity arthaḥ \|\|21\|\|

---o)0(o---

**\|\| 9.15.22 \|\|**

**gṛhīto līlayā strīṇāṁ samakṣaṁ kṛta-kilbiṣaḥ \|**

**māhiṣmatyāṁ sanniruddho mukto yena kapir yathā \|\|**

**śrīdharaḥ :** tataś ca kṛta-kilbiṣaḥ krīḍantam abhibhavituṁ pravṛttaḥ
sangṛhīto māhiṣmatyāṁ sva-puryāṁ kapir iva sanniruddhaś ca punaś
cāvajñayā yena muktaḥ \|\|22\|\|

**krama-sandarbhaḥ :** *na vyākhyātam.*

**viśvanāthaḥ :** tataś ca rāvaṇas tena parājitaḥ gṛhītaḥ \|\|22\|\|

---o)0(o---

**\|\| 9.15.23 \|\|**

**sa ekadā tu mṛgayāṁ vicaran vijane vane \|**

**yadṛcchayāśrama-padaṁ jamadagner upāviśat \|\|**

**śrīdharaḥ :** idānīṁ tat kṛtam aparādhaṁ darśayann āha---sa
ekadety-ādinā \|\|23\|\|

**krama-sandarbhaḥ :** *na vyākhyātam.*

**viśvanāthaḥ :** evaṁ vīryo'pi so'rjunaḥ paraśurāmeṇa hata iti vaktuṁ
tat-kṛtam aparādhaṁ darśayati---sa iti \|\|23\|\|

---o)0(o---

**\|\| 9.15.24 \|\|**

**tasmai sa naradevāya munir arhaṇam āharat \|**

**sasainyāmātya-vāhāya haviṣmatyā tapo-dhanaḥ \|\|**

**śrīdharaḥ :** arhaṇam ātithyādi \| haviṣmatyā kāmadhenvā \|\|24\|\|

**krama-sandarbhaḥ :** *na vyākhyātam.*

**viśvanāthaḥ :** haviṣmatyā kāmadhenvā \|\|24\|\|

---o)0(o---

**\|\| 9.15.25 \|\|**

**sa vai ratnaṁ tu tad dṛṣṭvā ātmaiśvaryātiśāyanam \|**

**tan nādriyatāgnihotryāṁ sābhilāṣaḥ sahaihayaḥ \|\|**

**śrīdharaḥ :** tad-arhaṇaṁ nādriyata tasmin nātuṣyat \| yato'gnihotryāṁ
homa-dhenau sābhilāṣaḥ \| sa-haihayo haihayaiḥ saha vartamānaḥ
\|\|25\|\|

**krama-sandarbhaḥ :** *na vyākhyātam.*

**viśvanāthaḥ :** tad-arhaṇa-sādhanam aiśvaryaṁ dṛṣṭvā tad-arhaṇaṁ
nādriyata \| yato'gnihotryāṁ kāma-dhenau \|\|25\|\|

---o)0(o---

**\|\| 9.15.26 \|\|**

**havirdhānīm ṛṣer darpān narān hartum acodayat \|**

**te ca māhiṣmatīṁ ninyuḥ sa-vatsāṁ krandatīṁ balāt \|\|**

**śrīdharaḥ :** darpād dhetoḥ ṛṣer havirdhānīm agnihotra-dhenuṁ hartuṁ
narān acodayat preritavān \|\|26\|\|

**krama-sandarbhaḥ :** *na vyākhyātam.*

**viśvanāthaḥ :** havirdhānīṁ kāmadhenuṁ hartum \|\|26\|\|

---o)0(o---

**\|\| 9.15.27-28 \|\|**

**atha rājani niryāte rāma āśrama āgataḥ \|**

**śrutvā tat tasya daurātmyaṁ**[^44] **cukrodhāhir ivāhataḥ \|\|**

**ghoram ādāya paraśuṁ satūṇaṁ carma kārmukam \|**

**anvadhāvata durdharṣo**[^45] **mṛgendra iva yūthapam \|\|**

**śrīdharaḥ :** satūṇaṁ kārmukaṁ carma cādāya \|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.15.29 \|\|**

**tam āpatantaṁ bhṛgu-varyam ojasā**

**dhanur-dharaṁ bāṇa-paraśvadhāyudham \|**

**aiṇeya-carmāmbaram arka-dhāmabhir**

**yutaṁ jaṭābhir dadṛśe purīṁ viśan \|\|**

**śrīdharaḥ :** aiṇeyaṁ carma kṛṣṇa-jinam ambaraṁ yasya \|\|29\|\|

**krama-sandarbhaḥ :** *na vyākhyātam.*

**viśvanāthaḥ :** purīṁ praviśann evārjuno dadarśa \|\|29\|\|

---o)0(o---

**\|\| 9.15.30 \|\|**

**acodayad dhasti-rathāśva-pattibhir**

**gadāsi-bāṇarṣṭi-śataghni-śaktibhiḥ \|**

**akṣauhiṇīḥ sapta-daśātibhīṣaṇās**

**tā rāma eko bhagavān asūdayat \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** hasty-ādibhir gadādibhiś ca bhīṣaṇā akṣauhiṇīr
acodayat preṣayāmāsa \|\|30\|\|

---o)0(o---

**\|\| 9.15.31 \|\|**

**yato yato'sau praharat-paraśvadho**

**mano-'nilaujāḥ para-cakra-sūdanaḥ \|**

**tataś tatas chinna-bhujoru-kandharā**

**nipetur urvyāṁ hata-sūta-vāhanāḥ \|\|**

**śrīdharaḥ :** praharan paraśvadho yasya \| manaś cānilaś ca tayor
ivaujo vīryaṁ yasya \| pareṣāṁ cakraṁ sainyaṁ sūdayatīti tathā \| chinnā
bhūjā ūravaḥ kandharāś ca yeṣām \| hatāḥ sūtā vāhanāni ca yeṣāṁ te vīrā
nipetuḥ \|\|31\|\|

**krama-sandarbhaḥ :** *na vyākhyātam.*

**viśvanāthaḥ :** praharan paraśvadho yasya saḥ \| mano'nilayor ivaujo
vego yasya saḥ \| prathamaṁ sainyasyātibāhulye dṛṣṭe manasa iva ātmano
vegaḥ kṛtaḥ \| tasmin naṣṭa-prāye sati kiñcid viśramaṇārtham
anilasyevety arthaḥ \| tatra tatra vīrā nipetuḥ \|\|31\|\|

---o)0(o---

**\|\| 9.15.32 \|\|**

**dṛṣṭvā sva-sainyaṁ rudhiraugha-kardame**

**raṇājire rāma-kuṭhāra-sāyakaiḥ \|**

**vivṛkṇa-varma-dhvaja-cāpa-vigrahaṁ**

**nipātitaṁ haihaya āpatad ruṣā \|\|**

**śrīdharaḥ :** vivṛkṇāś carmādayo yasya \|\|32\|\|

**krama-sandarbhaḥ :** *na vyākhyātam.*

**viśvanāthaḥ :** haihayo'rjunaḥ \|\|32\|\|

---o)0(o---

**\|\| 9.15.33 \|\|**

**athārjunaḥ pañca-śateṣu bāhubhir**

**dhanuḥṣu bāṇān yugapat sa sandadhe \|**

**rāmāya rāmo'stra-bhṛtāṁ samagraṇīs**

**tāny eka-dhanveṣubhir ācchinat samam \|\|**

**śrīdharaḥ :** pañca-śateṣu dhanuḥṣu so'rjuno rāmāya sandadhe \| ekam
eva dhanur yasya saḥ \| pāṭhāntare eka eva bandhaḥ sandhānaṁ yeṣāṁ tair
iṣubhiḥ \| tāni dhanūṁṣi samaṁ saha tat-kṣaṇam evācchinat \|\|33\|\|

**krama-sandarbhaḥ :** *na vyākhyātam.*

**viśvanāthaḥ :** rāmāya rāmaṁ hantuṁ, rāmas tu tāni dhanūṁṣi samaṁ
bāṇaiḥ sahaitāny evācchinat \|\|33\|\|

---o)0(o---

**\|\| 9.15.34 \|\|**

**punaḥ sva-hastair acalān mṛdhe'ṅghripān**

**utkṣipya vegād abhidhāvato yudhi \|**

**bhujān kuṭhāreṇa kaṭhora-neminā**

**ciccheda rāmaḥ prasabhaṁ tv aher iva \|\|**

**śrīdharaḥ : mṛdhe** sādhana-bhūtān **acalān** aṅghripāṁś
cotkṣipyābhidhāvatas tasya bhūjāṁś ciccheda \| **aheḥ** phaṇā ivety
arthaḥ \|\|34\|\|

**krama-sandarbhaḥ :** *na vyākhyātam.*

**viśvanāthaḥ : acalān** parvatān **abhidhāvatas** tasya aheḥ phaṇān
ivety arthaḥ \|\|34\|\|

---o)0(o---

**\|\| 9.15.35-37 \|\|**

**kṛtta-bāhoḥ śiras tasya gireḥ śṛṅgam ivāharat \|**

**hate pitari tat-putrā ayutaṁ dudruvur bhayāt \|\|**

**agnihotrīm upāvartya savatsāṁ para-vīra-hā \|**

**samupetyāśramaṁ pitre parikliṣṭāṁ samarpayat \|\|**

**sva-karma tat kṛtaṁ rāmaḥ pitre bhrātṛbhya eva ca \|**

**varṇayām āsa tac chrutvājamadagnir abhāṣata \|\|**

**śrīdharaḥ :samarpayat** samārpayat \|\|36\|\|

**krama-sandarbhaḥ, viśvanāthaḥ :***na vyākhyātam.*

---o)0(o---

**\|\| 9.15.38-39 \|\|**

**rāma rāma mahābāho bhavān pāpam akāraṣīt \|**

**avadhīn naradevaṁ yat sarva-devamayaṁ vṛthā \|\|**

**vayaṁ hi brāhmaṇās tāta kṣamayārhaṇatāṁ gatāḥ \|**

**yayā loka-gurur devaḥ pārameṣṭhyam agāt padam \|\|**

**śrīdharaḥ, viśvanāthaḥ :** arhaṇatāṁ pūjyatām \|\|38\|\|

**krama-sandarbhaḥ :** *na vyākhyātam.*

---o)0(o---

**\|\| 9.15.40 \|\|**

**kṣamayā rocate lakṣmīr brāhmī saurī yathā prabhā \|**

**kṣamiṇām āśu bhagavāṁs tuṣyate harir īśvaraḥ \|\|**

**śrīdharaḥ :** saurī sūryasya prabheva \|\|40\|\|

**krama-sandarbhaḥ :** *na vyākhyātam.*

**viśvanāthaḥ :** brāhmī brāhmaṇa-sambandhinī lakṣmīḥ śobhā kṣamayaiva
rocate dyotate saurī sūrya-prabheva \|\|40\|\|

---o)0(o---

**\|\| 9.15.41 \|\|**

**rājño mūrdhābhiṣiktasya vadho brahma-vadhād guruḥ \|**

**tīrtha-saṁsevayā cāṁho jahy aṅgācyuta-cetanaḥ \|\|**

**śrīdharaḥ :** tīrtha-saṁsevayā \| cakārādyam aniyamaiś ca \| acyute
cetanā cittaṁ yasya saḥ \|\|41\|\|

**krama-sandarbhaḥ :** *na vyākhyātam.*

**viśvanāthaḥ :** cakārād yama-niyamādibhyaś ca \| śleṣeṇa na cyuta
cetanā cic-chaktir yasya tathā-bhūte īśvaro'pi loka-saṅgrahārtham ity
arthaḥ \|\|41\|\|

iti sārārtha-darśinyāṁ harṣiṇyāṁ bhakta-cetasām \|

pañcadaśo'yaṁ navame saṅgataḥ saṅgataḥ satām \|\|\*\|\|

---o)0(o---

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ navama-skandhe
>
> paraśurāma-carite pañcadaśo'dhyāyaḥ \|

\|\|9.15\|\|

---o)0(o---

(9.16)

### atha ṣoḍaśo'dhyāyaḥ

## śrī-paraśurāma-caritam

**\|\| 9.16.1 \|\|**

**śrī-śuka uvāca---**

**pitropaśikṣito rāmas tatheti kuru-nandana \|**

**saṁvatsaraṁ tīrtha-yātrāṁ caritvāśramam āvrajat \|\|**

**śrīdharaḥ :**

ṣoḍaśe 'thārjuna-sutair jamadagnau hate muhuḥ **\|**

rāmāt kṣatra-vadhaḥ prokto viśvāmitrasya cānvayaḥ \|\|1\|\|

**krama-sandarbhaḥ :** *na vyākhyātam.*

**viśvanāthaḥ :**

jamadagnir hato yais tān rāmo\'rjuna-sutān ahan \|

niḥkṣatra-kṛt ṣoḍaśe\'tra viśvāmitra-kathā tataḥ \|\|

---o)0(o---

**\|\| 9.16.2 \|\|**

**kadācid reṇukā yātā gaṅgāyāṁ padma-mālinam \|**

**gandharva-rājaṁ krīḍantam apsarobhir apaśyata \|\|**

**śrīdharaḥ, viśvanāthaḥ :** *na vyākhyātam.*

**krama-sandarbhaḥ :** kadācid iti kārtavīrya-vadhāt pūrvatrety arthaḥ
\| reṇukā-vadhānantaraṁ krodhe tyakte ca tasya kāmadhenu-haraṇam iti
skande prasiddhaḥ \|\|2\|\|

---o)0(o---

**\|\| 9.16.3 \|\|**

**vilokayantī krīḍantam udakārthaṁ nadīṁ gatā \|**

**homa-velāṁ na sasmāra kiñcic citraratha-spṛhā \|\|**

**śrīdharaḥ :** kiñcid-īṣac-citrarathe gandharva-rāje spṛhā yasyāḥ sā \|
kiñcin na sasmāreti vā \|\|3\|\|

**krama-sandarbhaḥ :** kiñcit kācit kautuka-mayy eva na tu kāma-mayī
citrarathe spṛhā tasyāḥ \| atra brahmāṇḍa-purāṇaṁ draṣṭavyam \|\|3\|\|

**viśvanāthaḥ :** kiñcid iti na sasmārety asya viśeṣaṇaṁ homa-velāyāḥ
kiñcin-mātraṁ vismaraṇam abhūd ity arthaḥ \| tatra hetuḥ---citra-maye
gandharva-rājasya rathe darśana-kautukārthaṁ spṛhā yasyāḥ sā \|\|3\|\|

---o)0(o---

**\|\| 9.16.4 \|\|**

**kālātyayaṁ taṁ vilokya muneḥ śāpa-viśaṅkitā \|**

**āgatya kalaśaṁ tasthau purodhāya kṛtāñjaliḥ \|\|**

**śrīdharaḥ :** kalaśaṁ purodhāyāgne nidhāya \|\|4\|\|

**krama-sandarbhaḥ :** *na vyākhyātam.*

**viśvanāthaḥ :** śāpa-viśaṅkitā hanta hanta kiñcin-mātra-vismaraṇata
eva me homa-velāpīyatī vyatīteti bhaya-vihvalā \|\|4\|\|

---o)0(o---

**\|\| 9.16.5 \|\|**

**vyabhicāraṁ munir jñātvā patnyāḥ prakupito'bravīt \|**

**ghnataināṁ putrakāḥ pāpām ity uktās te na cakrire \|\|**

**śrīdharaḥ :** vyabhicāraṁ mānasaṁ jñātvā \|

**krama-sandarbhaḥ :** *ataḥ pati-paricaraṇa-vyatyaya evātra vyabhicāro
jñeyaḥ \|\|5\|\|*

**viśvanāthaḥ :** homa-velāyā prāg eva jalam āneṣyāmīti tasyā vacanasya
vyabhicāraṁ jñātvā sva-nitya-karmāsiddhyā ca prakarṣeṇa kupitaḥ \| he
putrakāḥ ! enāṁ ghnatety uktās te putrā na cakrire tasyā hananam iti
śeṣaḥ \|\|5\|\|

---o)0(o---

**\|\| 9.16.6 \|\|**

**rāmaḥ sañcoditaḥ pitrā bhrātṝn mātrā sahāvadhīt \|**

**prabhāva-jño muneḥ samyak samādhes tapasaś ca saḥ \|\|**

**śrīdharaḥ :** ājñātilaṅghināṁ bhrātṝṇāṁ mātuś ca vadhe sañcoditaḥ san
\| muner yaḥ samādhis tapaś ca tayoḥ prabhāva-jñaḥ \| yadi na hanyāṁ,
tarhi mām api śaptuṁ samarthaḥ \| yadi tu hanyāṁ, tarhi mayi santuṣṭaḥ
saṁs tān api jīvayituṁ samartha iti jānann ity arthaḥ \|\|6\|\|

**krama-sandarbhaḥ :** *na vyākhyātam.*

**viśvanāthaḥ :** ājñā-laṅghināṁ bhrātṝṇāṁ mātuś ca niyukto'vadhīt \|
nanv evam ājñā-pālanam api jugupsitam ? tatrāha---prabhāvajñaḥ asya
vadhasyodarkaḥ evaṁ bhaviṣyatīti sarvajñatvena jānann ity arthaḥ
\|\|6\|\|

---o)0(o---

**\|\| 9.16.7 \|\|**

**vareṇa cchandayām āsa prītaḥ satyavatī-sutaḥ \|**[^46]

**vavre hatānāṁ rāmo'pi jīvitaṁ cāsmṛtiṁ vadhe \|\|**

**madhvaḥ :**

jāmadagnyo varaṁ vavre'nanta-śaktim api svayam \|

pitur mānyatva-siddhy-arthaṁ loka-lokeśvaraḥ prabhuḥ \|\|

apāpam api deveśaṁ pitaraḥ sannyavārayan \|

ajānanto'sya māhātmyaṁ mohitās tasya māyayā \|

mohayan māyayā lokaṁ cakre cāpacitiṁ vadhe \|

puṇya-pāpādi-nirmātuḥ kutaḥ pāpādi-saṅgatiḥ \|\| iti ca \|\|

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** vareṇeti varaṁ vṛṇv ity uktavān ity arthaḥ \| vavre
iti mṛtā ime jīvantu mat-kartṛkaṁ vadhaṁ ca na smarantv ity ahaṁ vṛṇe
ity uktavān \|\|7\|\|

---o)0(o---

**\|\| 9.16.8 \|\|**

**uttasthus te kuśalino nidrāpāya ivāñjasā \|**

**pitur vidvāṁs tapo-vīryaṁ rāmaś cakre suhṛd-vadham \|\|**

**śrīdharaḥ :** nanv atininditaṁ tat kathaṁ kṛtavān ? tatrāha---pitur
vidvān iti \| pūrvokta evābhiprāyaḥ \|\|8\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.16.9 \|\|**

**ye'rjunasya sutā rājan smarantaḥ sva-pitur vadham \|**

**rāma-vīrya-parābhūtā lebhire śarma na kvacit \|\|**

**śrīdharaḥ :** sarva-kṣatriya-vadhe kāraṇaṁ vaktum āha---ye 'rjunasya
sutā ity-ādinā \|\|9\|**\|**

**krama-sandarbhaḥ :** *na vyākhyātam.*

**viśvanāthaḥ :** niraparādhāyā pativratā-śiromaṇe reṇukāyā vadham
ādiṣṭavato jamadagner api vadha-rūpaṁ tad-aparādha-phalaṁ darśayann
āha---ye'ṛjunasyeti \|\|9\|\|

---o)0(o---

**\|\| 9.16.10-11 \|\|**

**ekadāśramato rāme sabhrātari vanaṁ gate \|**

**vairaṁ siṣādhayiṣavo labdha-cchidrā upāgaman \|\|**

**dṛṣṭvāgny-āgāra āsīnam āveśita-dhiyaṁ munim \|**

**bhagavaty uttamaśloke jaghnus te pāpa-niścayāḥ \|\|**

**śrīdharaḥ :** bhagavaty aveśitā dhīryena tam \|\|10\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.16.12 \|\|**

**yācyamānāḥ kṛpaṇayā rāma-mātrātidāruṇāḥ \|**

**prasahya śira utkṛtya ninyus te kṣatra-bandhavaḥ \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** sva-bhartuḥ prāṇān yācyamānāḥ \|\|12\|\|

---o)0(o---

**\|\| 9.16.13 \|\|**

**reṇukā duḥkha-śokārtā nighnanty ātmānam ātmanā \|**

**rāma rāmeti tāteti vicukrośoccakaiḥ satī \|\|**

*na katamenāpi vyākhyātam.*

---o)0(o---

**\|\| 9.16.14 \|\|**

**tad upaśrutya dūrasthā hā rāmety ārtavat svanam \|**

**tvarayāśramam āsādya dadṛśuḥ pitaraṁ hatam \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** tat tadā ārtavat \| anyasyā ārtāyā iva tasyā mātuḥ
svaram upaśrutya dadṛśe dadarśa \|\|14\|\|

---o)0(o---

**\|\| 9.16.15 \|\|**

**te duḥkha-roṣāmarṣārti-śoka-vega-vimohitāḥ \|**

**hā tāta sādho dharmiṣṭha tyaktvāsmān svar-gato bhavān \|\|**

**śrīdharaḥ :** duḥkhādīnāṁ vegena vimohitaḥ \|\|15\|\|

**krama-sandarbhaḥ :** te duḥkhety ardhakam \| atra tad-duḥkheti pāṭhaḥ
svāmy-asammataḥ tac-chabdasya samastatve'py anupādānāt te sarāmā
jamadagni-putrā iti sambandhoktau ca \|\|15\|\|

**viśvanāthaḥ :** te bhrātaraḥ vimūrcchitā babhūvuḥ \|\|15\|\|

---o)0(o---

**\|\| 9.16.16 \|\|**

**vilapyaivaṁ pitur dehaṁ nidhāya bhrātṛṣu svayam \|**

**pragṛhya paraśuṁ rāmaḥ kṣatrāntāya mano dadhe \|\|**

*na katamenāpi vyākhyātam.*

---o)0(o---

**\|\| 9.16.17 \|\|**

**gatvā māhiṣmatīṁ rāmo brahma-ghna-vihata-śriyam \|**

**teṣāṁ sa śīrṣabhī rājan madhye cakre mahā-girim \|\|**

**śrīdharaḥ :** brahma-ghnair vihatā śrīr yasyās tām \| he rājan ! sa
rāmas teṣāṁ śīrṣabhir māhiṣmatyā madhye mahāntaṁ giriṁ cakre \|\|17\|\|

**krama-sandarbhaḥ :** gatvety ardhakam \| ghorāṁ bhayānakāṁ svataḥ
viśeṣatas tv abrahmaṇyānāṁ bhayāvahām ity arthaḥ \|\|17\|\|

**viśvanāthaḥ :** brahma-ghanir hetubhir vihatā śrīr yasyās tāṁ, sa
rāmaḥ mahā-giriṁ nadīṁ ca cakre \|\|17\|\|

---o)0(o---

**\|\| 9.16.18 \|\|**

**tad-raktena nadīṁ ghorām abrahmaṇya-bhayāvahām \|**

**hetuṁ kṛtvā pitṛ-vadhaṁ kṣatre'maṅgala-kāriṇi \|\|**

**śrīdharaḥ :** teṣāṁ raktenābrahmaṇyānāṁ bhayāvahāṁ ghorāṁ nadīṁ cakre
\| tathāpi sarva-kṣatriya-vadhe kiṁ kāraṇaṁ tad āha---hetuṁ kṛtveti
sārdhena \| amaṅgala-kāriṇy anyāyavartini sati \|\|18\|\|

**krama-sandarbhaḥ :** *na vyākhyātam.*

**viśvanāthaḥ :** amaṅgala-kāriṇi anyāya-vartini sati pitṛ-vadham eva
nimittīkṛtya triḥ-sapta-kṛtva iti reṇukāyās tāvat-kṛtva evoras tāḍanād
iti bhāvaḥ \|\|18\|\|

---o)0(o---

**\|\| 9.16.19 \|\|**

**triḥ-sapta-kṛtvaḥ pṛthivīṁ kṛtvā niḥkṣatriyāṁ prabhuḥ \|**

**samanta-pañcake cakre śoṇitodān hradān nava \|\|**

**śrīdharaḥ :** triḥ-sapta-kṛtvo reṇukayā duḥkhāveśād uras tāḍanaṁ
kṛtam, tato rāmas tāvat kṛtvaḥ kṣatram utsāditavān iti prasiddhiḥ
\|\|19\|\|

**krama-sandarbhaḥ, viśvanāthaḥ :***na vyākhyātam.*

---o)0(o---

**\|\| 9.16.20-22 \|\|**

**pituḥ kāyena sandhāya śira ādāya barhiṣi \|**

**sarva-deva-mayaṁ devam ātmānam ayajan makhaiḥ \|\|**

**dadau prācīṁ diśaṁ hotre brahmaṇe dakṣiṇāṁ diśam \|**

**adhvaryave pratīcīṁ vai udgātre uttarāṁ diśam \|\|**

**anyebhyo'vāntara-diśaḥ kaśyapāya ca madhyataḥ \|**

**āryāvartam upadraṣṭre sadasyebhyas tataḥ param \|\|**

*na katamenāpi vyākhyātam.*

---o)0(o---

**\|\| 9.16.23 \|\|**

**tataś cāvabhṛtha-snāna-vidhūtāśeṣa-kilbiṣaḥ \|**[^47]

**sarasvatyāṁ mahā-nadyāṁ reje vyabbhra ivāṁśumān \|\|**

**madhvaḥ :** 16śa-sāṅkhyaka-ślokasya ṭīkā draṣṭavyā.

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** avabhṛtha-snānena vidhūtam aśeṣaṁ kilbiṣaṁ yasmāt saḥ
\| iti sarasvatyā eva niraghatvaṁ gaṅgāyā iva jātam iti bhāvaḥ
\|\|23\|\|

---o)0(o---

**\|\| 9.16.24 \|\|**

**sva-dehaṁ jamadagnis tu labdhvā saṁjñāna-lakṣaṇam \|**

**ṛṣīṇāṁ maṇḍale so'bhūt saptamo rāma-pūjitaḥ \|\|**

**śrīdharaḥ :** saṁjñānaṁ smṛtis tad eva lakṣaṇaṁ cihnaṁ yasya, taṁ
sva-dehaṁ labdhvā sa ṛṣīṇāṁ maṇḍale saptama ṛṣir abhūt \|\|24\|\|

**krama-sandarbhaḥ :** *na vyākhyātam.*

**viśvanāthaḥ :** saṁjñānaṁ smṛtis tad eva lakṣaṇaṁ yasya, tādṛśaṁ dehaṁ
labdhvā ṛṣīṇāṁ maṇḍale---

kaśyapo'trir vasiṣṭhaś ca viśvāmitro'tha gautamaḥ \|

jamadagnir bharadvāja iti saptarṣayaḥ smṛtāḥ \|\| \[bhā.pu. 8.13.5\] iti
\|

tatra jamadagnir eva saptama ṛṣir abhūt \|\|24\|\|

---o)0(o---

**\|\| 9.16.25 \|\|**

**jāmadagnyo'pi bhagavān rāmaḥ kamala-locanaḥ \|**

**āgāminy antare rājan vartayiṣyati vai bṛhat \|\|**

**śrīdharaḥ :** bṛhad brahma vedam \| veda-pravartakeṣu saptārṣiṣv
ekatamo bhaviṣyatīty arthaḥ \|\|25\|\|

**krama-sandarbhaḥ :** *na vyākhyātam.*

**viśvanāthaḥ :** bṛhad brahma veda-pravartakeṣu saptārṣiṣv ekatamo
bhaviṣyatīty arthaḥ \|\|25\|\|

---o)0(o---

**\|\| 9.16.26-27 \|\|**

**āste'dyāpi mahendrādrau nyasta-daṇḍaḥ praśānta-dhīḥ \|**

**upagīyamāna-caritaḥ siddha-gandharva-cāraṇaiḥ \|\|**

**evaṁ bhṛguṣu viśvātmā bhagavān harir īśvaraḥ \|**

**avatīrya paraṁ bhāraṁ bhuvo'han bahuśo nṛpān \|\|**

**śrīdharaḥ :** bhūvo bhāram ahan \| bhāram evāha---nṛpān iti
\|\|26-27\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.16.28 \|\|**

**gādher abhūn mahā-tejāḥ samiddha iva pāvakaḥ \|**

**tapasā kṣātram utsṛjya yo lebhe brahma-varcasam \|\|**

**śrīdharaḥ :** tad evaṁ prasaktānuprasaktaṁ samāpya prastutam
āha---gādher iti \| mahā-tejā viśvāmitraḥ \|\|28\|\|

**krama-sandarbhaḥ :** tad evaṁ madhye madhye'pi nija-nijābhīṣṭāṁ
bhagavad-avatāra-kathāṁ gītvā jhaṭiti
nijābhīṣṭatama-bhagavad-āvirbhāvāspada-yadu-vaṁśa-varṇanāya
prasakta-vaṁśaṁ samāpayitum āha---gādheriti \|\|28\|\|

**viśvanāthaḥ :** prasaṅgikīṁ kathā samāpya prastutam āha **gādher** iti
\|\|28\|\|

---o)0(o---

**\|\| 9.16.29 \|\|**

**viśvāmitrasya caivāsan putrā eka-śataṁ nṛpa \|**

**madhyamas tu madhucchandā madhucchandasa eva te \|\|**

**śrīdharaḥ :** te sarve liṅga-samavāya-nyāyena, prāṇa-bhṛta upadadhāti
itivan madhu-cchandasa evocyante \| tathā ca śrutiḥ---tasya ha
viśvāmitrasyaika-śataṁ putrā āsuḥ pañcāśad eva jyāyāṁso madhu-cchandasaḥ
pañcāśat kanīyāṁsaḥ ity-ādi \| tatra ca viśvāmitra-putreṣu
bhārgavasyājīgartasya devarātasya jyeṣṭhatvam avagamyate \| tathā
āśvalāyana-baudhāyanādibhiḥ kauśikānāṁ devarāta-pravaratvam uktam \|
pravaraś ca tasminn eva vaṁśe'vāntara-bhedo, na tu vaṁśāntaram \| tathā
ca smṛtiḥ---

eka eva ṛṣir yāvat pravareṣv anuvartate \|

tāvat samāna-gotratvaṁ vinā bhṛgv-aṅgirogaṇāt \|\| iti \|

**krama-sandarbhaḥ : eka-śatam** ekādhika-śatam \| ṭīkāyāṁ prāṇa-bhṛta
iti tatra prāṇa-bhṛt-pada-prasiddha-mantreṇa saṁskṛtaikaiveṣṭākā
prāṇa-bhṛd ucyate \| tat-prādhānyenānyā api tathocyanta ity avagantavyam
\|\|29\|\|

**viśvanāthaḥ :eka-śatam** ekādhikaṁ śataṁ, tathā ca śrutiḥ---tasya ha
viśvāmitrasyaika-śataṁ putrā āsuḥ \| pañcāśad eva jyāyāṁso
madhu-cchandasaḥ, pañcāśat kanīyāṁsaḥ ity-ādi \| te sarve
liṅga-samavāya-nyāyena prāṇa-bhṛta upadadhātītiuvan **madhucchandasa**
evocyante \| iṣṭakā-cayena yāge prāṇa-bhṛt-prasiddha-mantreṇa saṁskṛtā
ekaiveṣṭakā prāṇa-bhṛd ucyate \| tatra punas tat prādhānyenānyāpi iṣṭakā
yathā prāṇa-bhṛta ucyante tathaivety arthaḥ \|\|29\|\|

---o)0(o---

**\|\| 9.16.30 \|\|**

**putraṁ kṛtvā śunaḥśephaṁ devarātaṁ ca bhārgavam \|**

**ājīgartaṁ sutān āha jyeṣṭha eṣa prakalpyatām \|\|**

**śrīdharaḥ :** tat kuto bhṛgu-vaṁśa-saṁbhavasya **devarātasya**
kauśika-pravaratvam ? ity āśaṅkya tad upapādayann āha---putraṁ
kṛtvety-ādi yāvat samāpti \| pūrvam **ajīgarta**-sutatve madhyamatvena
pitṛbhyāṁ mamatāṁ vihāya vikrītatvāt tasya kṛpayā sutān āha---**jyeṣṭha
eṣa prakalpyatām** iti \|\|30\|\|

**krama-sandarbhaḥ :** *na vyākhyātam.*

**viśvanāthaḥ :** sa ca viśvāmitraḥ bhārgavaṁ bhṛgu-vaṁśodbhavam
**ājīgarta**-sutaṁ śunaḥśephaṁ kṛpayaiva putraṁ kṛtvā sutān aurasān
praty āha---**jyeṣṭha** ity-ādi \|\|30\|\|

---o)0(o---

**\|\| 9.16.31 \|\|**

**yo vai hariścandra-makhe vikrītaḥ puruṣaḥ paśuḥ \|**

**stutvā devān prajeśādīn mumuce pāśa-bandhanāt \|\|**

**śrīdharaḥ :** etad eva spaṣṭayituṁ viśinaṣṭi---ya iti dvābhyām \|
mumuce amucyata \|\|31\|\|

**krama-sandarbhaḥ :** *na vyākhyātam.*

**viśvanāthaḥ :** nanu śunaḥśepha eva kaḥ ? tatrāha---iti
**hariścandrasya makhe** putra-medhe kartavye putreṇa rohitenaiva yaḥ
**puruṣaḥ paśur** ānītaḥ kaniṣṭha-jyeṣṭhayoḥ snehavadbhyāṁ
śunaḥśepha-nāmā madhyamaḥ putro vikrītaḥ \| sa ca prajeśādīn devān
stutvā paśu-pāśava-bandhanāt mumuce muktaḥ \|\|31\|\|

---o)0(o---

**\|\| 9.16.32 \|\|**

**yo rāto deva-yajane devair gādhiṣu tāpasaḥ \|**

**deva-rāta iti khyātaḥ śunaḥśephas tu bhārgavaḥ \|\|**

**śrīdharaḥ :** bhārgavo 'pi gādhiṣu gādher vaṁśa-jeṣu devarāta iti
khyātaḥ \|\|32\|\|

**krama-sandarbhaḥ :** *na vyākhyātam.*

**viśvanāthaḥ :** ato bhārgavo'pi viśvāmitra-kṛpā-pātrī bhavan gādhiṣu
gādher vaṁśeṣu devarāta iti khyātas tāpaso'bhūt \|\|32\|\|

---o)0(o---

**\|\| 9.16.33 \|\|**

**ye madhucchandaso jyeṣṭhāḥ kuśalaṁ menire na tat \|**

**aśapat tān muniḥ kruddho mlecchā bhavata durjanāḥ \|\|**

**śrīdharaḥ :** tat tasya jyeṣṭhatvaṁ kuśalaṁ na menire
madhyamasyānarthāvahatvaṁ dṛṣṭvā nāṅgīkṛtavantaḥ \| munir viśvāmitraḥ
\|\|33\|\|

**krama-sandarbhaḥ :** *na vyākhyātam.*

**viśvanāthaḥ :** ye jyeṣṭhāḥ pañcāśat śunaḥśephasya jyeṣṭhatvaṁ kuśalaṁ
bhadraṁ na menire \| **munir** viśvāmitraḥ \|\|33\|\|

---o)0(o---

**\|\| 9.16.34 \|\|**

**sa hovāca madhucchandāḥ sārdhaṁ pañcāśatā tataḥ \|**

**yan no bhavān sañjānīte tasmiṁs tiṣṭhāmahe vayam \|\|**

**śrīdharaḥ :** pañcāśatā kaniṣṭhaiḥ sākaṁ sa madhyamo madhucchandā
uvāca \| no 'smākaṁ yaj jyeṣṭhatvaṁ kaniṣṭhatvaṁ vā bhavān pitā
sañjānīte manyate, tasmin vayaṁ tiṣṭhāmeti \|\|34\|\|

**krama-sandarbhaḥ :** *na vyākhyātam.*

**viśvanāthaḥ :** pañcāśatā kaniṣṭhaiḥ sākaṁ sa madhyamo madhucchandā ha
spaṣṭam uvāca \| no 'smākaṁ pitā bhavān yaj jyeṣṭhatvaṁ kaniṣṭhatvaṁ vā
sañjānīte manyate, tasminn eva vayaṁ tiṣṭhāmeti \|\|34\|\|

---o)0(o---

**\|\| 9.16.35 \|\|**

**jyeṣṭhaṁ mantra-dṛśaṁ cakrus tvām anvañco vayaṁ sma hi \|**

**viśvāmitraḥ sutān āha vīravanto bhaviṣyatha \|**

**ye mānaṁ me'nugṛhṇanto vīravantam akarta mām \|\|**

**śrīdharaḥ :** evam uktvā mantra-dṛśaṁ kasya nūnaṁ
katamasyāmṛtānām\[ṛ.ve. 1.24.13\] ity-ādi-mantrāṇāṁ draṣṭāraṁ śunaḥśepaṁ
jyeṣṭhaṁ cakruḥ \| tad āha---vayaṁ sarve tvām anvañcaḥ sma hi
anugantāraḥ \| kaniṣṭhāḥ sma ity arthaḥ \| tataḥ prasanno viśvāmitras
tān sutān āha---vīravantaḥ putravanto bhaviṣyatha \| ye yūyaṁ me mānaṁ
pūjyatvam anugṛhṇanto 'nuvartamānāḥ santo māṁ vīravantaṁ putravantam
akarta \| kṛtavanta ity arthaḥ \|\|35\|\|

**krama-sandarbhaḥ :** *na vyākhyātam.*

**viśvanāthaḥ :** tataś ca śunaḥśepaṁ jyeṣṭhaṁ cakruḥ \| mantra-dṛśaṁ
kasya nūnaṁ katamasyāmṛtānām\[ṛ.ve. 1.24.13\] ity-ādi-mantrāṇāṁ
draṣṭāram \| tad āha---vayaṁ sarve tvām anvañco'nugantāraḥ kaniṣṭhāḥ sma
ity ūcur ity arthaḥ \| tataḥ prasanno viśvāmitras tān sutān āha
uvāca---vīravantaḥ putravanto bhaviṣyatha \| ye yūyaṁ me mānaṁ pūjyatvam
anu mad-ājñānantaraṁ gṛhṇanto 'ṅgīkurvantaḥ, anyathā yuṣmāsu aputraka
evābhaviṣyam iti bhāvaḥ \|\|35\|\|

---o)0(o---

**\|\| 9.16.36 \|\|**

**eṣa vaḥ kuśikā**[^48] **vīro devarātas tam anvita \|**

**anye cāṣṭaka-hārīta-jaya-kratumad-ādayaḥ \|\|**

**śrīdharaḥ :** he kuśikāḥ, eṣa devarāto vo yuṣmadīyaḥ kauśika eva \|
yato vīro mat-putras tam enam anvitānugacchata \| anye cāṣṭakādayas
tasya sutā āsan \|\|36\|\|

**krama-sandarbhaḥ :** *na vyākhyātam.*

**viśvanāthaḥ :** he kuśikāḥ ! vo yuṣmadīyaḥ kauśika eva \| yato vīro
mat-putraḥ \| tam enam anvitānugacchata \| anye cāṣṭakādayas tasya sutā
āsan \|\|36\|\|

---o)0(o---

**\|\| 9.16.37 \|\|**

**evaṁ kauśika-gotraṁ tu viśvāmitraiḥ pṛthag-vidham \|**

**pravarāntaram āpannaṁ tad dhi caivaṁ prakalpitam \|\|**

**śrīdharaḥ :** upasaṁharati---evam iti \| eke śaptā eke 'nugṛhītā anyas
tu putratvena svī-kṛta ity evaṁ kauśika-gotraṁ pṛthag vidhaṁ
nānā-prakāraṁ jātaṁ, tac ca pravarāntaram āpannaṁ prāptam \| hi yasmād
evaṁ devarāta-jyeṣṭhatvena tat prakalpitam \|\|37\|\|

**krama-sandarbhaḥ :** *na vyākhyātam.*

**viśvanāthaḥ :** upasaṁharati---evam iti \| eke śaptā eke 'nugṛhītāḥ \|
anyas tu putratvena gṛhīta ity evaṁ kauśika-gotraṁ viśvāmitraiḥ
viśvāmitreṇa hetunā pṛthag-vidhaṁ nānā-prakāraṁ jātam \| tac ca
pravarāntaram āpannam \| hi yasmād evaṁ devarāta-jyeṣṭhatvena tad
devarāta-pravaraṁ prakalpitam \|\|37\|\|

---o)0(o---

iti sārārtha-darśinyāṁ harṣiṇyāṁ bhakta-cetasām \|

navame ṣoḍaśo'dhyāyaḥ saṅgataḥ saṅgataḥ satām \|\|\*\|\|

---o)0(o---

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ navama-skandhe
>
> śrī-paraśurāma-caritam nāma
>
> ṣoḍaśo'dhyāyaḥ \|

\|\| 9.16 \|\|

(9.17)

### atha saptadaśo'dhyāyaḥ

## āyu-vaṁśaḥ

**\|\| 9.17.1-3 \|\|**

**śrī-bādarāyaṇir uvāca**

**yaḥ purūravasaḥ putra āyus tasyābhavan sutāḥ \|**

**nahuṣaḥ kṣatravṛddhaś ca rajī rābhaś ca vīryavān \|\|**

**anenā iti rājendra śṛṇu kṣatravṛdho'nvayam \|**

**kṣatravṛddha-sutasyāsan suhotrasyātmajās trayaḥ \|\|**

**kāśyaḥ kuśo gṛtsamada iti gṛtsamadād abhūt \|**

**śunakaḥ śaunako yasya bahvṛca-pravaro muniḥ \|\|**

**śrīdharaḥ :**

āyoḥ saptadaśe tv aila-jyeṣṭha-putrasya pañcasu \|

sutrṣu kṣatra-vṛddhādi-caturṇāṁ vaṁśa-varṇanam \|\|

iha śrī-kṛṣṇāvatāra-prastāvāya vaṁśānukramaṇam ailādi-krameṇa prakrāntam
iti yasya vaṁśe kṛṣṇāvatāras tasya vaṁśo'ti-vitatatvād ante nirūpyate \|
ataḥ purūravasaḥ putrāṇāṁ pañcānāṁ kaniṣṭḥanāṁ vaṁśānuktvedānīṁ
prathamasya vaṁśam āha---ya iti \| evaṁ nahuṣa-yayāti-yadu-prabhṛtiṣv
api draṣṭavyam \| kṣatra-vṛdhaḥ kṣatra-vṛddhasya \|\|1-3\|\|

**krama-sandarbhaḥ :** *na vyākhyātam.*

**viśvanāthaḥ :**

āyor aila-sutasyātra proktāḥ saptadaśrīe sutāḥ \|

kṣatra-vṛddhādayaḥ khyātā alarkādyā yad-anvaye \|\|

kṣatra-vṛdhaḥ kṣatra-vṛddhasya \|\|1\|\|

---o)0(o---

**\|\| 9.17.4 \|\|**

**kāśyasya kāśis tat-putro rāṣṭro dīrghatamaḥ-pitā \|**

**dhanvantarir dīrghatamasa āyur-veda-pravartakaḥ \|\|**

**śrīdharaḥ :** dīrghatamasaḥ pitā \|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.17.5 \|\|**

**yajña-bhug vāsudevāṁśaḥ smṛta-mātrārti-nāśanaḥ \|**

**tat-putraḥ ketumān asya jajñe bhīmarathas tataḥ \|\|**

**śrīdharaḥ :** smṛta-mātra evārtiṁ roga-duḥsvaṁ nāśayatīti tathā \|

**krama-sandarbhaḥ :** *na vyākhyātam.*

---o)0(o---

**\|\| 9.17.6-7 \|\|**

**divodāso dyumāṁs tasmāt pratardana iti smṛtaḥ \|**

**sa eva śatrujid vatsa ṛtadhvaja itīritaḥ \|**

**tathā kuvalayāśveti prokto'larkādayas tataḥ \|\|**

**ṣaṣṭiṁ varṣa-sahasrāṇi ṣaṣṭiṁ varṣa-śatāni ca \|**

**nālarkād aparo rājan bubhuje medinīṁ yuvā \|\|**

**śrīdharaḥ, viśvanāthaḥ :** tataḥ pratar danādi-śabda-vācyād dyumataḥ
sakāśād alarkādayaḥ \|

**krama-sandarbhaḥ :** *na vyākhyātam.*

---o)0(o---

**\|\| 9.17.8 \|\|**

**alarkāt santatis tasmāt sunītho'tha niketanaḥ \|**

**dharmaketuḥ sutas tasmāt satyaketur ajāyata \|\|**

**śrīdharaḥ :** alarkāt santati-saṁjñaḥ \|

**krama-sandarbhaḥ :** *na vyākhyātam.*

**viśvanāthaḥ :**

---o)0(o---

**\|\| 9.17.9 \|\|**

**dhṛṣṭaketus tatas tasmāt sukumāraḥ kṣitīśvaraḥ \|**

**vītihotro'sya bhargo'to bhārgabhūmir abhūn nṛpa \|\|**

**śrīdharaḥ :** satyaketor dhṛṣṭaketus tasmāt sukumāras tasmād
vītihotras tasya bhargaḥ \| ato bhargād bhārgabhūmiḥ \|

**krama-sandarbhaḥ :** *na vyākhyātam.*

**viśvanāthaḥ :**

---o)0(o---

**\|\| 9.17.10 \|\|**

**itīme kāśayo bhūpāḥ kṣatravṛddhānvayāyinaḥ \|**

**rābhasya rabhasaḥ putro gambhīraś cākriyas tataḥ \|\|**

**śrīdharaḥ :** kāśayaḥ kāśer vaṁśyāḥ \| kāśeḥ prapitāmahasya
kṣatra-vṛddhasyānvayam ayante yāntīti tathā \|

**krama-sandarbhaḥ :** *na vyākhyātam.*

**viśvanāthaḥ :** kāśayaḥ kāśer vaṁśyāḥ \| kāśeḥ prapitāmahasya
kṣatra-vṛddhasyānvayam anu prāpnuvantīti te tathā \|\|10-13\|\|

---o)0(o---

**\|\| 9.17.11 \|\|**

**tad-gotraṁ brahmavij**[^49] **jajñe śṛṇu vaṁśam anenasaḥ \|**

**śuddhas tataḥ śucis tasmāc citrakṛd dharmasārathiḥ \|\|**

**śrīdharaḥ :** tato'nenasaḥ śuddho jajñe \|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.17.12 \|\|**

**tataḥ śāntarajo jajñe kṛta-kṛtyaḥ sa ātmavān \|**

**rajeḥ pañca-śatāny āsan putrāṇām amitaujasām \|\|**

**śrīdharaḥ :** kṛta-kṛtyaḥ saḥ \| yata ātmavān jñānī \| ataḥ
putrotpādanaṁ na kṛtavān ity arthaḥ \|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.17.13 \|\|**

**devair abhyarthito daityān hatvendrāyādadād divam \|**

**indras tasmai punar dattvā gṛhītvā caraṇau rajeḥ \|\|**

*na katamenāpi vyākhyātam*

---o)0(o---

**\|\| 9.17.14 \|\|**

**ātmānam arpayām āsa prahrādādy-ari-śaṅkitaḥ \|**

**pitary uparate putrā yācamānāya no daduḥ \|\|**

**viśvanāthaḥ : +++**

---o)0(o---

**\|\| 9.17.15 \|\|**

**triviṣṭapaṁ mahendrāya yajña-bhāgān samādaduḥ \|**

**guruṇā hūyamāne'gnau balabhit tanayān rajeḥ \|\|**

**śrīdharaḥ :** teṣāṁ mati-bhraṁśāya guruṇā
bṛhaspatinābhicāra-vidhānenāgnau hūyamāne sati \|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.17.16 \|\|**

**avadhīd bhraṁśitān mārgān na kaścid avaśeṣitaḥ \|**

**kuśāt pratiḥ kṣātravṛddhāt sañjayas tat-suto jayaḥ \|\|**

**śrīdharaḥ :** siṁhāvalokanenāha---kṣātra-vṛddhāt kṣatra-vṛddha-pautrāt
kuśāt prati \| prateḥ sañjayaḥ \|\|16-18\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.17.17 \|\|**

**tataḥ kṛtaḥ kṛtasyāpi jajñe haryabalo nṛpaḥ \|**

**sahadevas tato hīno jayasenas tu tat-sutaḥ \|\|**

*na katamenāpi vyākhyātam*

---o)0(o---

**\|\| 9.17.18 \|\|**

**saṅkṛtis tasya ca jayaḥ kṣatra-dharmā mahā-rathaḥ \|**

**kṣatravṛddhānvayā bhūpā ime śṛṇv atha nāhuṣān \|\|**

*na katamenāpi vyākhyātam*

---o)0(o---

iti sārārtha-darśinyāṁ harṣiṇyāṁ bhakta-cetasām \|

navame'sau saptadaśaḥ saṅgataḥ saṅgataḥ satām \|\|\*\|\|

---o)0(o---

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ navama-skandhe
>
> āyu-vaṁśo nāma
>
> saptadaśo'dhyāyaḥ \|

\|\| 9.17 \|\|

(9.18)

### athāṣṭādaśo'dhyāyaḥ

## yayāty-upākhyānam

**\|\| 9.18.1 \|\|**

**śrī-śuka uvāca---**

**yatir yayātiḥ saṁyātir āyatir viyatiḥ kṛtiḥ \|**

**ṣaḍ ime nahuṣasyāsann indriyāṇīva dehinaḥ \|\|**

**śrīdharaḥ :**

aṣṭādaśe yayātes tu naḥuṣasya kathocyate \|

yasya pañcasu putreṣu kanīyān agrahīj jarām \|\|1\|\|

**krama-sandarbhaḥ :** *na vyākhyātam.*

**viśvanāthaḥ :**

aṣṭādaśe devayānī śarmiṣṭhā kalahādikāḥ \|

yathā yatra jarām purur yayāter agrahīt pituḥ \|\|1\|\|

---o)0(o---

**\|\| 9.18.2 \|\|**

**rājyaṁ naicchad yatiḥ pitrā dattaṁ tat-pariṇāmavit \|**

**yatra praviṣṭaḥ puruṣa ātmānaṁ nāvabudhyate \|\|**

**śrīdharaḥ :** tasya rājyasya pariṇāmam anarthāvahatvaṁ vettīti tathā
\| tatra hetuḥ---yatreti \|\|2\|\|

**krama-sandarbhaḥ , viśvanāthaḥ :** *na vyākhyātam.*

---o)0(o---

**\|\| 9.18.3 \|\|**

**pitari bhraṁśite sthānād indrāṇyā dharṣaṇād dvijaiḥ \|**

**prāpite'jagaratvaṁ vai yayātir abhavan nṛpaḥ \|\|**

**śrīdharaḥ, viśvanāthaḥ :** sthānāt svargāt \| dvijair agastyādibhiḥ
\|\|3\|\|

**krama-sandarbhaḥ :** *na vyākhyātam.*

---o)0(o---

**\|\| 9.18.4 \|\|**

**catasṛṣv ādiśad dikṣu bhrātṝn bhrātā yavīyasaḥ \|**

**kṛta-dāro jugoporvīṁ kāvyasya vṛṣaparvaṇaḥ \|\|**

**śrīdharaḥ :** yavīyaso bhrātṝn ādiśat \| kāvyasya śukrasya
vṛṣaparvaṇaś ca kanyābhyāṁ kṛtadāraḥ san \|\|4\|\|

**krama-sandarbhaḥ :** *na vyākhyātam.*

**viśvanāthaḥ :** kāvyasya śukrasya kanyayā vṛṣaparvaṇaś kanyayā
kṛta-dāraḥ \|\|4\|\|

---o)0(o---

**\|\| 9.18.5 \|\|**

**śrī-rājovāca---**

**brahmarṣir bhagavān kāvyaḥ kṣatra-bandhuś ca nāhuṣaḥ \|**

**rājanya-viprayoḥ kasmād vivāhaḥ pratilomakaḥ \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** brāhmaṇa-kanyāgrahaṇa-śravaṇāt yayātiḥ
**kṣatra-bandhu**-padena nirdiṣṭo rājñā ajñāta-caratvenaiveti jñeyam
\|\|5\|\|

---o)0(o---

**\|\| 9.18.6 \|\|**

**śrī-śuka uvāca---**

**ekadā dānavendrasya śarmiṣṭhā nāma kanyakā \|**

**sakhī-sahasra-saṁyuktā guru-putryā ca bhāminī \|\|**

**śrīdharaḥ :** nātra pratilomatā-doṣa īśvara-ghaṭanād iti darśayan
kathām āha---ekadety-ādinā pratijagrāha tad vaca ity antena \| guroḥ
śukrasya putryā devayānyā ca vyacarad iti dvayor anvayaḥ \|\|6\|\|

**krama-sandarbhaḥ :** *na vyākhyātam.*

**viśvanāthaḥ :** dānavendrasya vṛṣaparvaṇaḥ \| kala-gītālayo yeṣu
tathā-vidhāni nalinī pulināni yasmiṁs tatra \|\|6\|\|

---o)0(o---

**\|\| 9.18.7 \|\|**

**devayānyā purodyāne puṣpita-druma-saṅkule \|**

**vyacarat kala-gītāli-nalinī-puline'balā \|\|**

**śrīdharaḥ :** kala-gītā alayo yeṣu tāni nalinī-pulināni yasmiṁs tasmin
purodyāne \| abalā śarmiṣṭhā \|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.18.8 \|\|**

**tā jalāśayam āsādya kanyāḥ kamala-locanāḥ \|**

**tīre nyasya dukūlāni vijahruḥ siñcatīr mithaḥ \|\|**

**śrīdharaḥ, viśvanāthaḥ :** siñcatīḥ siñcantyaḥ \|

**krama-sandarbhaḥ :** *na vyākhyātam.*

---o)0(o---

**\|\| 9.18.9 \|\|**

**vīkṣya vrajantaṁ giriśaṁ saha devyā vṛṣa-sthitam \|**

**sahasottīrya vāsāṁsi paryadhur vrīḍitāḥ striyaḥ \|\|**

*na katamenāpi vyākhyātam.*

---o)0(o---

**\|\| 9.18.10 \|\|**

**śarmiṣṭhājānatī vāso guru-putryāḥ samavyayat \|**

**svīyaṁ matvā prakupitā devayānīdam abravīt \|\|**

**śrīdharaḥ, viśvanāthaḥ :** ajānatī svīyaṁ matvā guru-putryā vāsaḥ
samavyayat paryadhāt \|

**krama-sandarbhaḥ :** *na vyākhyātam.*

---o)0(o---

**\|\| 9.18.11 \|\|**

**aho nirīkṣyatām asyā dāsyāḥ karma hy asāmpratam \|**

**asmad-dhāryaṁ dhṛtavatī śunīva havir adhvare \|\|**

**śrīdharaḥ :** asāṁpratam anyāyyam \|\|11\|\|

**krama-sandarbhaḥ :** *na vyākhyātam.*

**viśvanāthaḥ :** asāṁpratam anucitam \| brāhmaṇair dhāryaṁ hariḥ śunīva
\|\|11\|\|

---o)0(o---

**\|\| 9.18.12 \|\|**

**yair idaṁ tapasā sṛṣṭaṁ mukhaṁ puṁsaḥ parasya ye \|**

**dhāryate yair iha jyotiḥ śivaḥ panthāḥ pradarśitaḥ \|\|**

**śrīdharaḥ :** anyāyam eva brāhmaṇotkarṣa-varṇanena vyanakti---yair iti
tribhiḥ \| ye brāhmaṇāḥ parasya puṁso mukham, mukhād utpannatvena
tṛpti-dvāratvena śreṣṭhā ity arthaḥ \| jyotir brahma \| panthā
veda-mārgaḥ \|\|12\|\|

**krama-sandarbhaḥ :** *na vyākhyātam.*

**viśvanāthaḥ :** anaucityam evāha tribhiḥ \| yair dakṣādibhiḥ \| jyotir
brahma \| tad evaṁ brāhmaṇa-mātram eva tāvat pūjyaṁ tatrāpi, vayaṁ
bhṛgavaḥ, tatrāpy asyāḥ pitā naḥ śiṣyaḥ \|\|12\|\|

---o)0(o---

**\|\| 9.18.13 \|\|**

**yān vandanty upatiṣṭhante loka-nāthāḥ sureśvarāḥ \|**

**bhagavān api viśvātmā pāvanaḥ śrī-niketanaḥ \|\|**

*na katamenāpi vyākhyātam.*

---o)0(o---

**\|\| 9.18.14 \|\|**

**vayaṁ tatrāpi bhṛgavaḥ śiṣyo'syā naḥ pitāsuraḥ \|**

**asmad-dhāryaṁ dhṛtavatī śūdro vedam ivāsatī \|\|**

**śrīdharaḥ :** tad evaṁ brāhmaṇa-mātram eva tāvat pūjyaṁ tatrāpi
bhṛgavaḥ \| asyāś ca pitā naḥ śiṣyaḥ \| evaṁ saty apy asmābhir dhāryaṁ
vāsa iyam asatī dhṛtavatī \|\|14\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.18.15 \|\|**

**evaṁ kṣipantīṁ śarmiṣṭhā guru-putrīm abhāṣata \|**

**ruṣā śvasanty uraṅgīva dharṣitā daṣṭa-dacchadā \|\|**

*na katamenāpi vyākhyātam.*

---o)0(o---

**\|\| 9.18.16 \|\|**

**ātma-vṛttam avijñāya katthase bahu bhikṣuki \|**

**kiṁ na pratīkṣase'smākaṁ gṛhān balibhujo yathā \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** balibhujaḥ kākāḥ \|\|16\|\|

---o)0(o---

**\|\| 9.18.17-19 \|\|**

**evaṁ-vidhaiḥ suparuṣaiḥ kṣiptvācārya-sutāṁ satīm \|**

**śarmiṣṭhā prākṣipat kūpe vāsaś cādāya manyunā \|\|**

**tasyāṁ gatāyāṁ sva-gṛhaṁ yayātir mṛgayāṁ caran \|**

**prāpto yadṛcchayā kūpe jalārthī tāṁ dadarśa ha \|\|**

**dattvā svam uttaraṁ vāsas tasyai rājā vivāsase \|**

**gṛhītvā pāṇinā pāṇim ujjahāra dayā-paraḥ \|\|**

*na katamenāpi vyākhyātam.*

---o)0(o---

**\|\| 9.18.20-21 \|\|**

**taṁ vīram āhauśanasī prema-nirbharayā girā \|**

**rājaṁs tvayā gṛhīto me pāṇiḥ para-purañjaya \|\|**

**hasta-grāho'paro mā bhūd gṛhītāyās tvayā hi me \|**

**eṣa īśa-kṛto vīra sambandho nau na pauruṣaḥ \|**

**yad idaṁ kūpa-magnāyā bhavato darśanaṁ mama \|\|**

**śrīdharaḥ :** niṣiddho'yaṁ pratiloma-saṁbandha iti cet tatrāha---eṣa
iti \|\|21\|\|

**krama-sandarbhaḥ :** eṣa īśa-kṛta iti tad-vākya-dvā[rā]{.mark}
śrī-śuka-devena siddhāntitam \|\|21\|\|

**viśvanāthaḥ :** kiṁ jātis tvam ity uktvā sā rājann auśanasī bhavāmīti
provāceti jñeyam \|\|21\|\|

---o)0(o---

**\|\| 9.18.22 \|\|**

**na brāhmaṇo me bhavitā hasta-grāho mahā-bhuja \|**

**kacasya bārhaspatyasya śāpād yam aśapaṁ purā \|\|**

**śrīdharaḥ :** brāhmaṇam eva tvaṁ vṛṇīhi kim anenāgraheṇeti cet
tatrāha---na brāhmaṇa iti \| bṛhaspateḥ sutaḥ kacaḥ śukrān
mṛta-sañjīvanīṁ vidyām adhyagāt, tadā ca devayānī taṁ patiṁ cakame, sa
ca guru-putrī mama pūjyeti na tām udavahat, tataś ca kupitā satī taveyaṁ
vidyā niṣphalā bhavatv iti taṁ śaśāpa, sa ca tava brāhmaṇaḥ patir na
bhaved iti tāṁ śaśāpa \| tad etad āha---yam aham aśapaṁ tasya śāpāt
\|\|22\|\|

**krama-sandarbhaḥ :** *na vyākhyātam.*

**viśvanāthaḥ :** yam aśapaṁ pureti bṛhaspateḥ putraḥ kacaḥ śukrān
mṛta-sañjīvanīḥ vidyām adhyagāt \| tadā ca devayānī taṁ patiṁ cakame, sa
ca guru-putrī mama pūjyeti, na tām udavahat, tataś ca kupitā satī
taveyaṁ vidyā niṣphalā bhavatv iti taṁ śaśāpeti \|\|22\|\|

---o)0(o---

**\|\| 9.18.23 \|\|**

**yayātir anabhipretaṁ daivopahṛtam ātmanaḥ \|**

**manas tu tad-gataṁ buddhvā pratijagrāha tad-vacaḥ \|\|**

**śrīdharaḥ :** aśāstrīyatvād anabhipretam api daivenopahṛtaṁ prāpitaṁ
buddhvā tad gataṁ tasyāṁ sa-kāmaṁ svaṁ manaś ca buddhvā na hy adharme
madīyaṁ manaḥ praviśed iti tasya vacaḥ pratijagrāhāṅgī-kṛtavān
\|\|23\|\|

**krama-sandarbhaḥ :** tatrāśaṅkate---nanv īśvara-ghaṭanā sarvatraiveti
tasyāṁ siddhāntitāyāṁ na kasyāpi pāpaṁ syāt ? kaca-śāpaś ca
nādharma-nivāraṇe kāraṇam, virodhābhāvāt, pratyutānartha-bījasya tasya
tatra sāhāyyāvagamāt \| tato nā'dharmo vā kathaṁ jātaḥ? kathaṁ vā, tasya
tatra pravṛttir abhūt? ity āśaṅkya tādṛśānām īśvarāśraya-dharmāṇām ata
eva tatra viśeṣāvabodhakam ity abhipretya, tad eva darśayati---yayātir
iti \|

daivam īśvaraḥ tasyāyam abhiprāyaḥ---mama yayātes tāvad dṛṣṭa-phale
karmaṇi kartavya-buddhir na jāyeta \| tad-ekāśrayasya mama ceśvaro'pi na
tad ghaṭayet \| manaś ca na tatra praveśayed ity autpattikā'nubhavena
muhur nirṇītavān asmi \| tathāpi yad evaṁ tat-tad-āpatitam, tat tu, na
karma bandhanaṁ janma vaiṣṇavānāṁ ca vidyate iti
pādma-kārtika-māhātmya-vacanavad īśvarasyaiva svaira-līlānusāriṇī
kāpīyam icchā guṇāyaiva kalpate \| tad-atikramas tu doṣāya---

> jānāmi dharmaṁ na ca me pravṛttir
>
> jānāmy adharmaṁ na ca me nivṛttiḥ \|
>
> kenāpi devena hṛdi-sthitena
>
> yathā niyukto'smi tathā karomi \|\|

iti gautamīya-vacanavat mad-vidhasya niṣṭhitatvāt tato nānyeṣām iva
tatra tasya doṣa iti bhāvaḥ \|\|23\|\|

**viśvanāthaḥ :** brāhmaṇa-kanyā-pariṇayasyādharma-sādhanatvād
anabhipretaṁ daivena parameśvareṇaiva ātmane upahṛtam ity atra hetuṁ
tad-gataṁ sva-manaś ca buddhvā bālyam ārabhya madīyaṁ manaḥ kvacid api
nādharmeharamata nāpi mat-prabhus tac-caraṇaika-śaraṇasya mama mano hy
adharme ramayed iti dharmasya sūkṣmā gatir ity ato nāyam adharmo
bhaviṣyatīti niścitya tasyā vacaḥ pratijagrāha \|\|23\|\|

---o)0(o---

**\|\| 9.18.24 \|\|**

**gate rājani sā dhīre tatra sma rudatī pituḥ \|**

**nyavedayat tataḥ sarvam uktaṁ śarmiṣṭhayā kṛtam \|\|**

**śrīdharaḥ :** śarmiṣṭhā-saṁbandho'pi daiva-vaśād evābhavad iti
darśayann āha---gate rājanīti navabhiḥ uktaṁ bhikṣukīty-ādi \| kṛtaṁ
kūpe prakṣepādi \|\|24\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.18.25 \|\|**

**durmanā bhagavān kāvyaḥ paurohityaṁ vigarhayan \|**

**stuvan vṛttiṁ ca kāpotīṁ duhitrā sa yayau purāt \|\|**

**śrīdharaḥ :** kāpotīm uñcha-vṛttim \|\|25\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.18.26 \|\|**

**vṛṣaparvā tam ājñāya pratyanīka-vivakṣitam \|**

**guruṁ prasādayan mūrdhnā pādayoḥ patitaḥ pathi \|\|**

**śrīdharaḥ :** pratyanīkā devās te vivakṣitā jayaṁ prāpaṇīyā ity
abhipretaṁ yasya tathā-bhūtaṁ jñātvā \| pratyanīkānām vivakṣitam iti vā
\|\|26\|\|

**krama-sandarbhaḥ :** pratyanīkaṁ pratikūlaṁ śāpa-mayaṁ vivakṣitaṁ
yasya, tādṛśam jñātvā[^50] \|\|26\|\|

**viśvanāthaḥ :** pratyanīkeṣu deveṣu vivakṣitam asurān parityajya
yuṣmān eva jayaṁ prāpayāmīty-ādikaṁ vaktum iṣṭaṁ yasya tathā-bhūtaṁ tam
ājñāya \|\|26\|\|

---o)0(o---

**\|\| 9.18.27 \|\|**

**kṣaṇārdha-manyur bhagavān śiṣyaṁ vyācaṣṭa bhārgavaḥ \|**

**kāmo'syāḥ kriyatāṁ rājan naināṁ tyaktum ihotsahe \|\|**

*na katamenāpi vyākhyātam.*

---o)0(o---

**\|\| 9.18.28 \|\|**

**tathety avasthite prāha devayānī manogatam \|**

**pitrā dattā yato yāsye sānugā yātu mām anu \|\|**

**śrīdharaḥ :** sānugā sakhī-sahitā śarmiṣṭhā mām anu yātv iti
\|\|28\|\|

**krama-sandarbhaḥ :** *na vyākhyātam.*

**viśvanāthaḥ :** tatheti devayānyāḥ pādayoḥ patitvā vṛṣa-parvaṇy
avasthite sati \| mano-gatam eva prāha prakaṭam uvāca \| sānugā
sakhī-sahitā śarmiṣṭhā mām anuyātv iti \|\|28\|\|

---o)0(o---

**\|\| 9.18.29 \|\|**

**pitrā dattā devayānyai śarmiṣṭhā sānugā tadā \|**

**svānāṁ tat saṅkaṭaṁ vīkṣya tad-arthasya ca gauravam \|**

**devayānīṁ paryacarat strī-sahasreṇa dāsavat \|\|**

**śrīdharaḥ :** tat tasmān nirgatāc chukrāt saṅkaṭaṁ vīkṣya \| tat
tasmād avasthitād arthasya prayojanasya gauravaṁ ca vīkṣya \|\|29\|\|

**krama-sandarbhaḥ :** *na vyākhyātam.*

**viśvanāthaḥ :** tat tataḥ śukrāt kupitāt sthānām asurāṇāṁ saṅkaṭaṁ
vīkṣya, tathaiva, tat tataḥ prasannāt arthasya sva-prayojanasya gauravaṁ
ca vīkṣya dāsavad dāsa iva vṛṣaparvā paryācarat \|\|29\|\|

---o)0(o---

**\|\| 9.18.30 \|\|**

**nāhuṣāya sutāṁ dattvā saha śarmiṣṭhayośanā \|**

**tam āha rājan charmiṣṭhām ādhās talpe na karhicit \|\|**

**śrīdharaḥ :** talpe nādhāḥ \| nopagaccher ity arthaḥ \|\|30\|\|

**krama-sandarbhaḥ :** *na vyākhyātam.*

**viśvanāthaḥ :** karhicid api talpe na adhāḥ na dhehi na dhāsyasīty
arthaḥ \|\|30\|\|

---o)0(o---

**\|\| 9.18.31 \|\|**

**vilokyauśanasīṁ rājañ charmiṣṭhā suprajāṁ kvacit \|**

**tam eva vavre rahasi sakhyāḥ patim ṛtau satī \|\|**

*na katamenāpi vyākhyātam.*

---o)0(o---

**\|\| 9.18.32 \|\|**

**rāja-putryārthito'patye dharmaṁ cāvekṣya dharmavit \|**

**smaran chukra-vacaḥ kāle diṣṭam evābhyapadyata \|\|**

**śrīdharaḥ :** apatyārtham ṛtu-kāle prārthanāt tasyāḥ kāma-pūraṇaṁ
dharmam avekṣya śukrasya vacaś ca smaran diṣṭaṁ daiva-prāpitam eva,
tat-saṅgam abhyapadyata, na tu kāmata ity arthaḥ \|\|32\|\|

**krama-sandarbhaḥ :** diṣṭam īśvareṇādiṣṭaṁ preritam evābhyapadyata
vicāritavān \|\|32\|\|

**viśvanāthaḥ :** dharmavad iti apatyathārtham ṛtu-kāle prārthayamānāyās
tasyāḥ kāma-pūraṇaṁ dharma eveti jānan śukra-vacaś ca
śarmiṣṭhāsaṅga-pratiṣedhakaṁ smaran dolāyamāna-citto'pi diṣṭaṁ
daiva-prāpitaṁ saṅgam eva prāpa \|\|32\|\|

---o)0(o---

**\|\| 9.18.33 \|\|**

**yaduṁ ca turvasuṁ caiva devayānī vyajāyata \|**

**druhyuṁ cānuṁ ca pūruṁ ca śarmiṣṭhā vārṣaparvaṇī \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** vyajāyata vyajānayat \|\|33\|\|

---o)0(o---

**\|\| 9.18.34 \|\|**

**garbha-sambhavam āsuryā bhartur vijñāya māninī \|**

**devayānī pitur gehaṁ yayau krodha-vimūrchitā \|\|**

**śrīdharaḥ :** āsuryāḥ śarmiṣṭhāyāḥ \| bhartuḥ sakāśāt \|\|34\|\|

**krama-sandarbhaḥ :** *na vyākhyātam.*

**viśvanāthaḥ :** bhartuḥ sakāśād garbha-sambhavam ājñāyeti pūrva-pūrvam
anyāsmād brāhmaṇādikād eva jānaty āsīd iti bhāvaḥ \|\|34\|\|

---o)0(o---

**\|\| 9.18.35 \|\|**

**priyām anugataḥ kāmī vacobhir upamantrayan \|**

**na prasādayituṁ śeke pāda-saṁvāhanādibhiḥ \|\|**

**śrīdharaḥ :** upamantrayan prasādayan \|\|35\|\|

**krama-sandarbhaḥ :** *na vyākhyātam.*

**viśvanāthaḥ :** upamantrayan sāntvayan \|\|35\|\|

---o)0(o---

**\|\| 9.18.36 \|\|**

**śukras tam āha kupitaḥ strī-kāmānṛta-pūruṣa \|**

**tvāṁ jarā viśatāṁ manda virūpa-karaṇī nṛṇām \|\|**

**śrīdharaḥ :** vikṛtaṁ rūpaṁ karotīti tathā \|\|36\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.18.37 \|\|**

**śrī-yayātir uvāca---**

**atṛpto'smy adya kāmānāṁ brahman duhitari sma te \|**

**vyatyasyatāṁ yathā-kāmaṁ vayasā yo'bhidhāsyati \|\|**

**śrīdharaḥ :** te duhitari kāmair adyāpy atṛpto'smi, kāmānāṁ bhogair
iti vā \| śukra āha---tarhi yo'bhidhāsyaty abhito dhārayiṣyati tasya
vayasā yathā-kāmaṁ vyatyasyatāṁ yathecchaṁ jarā vyatyayaṁ yātu \|
vyatyayaṁ nīyatām iti vā \| yad vā, vyatyasyeti chedaḥ \| tāṁ jarāṁ
vyatyasya vyatyāsaṁ gamayety arthaḥ \|\|37\|\|

**krama-sandarbhaḥ :** kāmānām iti tṛpty-arthānāṁ karaṇe ṣaṣṭhī ceti
vārtikāt \|\|37\|\|

**viśvanāthaḥ :** kāmānām iti \| nāgnis tṛpyati kāṣṭhānām itivat ṣaṣṭhī
te duhitarīti bhaṅgyā tvaṁ śāpo'yaṁ tava duhitary api phalita iti
vyañjitam \| śukro'pi vimṛśya prasīdann uvāca---yatheṣṭaṁ jarā vayasā
yauvanena vyatyasyatāṁ vinimīyatām \|

nanu jarāṁ gṛhītvā vinimayena yauvanaṁ kaḥ khalu dāsyati ?
tatrāha---yo'bhidhāsyati yaḥ putrādikaḥ tvayi snehena abhito dhāsyati
jarāṁ sa dhārayiṣyati \| yad vā, tvam evaṁ vinimayaṁ sarvān jñāpaya teṣu
madhye yo'bhidhāsyati yauvanaṁ dattvā jarām eṣo'haṁ gṛhṇāmīti
vadiṣyatīty arthaḥ \|\|37\|\|

---o)0(o---

**\|\| 9.18.38 \|\|**

**iti labdha-vyavasthānaḥ putraṁ jyeṣṭham avocata \|**

**yado tāta pratīcchemāṁ jarāṁ dehi nijaṁ vayaḥ \|\|**

**śrīdharaḥ :** iti labdhaṁ vyavasthānaṁ jarāyā vyavasthitir yena saḥ
\|\|38\|\|

**krama-sandarbhaḥ :** itīti yugmakam \|\|38\|\|

**viśvanāthaḥ :***na vyākhyātam.*

---o)0(o---

**\|\| 9.18.39 \|\|**

**mātāmaha-kṛtāṁ vatsa na tṛpto viṣayeṣv aham \|**

**vayasā bhavadīyena raṁsye katipayāḥ samāḥ \|\|**

*na katamenāpi vyākhyātam.*

---o)0(o---

**\|\| 9.18.40 \|\|**

**śrī-yadur uvāca---**

**notsahe jarasā sthātum antarā prāptayā tava \|**

**aviditvā sukhaṁ grāmyaṁ vaitṛṣṇyaṁ naiti pūruṣaḥ \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** antarā yauvana-madhye eva \| kutaḥ aviditvety-ādi \|
ayam asyāśayo mama vidhitsita-bhagavad-bhakty-anukūlaṁ
viṣaya-**vaitṛṣṇyam** apekṣitaṁ vartate, tac ca bhoga-bāhulyaṁ vinā
prāyo na bhavet \| atra yadyapi kāla-vilambe sati tvaṁ svīyāṁ jarāṁ
gṛhītvā mad-yauvanaṁ dāsyasīti jānāmi \| tad api nirantarāya
hari-bhajanasyautkaṇṭhasya mama kāla-vilambasyāsahyatvāt pitur api
tavemām ājñāṁ pālayāmy atra yad bhavet, tad bhavatv iti \| ata eva yadoś
ca dharma-śīlasyeti rājñā daśame vakṣyate parama-dharmāpekṣayāpi tu
rājñā pālana-lakṣaṇa-dharmasya prākṛtasya sanakādibhir iva tena tyāgād,
yata eva santuṣyaṁs tad-vaṁśe bhagavān svayam avatatāra \| yadoḥ
priyasyānvavāya \[bhā.pu. 1.8.32\] iti kuntī-stutiś ca \| yā
tūttara-śloke**'dharmajñā** iti śukoktiḥ \| sā tu turvasvādīn pratyeveti
\|\|40\|\|

---o)0(o---

**\|\| 9.18.41 \|\|**

**turvasuś coditaḥ pitrā druhyuś cānuś ca bhārata \|**

**pratyācakhyur adharmajñā hy anitye nitya-buddhayaḥ \|\|**

**śrīdharaḥ :** yato na dharma-jñāḥ anitye ca yauvane nitya-buddhayaḥ
\|\|41\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.18.42 \|\|**

**apṛcchat tanayaṁ pūruṁ vayasonaṁ guṇādhikam \|**

**na tvam agrajavad vatsa māṁ pratyākhyātum arhasi \|\|**

**śrīdharaḥ :** tvaṁ jarāṁ kiṁ grahīṣyasīty apṛcchat \| pratyākhyānaṁ mā
kṛthā ity āha---na tvam iti \|\|42\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.18.43 \|\|**

**śrī-pūrur uvāca---**

**ko nu loke manuṣyendra pitur ātma-kṛtaḥ pumān \|**

**pratikartuṁ kṣamo yasya prasādād vindate param \|\|**

**śrīdharaḥ :** ātma-kṛtaḥ sva-deha-kartuḥ praty upakāraṁ kartuṁ ko nu
kṣamaḥ \|\|43\|\|

**krama-sandarbhaḥ :** yasya prasādāt prasādena prāptāt manuṣya-dehāt
paraṁ parameśvaram api vindate labhate \| \[itihāsa-samuccaya-varṇita-\]
puṇḍarīkavad yasya prasādād eva vā \|\|43\|\|

**viśvanāthaḥ :** ātma-kṛtoḥ dehotpādayituḥ paraṁ svargādim \|\|43\|\|

---o)0(o---

**\|\| 9.18.44 \|\|**

**uttamaś cintitaṁ kuryāt prokta-kārī tu madhyamaḥ \|**

**adhamo'śraddhayā kuryād akartoccaritaṁ pituḥ \|\|**

**śrīdharaḥ :** tathāpi pitur yac cintitaṁ kuryāt sa uttamaḥ \| yas tu
prokta-kārī sa madhyamaḥ \| yas tv aśraddhayā kuryāt so'dhamaḥ \| akartā
pitur uccaritaṁ purīṣa-prāyaḥ \|\|44\|\|

**krama-sandarbhaḥ :** *na vyākhyātam.*

**viśvanāthaḥ :** tad api tavājñāṁ pālayann apy aham uttama-putro na
kintu madhyam evety āha---uttama iti \| **uccāritaṁ** mūtra-mala-sadṛśa
iti \|\|44\|\|

---o)0(o---

**\|\| 9.18.45 \|\|**

**iti pramuditaḥ pūruḥ pratyagṛhṇāj jarāṁ pituḥ \|**

**so'pi tad-vayasā kāmān yathāvaj jujuṣe nṛpa \|\|**

**śrīdharaḥ :** jujuṣe sevitavān \|\|45\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.18.46 \|\|**

**sapta-dvīpa-patiḥ saṁyak pitṛvat pālayan prajāḥ \|**

**yathopajoṣaṁ viṣayāñ jujuṣe'vyāhatendriyaḥ \|\|**

**śrīdharaḥ :** yathopajoṣaṁ yathā-prīti jujuṣe \|\|46\|\|

**krama-sandarbhaḥ :** *na vyākhyātam.*

**viśvanāthaḥ :** sapta-dvīpa-patiḥ bhāratavarṣa-vartino ye nava dvīpās
teṣām ādimāntimau dvīpau vinā ye sapta-saṅkhyā dvīpās teṣāṁ patir ity
eva vyākhyeyam agrima-grantha-vyākhyānurodhāt \| yathopajoṣaṁ
yathā-prīti \|\|46\|\|

---o)0(o---

**\|\| 9.18.47 \|\|**

**devayāny apy anudinaṁ mano-vāg-deha-vastubhiḥ \|**

**preyasaḥ paramāṁ prītim uvāha preyasī rahaḥ \|\|**

*na katamenāpi vyākhyātam.*

---o)0(o---

**\|\| 9.18.48 \|\|**

**ayajad yajña-puruṣaṁ kratubhir bhūri-dakṣiṇaiḥ \|**

**sarva-devamayaṁ devaṁ sarva-vedamayaṁ harim \|\|**

**śrīdharaḥ, viśvanāthaḥ :***na vyākhyātam.*

**krama-sandarbhaḥ :** ayajad iti \| sarve vedāḥ sarve devāś ca
sva-sva-kāraṇe śakti-rūpeṇa pracuratayā yatra, tam ity arthaḥ \|\|48\|\|

---o)0(o---

**\|\| 9.18.49 \|\|**

**yasminn idaṁ viracitaṁ vyomnīva jaladāvaliḥ \|**

**nāneva bhāti nābhāti svapna-māyā-manorathaḥ \|\|**

**śrīdharaḥ :** nāneva bhāti yāvad indriya-pravṛttiḥ \| tad uparame
nābhāti \| svapnam āyābhyāṁ sahito mano-ratha ivety arthaḥ \|\|49\|\|

**krama-sandarbhaḥ :** idaṁ jagat yasminn eva sarvāśraye viracitaṁ,
yenaiva sṛṣṭaṁ sthitau nāneva bhāti, na tu nānaiva kāraṇa-rūpeṇaikyāt,
pralaye tu tatraiva kāraṇa-rūpeṇa praviṣṭatvāt \| nābhāti bahir na
vyaktaṁ bhavati \| yathā jagat tathaiva svapno māyā-manorathaś cety
arthaḥ, sarvasyaiva tad-āśrayatvāt \| tatra sarvo'pi dvandvo
vibhāṣayaikavad bhavatīty eka-vacanaṁ samāhāratvenāvivakṣitatvāt na
klībatvaṁ ca, ūkālo'j-jhrasva-dīrgha-plutaḥ \[pā. 1.2.27\] itivat
\|\|49\|\|

**viśvanāthaḥ :** yasminn adhiṣṭhāne idaṁ jagan nāneva kāraṇa-rūpeṇa
tenaivaikyāt na tu vastuto nānety arthaḥ \| ata eva pralaye tatra
praviṣṭatvān nābhāti, na bahir vyaktībhavati svapna-māyā-manoratha ity
asthairye dṛṣṭānta-trayaṁ sarvo dvandvo vibhāṣayakavad bhavatīty
eka-vacanam \|\|49\|\|

---o)0(o---

**\|\| 9.18.50 \|\|**

**tam eva hṛdi vinyasya vāsudevaṁ guhāśayam \|**

**nārāyaṇam aṇīyāṁsaṁ nirāśīr ayajat prabhum \|\|**

**śrīdharaḥ :***na vyākhyātam.*

**caitanya-mata-mañjuṣā :** tam evety-ādi \| nārāyaṇaṁ guhāśayam
aṇīyāṁsaṁ brahma ca vinyasya viśeṣeṇa tyaktvā vāsudevaṁ prabhuṁ
śrī-kṛṣṇaṁ nirāśīḥ sann ayajad ity anvayaḥ \|\|50\|\|

**krama-sandarbhaḥ :** vāsudevaṁ sarvāvāsam \| evam api guhāśayaṁ
sarva-jñānāgocaram \| kiṁ ca, nārāyaṇaṁ sarva-jīva-pravartakaṁ, tathāpy
aṇīyāṁsaṁ durjñeyam \| tathā-bhūtam api bhaktyā hṛdi vinyasya manasy
āvirbhāvyāyajat \| prabhus tādṛśopāsanayā kramāt sāmarthyaṁ prāptaḥ \|
tādṛśatve hetum āha---nirāśīḥ niṣkāma iti \|\|50\|\|

**viśvanāthaḥ :** vāsudevam iti sarvatraivāsau vasatīty ataḥ
prayāsābhāvaḥ \| yato guhāyām antaḥkaraṇe śete, na cānya śayāna iva yato
nāraṁ jīva-samūham ayate jānāti \| na ca jīva-samūhas taṁ jānātīty āha
\| aṇīyāṁsaṁ durjñeyam \| sa ca bahir viṣaya-lampaṭo'pi yayātir na
manasā viṣaya-lampaṭa ity āha---nirāśīḥ prabhum iti dāsya-bhāvākāṅkṣī
\|\|50\|\|

---o)0(o---

**\|\| 9.18.51 \|\|**

**evaṁ varṣa-sahasrāṇi manaḥ-ṣaṣṭhair manaḥ-sukham \|**

**vidadhāno'pi nātṛpyat sārva-bhaumaḥ kad-indriyaiḥ \|\|**

**śrīdharaḥ :** manaḥ-sukhaṁ kāma-bhogam \| kadindriyaiḥ kutsitaiḥ parāṅ
mukhair indriyaiḥ \|\|51\|\|

**krama-sandarbhaḥ :** evam api jhaṭiti vairāgyotpattau pratibandham
āha---evam iti \|*\|*51\|\|

**viśvanāthaḥ :***na vyākhyātam.*

---o)0(o---

iti sārārtha-darśinyāṁ harṣiṇyāṁ bhakta-cetasām \|

navame'ṣṭādaśo'dhyāyaḥ saṅgataḥ saṅgataḥ satām \|\|\*\|\|

---o)0(o---

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ navama-skandhe
>
> yāyāte aṣṭādaśo'dhyāyaḥ \|

\|\| 9.18 \|\|

(9.19)

### athonaviṁśo'dhyāyaḥ

## yāyātaṁ nāma

**\|\| 9.19.1 \|\|**

**śrī-śuka uvāca---**

**sa ittham ācaran kāmān straiṇo'pahnavam ātmanaḥ \|**

**buddhvā priyāyai nirviṇṇo gāthām etām agāyata \|\|**

**śrīdharaḥ :**

ūnaviṁśe yayātiḥ svaṁ ceṣṭitaṁ nanv ajopamam \|

devayānīṁ samāśrāvya virakto muktim āptavān \|\|

bhukta-bhogām ajāṁ hāsyann ajavad vṛttam ātmanaḥ \|

viḍambayan priyām āha nirvedayitum ātmavān \|\|

kāmān ācarann upabhuñjānaḥ \| gāthām itihāsam \|\|1\|\|

**krama-sandarbhaḥ :** sa iti sārdhakam \|\|1\|\|

**viśvanāthaḥ :**

ūnaviṁśe cchāga-gāthā-varṇitaḥ sva-svarūpakaḥ \|

virajā prāpa kṛṣṇaṁ sa devayāny api sā tathā \|\|

kāmān ācarann upabhuñjānaḥ \| apahnavaṁ vañcanam \|\|1\|\|

---o)0(o---

**\|\| 9.19.2 \|\|**

**śṛṇu bhārgavy amūṁ gāthāṁ mad-vidhācaritāṁ bhuvi \|**

**dhīrā yasyānuśocanti vane grāma-nivāsinaḥ \|\|**

**śrīdharaḥ :** mad-vidhena mat-sadṛśenācaritām anuṣṭhitām \|
mad-vidhasyācaritaṁ yasyām iti vā \| yasya grāma-nivāsinaḥ kāmino
mad-vidhasyācaritaṁ vane sthitā \| dhīrāḥ śocanti tasya gāthāṁ śṛṇu
\|\|2\|\|

**krama-sandarbhaḥ :** *na vyākhyātam.*

**viśvanāthaḥ :** mad-vidhasyācaritaṁ yasyām tāṁ yasya grāma-nivāsino
mad-vidhasyācaritaṁ vane sthitā dhīrā anuśocantīti sahāse guṇībhūtābhyām
api padābhyām anvaya ārṣatvāt \|\|2\|\|

---o)0(o---

**\|\| 9.19.3 \|\|**

**basta eko vane kaścid vicinvan priyam ātmanaḥ \|**

**dadarśa kūpe patitāṁ sva-karma-vaśagām ajām \|\|**

**śrīdharaḥ :** ātmānam anulakṣyāha---basta iti \| priyām
anulakṣyāha---ajām iti \| vane saṁsāre \| priyaṁ viṣayam \|\|3\|\|

**krama-sandarbhaḥ :** *na vyākhyātam.*

**viśvanāthaḥ :** bastas chāgaḥ atiśayoktyā yayātiḥ vane saṁsāre priyaṁ
viṣaya-sukham ajāṁ devayānīm \|\|3\|\|

---o)0(o---

**\|\| 9.19.4 \|\|**

**tasyā uddharaṇopāyaṁ bastaḥ kāmī vicintayan \|**

**vyadhatta tīrtham uddhṛtya viṣāṇāgreṇa rodhasī \|\|**

**śrīdharaḥ :** rodhasi taṭe viṣāṇāgreṇa mṛdādikam uddhṛtya tīrthaṁ
nirgamāya mārgaṁ vyadhatta \|\|4\|\|

**krama-sandarbhaḥ :** *na vyākhyātam.*

**viśvanāthaḥ :** rodhasi taṭe viṣāṇāgreṇa mṛdādikam uddhṛtya tīrthaṁ
nirgama-mārgaṁ vyadhatta \|\|4\|\|

---o)0(o---

**\|\| 9.19.5 \|\|**

**sottīrya kūpāt suśroṇī tam eva cakame kila \|**

**tayā vṛtaṁ samudvīkṣya bahvyo'jāḥ kānta-kāminīḥ \|\|**

**śrīdharaḥ :** bahvya iti śarmiṣṭhā-pramukhāḥ kāmayām āsuḥ \| kāntām
prati kāminīḥ kāmavatyaḥ \|\|5\|\|

**krama-sandarbhaḥ :** *na vyākhyātam.*

**viśvanāthaḥ :** ajāḥ śarmiṣṭhādyāḥ kāntaṁ kāmayitum śīlaṁ yāsāṁ tāḥ
kānta-kāminyaḥ tam eva kāmayāmāsuḥ \|\|5\|\|

---o)0(o---

**\|\| 9.19.6 \|\|**

**pīvānaṁ śmaśrulaṁ preṣṭhaṁ mīḍhvāṁsaṁ yābha-kovidam \|**

**sa eko'javṛṣas tāsāṁ bahvīnāṁ rati-vardhanaḥ \|**

**reme kāma-graha-grasta ātmānaṁ nāvabudhyata \|\|**

**śrīdharaḥ :** pīvānaṁ puṣṭam \| śmaśrulaṁ śmaśru-bahulam,
rati-samartham ity arthaḥ \| mīḍhvāṁsaṁ retaḥ-sektāram \| yābhe kovidam
abhijñam \| ata eva preṣṭham \| nāvabudhyata nānv abudhyata \|\|6\|\|

**krama-sandarbhaḥ :** yābhe maithune kovidam \|

**viśvanāthaḥ :** mīḍhvāṁsaṁ retaḥ-sektāraṁ yābhe maithune kovidaṁ
paṇḍitam \|\|6\|\|

---o)0(o---

**\|\| 9.19.7 \|\|**

**tam eva preṣṭhatamayā ramamāṇam ajānyayā \|**

**vilokya kūpa-saṁvignā nāmṛṣyad basta-karma tat \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** anyayā ajayety āhitāgny-āditvāt para-nipātaḥ\|
kūpa-saṁvignā devayānī \|\|7\|\|

---o)0(o---

**\|\| 9.19.8 \|\|**

**taṁ durhṛdaṁ suhṛd-rūpaṁ kāminaṁ kṣaṇa-sauhṛdam \|**

**indriyārāmam utsṛjya svāminaṁ duḥkhitā yayau \|\|**

**śrīdharaḥ :** svāminam iti śukrābhiprāyeṇāha \|\|8\|\|

**krama-sandarbhaḥ :** *na vyākhyātam.*

**viśvanāthaḥ :** svāminam iti śukrābhiprāyeṇoktau
viruddha-mati-kṛd-doṣa ārṣatvāt soḍhavyaḥ\| svāminaiśvārye iti pāṇini
smaraṇāt svāmi-śabdo'pi na kevalaṁ pati-paryāyo dṛṣṭaḥ \| yad vā,
svāminaṁ taṁ yayātim utsṛjya yayau \|\|8\|\|

---o)0(o---

**\|\| 9.19.9 \|\|**

**so'pi cānugataḥ straiṇaḥ kṛpaṇas tāṁ prasāditum \|**

**kurvann iḍaviḍā-kāraṁ nāśaknot pathi sandhitum \|\|**

**śrīdharaḥ, viśvanāthaḥ :** iḍaviḍ-ākārām basta-jāti-śabdam \|
sandhituṁ prasādayitum \|\|9\|\|

**krama-sandarbhaḥ :** *na vyākhyātam.*

---o)0(o---

**\|\| 9.19.10 \|\|**

**tasya tatra dvijaḥ kaścid ajā-svāmy acchinad ruṣā \|**

**lambantaṁ vṛṣaṇaṁ bhūyaḥ sandadhe'rthāya yogavit \|\|**

**śrīdharaḥ :** vṛṣaṇam acchinaj jarayā saṁbhogāsamartham akarot \|
arthāya sva-putryāḥ kāmopabhogāya \| yogavid upāyajñaḥ \|
jarā-vyatyayena rati-śaktiṁ dadāv ity arthaḥ \|\|10\|\|

**krama-sandarbhaḥ :** *na vyākhyātam.*

**viśvanāthaḥ :** dvijaḥ śukrācāryaḥ \| ajā śukrasya strī, tasyā svāmī
sa eva vṛṣaṇam acchinat \| jarayā saṁbhogāsamartham akarot \| bhūyaḥ
prasannaḥ samarthāya kāma-bhogāya sandadhe vṛṣaṇaṁ yathā-sthitam akarod
jarā-vyatyayena yauvana-yuktaḥ cakāra \| yogavid upāyajñaḥ \|\|10\|\|

---o)0(o---

**\|\| 9.19.11 \|\|**

**sambaddha-vṛṣaṇaḥ so'pi hy ajayā kūpa-labdhayā \|**

**kālaṁ bahu-tithaṁ bhadre kāmair nādyāpi tuṣyati \|\|**

**śrīdharaḥ :** kūpa-labdhayā saha kāmaiḥ sevyamānair na tuṣyati
\|\|11\|\|

**krama-sandarbhaḥ :** *na vyākhyātam.*

**viśvanāthaḥ :** kūpa-labdhayā kāma-labdhayā pāṭha-dvayam \| bahutithaṁ
kālaṁ vyāpyāpi sevyamānair adyāpi na tuṣyati na tṛpyati \|\|11\|\|

---o)0(o---

**\|\| 9.19.12 \|\|**

**tathāhaṁ kṛpaṇaḥ subhru bhavatyāḥ prema-yantritaḥ \|**

**ātmānaṁ nābhijānāmi mohitas tava māyayā \|\|**

**śrīdharaḥ :***na vyākhyātam.*

**krama-sandarbhaḥ :** māyayā mohana-śaktyā \|\|12\|\|

**viśvanāthaḥ :** mohitas tava māyayeti mama jīvasya tvam eva
mūrtimaty-avidyeti bhāvaḥ \|\|12\|\|

---o)0(o---

**\|\| 9.19.13 \|\|**

**yat pṛthivyāṁ vrīhi-yavaṁ hiraṇyaṁ paśavaḥ striyaḥ \|**

**na duhyanti manaḥ-prītiṁ puṁsaḥ kāma-hatasya te \|\|**

**śrīdharaḥ :** nanu tarhi punar api bahavo viṣayāḥ sevyantām, tato
manasi prīte sati kāmopaśāntyā moho nivarteta ? iti cet, tatrāha---yad
iti dvābhyām \| na duhyanti na pūrayanti \|\|13\|\|

**krama-sandarbhaḥ :** *na vyākhyātam.*

**viśvanāthaḥ :** nanu tvaṁ samrāṭ pūrṇa-kāmo'si viṣayānandātmānaṁ
ramayatas tava katham etāvad dainyaṁ sambhavet ? tatrāha---yad iti \| na
duhyanti na pūrayanti kāmahatasyeti kāma-hatatvam evāpūrṇa-kāmatve
kāraṇam iti bhāvaḥ \|\|13\|\|

---o)0(o---

**\|\| 9.19.14 \|\|**

**na jātu kāmaḥ kāmānām upabhogena śāṁyati \|**

**haviṣā kṛṣṇa-vartmeva bhūya evābhivardhate \|\|**

**śrīdharaḥ :** haviṣā ghṛtena kṛṣṇa-vartmāgnir iva \|\|14\|\|

**krama-sandarbhaḥ :** *na vyākhyātam.*

**viśvanāthaḥ :** nanu yāvāṁs te kāmas tāvān eva tato'py adhika-pramāṇo
vā viṣaya upabhujyatāṁ mahā-sampannasya tava
srak-candana-vanitādi-viṣayāṇāṁ kim alpatvam ity ata āha---na jātv iti
\| kṛṣṇavartmā agniḥ \| tasmād aśānta-kāmasya sadā duḥkham evety ataḥ
śānta-kāma eva sukhīti bhāvaḥ \|\|14\|\|

---o)0(o---

**\|\| 9.19.15 \|\|**

**yadā na kurute bhāvaṁ sarva-bhūteṣv amaṅgalam \|**

**sama-dṛṣṭes tadā puṁsaḥ sarvāḥ sukhamayā diśaḥ \|\|**

**śrīdharaḥ :** tarhi kadā kenopāyena vā manasaḥ saṁpūrṇā prītiḥ syād
yayā kāmopaśamaḥ syāt ? ity ata āha---yadeti ṣaḍbhiḥ, amaṅgalaṁ bhāvaṁ
rāga-dveṣādi-vaiṣamyam \|\|15\|\|

**krama-sandarbhaḥ :** *na vyākhyātam.*

**viśvanāthaḥ :** śānta-kāmasyāsādhāraṇaṁ lakṣaṇam āha---yadeti \|
sarva-bhūteṣu sva-dveṣṭṛṣv api amaṅgalaṁ dveṣaṁ na kuruta iti
sva-sammānādi-kāma-sattve evāvamānādi-kartari dveṣaḥ sambhaved iti
bhāvaḥ \| sama-dṛṣṭeḥ vyavahārika-nindā stuty-ādiṣu tulya-buddheḥ
sukha-mayāḥ sukha-mayyaḥ \|\|15\|\|

---o)0(o---

**\|\| 9.19.16 \|\|**

**yā dustyajā durmatibhir jīryato yā na jīryate \|**

**tāṁ tṛṣṇāṁ duḥkha-nivahāṁ śarma-kāmo drutaṁ tyajet \|\|**

**śrīdharaḥ :** duḥkhāni nitarāṁ vahatīti tathā tām \|\|16\|\|

**krama-sandarbhaḥ :** *na vyākhyātam.*

**viśvanāthaḥ :** sarva-saṁhartā kālo'pi kāmanāyāḥ saṁhāre na hetur ity
āha---yeti \| yad vā, durupaśamāyā api kāmanāyā upaśame sādhanam
āha---yeti jīryato jarāṁ prāpnuvato'pi lokasya śarma-kāmaḥ sva-śatrūṇām
api yo maṅgalaṁ kāmayate saḥ \|\|16\|\|

---o)0(o---

**\|\| 9.19.17 \|\|**

**mātrā svasrā duhitrā vā nāviviktāsano bhavet \|**

**balavān indriya-grāmo vidvāṁsam api karṣati \|\|**

**śrīdharaḥ :** strī-sannidhānaṁ tu sarvathā tyājyam ity āha---mātreti
\| aviviktaṁ saṅkīrṇam āsanaṁ yasya saḥ \| karṣaty ākarṣati \|\|17\|\|

**krama-sandarbhaḥ :** *na vyākhyātam.*

**viśvanāthaḥ :** kiṁ ca,strī-viṣayaḥ kāmas tu sadācāreṇaiva śāmyatīti
sadācāraṁ darśayati mātreti aviviktam apṛthag-bhūtam āsanaṁ yasya saḥ \|
vidvāṁsam apy ākarṣati \|\|17\|\|

---o)0(o---

**\|\| 9.19.18 \|\|**

**pūrṇaṁ varṣa-sahasraṁ me viṣayān sevato'sakṛt \|**

**tathāpi cānusavanaṁ tṛṣṇā teṣūpajāyate \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** viṣayābhiniveśasya kāla-durjayatve'ham eva dṛṣṭānta
ity āha---pūrṇam iti \|\|18\|\|

---o)0(o---

**\|\| 9.19.19 \|\|**

**tasmād etām ahaṁ tyaktvā brahmaṇy adhyāya mānasam \|**

**nirdvandvo nirahaṅkāraś cariṣyāmi mṛgaiḥ saha \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** nanu tarhi kasmāt tasyā upaśamas tatra
bhagavad-rūpa-guṇādau mano nidhānād ity āha---mānasam ādhāyeti
nirākārasya dhyānaṁ na sambhavatīti sākāre brahmaṇīty arthaḥ \|
bhāgavatīṁ gatiṁ lebhe ity agretanokteś ca \| mṛgaiḥ saheti etāvantaṁ
kālaṁ bhavatyāḥ krīḍā-mṛgaḥ san gṛhāṅgane nṛtyam akaravam ataḥ paraṁ tu
vane mṛgaiḥ kṛṣṇasāraiḥ sahaivaṁ kṛṣṇa-līlā-magno nartiṣyāmīti bhāvaḥ
\|\|19\|\|

---o)0(o---

**\|\| 9.19.20 \|\|**

**dṛṣṭaṁ śrutam asad buddhvā nānudhyāyen na sandiśet \|**

**saṁsṛtiṁ cātma-nāśaṁ ca tatra vidvān sa ātma-dṛk \|\|**

**śrīdharaḥ :** nanu tṛṣṇā-tyāgasyāti-duṣkaratvāt kathaṁ brahmaṇi manasa
ādhānaṁ syāt tatrāha---dṛṣṭam iti \| yo nānudhyāyen na saṁviśenna
copabhuñjīta \| tatra dṛṣṭa-śrutayor anudhyānādau sa ātma-dṛk bhavati
\|\|20\|\|

**krama-sandarbhaḥ :** *na vyākhyātam.*

**viśvanāthaḥ :** tattva-vicāreṇāpi viṣaya-dhyānaṁ tyaktuṁ
bhagavad-dhyāna-paripāke saty eva śaknuyād ity āha---dṛṣṭam iti \| ya
ātma-dṛk dhyānenātmānaṁ bhagavantaṁ paśyati sa evaṁ dṛṣṭaṁ śrutaṁ ca
viṣaya-sukham asad asādhutvād arocakaṁ buddhyā na punaḥ punar dhyāyed na
copabhuñjīta \| kiṁ ca, tatra dṛṣṭa-śruta-dhyāne eva saṁsṛtim ātma-nāśam
ātma-ghātaṁ ca vidvān jānan \|\|20\|\|

---o)0(o---

**\|\| 9.19.21-22 \|\|**

**ity uktvā nāhuṣo jāyāṁ tadīyaṁ pūrave vayaḥ \|**

**dattvā sva-jarasaṁ tasmād ādade vigata-spṛhaḥ \|\|**

**diśi dakṣiṇa-pūrvasyāṁ druhyuṁ dakṣiṇato yadum \|**

**pratīcyāṁ turvasuṁ cakra udīcyām anum īśvaram \|\|**

*na katamenāpi vyākhyātam.*

---o)0(o---

**\|\| 9.19.23 \|\|**

**bhū-maṇḍalasya sarvasya pūrum arhattamaṁ viśām \|**

**abhiṣicyāgrajāṁs tasya vaśe sthāpya vanaṁ yayau \|\|**

**śrīdharaḥ :** tasya pūror vaṁśe sthāpayitvā \|\|23\|\|

**krama-sandarbhaḥ :** *na vyākhyātam.*

**viśvanāthaḥ :** viśāṁ sarva-bhū-maṇḍala-sambandhi-dhanānām arhattamam
atiśayenārhatīti tam \|\|23\|\|

---o)0(o---

**\|\| 9.19.24 \|\|**

**āsevitaṁ varṣa-pūgān ṣaḍ-vargaṁ viṣayeṣu saḥ \|**

**kṣaṇena mumuce nīḍaṁ jāta-pakṣa iva dvijaḥ \|\|**

**śrīdharaḥ :** viṣayeṣu śabdādiṣv āsevitaṁ ṣaḍ-vargaṁ
ṣaḍ-indriya-sukhaṁ mumuce tatyāja \| yad vā, viṣayeṣv āsevitaṁ sevāṁ
kāritaṁ ṣaṇṇām indriyāṇāṁ vargaṁ mumuce upaikṣatety arthaḥ \|\|24\|\|

**krama-sandarbhaḥ :** *na vyākhyātam.*

**viśvanāthaḥ :** varṣa-pūgān api vyāpya viṣayeṣu ā samyak sevitam
āsaktir yasya tayābhāvam api ṣaḍ indriya-vargaṁ kṣaṇenaiva mumuce
upaikṣata indriyādhīno na babhūvety arthaḥ \| nīḍaṁ mumuce nīḍādhīno
yathā na bhavatīty arthaḥ \|\|24\|\|

---o)0(o---

**\|\| 9.19.25 \|\|**

**sa tatra nirmukta-samasta-saṅga ātmānubhūtyā vidhuta-triliṅgaḥ \|**

**pare'male brahmaṇi vāsudeve lebhe gatiṁ bhāgavatīṁ pratītaḥ \|\|**

**śrīdharaḥ :** vidhutaṁ nirastaṁ tri-guṇātmakaṁ liṅgaṁ yena \| pratītaḥ
prakhyātaḥ \|\|25\|\|

**krama-sandarbhaḥ :** *na vyākhyātam.*

**viśvanāthaḥ :** vidhūtaṁ triguṇātmakaṁ liṅgaṁ yena saḥ \| bhāgavatīṁ
bhagavad-dhāmni premavat pārṣadatvaṁ pratītaḥ khyātaḥ \|\|25\|\|

---o)0(o---

**\|\| 9.19.26 \|\|**

**śrutvā gāthāṁ devayānī mene prastobham ātmanaḥ \|**

**strī-puṁsoḥ sneha-vaiklavyāt parihāsam iveritam \|\|**

**śrīdharaḥ :** prastobham evāha---parihāsam iveti \| yad vā, prastobhaṁ
nivṛtti-mārge protsāhanaṁ mene \|\|26\|\|

**krama-sandarbhaḥ :** śrutveti \| taiḥ tatra prathama-pakṣe parihāsam
iveritam apy ātmanaḥ prastobham upālambham eva mene \| tatra
hetuḥ---strī-puṁsayor yat snehas tatra yad vaiklavyaṁ glānis
tad-bhāvanayety arthaḥ \| dvitīyaṁ pakṣe'py evam eva iti \|\|26\|\|

**viśvanāthaḥ :** gāthāṁ chāgetihāsam ātmanaḥ svasya prastobham
upālambhanam eva vastuto mene sneha-vaiklavyād eva hetoḥ strī-puṁsoḥ
parihāsa-tulyam uktam tena \| he devayāni ! mayā yat tvaṁ kṛpayā
pānīya-kūpād uddhṛtābhūḥ \| tat pariśodhanaṁ tvayā samyak kṛtaṁ yad aham
etāvantaṁ kālaṁ viṣaya-mahāndha-kūpe[^51] nipatita iti mati-patir
yayātir yām avocad iti devayānī jānāti smeti \|\|26\|\|

---o)0(o---

**\|\| 9.19.27-28 \|\|**

**sā sannivāsaṁ suhṛdāṁ prapāyām iva gacchatām \|**

**vijñāyeśvara-tantrāṇāṁ māyā-viracitaṁ prabhoḥ \|\|**

**sarvatra saṅgam utsṛjya svapnaupamyena bhārgavī \|**

**kṛṣṇe manaḥ samāveśya vyadhunol liṅgam ātmanaḥ \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** prabhor hareḥ \|\|28\|\|

---o)0(o---

**\|\| 9.19.29 \|\|**

**namas tubhyaṁ bhagavate vāsudevāya vedhase \|**

**sarva-bhūtādhivāsāya śāntāya bṛhate namaḥ \|\|**

**śrīdharaḥ :** kathaṁ samāveśya ? tad āha---nama iti \| namanādibhiḥ
samāveśyety arthaḥ \| śuko vā namaskaroti \|\|29\|\|

**krama-sandarbhaḥ :** *na vyākhyātam.*

**viśvanāthaḥ :** kena sādhanena kṛṣṇe mana āveśitam iti cen
namaskāra-dhyāna-kīrtanādibhir ity āha---nama iti \| atra yadā ambarīṣaḥ
sapta-dvīpādhipatiś cakravartī babhūva, tadaiva yayātis
tan-maṇḍalādhyakṣaḥ prāyo bhāratvarṣa-bhūpatir[^52] ity avasīyate \|
brahma marīci-kaśyapa-vivasvat-śrāddhadeva-nabhaga-nābhāgāmbarīṣās tathā
brahmātri-candra-budha-purūrava-āyu-nahuṣa-yayātaya iti brahmāṇas tayor
aṣṭama-puruṣatvāt \| ata evāmbarīṣa-saṅga-prabhāvād eva
tādṛśa-viṣaya-lampaṭasyāpi yayātes tādṛśī bhaktir yayāteś ca saṅgād
devayānyāś ca \|

kiṁ ca, evam eva sūrya-vaṁśa-candra-vaṁśayor yugapat pravṛttayor yadā
sūrya-vaṁśyaḥ sapta-dvīpādhipatiś cakravartī syāt, tadā candravaṁśyas
tan-maṇḍalādhyakṣo rājā, yadā candravaṁśyaś cakravartī, tadā
sūrya-vaṁśyo rājety ubhaya-vaṁśyānāṁ vyavasthayā cakravartītyva-rājatve
jñeye \|\|29\|\|

---o)0(o---

iti sārārtha-darśinyāṁ harṣiṇyāṁ bhakta-cetasām \|

ekonaviṁśo navame saṅgataḥ saṅgataḥ satām \|\|

> iti śrīmad-bhāgavate mahā-purāṇe brahma-sūtra-bhāṣye
>
> pāramahaṁsyaṁ saṁhitāyāṁ vaiyāsikyāṁ navama-skandhe
>
> yāyātaṁ nāma
>
> ekonaviṁśo'dhyāyaḥ \|

\|\| 9.19 \|\|

(9.20)

### atha viṁśo'dhyāyaḥ 

## puru-vaṁśa-kīrtanaṁ nāma

**\|\| 9.20.1 \|\|**

**śrī-bādarāyaṇir uvāca---**

**pūror vaṁśaṁ pravakṣyāmi yatra jāto'si bhārata \|**

**yatra rājarṣayo vaṁśyā brahma-vaṁśyāś ca jajñire \|\|**

**śrīdharaḥ :**

viṁśe pitṛ-prasādāpta-rājāsanamahonnateḥ \|

pūror vaṁśe hi dauṣyanter bharatasyeryate yaśaḥ \|\|1\|\|

**krama-sandarbhaḥ :** *na vyākhyātam.*

**viśvanāthaḥ :**

puru-vaṁśe'tra dauṣmanter bharatasya kathānvitam \|

śākuntalam upākhyānaṁ viṁśo'dhyāye'tra varṇyate \|\|1\|\|

brahma-vaṁśyāś ca brāhmaṇa-vaṁśodbhūtāś ca \|\|1\|\|

---o)0(o---

**\|\| 9.20.2 \|\|**

**janamejayo hy abhūt pūroḥ pracinvāṁs tat-sutas tataḥ \|**

**pravīro'tha manusyur vai tasmāc cārupado'bhavat \|\|**

*na katamenāpi vyākhyātam.*

---o)0(o---

**\|\| 9.20.3 \|\|**

**tasya sudyur abhūt putras tasmād bahugavas tataḥ \|**

**saṁyātis tasyāhaṁyātī raudrāśvas tat-sutaḥ smṛtaḥ \|\|**

**śrīdharaḥ :** tat sutaḥ ahaṁ yāteḥ sutaḥ \|\|3\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.20.4-5 \|\|**

**ṛteyus tasya kakṣeyuḥ sthaṇḍileyuḥ kṛteyukaḥ \|**

**jaleyuḥ sannateyuś ca dharma-satya-vrateyavaḥ \|\|**

**daśaite'psarasaḥ putrā vaneyuś cāvamaḥ smṛtaḥ \|**

**ghṛtācyām indriyāṇīva mukhyasya jagad-ātmanaḥ \|\|**

**śrīdharaḥ :** dharmeyuś ca satyeyuś ca vrateyuś ca
dharma-satya-vrateyavaḥ \| vaneyuś cāvamaḥ smṛtaḥ \| evaṁ daśaite
ṛteyu-pramukhās tasya raudrāśvasya ghṛtācyām apsarasi putrā jātāḥ \|
apsarasa iti ṣaṣṭhī saptamy arthe \| vaśa-vartitve
dṛṣṭāntaḥ---jagad-ātmano jagata ātma-bhūtasya mukhyasya
prāṇasyendriyāṇīva \|\|4-5\|\|

**krama-sandarbhaḥ :** *na vyākhyātam.*

**viśvanāthaḥ :** tasya raudrāśvasya ṛteyu-prabhṛtayo daśa-putrāḥ
dharma-satyavrateyavaḥ, dharmeyuḥ, satyeyuḥ,m vrateyuḥ avamaḥ, kaniṣṭho
daśama ity arthaḥ \| apsarasa iti saptamy-arthe ṣaṣṭhī \| jīvasya
daśendriyāṇīva \|\|4-5\|\|

---o)0(o---

**\|\| 9.20.6-7 \|\|**

**ṛteyo rantināvo'bhūt trayas tasyātmajā nṛpa \|**

**sumatir dhruvo'pratirathaḥ kaṇvo'pratirathātmajaḥ \|\|**

**tasya medhātithis tasmāt praskannādyā dvijātayaḥ \|**

**putro'bhūt sumate rebhir duṣmantas tat-suto mataḥ \|\|**

*na katamenāpi vyākhyātam.*

---o)0(o---

**\|\| 9.20.8 \|\|**

**duṣmanto mṛgayāṁ yātaḥ kaṇvāśrama-padaṁ gataḥ \|**

**tatrāsīnāṁ sva-prabhayā maṇḍayantīṁ ramām iva \|\|**

**śrīdharaḥ :** duṣyantasya śakuntalāyāṁ bharataḥ putro'bhavad iti
kathā-dvāreṇāha---duṣyanto mṛgayām iti pañcadaśabhiḥ, tam āśramaṁ
maṇḍayantīm \|\|8\|\|

**krama-sandarbhaḥ, viśvanāthaḥ :***na vyākhyātam.*

---o)0(o---

**\|\| 9.20.9 \|\|**

**vilokya sadyo mumuhe deva-māyām iva striyam \|**

**babhāṣe tāṁ varārohāṁ bhaṭaiḥ katipayair vṛtaḥ \|\|**

**śrīdharaḥ :** striyaṁ vilokya mumuhe'muhyat \|\|9\|\|

**krama-sandarbhaḥ, viśvanāthaḥ :***na vyākhyātam.*

---o)0(o---

**\|\| 9.20.10 \|\|**

**tad-darśana-pramuditaḥ sannivṛtta-pariśramaḥ \|**

**papraccha kāma-santaptaḥ prahasañ ślakṣṇayā girā \|\|**

**śrīdharaḥ :** tasyā darśanena pramudito'ta eva sannivṛttaḥ pariśramo
yasya \|\|10\|\|

**krama-sandarbhaḥ, viśvanāthaḥ :***na vyākhyātam.*

---o)0(o---

**\|\| 9.20.11 \|\|**

**kā tvaṁ kamala-patrākṣi kasyāsi hṛdayaṅ-game \|**

**kiṁ svic cikīrṣitaṁ tatra bhavatyā nirjane vane \|\|**

*na katamenāpi vyākhyātam.*

---o)0(o---

**\|\| 9.20.12 \|\|**

**vyaktaṁ rājanya-tanayāṁ vedmy ahaṁ tvāṁ sumadhyame \|**

**na hi cetaḥ pauravāṇām adharme ramate kvacit \|\|**

**śrīdharaḥ :** pauravāṇāṁ ceto na hy adharme ramate \| ato mac-cetasas
tvayi ramaṇād evāhaṁ tvāṁ rājanya-tanayāṁ vedmi \|\|12\|\|

**krama-sandarbhaḥ :** *na vyākhyātam.*

**viśvanāthaḥ :** vedmīti tvayi mac-cetasaḥ
sa-lobhatvānyathānupapattyeti bhāvaḥ \|\|12\|\|

---o)0(o---

**\|\| 9.20.13 \|\|**

**śrī-śakuntalovāca---**

**viśvāmitrātmajaivāhaṁ tyaktā menakayā vane \|**

**vedaitad bhagavān kaṇvo vīra kiṁ karavāma te \|\|**

**śrīdharaḥ :** viśvāmitrasyātmajāhaṁ menakāyāṁ jātā tayā ca svargaṁ
gacchantyātra tyaktā, ato rāja-kanyaivāham ity arthaḥ \|\|13\|\|

**krama-sandarbhaḥ :** viśvāmitrasya kṣatriyatvāvasthāyām ātmajety
arthaḥ \|\|13\|\|

**viśvanāthaḥ :** vedeti kaṇvasya mukhān mayedaṁ śrutam \| ahaṁ tu
mātā-pitarau na paricinomīti bhāvaḥ \|\|13\|\|

---o)0(o---

**\|\| 9.20.14 \|\|**

**āsyatāṁ hy aravindākṣa gṛhyatām arhaṇaṁ ca naḥ \|**

**bhujyatāṁ santi nīvārā uṣyatāṁ yadi rocate \|\|**

*na katamenāpi vyākhyātam.*

---o)0(o---

**\|\| 9.20.15 \|\|**

**śrī-duṣmanta uvāca---**

**upapannam idaṁ subhru jātāyāḥ kuśikānvaye \|**

**svayaṁ hi vṛṇute rājñāṁ kanyakāḥ sadṛśaṁ varam \|\|**

**śrīdharaḥ :** kiṁ karavāmety-ādi-vākyāt tad abhiprāyaṁ
jñātvāha---upapannam iti \|\|15\|\|

**krama-sandarbhaḥ :** *na vyākhyātam.*

**viśvanāthaḥ :** kiṁ karavāmety-ādi-vākyais tasyāpi mamaḥ svasminn
abhirataṁ jñātvāha---upapannam iti \|\|15\|\|

---o)0(o---

**\|\| 9.20.16 \|\|**

**om ity ukte yathā-dharmam upayeme śakuntalām \|**

**gāndharva-vidhinā rājā deśa-kāla-vidhānavit \|\|**

**śrīdharaḥ :** gāndharva-vidhinā mithaḥ samaya-pūrvakeṇa \|\|16\|\|

**krama-sandarbhaḥ :** *na vyākhyātam.*

**viśvanāthaḥ :** om iti śakuntalayā maune naivokte satīty arthaḥ
\|\|16\|\|

---o)0(o---

**\|\| 9.20.17-19 \|\|**

**amogha-vīryo rājarṣir mahiṣyāṁ vīryam ādadhe \|**

**śvo-bhūte sva-puraṁ yātaḥ kālenāsūta sā sutam \|\|**

**kaṇvaḥ kumārasya vane cakre samucitāḥ kriyāḥ \|**

**baddhvā mṛgendraṁ tarasā krīḍati sma sa bālakaḥ \|\|**

**taṁ duratyaya-vikrāntam ādāya pramadottamā \|**

**harer aṁśāṁśa-sambhūtaṁ bhartur antikam āgamat \|\|**

**śrīdharaḥ :** duratyayaṁ vikrāntaṁ vikramaṇaṁ yasya \|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.20.20 \|\|**

**yadā na jagṛhe rājā bhāryā-putrāv aninditau \|**

**śṛṇvatāṁ sarva-bhūtānāṁ khe vāg āhāśarīriṇī \|\|**

**śrīdharaḥ :***na vyākhyātam.*

**krama-sandarbhaḥ :** viśvāmitrasya kṣatriyatvāvasthāyām ātmajety
arthaḥ \|\|20\|\|

**viśvanāthaḥ :** na jagṛhe loka-pravāda-bhayān na jagrāha \|\|20\|\|

---o)0(o---

**\|\| 9.20.21 \|\|**

**mātā bhastrā pituḥ putro yena jātaḥ sa eva saḥ \|**

**bharasva putraṁ duṣmanta māvamaṁsthāḥ śakuntalām \|\|**

**śrīdharaḥ :** bhastrā carma-pātraṁ tadvan mātā ādhāra-mātram \| pitur
eva tu putraḥ \| tatra hetuḥ---yeneti \| ātmā vai putra-nāmāsi \[kau.u.
2.11\] iti śruteḥ \| bharasva puṣāṇa \| anena bharata-nāma niruktam
\|\|21\|\|

**krama-sandarbhaḥ :** *na vyākhyātam.*

**viśvanāthaḥ :** bhastrā carma-pātraṁ tadvad eva mātā ādhāra-pātram \|
pitur eva tu putraḥ \| ātmā vai putra-nāmāsi \[kau.u. 2.11\] iti śruteḥ
\| bharasva aṅgīkuru, anenaiva bharata-nāma-niruktiḥ \|\|21\|\|

---o)0(o---

**\|\| 9.20.22 \|\|**

**reto-dhāḥ putro nayati naradeva yama-kṣayāt \|**

**tvaṁ cāsya dhātā garbhasya satyam āha śakuntalā \|\|**

**śrīdharaḥ :** kiṁ ca, reto-dhā retaḥ-sektā vaṁśa-kṛt putro yama-kṣayāt
pitaraṁ nayati tārayati \| tathā ca śrutiḥ---

> puṁ-nāmno narakād yasmāt pitaraṁ trāyate sutaḥ \|
>
> tasmāt putra iti proktaḥ svayam eva svayaṁbhuvā \|\| iti \|

pāṭhāntare mātā-pitroḥ putraṁ prati vivāde yam akṣayād dharma-nirṇetur
yamasya sabhāyāḥ sakāśād reto-dhā retaḥ-sektā pitaiva dharmeṇa vijitya
putraṁ nayati, na tu mātety arthaḥ \| tataś ca bhāryā-putrau svīkṛtavān
iti jñeyam \|\|22\|\|

**krama-sandarbhaḥ :** *na vyākhyātam.*

**viśvanāthaḥ :** reto-dhā retaḥ-sektāraṁ śakṛd ity arthaḥ \| yad vā,
pitū retaḥ sva-dehopādānatvena dhatta ity aurasaḥ putra ity arthaḥ \|
yama-kṣayāt yamālayāt pitaraṁ nayati tārayati \| tathā ca śrutiḥ---

> puṁ-nāmno narakād yasmāt pitaraṁ trāyate sutaḥ \|
>
> tasmāt putra iti proktaḥ svayam eva svayaṁbhuvā \|\| iti \|

dvitīyānta-pāṭhe putra-prāpty-arthaṁ mātā-pitror vivāde yama-kṣayāt
dharma-nirṇetur yamasya sthānāt retodhā retaḥ-sektā pitaiva dharmeṇa
vijitya putraṁ nayati, na tu mātety arthaḥ \| tataś ca bhāryā-putrau
svīkṛtavān iti jñeyam \|\|22\|\|

---o)0(o---

**\|\| 9.20.23 \|\|**

**pitary uparate so'pi cakravartī mahā-yaśāḥ \|**

**mahimā gīyate tasya harer aṁśa-bhuvo bhuvi \|\|**

**śrīdharaḥ :** cakravartī babhūveti śeṣaḥ \| tasya mahimā gīyate---tad
apy ete ślokā abhigītāḥ ity-ādi bahv-ṛc aśrutyā harer aṁśa-bhuvo'ṁśāj
jātasya \|\|23\|\|

**krama-sandarbhaḥ :** *na vyākhyātam.*

**viśvanāthaḥ :** cakravartī babhūva \|\|23\|\|

---o)0(o---

**\|\| 9.20.24 \|\|**

**cakraṁ dakṣiṇa-haste'sya padma-kośo'sya pādayoḥ \|**

**īje mahābhiṣekeṇa so'bhiṣikto'dhirāḍ vibhuḥ \|\|**

**śrīdharaḥ :** tatra liṅgam āha---cakram iti \|\|24\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.20.25 \|\|**

**pañca-pañcāśatā medhyair gaṅgāyām anu vājibhiḥ \|**

**māmateyaṁ purodhāya yamunām anu ca prabhuḥ \|\|**

**śrīdharaḥ :** gaṅgāyām anulomaṁ pañca-pañcāśatā vājibhir īje \|
purodhāya purohitaṁ kṛtvā \| yamunāyām anu ca yamunāyāś cānulomam
\|\|25\|\|

**krama-sandarbhaḥ :** *na vyākhyātam.*

**viśvanāthaḥ :** vājibhir aśvamedhaiḥ \| mamatāyāḥ putraṁ purodhāya
purohitaṁ kṛtvā aśvān babandha yathārtham ity arthaḥ \|\|25\|\|

---o)0(o---

**\|\| 9.20.26 \|\|**

**aṣṭa-saptati-medhyāśvān babandha pradadad vasu \|**

**bharatasya hi dauṣmanter agniḥ sācī-guṇe citaḥ \|**

**sahasraṁ badvaśo**[^53] **yasmin brāhmaṇā gā vibhejire \|\|**

**śrīdharaḥ :** aṣṭādhika-saptati-medhyān aśvān vavandha \| kiṁ kurvan ?
vasu dhanaṁ prakarṣeṇa dadata \| sācī-guṇe prakṛṣṭa-guṇavati deśe'gniś
cito'bhūt \| yasminn agni deśe vā sahasraṁ brāhmaṇā bharatena
bhūridānena dattā gāḥ badvaśaḥ pratyekaṁ badvaṁ badvaṁ vibhejire
vibhajya jagṛhuḥ \| caturaśīty adhikais trayodaśa-sahasrair ekaṁ badvaṁ
bhavati \| tathā hi---

> hiraṇyena parīvṛtān kṛṣṇāñchukladato mṛgān \|
>
> maṣṇāre bharato'dadāc chataṁ badvāni sapta ca \|\|

iti śruty-uktāni saptādhika-śataṁ badvāni śrī-śukenottara-śloke
caturdaśa-lakṣatvena saṅgṛhītāni---adāt karmaṇi maṣṇāre niyutāni
caturdaśa iti \|

evaṁ caturdaśa-lakṣaṇāṁ saptādhika-śata-bhāgo badvam ity uktam \| iyaṁ
ca badva-saṅkhyā ślokena saṅgṛhyate---

> caturdaśānāṁ lakṣāṇāṁ saptādhika-śatāṁśakaḥ \|
>
> badvaṁ caturaśīty agra-sahasrāṇi trayodaśa \|\|26\|\|

**krama-sandarbhaḥ :** aśvān babandha yajñārtham iti śeṣaḥ \|\|26\|\|

**viśvanāthaḥ :** sācī-guṇe prakṛṣṭa-guṇavati deśe'gniś cito'bhavat \|
yasminn agni-cayane karmaṇi sahasra-saṅkhyā brāhmaṇā pratyekaṁ baddhaṁ
baddhaṁ caturaśīty-adhika-trayodaśa-sahasrāṇi gā vibhejire prāpuḥ \|
baddhaṁ caturaśīty-agra-sahasrāṇi trayodaśa \|\|26\|\|

---o)0(o---

**\|\| 9.20.27 \|\|**

**trayas-triṁśac-chataṁ hy aśvān baddhvā vismāpayan nṛpān \|**

**dauṣmantir atyagān māyāṁ devānāṁ gurum āyayau \|\|**

**śrīdharaḥ :** devānām api māyāṁ vaibhavam \| atyagād atyaśeta \| yato
guruṁ pujyaṁ harim āyayau prāptaḥ, tad aṁśa-bhavatvāt \| "māyāvattaraḥ"
iti pāṭhe hrasvaḥ śruty-anusāreṇa \| māyāvatāṁ śreṣṭho harir evāsāv ity
arthaḥ \|\|27\|\|

**krama-sandarbhaḥ :** *na vyākhyātam.*

**viśvanāthaḥ :** devānām api māyāṁ vaibhavam \| atyagād atyaśeta \|
yato guruṁ jagad-guruṁ hariṁ yayau prāptaḥ \| "mayavattaraḥ" iti pāṭhe
māyā-vaibhavaṁ tadvatāṁ śreṣṭhaḥ harer aṁśatvāt \|\|27\|\|

---o)0(o---

**\|\| 9.20.28 \|\|**

**mṛgān chukla-dataḥ kṛṣṇān hiraṇyena parīvṛtān \|**

**adāt karmaṇi maṣṇāre niyutāni caturdaśa \|\|**

**śrīdharaḥ :** mṛgān śreṣṭha-gajān \| bhadra-mandra-mṛgādayo
gaja-jāti-bhedāḥ \| maṣṇāre ity asya śruti-padasya vyākhyānaṁ, karmaṇīti
\| kasmiṁścit karma-viśeṣe \| kecit tu maṣṇāre tīrtha iti vyācakṣate
\|\|28\|\|

**krama-sandarbhaḥ :** *na vyākhyātam.*

**viśvanāthaḥ :** mṛgān śreṣṭha-gajān \| bhadra-mandra-mṛgādayo
gaja-jāti-bhedā ucyante \| maṣṇāre kasmiṁścit karma-viśeṣe tīrtha-viśeṣe
iti kecid āhuḥ \| caturdaśa-lakṣāṇi adāt, tathā ca śrutiḥ---

> hiraṇyena parīvṛtān kṛṣṇān śukladato mṛgān \|
>
> maṣṇāre bharato'dadāc chataṁ badvāni sapta ca \|\| iti \|

tena saptādhika-śata-badvāny eva caturdaśa-lakṣāṇi bhavantīti
śrī-śukadeva-vivaraṇāt \| caturdaśa-lakṣāṇāṁ saptādhika-śata-bhāgo yaś
caturaśīty-adhika-trayodaśa-sahasra-pramāṇaḥ badvaṁ bhavatīty avasīyate
\| ata eva badva-saṅkhyā-ślokenoktā---

> caturdaśānāṁ lakṣāṇāṁ saptādhika-śatāṁśakaḥ \|
>
> badvaṁ caturaśīty agra-sahasrāṇi trayodaśa \|\| iti \|\|28\|\|

---o)0(o---

**\|\| 9.20.29-30 \|\|**

**bharatasya mahat karma na pūrve nāpare nṛpāḥ \|**

**naivāpur naiva prāpsyanti bāhubhyāṁ tridivaṁ yathā \|\|**

**kirāta-hūṇān yavanān pauṇḍrān kaṅkān khaśān chakān \|**

**abrahmaṇya-nṛpāṁś cāhan mlecchān dig-vijaye'khilān \|\|**

*na vyākhyātam.*

---o)0(o---

**\|\| 9.20.31 \|\|**

**jitvā purāsurā devān ye rasaukāṁsi bhejire \|**

**deva-striyo rasāṁ nītāḥ prāṇibhiḥ punar āharat \|\|**

**śrīdharaḥ :** purā devān jitvā ye'surā rasaukāṁsi rasātalādi-sthānāni
bhejire taiḥ prāṇibhir balibhir deva-striyo rāsātalaṁ nītāḥ satīḥ punar
āharad āninye \| prāṇibhir anyair manuṣyādibhiḥ saha nītā iti vā \|
"paṇibhiḥ" iti pāṭhe paṇayo'surās tair nītāḥ satīḥ \| yad vā, paṇayo
dūtās tair dūtān prasthāpy āharad ity arthāh \|\|31\|\|

**krama-sandarbhaḥ :** *na vyākhyātam.*

**viśvanāthaḥ :** ye'surāḥ purā devān jitvā rasaukāṁsi
rasātalādi-sthānāni bhejire prāptāḥ, ata eva deva-striyo rāsāṁ nītā
nītavantaḥ, tebhya evāsurebhyaḥ sakāśāt tāḥ striyaḥ prāṇibhiḥ
sva-preṣṭha-janaiḥ punar āharat ānināya ānīya ca divi devān
prāpayāmāseti bhāvaḥ \| "paṇibhiḥ" iti pāṭhe paṇibhir asurair
dvāra-bhūtaiḥ striyo nītāḥ \|\|31\|\|

---o)0(o---

**\|\| 9.20.32 \|\|**

**sarvān kāmān duduhatuḥ prajānāṁ tasya rodasī \|**

**samās tri-ṇava-sāhasrīr dikṣu cakram avartayat \|\|**

**śrīdharaḥ :** tri-ṇava-sāhasrīḥ samāḥ sapta-viṁśati-sahasraṁ vatsarān
\| cakraṁ senā ājñā vā \|\|32\|\|

**krama-sandarbhaḥ :** *na vyākhyātam.*

**viśvanāthaḥ :** trinava-sāhasrīḥ sapta-viṁśati-sahasraṁ vatsarān
vyāpya \| cakraṁ senām \|\|32\|\|

---o)0(o---

**\|\| 9.20.33 \|\|**

**sa saṁrāḍ loka-pālākhyam aiśvaryam adhirāṭ śriyam \|**

**cakraṁ cāskhalitaṁ prāṇān mṛṣety upararāma ha \|\|**

**śrīdharaḥ :** tasya vairāgyeṇa mokṣa-prakāram āha---sa iti \| mṛṣeti
vicāryeti śeṣaḥ \|\|33\|\|

**krama-sandarbhaḥ :** *na vyākhyātam.*

**viśvanāthaḥ :** loka-pālebhyo'py ā samyak khyāti yatra tathābhūtam
aiśvaryaṁ prāṇāt bala-hetukāt śauryāt askhalitaṁ cakram ājñāṁ ca mṛṣā
mithyā-bhūtaṁ vicāryeti śeṣaḥ \| upararāmeti sarvaṁ tyaktvā vanaṁ gatvā
bhaktyā bhagavantam avāpety arthaḥ \|\|33\|\|

---o)0(o---

**\|\| 9.20.34 \|\|**

**tasyāsan nṛpa vaidarbhyaḥ patnyas tisraḥ susammatāḥ \|**

**jaghnus tyāga-bhayāt putrān nānurūpā itīrite \|\|**

**śrīdharaḥ :** nānurūpā mat-sadṛśā na bhavantīti bhartrā īrite sati
vyabhicāra-śaṅkayāsmāṁs tyakṣyatīti bhayāt putrān jaghnuḥ \| punaḥ
putrāṇāṁ darśane vaisādṛśyānusandhānena tyajen nānyathety āśayena
hatavatyaḥ \|\|34\|\|

**krama-sandarbhaḥ :** *na vyākhyātam.*

**viśvanāthaḥ :** nānurūpān mat-sadṛśā ime iti bhartrā īrite sati
vyabhicāra-śaṅkayā asmāṁs tyakṣyatīti bhayāt putrān jaghnuḥ \|\|34\|\|

---o)0(o---

**\|\| 9.20.35 \|\|**

**tasyaivaṁ vitathe vaṁśe tad-arthaṁ yajataḥ sutam \|**

**marut-stomena maruto bharadvājam upādaduḥ \|\|**

**śrīdharaḥ :** vitathe vyarthe sati tad-arthaṁ putrārthaṁ marut-stomena
yāgena yajatas tasya prasannāḥ santo maruto bharadvājaṁ nāma putram
upādaduḥ samarpayām āsuḥ \|\|35\|\|

**krama-sandarbhaḥ :** *na vyākhyātam.*

**viśvanāthaḥ :** tad-arthaṁ vaṁśārthaṁ marut somena yajñena yajataḥ
yajate tasmai maruto bharadvājaṁ nāma putram upādadur nikaṭam ānīya
daduḥ \|\|35\|\|

---o)0(o---

**\|\| 9.20.36 \|\|**

**antarvatnyāṁ bhrātṛ-patnyāṁ maithunāya bṛhaspatiḥ \|**

**pravṛtto vārito garbhaṁ śaptvā** **vīryam avāsṛjat**[^54] **\|\|**

**śrīdharaḥ :** marutāṁ bharadvājāgama-prakāraṁ pradarśayann
āha---antarvatnyām iti caturbhiḥ, antarvatnyāṁ garbhiṇyāṁ bhrātur
utathyasya patnyāṁ mamatāyāṁ cauryeṇa maithunāya kadācit pravṛtto
bṛhaspatis tadā dvitīya-garbhasyāvakāśābhāvād ākrośa-pūrvakaṁ
garbha-sthena vāritas tataḥ kruddho bṛhaspatir andho bhaveti taṁ garbhaṁ
śaptva balād vīryaṁ nyaṣiñcat tato bṛhaspateḥ śāpād garbha-stho
dīrghatamā andho babhūva tena ca tad-vīryaṁ pārṣṇi-prahāreṇa yoner bahir
niḥsāritaṁ bhūmau patitaṁ sadya eva kumāro'bhavat \|\|36\|\|

**krama-sandarbhaḥ :** *na vyākhyātam.*

**viśvanāthaḥ :** bharadvāja eva ka ity apekṣāyām āha---antarvatnyām
ity-ādi \| bhṛatur utathyasya patnyāṁ mamatāyāṁ tadā
dvitīya-garbhasyāvakāśābhāvād akrośa-pūrvakaṁ garbhasthena vāritaḥ \|
tataḥ kruddho bṛhaspatir andho bhaveti taṁ garbhasthaṁ śaptvā balād
vīryam ādadhau \|\|36\|\|

---o)0(o---

**\|\| 9.20.37 \|\|**

**taṁ tyaktu-kāmāṁ mamatāṁ bhartus tyāga-viśaṅkitām \|**

**nāma-nirvācanaṁ tasya ślokam enaṁ surā jaguḥ \|\|**

**śrīdharaḥ :** taṁ ca para-vīrya-jaṁ bhartus tyāgād viśaṅkitāṁ satī
tyaktu-kāmāṁ mamatāṁ prati surā enaṁ bṛhaspater mamatāyāś ca
vivāda-rūpaṁ ślokaṁ jaguḥ \| kim arthaṁ jaguḥ ? ata āha---tasya nāma
nirucyate yena tat \| tan nāma-nirvacanenaiva bhartus tyāga-śaṅkām
apākartum ity arthaḥ \|\|37\|\|

**krama-sandarbhaḥ :** *na vyākhyātam.*

**viśvanāthaḥ :** taro bṛhaspateḥ śāpād garbhastho dīrghatamā andho
babhūva \| tena ca tad-vīryaṁ pārṣṇi-prahāreṇa yoner bahir niḥsāritaṁ
bhūmau patitaṁ, sadyaḥ kumāro'bhūt \| taṁ tu para-vīrya-jaṁ tyaktu-kāmāṁ
bhartus tyāgād viśaṅkitām mamatāṁ prati surā enaṁ bṛhaspater mamatāyāś
ca saṁvāda-rūpaṁ ślokaṁ jaguḥ \| kīdṛśam ? tasya sutasya nāma nirucyate
yena tat \|\|37\|\|

---o)0(o---

**\|\| 9.20.38 \|\|**

**mūḍhe bhara dvājam imaṁ bhara dvājaṁ bṛhaspate \|**

**yātau yad uktvā pitarau bharadvājas tatas tv ayam \|\|**[^55]

**madhvaḥ :** dvājam imaṁ bhara \| ucathyasya kṣetrajño bṛhaspater jāta
iti dvayor jātatvād dvājaḥ \| bṛhaspater vājaḥ prajā-santatir yena bhṛtā
sa bṛhaspater bharadvājaḥ[^56] \| bharadvājo marudbhiś ca bhṛto jāto
dvayor yataḥ iti pādme \|\|38-39\|\|

**śrīdharaḥ :** tatra putraṁ tyaktvā yāntīṁ mamatāṁ bṛhaspatir āha---he
mūḍhe, imaṁ putraṁ bhara puṣāṇa \| bhartur bibhemīti cet,
tatrāha---dvājam ekasya kṣetre'nyasya bījād ity evaṁ dvābhyāṁ jātam \|
atas tasyāpy ayaṁ putra iti na tasmād bhaya-śaṅkety arthaḥ \| evam uktā
satī taṁ praty āha---he bṛhaspate, tvam imaṁ bhara \| yato dvābhyām
āvābhyām anyāyato jātam \| ato nāham ekākinī bharāmīty arthaḥ \| yad
yasmād evam uktvā pitarau mamatā-bṛhaspatī vivadamānau putraṁ parityajya
yātau, tato hetor ayaṁ bharadvāja iti \| pāṭhāntare yasya tyāga-duḥkhāt
pitarau yātāv ity arthaḥ \|\|38\|\|

**krama-sandarbhaḥ :** *na vyākhyātam.*

**viśvanāthaḥ :** putraṁ tyaktvā yāntīṁ mamatāṁ bṛhaspatir āha---he
mūḍhe, imaṁ putraṁ bhara pālaya \| bhartur bibhemīti cet,
tatrāha---dvājam ekasya kṣetre'nyasya bījād ity evaṁ dvābhyāṁ jātam \|
atas tasyāpy ayaṁ putra iti na tasmād bhaya-śaṅkety arthaḥ \| mamatā
prāha---he bṛhaspate, tvam imaṁ bhara \| dvājaṁ dvābhyām āvābhyām
anyāyato jātam \| tatrāpi mayy akāmāyāṁ tava balātkārāt tavaivāyaṁ
putro, na mama vastu ity uktvā pitarau mamatā-bṛhaspatī yato yātau
gatau, tato hetor ayaṁ tu bharadvāja iti \| yad-duḥkhād iti pāṭhe yasya
putrasya tyāgaḥ duḥkhāt pitarau yātau \|\|38\|\|

---o)0(o---

**\|\| 9.20.39 \|\|**

**codyamānā surair evaṁ matvā vitatham ātmajam**[^57] **\|**

**vyasṛjan maruto'bibhran**[^58] **datto'yaṁ vitathe'nvaye \|\|**

**madhvaḥ :** pūrva-śloka-ṭīkā draṣṭavyā.

**śrīdharaḥ :** vitathaṁ vyabhicāra-saṁbhavāt tam ātmajaṁ vitathāṁ
nirarthakaṁ matvā mamatā vyasṛjat tatyāja \| pāṭhāntare ādi-jaṁ
prathama-jaṁ bhartur vīryāj jātam eva mukhyam ātmajaṁ matvā bṛhaspater
jātaṁ tatyājety arthaḥ \| evaṁ tayā tyaktaṁ maruto'bibhrann avibharuḥ \|
tad evaṁ marudbhiḥ prāpto'yaṁ bharatasyānvaye vitathe sati dattaḥ
\|\|39\|\|

**krama-sandarbhaḥ :** *na vyākhyātam.*

**viśvanāthaḥ :** surair evaṁ codyamānā---he mamate ! tvaṁ bṛhaspater
upapater ājñāṁ pālayeti sopahāsam uktā tam ātmajaṁ vitathaṁ vyarthaṁ
matvā mamatā lajjayā vāsṛjat tatyāja \| ādijam iti pāṭhe prathamajaṁ
bṛhaspati-jātam ity arthaḥ \| evaṁ tayā tyaktaṁ maruto'bibhran abibharuḥ
\| bhūtvā ca bharatasyānvaye vitathe sati dattaḥ \|\|39\|\|

---o)0(o---

iti sārārtha-darśinyāṁ harṣiṇyāṁ bhakta-cetasām \|

ekonaviṁśo navame saṅgataḥ saṅgataḥ satām \|\|

> iti śrīmad-bhāgavate mahā-purāṇe brahma-sūtra-bhāṣye
>
> pāramahaṁsyaṁ saṁhitāyāṁ vaiyāsikyāṁ navama-skandhe
>
> puru-vaṁśa-kīrtanaṁ nāma
>
> viṁśo'dhyāyaḥ \|

\|\| 9.20 \|\|

(9.21)

### athaikaviṁśo'dhyāyaḥ

## bharata-vaṁśānuvarṇane 

**\|\| 9.21.1 \|\|**

**śrī-śuka uvāca---**

**vitathasya sutān manyor bṛhatkṣatro jayas tataḥ \|**

**mahāvīryo naro gargaḥ saṅkṛtis tu narātmajaḥ \|\|**

**śrīdharaḥ :**

ekaviṁśe tu dauṣyanteḥ sutasyānvaya ucyate \|

rantidevājamīḍhāder yatra kīrtiḥ pratanyate \|\|

bharatasyānvaye vitathe sati dattatvād vitatha-saṁjño bharadvājaḥ \| sa
ca brāhmaṇo'pi bharatasya dattaḥ putro jāta iti tad vaṁśo'nukramyate \|
**vitathasya suto** manyuḥ, tasmād
bṛhat-kṣatra-jaya-mahāvīrya-nara-gargāḥ pañca putrā babhūvuḥ \|\|1\|\|

**krama-sandarbhaḥ :** *na vyākhyātam.*

**viśvanāthaḥ :**

ekaviṁśe puru-vaṁśya-rantideva-kathocyate \|

yasya tv audārya-dhairyābhyām tryadhīśās toṣam āyayuḥ \|\|

**vitatho** bharadvājaḥ, sa ca brāhmaṇo'pi bharatasya putras tasmān
manyuḥ \|\|1\|\|

---o)0(o---

**\|\| 9.21.2 \|\|**

**guruś ca rantidevaś ca saṅkṛteḥ pāṇḍu-nandana \|**

**rantidevasya mahimā ihāmutra ca gīyate \|\|**

*na katamenāpi vyākhyātam.*

---o)0(o---

**\|\| 9.21.3 \|\|**

**viyad-vittasya dadato labdhaṁ labdhaṁ bubhukṣataḥ \|**

**niṣkiñcanasya dhīrasya sa-kuṭumbasya sīdataḥ \|\|**

**śrīdharaḥ : viyad-vittasya** viyato gaganād ivodyamaṁ vinā daivād
upasthitam eva vittaṁ bhogyaṁ yasya \| yad vā, **viyad** vyayaṁ
prāpnuvad vittaṁ bhogyaṁ yasya \| tad evāha---**bubhukṣato'pi** sato
**labdhaṁ labdhaṁ dadataḥ** \| tat
prapañcayati---**niṣkiñcanasyety**-ādi-sārdhaiḥ pañcadaśabhiḥ \|\|3\|\|

**krama-sandarbhaḥ :** *na vyākhyātam.*

**viśvanāthaḥ : viyato** gaganād iva udyamaṁ vinā daivād upasthitam eva
vittaṁ bhogyaṁ yasya tatrāpi **labdhaṁ dadataḥ** **bubhukṣamāṇasyāpi**
\|\|3\|\|

---o)0(o---

**\|\| 9.21.4 \|\|**

**vyatīyur aṣṭa-catvāriṁśad ahāny apibataḥ kila \|**

**ghṛta-pāyasa-saṁyāvaṁ toyaṁ prātar upasthitam \|\|**

**śrīdharaḥ : apibato** jala-pānam apy akurvataḥ \| **ghṛtādi**-trayāṇāṁ
dvandvaikyam **\| toyaṁ** ca \|\|4\|\|

**krama-sandarbhaḥ :** ghṛteti sārdhakam \| tad-antaraṁ **ghṛtādikam
upasthitaṁ** bhoktu-kāmasya \|\|4\|\|

**viśvanāthaḥ :** *na vyākhyātam.*

---o)0(o---

**\|\| 9.21.5 \|\|**

**kṛcchra-prāpta-kuṭumbasya kṣut-tṛḍbhyāṁ jāta-vepathoḥ \|**

**atithir brāhmaṇaḥ kāle bhoktu-kāmasya cāgamat \|\|**

*na katamenāpi vyākhyātam.*

---o)0(o---

**\|\| 9.21.6 \|\|**

**tasmai saṁvyabhajat so'nnam ādṛtya śraddhayānvitaḥ \|**

**hariṁ sarvatra sampaśyan sa bhuktvā prayayau dvijaḥ \|\|**

**śrīdharaḥ, viśvanāthaḥ :** *na vyākhyātam.*

**krama-sandarbhaḥ :** annaṁ pūrvoktaṁ ghṛtādikam eva \|\|6\|\|

---o)0(o---

**\|\| 9.21.7 \|\|**

**athānyo bhokṣyamāṇasya vibhaktasya mahīpateḥ \|**

**vibhaktaṁ vyabhajat tasmai vṛṣalāya hariṁ smaran \|\|**

**śrīdharaḥ : athānyo** **vṛṣalo**'tithir āgamat \| **vibhaktasya**
kuṭumbārtham annādikaṁ vibhakta-vataḥ \|\|7\|\|

**krama-sandarbhaḥ :** pūrvaṁ hariṁ sarvatra sampaśyann ity uktam \|
adhunā ca tasya tāṁ karuṇā-vācam ity ucyate \| tatra sarvatraiva harim
antaryāmitayā sampaśyann iti cet, jīva-dṛṣṭy-abhāvena karuṇeyaṁ teṣu
viruddhyate \| tasmāt taṁ sarvatra parama-kāruṇikatayaiva sampaśyaṁs
tad-bhāvena spṛśyamānaḥ karuṇāyata iti labhyate \| ata eva
brahma-śivābhyāṁ tādṛśa-guṇa-bhaktābhyāṁ saha tad-āvirbhāvānantaraṁ
tad-bhaktir eva phalitā vakṣyate---vāsudeve bhagavati bhaktyā cakre
manaḥ paraṁ \[bhā.pu. 9.21.15\] iti \| kevala-jīva-kāruṇyaṁ khalu
vighnāya syāt,[^59] bharatavat \| tasmān na kāmaye \[bhā.pu. 9.21.12\]
ity-ādinā yo mokṣānādaraḥ, so'pi
tat-kāruṇya-guṇa-vibhāvana-maya-bhakti-kṛta eveti nāyuktaḥ syād iti
jñeyam \|\|7\|\|

**viśvanāthaḥ :** **vibhaktasya** vibhaktavato mahīpater **anyo**'tithir
āgataḥ \| tataś ca kuṭumbādy-arthaṁ **vibhaktam** evānnaṁ **tasmai
vyabhajat**, vibhajya dadau \|\|7\|\|

---o)0(o---

**\|\| 9.21.8 \|\|**

**yāte śūdre tam anyo'gād atithiḥ śvabhir āvṛtaḥ \|**

**rājan me dīyatām annaṁ sa-gaṇāya bubhukṣate \|\|**

**śrīdharaḥ : sa-gaṇāya** śva-yūtha-sahitāya \|\|8\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.21.9 \|\|**

**sa ādṛtyāvaśiṣṭaṁ yad bahu-māna-puraskṛtam \|**

**tac ca dattvā namaścakre śvabhyaḥ śva-pataye vibhuḥ \|\|**

*na katamenāpi vyākhyātam.*

---o)0(o---

**\|\| 9.21.10 \|\|**

**pānīya-mātram uccheṣaṁ tac caika-paritarpaṇam \|**

**pāsyataḥ pulkaso'bhyāgād apo dehy aśubhāya me \|\|**

**śrīdharaḥ : uccheṣam** urvaritam \| **ekam** eva **tarpayat**īti tathā
\|\|10\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.21.11 \|\|**

**tasya tāṁ karuṇāṁ vācaṁ niśamya vipula-śramām \|**

**kṛpayā bhṛśa-santapta idam āhāmṛtaṁ vacaḥ \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** uccheṣam urvaritam ekam eva tṛptīkaroti, na tu dvāv
iti svārthaḥ \| vibhāgānarham iti bhāvaḥ \| **amṛtaṁ vaca** iti tasya
vāco'pi yena sa-śraddhaṁ karṇābhyām pīyate, so'pi na mriyate, tasya na
dehenaiva siddhyati, kiṁ punas tat karmānutiṣṭheyur iti bhāvaḥ
\|\|11\|\|

---o)0(o---

**\|\| 9.21.12 \|\|**

**na kāmaye'haṁ gatim īśvarāt parām**

**aṣṭa-rddhi-yuktām apunar-bhavaṁ vā \|**

**ārtiṁ prapadye'khila-deha-bhājām**

**antaḥ-sthito yena bhavanty aduḥkhāḥ \|\|**

**śrīdharaḥ :** para-duḥkhāsahiṣṇutayā sarveṣāṁ duḥkhaṁ svayaṁ bhoktum
āśāste---neti \| aṇimādy-**aṣṭa-samṛddhi-yuktāṁ gatim** api
\[**apunar-bhavaṁ**\] mokṣam api ca **ahaṁ na kāmaye** \| tarhi kiṁ
kāmayase ? tad āha---**akhila-deha-bhājām ārtiṁ** duḥkhaṁ
tat-tad-bhoktṛ-rūpeṇa **antaḥ-sthitaḥ** sann ahaṁ **prapadye** prāpnuyām
ity evaṁ kāmaye, yena tad-duḥkha-bhoktrā mayā hetu-bhūtena te
sarve'**duḥkhā bhavanti** \|\|12\|\|

**krama-sandarbhaḥ :** *na vyākhyātam.*

**viśvanāthaḥ : antaḥ-sthitaḥ** san **ārtiṁ prapadye,** tair bhoktavyaṁ
duḥkham aham eva bhūñjeya sarva-jīvānām api samuditaṁ duḥkham aham eka
eva bhoktum alam iti tat sva-duḥkhaṁ sahyaṁ para-duḥkha-darśanaṁ tv
asahyam iti bhāvaḥ \|\|12\|\|

---o)0(o---

**\|\| 9.21.13 \|\|**

**kṣut-tṛṭ-śramo gātra-paribhramaś ca**

**dainyaṁ klamaḥ śoka-viṣāda-mohāḥ \|**

**sarve nivṛttāḥ kṛpaṇasya jantor**

**jijīviṣor jīva-jalārpaṇān me \|\|**

**śrīdharaḥ :** nanu duḥkhaṁ kim iti prārthayase \|
para-duḥkha-nivṛttyaiva mama sarva-duḥkha-nivṛttir ity āha---kṣut-tṛḍ
iti \| **kṛpaṇasya jantor jīvana**-hetor **jalasyārpaṇān** **me** sarve
**kṣut-tṛḍ-ādayo nivṛttāḥ** \|\|13\|\|

**krama-sandarbhaḥ :** *na vyākhyātam.*

**viśvanāthaḥ :** nanv iti pipāsārto'si kiñcid avaśiṣṭaṁ jalaṁ svayaṁ ca
pibety ata āha---**kṣut tṛḍ** iti \| kṛpaṇasyāsya jantor jīvana-hetor
jalasyārpaṇān mama kṣut-tṛḍ-ādayo vivṛttāḥ \|\|13\|\|

---o)0(o---

**\|\| 9.21.14 \|\|**

**iti prabhāṣya pānīyaṁ mriyamāṇaḥ pipāsayā \|**

**pulkasāyādadād dhīro nisarga-karuṇo nṛpaḥ \|\|**

**śrīdharaḥ :** ity evaṁ prabhāṣya \|\|14\|\|

**krama-sandarbhaḥ :** nisarga-karuṇa iti ca nisargeṇa
śrī-bhagavat-karuṇā-sphurti-maya-svabhāvena karuṇaḥ \|\|14\|\|

**viśvanāthaḥ :** *na vyākhyātam.*

---o)0(o---

**\|\| 9.21.15 \|\|**

**tasya tribhuvanādhīśāḥ phaladāḥ phalam icchatām**

**ātmānaṁ darśayāṁ cakrur māyā viṣṇu-vinirmitāḥ \|\|**

**śrīdharaḥ :** tri-bhuvanādhīśā brahmādayaḥ \| māyās
tadīya-dhairya-parīkṣārthaṁ prathamaṁ māyayā vṛṣalādi-rūpeṇa pratītāḥ
santa ity arthaḥ \|\|15\|\|

**krama-sandarbhaḥ :** ata eva tasyeti \| yataḥ sāmānyataḥ phalam
icchatāṁ phaladāḥ, yata evātma-prabhṛtayo viṣṇunā bhagavatā svayam eva
māyā māyika-vṛṣalādi-rūpeṇa nirmitāḥ pratyāyitā ity arthaḥ \| atas te
punar ātmānaṁ yathārtha-rūpaṁ darśayāñcakruḥ \|\|15\|\|

**viśvanāthaḥ :** tri-bhuvanādhīśā viṣṇu-brahma-rudrāḥ, tasya
dhairya-parīkṣārthaṁ prathamaṁ māyāḥ brāhmaṇa-vṛṣalāśva-patīn, tataḥ
ātmānaṁ sva-svarūpaṁ ca \|\|15\|\|

---o)0(o---

**\|\| 9.21.16 \|\|**

**sa vai tebhyo namaskṛtya niḥsaṅgo vigata-spṛhaḥ**

**vāsudeve bhagavati bhaktyā cakre manaḥ param \|\|**

**śrīdharaḥ :** paraṁ kevalaṁ vāsudeve bhaktyā namaś cakre na tu tān kim
api yācitavān \|\|16\|\|

**krama-sandarbhaḥ :** sa vai sa tu \| niḥsaṅgaḥ tad-darśanaṁ vinā
phalāntara-bhoga-rahitaḥ, tatra vigata-spṛhaś ca \| bhagavati
tad-bhakteṣu ca sama-pūjyatva-dṛṣṭyā tebhyo namaskāraṁ viśeṣeṇaiva
kṛtvāpi cakre[^60] paraṁ śreṣṭhaṁ yathā syāt tathā vāsudeve bhagavati
manaś cakre \| tatra hetuḥ---bhaktyā, tayor api tatra
sa-prema-mahā-bhakti-dṛṣṭyety arthaḥ \|\|16\|\|

**viśvanāthaḥ :** manaḥ-paraṁ śreṣṭhaṁ bhagavad-rūpa-guṇādi-dhyāyitvāt
\|\|16\|\|

---o)0(o---

**\|\| 9.21.17 \|\|**

**īśvarālambanaṁ cittaṁ kurvato'nanya-rādhasaḥ**

**māyā guṇa-mayī rājan svapnavat pratyalīyata \|\|**

**śrīdharaḥ :** ananya-rādhasa īśvarāti-rikta-phalāntarānapekṣasya \|
pratyalīyatātmany eva līnā babhūva \|

**krama-sandarbhaḥ :** ananya-rādhasa iti, ārtiṁ
prapadye'khila-deha-bhājāṁ \[bhā.pu. 9.21.11\] iti ca mithaḥ
pūrva-yuktyaiva saṅgacchate \| pratyalīyata tato'ntarhitavatī, ṛte'rthaṁ
yat pratīyeta \[bhā.pu. 2.9.33\] iti nyāyena \|\|17\|\|

**viśvanāthaḥ :** tad evāha---īśvareti \| ananya-rādhasaḥ anyad
evānyārādhana-śūnyasya sva-pūrvaṁ svapne yathā svata eva līyate
tathaivety arthaḥ \|\|17\|\|

---o)0(o---

**\|\| 9.21.18 \|\|**

**tat-prasaṅgānubhāvena rantidevānuvartinaḥ**

**abhavan yoginaḥ sarve nārāyaṇa-parāyaṇāḥ \|\|**

**śrīdharaḥ, viśvanāthaḥ :** *na vyākhyātam.*

**krama-sandarbhaḥ :** tādṛśīṁ bhagavad-bhaktiṁ kaimutyena
praśaṁsati---tat-prasaṅgeti \|\|18\|\|

---o)0(o---

**\|\| 9.21.19 \|\|**

**gargāc chinis tato gārgyaḥ kṣatrād brahma hy avartata**

**duritakṣayo mahāvīryāt tasya trayyāruṇiḥ kaviḥ \|\|**

**śrīdharaḥ :** manyu-sutasya narasya vaṁśam uktvā tat sutasyaiva
gargasya vaṁśam āha---gargād iti \| mahā-vīryasya vaṁśam
āha---duritakṣayas tasya trayyāruṇiḥ kaviḥ puṣkarāruṇiś ceti trayaḥ
putrāḥ \|\|19\|\|

**krama-sandarbhaḥ :** *na vyākhyātam.*

**viśvanāthaḥ :** narasya vaṁśam uktvā tad-bhrātṝṇāṁ gargādīnāṁ vaṁśam
āha---gargād iti \|\|19\|\|

---o)0(o---

**\|\| 9.21.20 \|\|**

**puṣkarāruṇir ity atra ye brāhmaṇa-gatiṁ gatāḥ**

**bṛhatkṣatrasya putro'bhūd dhastī yad-dhastināpuram \|\|**

**śrīdharaḥ :** kathaṁ-bhūtāḥ ? ye atra kṣatra-vaṁśe brāhmaṇa-gatiṁ
brāhmaṇa-rūpatāṁ gatās te \| manyu-putrāṇāṁ pañcānāṁ jyeṣṭhasya vaṁśam
āha---bṛhat-kṣatrasyeti \| yad yena hastināpuraṁ kṛtam ity arthaḥ
\|\|20\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.21.21 \|\|**

**ajamīḍho dvimīḍhaś ca purumīḍhaś ca hastinaḥ**

**ajamīḍhasya vaṁśyāḥ syuḥ priyamedhādayo dvijāḥ \|\|**

**śrīdharaḥ :** ajamīḍhādayas trayo hastinaḥ putrāḥ \|\|21\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.21.22 \|\|**

**ajamīḍhād bṛhadiṣus tasya putro bṛhaddhanuḥ**

**bṛhatkāyas tatas tasya putra āsīj jayadrathaḥ \|\|**

**śrīdharaḥ :** ajamīḍhād evānyaḥ putro bṛhadiṣur nāmābhavat \|\|22\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.21.23 \|\|**

**tat-suto viśadas tasya syenajit samajāyata**

**rucirāśvo dṛḍhahanuḥ kāśyo vatsaś ca tat-sutāḥ \|\|**

*na katamenāpi vyākhyātam.*

---o)0(o---

**\|\| 9.21.24 \|\|**

**rucirāśva-sutaḥ pāraḥ pṛthusenas tad-ātmajaḥ**

**pārasya tanayo nīpas tasya putra-śataṁ tv abhūt \|\|**

**śrīdharaḥ :** pārasya tanayo nīpaḥ \| nīpasya putra-śatam \|\|24\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.21.25 \|\|**

**sa kṛtvyāṁ śuka-kanyāyāṁ brahmadattam ajījanat \|**

**yogī sa gavi bhāryāyāṁ viṣvaksenam adhāt sutam \|\|**

**śrīdharaḥ :** sa eva kṛtvyāṁ kṛtvī-saṁjñāyāṁ śuka-kanyāyāṁ
brahma-dattaṁ ca janayām āsa \| tad uktaṁ harivaṁśādiṣu,
"parāśara-kulotpannaḥ śuko nāma mahā-yaśāḥ \| vyāsād araṇyāṁ saṁbhūto
vidhūmo'gnir ivojjvalan \| sa tasyāṁ pitṛ-kanyāyāṁ vīriṇyāṁ janayiṣyati
\| kṛṣṇaṁ gaura-prabhaṁ śaṁbhuṁ tathā bhūri-śrutaṁ jayam \| kanyāṁ
kīrti-matīṁ ṣaṣṭhīṁ yoginīṁ yoga-mātaram \| brahma-dattasya jananīṁ
mahiṣīm aṇuhasya ca \|" iti \| yady api śuka utpattyaiva vimukta-saṅgo
nirgatas tathāpi virahāturaṁ vyāsam anuyāntaṁ dṛṣṭvā chāyā-śukaṁ nirmāya
gatavāṁs tad abhiprāyeṇaiva gārhasthyādi-vyavahāra ity avirodhaḥ \| sa
brahma-datto yogī \| gavi vāci sarasvatyām \|\|25\|\|

**krama-sandarbhaḥ :** nīpasyaiva bahu-kāla-vyavadhānena vyūḍhāyāṁ
śuka-kanyāyāṁ vaṁśāntaram āha---sa kṛtvyām iti \| śuka-kanyāyām ity
atra, na tu mama kanyāyām ity uktam iti svasmād anyo'sau śuka iti
bodhayati \| tac ca yuktam \|
brahma-vaivarta-varṇita-svayaṁ-śrī-bhagavan-mahānugraha-pātratvāt, tata
eva viṣṇurātavan narākṛti-para-brahmaṇā dattatvena
tad-brahmarātatva-sambhavāt tasyaiva śrī-bhāgavata-vaktṛtvaṁ sambhavati,
nānyasya \| kalpa-bheda-vyavasthayā
bhāratādi-varṇitasyā'raṇi-sambhavasya kim uta chāyā-śukatvena
kalpitasyeti \| atra brahma-vaivartetihāso'yaṁ kiñcit kiñcit
proddhriyate---

> prāpte kaliyuge vyāsaś cakre yo jagataḥ kṛte \|
>
> mahābhāratam ākhyānaṁ sarva-vedārtha-saṅgraham \|\| ity-ādi \|

tathā---

> brahmacarya-paribhraṁśe mātur vākyād upasthite \|
>
> svayaṁ pita-ṛṇa-nālaṁ dvipavat soḍhum akṣamaḥ \|\|
>
> vicintya manasā cakre bhāryāṁ jābāli-kanyakām \|
>
> vīṭikākhyāṁ dadau tasmai so'pi vaikhānasāśramī \|\|
>
> cakre tayā saha tapa ṛtu-gāmī sutecchayā \|
>
> atha garbho'bhavat tasmāt tasyāṁ sa vavṛdhe śanaiḥ \|\|
>
> kalābhiḥ śukla-pakṣe vai himadyutir iva dvija \|
>
> dvādaśābdāni jātāni na prasūte sma sā tadā \|\|
>
> kṛtṛṣṇa-dvaipāyana-proktaṁ vedā-vedārtha-saṅgraham \|
>
> purāṇaṁ bhārataṁ dharma-śāstraṁ yad aśṛṇod dvija \|\|
>
> tat sarvaṁ prajñayā garbbhaś cakre hṛdi papāṭha ca \|
>
> garbha-saṁstho'pi kurute na tu niṣkramaṇe matim \|\|
>
> sa ca garbhabharākrantā ity-ādi \|
>
> atha dvādaśame varṣe kṛṣṇa-dvaipāyano muniḥ \|
>
> upaviśya kṛta-snāno garbham āmantrya sāmabhiḥ \|\|
>
> sambodhayāmāsa tadā vacobhir yukti-bhāvitaiḥ \|

vyāsa uvāca---

> yat tvaṁ madīya-gṛhiṇīm adhunā'tikālam
>
> āviśya pīḍayasi garbhatayā yathārtham \|
>
> tad brūhi niṣkramasi nāma kathaṁ na mūḍha!
>
> kiṁ mārayiṣyasi viruddha-karas tvam etām \|\|

garbha uvāca---

> rakṣo'ham asmi sura-pakṣety-ādi,
>
> bhrānto'haṁ teṣu sarveṣu ko'haṁ tvāṁ ca bravīmi kim \|
>
> sāmprataṁ mānuṣo bhutvā jaṭhare'syā avasthitaḥ \|\|
>
> tad vyāsa! na kariṣyāmi garbhān niṣkramaṇaṁ bahiḥ \|
>
> nātmānaṁ veṣṭayiṣyāmi dīna-citto'jamāyayā \|\| ity-ādi \|

vyāsa uvāca---

> yady evam asty abhimataṁ tava tarhi nindyān
>
> niṣkramya tulya-narakād iha garbha-vāsāt \|
>
> samyak samāśraya mahodaya-hetum ekaṁ
>
> śrī-prāṇanātham ubhayoḥ kuru vā vivekam \|\|

garbha uvāca---

> jñānaṁ viveka-bhavam asti ca tāvad eva
>
> vairāgyam anya-bhava-saṁsmaraṇaṁ ca tāvat \|
>
> yāvan na niṣkramati jantur ito nibaddho
>
> devasya citta-nilayasya na māyayā syāt \|\| ity-ādi \|

vyāsa uvāca---

> māyā bhaviṣyati na te puruṣottamasya
>
> vaktraṁ pradarśaya nijaṁ mama vatsa! śīghram \| ity-ādi \|

garbha uvāca---

> yady etya me sa bhavitā prati bhūr murārir
>
> māyā-prahāṇa-viṣaye yadu-vaṁśanāthaḥ \|
>
> garbhaṁ vihāya tad ahaṁ bahir adya bhāvī
>
> naivānyayā katham apīti viniścayo me \|\| ity-ādi \|

sūta uvāca---

> itthaṁ tadīya-vacanaṁ dvija śuśruvān saḥ
>
> vyāso'tiduḥkhita-manā prayayau tadānīm \|
>
> nārāyaṇaṁ vyavasito hṛdi tasya hetor
>
> ānetum īṣad anivṛtta-matir bhavābdheḥ \|\|
>
> tatra triloka-mahitena kṛta-praṇāmaḥ
>
> kṛṣṇena viśva-suhṛdā dvija-daivatena \|
>
> prāptārhaṇo nikhilam ātma-hṛdistham asmai
>
> vyāso nyavedayad asāv api tat prapede \|\|
>
> kartavyam etad iha nāma kiyan madīyaṁ
>
> gehaṁ pavitrayitum adya tavāgatasya \|
>
> tīrthasya jaṅgama-gatiṁ dadhato'ntaraṅga-
>
> jaṁbāla-śodhana-paṭor iti cāha vācam \|\|
>
> nārāyaṇāpaciti-bhājanam evam eṣa
>
> bhūtva yayau dvija-varaḥ saha kṛṣṇa-yuktaḥ \|
>
> prāha praviśya punar eva sa kāndiśīkaḥ
>
> kiñcit parānubhava-dhiṣṭhita-garbha-śaṅkī \|\|

vyāsa uvāca---

> ayam asty āgato garbha! dvāravatyā gadādharaḥ \|
>
> gṛhītvainaṁ pratibhūvaṁ niṣkrāmaṁ kuru putraka \|\|

garbha uvāca---

> tvaṁ brūhi mādhava! jagan-nigaḍopameyā
>
> māyā'khilasya na vilaṅghyatamā tvadīyā \|
>
> badhnāti ṁāṁ na yadi garbham imaṁ vihāya
>
> yāsyāmi samprati bahiḥ pratibhūs tvam atra \|\|
>
> ā brahma viśvam akhilaṁ tava māyayaiva
>
> baddhaṁ tvayaiva bhava-duḥkha-haras tvam eva \| ity-ādi \|

sūta uvāca---

> itthaṁ tadīya-vacasā bhagavān pratītaḥ
>
> prāha prahasya śanakair iti vācam īśaḥ \|
>
> yan māyayā na bhavitā tava samprayogo
>
> yogāvṛtāṅga! kuru niṣkramaṇaṁ viśaṅkam \|\|gantāsi mokṣam adhunaiva
> mama prasādāt
>
> jīvann avāpsyati mahodaya-saukhyam aṅga \|yaṁ taṁ vadanti munayo
> bahu-duḥkha-yoga-
>
> buddhir viyogam aviyoga-karaṁ mayā yat \|\|
>
> vākyāvasānam anuviśya tatas tu garbhāt
>
> tasyā jhaṭity atha vinirgata eva yogī \|
>
> sa dvādaśābda-mita-veṣa-vayāḥ praṇamya
>
> vyāsaṁ hariṁ svajananīm atha sampratasthe \|\|

tataś ca pita-putra-samvādānantaram, śrī-bhagavān uvāca---

> vyāsa tvadīya-tanayaḥ śukavan manojñaṁ
>
> brūte vaco bhavatu tac chuka eva nāmnā \|
>
> harmye ca vatsyati tathāpi na māyayāyaṁ
>
> spṛṣṭo yato mama kathā hṛdi māsya śokam \|\|
>
> yāmo gṛhaṁ vayam api prakuruṣva vākyaṁ
>
> yat tvām ayaṁ parama-bhāgavato'bhyuvāca \| ity-ādi,
>
> itthaṁ jagat-traya-guruḥ puruṣottamas taṁ
>
> sambodhya bodha-nidhim āśu rathādhirūḍhaḥ \|
>
> āmantryabhārata-kaviṁ dvija-varyam uccais
>
> tāṁ dvārakāṁ yadu-purīṁ drutam ājagāma \|\| iti \|\|25\|\|

**viśvanāthaḥ :** sa eva nīpaḥ punar api kṛtvī-saṁjñāyāṁ śukoka-nyāyāṁ
śuko'yaṁ vyāsād araṇyāḥ saṁbhūto'nya eva \| tad uktam harivaṁcādiṣu
parāśara-kulotpannaḥ śuko nāma mahā-yaśāḥ vyāsād araṇyāṁ saṁbhūto
vidhūmo'gnir iva jvalan \| sa tasyāṁ pitṛ-kanyāyāṁ vīriṇyāṁ janayiṣyati
\| kṛṣṇaṁ gauraṁ prabhuṁ śambhuṁ, tathā bhūri-śrutaṁ jayam \| kanyākm
kīrtimatīṁ ṣaṣṭhīṁ yoginīṁ yoga-mātaram \| brahmadattasya jananīṁ mahiṣī
mahuhasya ca iti śrī-bhāgavata-vaktā śukas tu vyāsasya prathamaḥ
putro'raṇi-sambhūtād anyaḥ \| yad uktaṁ brahma-vaivarte---

> prāpte kali-yuge vyāsaś cakre yo jagataḥ kṛte \|
>
> mahābhāratam ākhyānaṁ sarva-vedārtha-saṅgraham \|\| ity-ādi \|

tathā---

> brahmacarya-paribhraṁśe mātur vākyād upasthite \|
>
> svayaṁ pita-ṛṇa-nālaṁ dvipavat soḍhum akṣamaḥ \|\|
>
> vicintya manasā cakre bhāryāṁ jābāli-kanyakām \|
>
> vīṭikākhyāṁ dadau tasmai so'pi vaikhānasāśramī \|\|

tataś ca vyāsas tayā saha bahu-kālaṁ tapas tepe \| tad-ante tasyāṁ
vīryam ādhatta \| sā ca garbhavatī ekādaśasu varṣeṣu vyatīteṣv api na
prasūte sma \|

atha dvādaśe varṣe vyāsaḥ kadācid garbhasthāṁ putram āha---bhoḥ putra !
kiṁ sva-mātaraṁ pīḍayasi ? garbhān niḥsareti \|

sa cāha---garbhān niḥsṛtaṁ māyā mām abhibhāviṣyati, tasmād atraiva
bhagavantaṁ dhyāpayāmīti \|

vyāsa āha---māyā na tvām abhibhaviṣyatīti mad-vacanam eva pramāṇīkṛtya
garbhān niḥsara, sva-mukhaṁ māṁ darśaya, mat-patnīṁ mā pīḍayeti \|

sa āha---patnī-putrādy-āsaktatvena tvām api māyābhibhūtaṁ jānāmy atas
tad-vacanaṁ na pramāṇīkaromi \|

vyāsa āha---tarhi kasya vākyaṁ pramāṇīkuruṣe ?

sa āha---yasya māyeti \|

vyāsa āha---tarhi tam atraivānayāmīty uktvā dvārakāṁ gatvā
nivedita-sarva-vṛttāntaṁ bhagavantaṁ sva-parṇa-śālābhyantaram ānīya
vyāsaḥ punar āha---bhoḥ putra ! āyāto'yaṁ bhagavān iti \|

tataḥ sa āha---

tvāṁ brūhi, mādhava ! Jagan-nigaḍopamā

sā māyākhilasya na vilaṅghyatamā tvadīyā \|\|

badhnāti māṁ na yadi garbham imaṁ vihāya

yāsyāmi, samprati bahiḥ pratibhūs tvam atreti \|

bhagavān āha---man-māyayā na bhavitā \| tava samprayogo gantāsi mokṣam
adhunaiva mama prasādād iti \|

ato garbhān nisṛtya praṇamya bahu stuvānaṁ taṁ dṛṣṭvā bhagavān
āha---vyāsa ! tvadīya-tanayaḥ śukavan manojñaṁ brūte \| vaco bhavatu tac
chuka eva nāmneti \|

vyāsam āmantrya ratham āruhya dvārakāṁ pratasthe \| śuko'pi pravavrāja
vyāsas tam anujagāmeti \| śrī-svāmi-caraṇās tu araṇī-sambhūtaḥ śuka eva
virahāturaṁ pitaram anuvrajantam ālakṣya chāyā-śukaṁ nirmāya pravavrāja
chāyā-śukasyaiva gārhasthya-vyavahāra ity āhuḥ \| sa brahmadatto gavi
sarasvatyām \|\|25\|\|

---o)0(o---

**\|\| 9.21.26 \|\|**

**jaigīṣavyopadeśena yoga-tantraṁ cakāra ha**

**udaksenas tatas tasmād bhallāṭo bārhadīṣavāḥ \|\|**

**śrīdharaḥ, viśvanāthaḥ :** sa eva yoga-tantraṁ cakāra \| bārhadīṣavā
bṛhadiṣor vaṁśyā ime \| dīrghatvam ārṣam \|\|26\|\|

**krama-sandarbhaḥ :** *na vyākhyātam.*

---o)0(o---

**\|\| 9.21.27 \|\|**

**yavīnaro dvimīḍhasya kṛtimāṁs tat-sutaḥ smṛtaḥ**

**nāmnā satyadhṛtis tasya dṛḍhanemiḥ supārśvakṛt \|\|**

**śrīdharaḥ :** supārśva-kṛt supārśvasya pitā \|\|27\|\|

**krama-sandarbhaḥ :** *na vyākhyātam.*

**viśvanāthaḥ :** supārśva-kṛt supārśva-janakaḥ \|\|27\|\|

---o)0(o---

**\|\| 9.21.28-29 \|\|**

**supārśvāt sumatis tasya putraḥ sannatimāṁs tataḥ**

**kṛtī hiraṇyanābhād yo yogaṁ prāpya jagau sma ṣaṭ \|\|**

**saṁhitāḥ prācyasāmnāṁ vai nīpo hy udgrāyudhas tataḥ**

**tasya kṣemyaḥ suvīro'tha suvīrasya ripuñjayaḥ \|\|**

**śrīdharaḥ :** prācya-sāmnāṁ ṣaṭ-saṁhitā jagau vibhajyādhyāpitavān
\|\|28\|\|

**krama-sandarbhaḥ :** yogaṁ prāpyeti tat-prabhāvād eva jagau \|\|28\|\|

**viśvanāthaḥ :***na vyākhyātam.*

---o)0(o---

**\|\| 9.21.30 \|\|**

**tato bahuratho nāma purumīḍho'prajo'bhavat**

**nalinyām ajamīḍhasya nīlaḥ śāntis tu tat-sutaḥ \|\|**

**śrīdharaḥ :** ajamīḍhasya vaṁśyāḥ priyamedhādayaḥ kecid brāhmaṇā
babhūvur bṛhadiṣu-prabhṛtayaḥ kṣatriyāś ceti vaṁśa-dvayam uktam \|
tasyaiva vaṁśāntaram āha---nalinyām iti yāvat samāpti \|\|30\|\|

**krama-sandarbhaḥ :** *na vyākhyātam.*

**viśvanāthaḥ :** ajamīḍhasya vaṁśām anantaram āha---nalinyām iti
\|\|30\|\|

---o)0(o---

**\|\| 9.21.31-33 \|\|**

**śānteḥ suśāntis tat-putraḥ purujo'rkas tato'bhavat**

**bharmyāśvas tanayas tasya pañcāsan mudgalādayaḥ \|\|**

**yavīnaro bṛhadviśvaḥ kāmpillaḥ sañjayaḥ sutāḥ**

**bharmyāśvaḥ prāha putrā me pañcānāṁ rakṣaṇāya hi \|\|**

**viṣayāṇām alam ime iti pañcāla-saṁjñitāḥ**

**mudgalād brahma-nirvṛttaṁ gotraṁ maudgalya-saṁjñitam \|\|**

**śrīdharaḥ :** mudgala eko yavīnarādayaś catvāra ity evaṁ pañca
\|\|31-33\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.21.34 \|\|**

**mithunaṁ mudgalād bhārmyād divodāsaḥ pumān abhūt**

**ahalyā kanyakā yasyāṁ śatānandas tu gautamāt \|\|**

**śrīdharaḥ :** bhārmyād bharmyāśva-putrāt mithunaṁ cābhūt \| tad
evāha---divodāsaḥ pumān ahalyā ca kanyaketi \|\|34\|\|

**krama-sandarbhaḥ :** *na vyākhyātam.*

**viśvanāthaḥ :** bhārmyāt bhārmyāśva-putrān mudgalāt \|\|34\|\|

---o)0(o---

**\|\| 9.21.35-36 \|\|**

**tasya satyadhṛtiḥ putro dhanur-veda-viśāradaḥ**

**śaradvāṁs tat-suto yasmād urvaśī-darśanāt kila \|\|**

**śara-stambe'patad reto mithunaṁ tad abhūc chubham \|**

**tad dṛṣṭvā kṛpayāgṛhṇāc chāntanur mṛgayāṁ caran \|**

**kṛpaḥ kumāraḥ kanyā ca droṇa-patny abhavat kṛpī \|\|**

*na katamenāpi vyākhyātam.*

---o)0(o---

iti sārārtha-darśinyāṁ harṣiṇyāṁ bhakta-cetasām \|

trayodaśo'yaṁ navame saṅgataḥ saṅgataḥ satām \|\|\*\|\|

---o)0(o---

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ navama-skandhe
>
> bharata-vaṁśānuvarṇane
>
> ekaviṁśo'dhyāyaḥ \|

\|\| 9.21 \|\|

(9.22)

### atha dvāviṁśo'dhyāyaḥ

## śāntanu-vaṁśa-kīrtanaṁ nāma

**\|\| 9.22.1 \|\|**

**śrī-śuka uvāca---**

**mitrāyuś ca divodāsāc cyavanas tat-suto nṛpa \|**

**sudāsaḥ sahadevo'tha somako jantu-janmakṛt \|\|**

**śrīdharaḥ :**

dvāviṁśe tu divodāsa-vaṁśam uktvātha varṇitaḥ \|

ṛkṣa-vaṁśe jarāsandha-pārtha-duryodhanādayaḥ \|\|

**krama-sandarbhaḥ :** *na vyākhyātam.*

**viśvanāthaḥ :**

dvāviṁśe'bhūd divodāsa-vaṁśe draupady athābhavan \|

ṛkṣa-vaṁśe jarāsandhārjuna-duryodhanādayaḥ \|\|

---o)0(o---

**\|\| 9.22.2 \|\|**

**tasya putra-śataṁ teṣāṁ yavīyān pṛṣataḥ sutaḥ \|**

**sa tasmād drupado jajñe sarva-sampat-samanvitaḥ \|**

**drupadād draupadī tasya dhṛṣṭadyumnādayaḥ sutāḥ \|\|**

**śrīdharaḥ :** tasya somakasya putrānāṁ śataṁ babhūva \| teṣāṁ jantur
jyeṣṭho yavīyān pṛṣataḥ \|\|2\|\|

**krama-sandarbhaḥ :** *na vyākhyātam.*

**viśvanāthaḥ :** tasya somakasya śataṁ putrās teṣāṁ jantur jyeṣṭhaḥ
\|\|2\|\|

---o)0(o---

**\|\| 9.22.3 \|\|**

**dhṛṣṭadyumnād dhṛṣṭaketur bhārmyāḥ pāñcālakā ime \|**

**yo'jamīḍha-suto hy anya ṛkṣaḥ saṁvaraṇas tataḥ \|\|**

**śrīdharaḥ :** ajamīḍhasyaiva vaṁśāntaram āha---ya iti \| tataḥ
saṁvaraṇāt kuruḥ \|\|3\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.22.4-5 \|\|**

**tapatyāṁ sūrya-kanyāyāṁ kurukṣetra-patiḥ kuruḥ \|**

**parīkṣiḥ sudhanur jahnur niṣadhaś ca kuroḥ sutāḥ \|\|**

**suhotro'bhūt sudhanuṣaś cyavano'tha tataḥ kṛtī \|**

**vasus tasyoparicaro bṛhadratha-mukhās tataḥ \|\|**

**śrīdharaḥ :** tasya kṛtinaḥ uparicaro vasuḥ \| tato vasoḥ bṛhadratho
mukham ādir yeṣām \|\|4\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.22.6 \|\|**

**kuśāmba-matsya-pratyagra-cedipādyāś ca cedipāḥ \|**

**bṛhadrathāt kuśāgro'bhūd ṛṣabhas tasya tat-sutaḥ \|\|**

**śrīdharaḥ :** tān evāha---kuśāmbeti \| tat-sutaḥ puṣpavān jajñe \|
tasyāpatyaṁ satyahita iti yojyam \|\|6\|\|

**krama-sandarbhaḥ :** *na vyākhyātam.*

**viśvanāthaḥ :** bṛhadratha-mukhān evāha---kuśānvety-ādi \|\|6\|\|

---o)0(o---

**\|\| 9.22.7-8 \|\|**

**jajñe satyahito'patyaṁ puṣpavāṁs tat-suto jahuḥ \|**

**anyasyām api bhāryāyāṁ śakale dve bṛhadrathāt \|\|**

**ye mātrā bahir utsṛṣṭe jarayā cābhisandhite \|**

**jīva jīveti krīḍantyā jarāsandho'bhavat sutaḥ \|\|**

**śrīdharaḥ, viśvanāthaḥ :** jarayā rākṣasyā \|\|8\|\|

**krama-sandarbhaḥ :** *na vyākhyātam.*

---o)0(o---

**\|\| 9.22.9 \|\|**

**tataś ca sahadevo'bhūt somāpir yac chrutaśravāḥ \|**

**parīkṣir anapatyo'bhūt suratho nāma jāhnavaḥ \|\|**

**śrīdharaḥ :** yad yasmāt somāpeḥ śrutaśravāḥ kuroḥ putraḥ parīkṣid
anapatyaḥ \| jāhnavo jahnoḥ putraḥ \|\|9\|\|

**krama-sandarbhaḥ :** *na vyākhyātam.*

**viśvanāthaḥ :** yat yasya somāpeḥ \| parīkṣiḥ kuru-putraḥ \| jāhnavaḥ
kuruputrasya jahnoḥ putraḥ surathaḥ \|\|9\|\|

---o)0(o---

**\|\| 9.22.10 \|\|**

**tato vidūrathas tasmāt sārvabhaumas tato'bhavat \|**

**jayasenas tat-tanayo rādhiko'to'yutāyv abhūt \|\|**

**śrīdharaḥ :** ato rādhikād ayuto'bhūd ity arthaḥ \|\|10\|\|

**krama-sandarbhaḥ :** *na vyākhyātam.*

**viśvanāthaḥ :** ato rādhikād ayutāyur abhūt \|\|10\|\|

---o)0(o---

**\|\| 9.22.11 \|\|**

**tataś cākrodhanas tasmād devātithir amuṣya ca \|**

**ṛkṣas tasya dilīpo'bhūt pratīpas tasya cātmajaḥ \|\|**

*na katamenāpi vyākhyātam vyākhyātam.*

---o)0(o---

**\|\| 9.22.12 \|\|**

**devāpiḥ śāntanus tasya bāhlīka iti cātmajāḥ \|**

**pitṛ-rājyaṁ parityajya devāpis tu vanaṁ gataḥ \|\|**

**śrīdharaḥ :** tasya pratīpasya devāpi-śantanu-bāhlīkāḥ \|\|12\|\|

**krama-sandarbhaḥ, viśvanāthaḥ :***na vyākhyātam.*

---o)0(o---

**\|\| 9.22.13 \|\|**

**abhavac chāntanū rājā prāṅ mahābhiṣa-saṁjñitaḥ \|**

**yaṁ yaṁ karābhyāṁ spṛśati jīrṇaṁ yauvanam eti saḥ \|\|**

**śrīdharaḥ :** prāk pūrva-janmani mahābhiṣa iti saṁjñā yasya saḥ
\|\|13\|\|

**krama-sandarbhaḥ :** *na vyākhyātam.*

**viśvanāthaḥ :** prāk pūrva-janmani \| yaṁ jīrṇaṁ vṛddhaṁ sa jīrṇaḥ
yauvanam eṣyati prāpnoti \|\|12\|\|

---o)0(o---

**\|\| 9.22.14 \|\|**

**śāntim āpnoti caivāgryāṁ karmaṇā tena śāntanuḥ \|**

**samā dvādaśa tad-rājye na vavarṣa yadā vibhuḥ \|\|**

**śrīdharaḥ :** yadā devo na vavarṣa, tadā śantanus tatra kāraṇaṁ
brāhmaṇān papraccha \|\|14\|\|

**krama-sandarbhaḥ :** *na vyākhyātam.*

**viśvanāthaḥ :** vibhur indraḥ \|\|14\|\|

---o)0(o---

**\|\| 9.22.15-17 \|\|**

**śāntanur brāhmaṇair uktaḥ parivettāyam agrabhuk \|**

**rājyaṁ dehy agrajāyāśu pura-rāṣṭra-vivṛddhaye \|\|**

**evam ukto dvijair jyeṣṭhaṁ chandayām āsa so'bravīt \|**

**tan-mantri-prahitair viprair vedād vibhraṁśito girā \|\|**

**veda-vādātivādān vai tadā devo vavarṣa ha \|**

**devāpir yogam āsthāya kalāpa-grāmam āśritaḥ \|\|**

**śrīdharaḥ :** brāhmaṇaiś caivam uktaḥ---

> dārāgnihotra-saṁyogaṁ kurute yo'graje sthite \|
>
> parivettā sa vijñeyaḥ parivittis tu pūrva-jaḥ \|\| iti smṛteḥ \|

yo'gra-bhuk bhuvam agrato bhunakti \| ayaṁ tvādṛśe'pi parivettaiva
bhavati \| atas tad-doṣa-parihārāya rājyam agrajāya dehi tato vṛṣṭir
bhaviṣyatīty evam uktaḥ śantanur vanaṁ gatvā jyeṣṭhaṁ chandayāmāsa
rājñaḥ prajā-pālanādiḥ paro dharmo'tas tvaṁ rājyaṁ svīkurv iti
prārthitavān \| tataḥ pūrvam eva tasya mantriṇā aśma-rāva-saṁjñena
devāpiṁ pākhaṇḍī-kṛtya rājyānarhaṁ kartuṁ ye prahitā viprās taiḥ
pākhaṇḍamatāśrayayā girā vedād vibhraṁśitaḥ san, veda-vādasyāti-vādān
nindā-vacanāni so'bravīt, tatas tasya pātityena rājyānarhatve jāte
śantanor doṣābhāvād devo vavarṣety arthaḥ \|\|15\|\|

**krama-sandarbhaḥ :** dārāgnihotra-saṁyogam ity asya
prathamānadhikāritva-tātparyam ity abhipretyāha---agra-bhug iti
\|\|15\|\| evam iti sārdhakam \| tan-mantri-prahitair ity atra tato'pi
nihnutyeti jñeyam \|\|16\|\|

**viśvanāthaḥ :**

> dārāgnihotra-saṁyogaṁ kurute yo'graje sthite \|
>
> parivettā sa vijñeyaḥ parivittis tu pūrvajaḥ \| iti smṛteḥ \|

tvam agraje devāpau vartamāne'pi agrabhuk kṛta-dāro rājya-bhoktā
parivettaiveti doṣād indro na varṣati tasmād rājyam ity-ādi \|

**chāndayām āsa** tvaṁ rājyaṁ kurv iti prārthitavān \| tataḥ sa
veda-vādi-vādān veda-nindā-vākyāni abravīt \| tatra hetuḥ---tasya
śāntanor mantriṇā aśvavāra-saṁjñena śāntanu-prārthāṁ pūrvam eva devāpiṁ
pāṣaṇḍīkṛtya rājyānarhaṁ kartuṁ śāntau-prabhṛty-alakṣitaṁ ye prahitā
viprās taiḥ pāṣaṇḍa-matāśrayayā girā **vedādvibhraṁśitaḥ** \| tataś ca
tasya pātitenaiva tasya rājānarhatve jāte śāntanor doṣābhāvaṁ devo
**vavarṣa** ity arthaḥ \|\|16-17\|\|

---o)0(o---

**\|\| 9.22.18-19 \|\|**

**soma-vaṁśe kalau naṣṭe kṛtādau sthāpayiṣyati \|**

**bāhlīkāt somadatto'bhūd bhūrir bhūriśravās tataḥ \|\|**

**śalaś ca śāntanor āsīd gaṅgāyāṁ bhīṣma ātmavān \|**

**sarva-dharma-vidāṁ śreṣṭho mahā-bhāgavataḥ kaviḥ \|\|**

**śrīdharaḥ :** tataḥ somadattād bhūrir bhūriśravāḥ śalaś ceti trayaḥ
\|\|18\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.22.20 \|\|**

**vīra-yūthāgraṇīr yena rāmo'pi yudhi toṣitaḥ \|**

**śāntanor dāsa-kanyāyāṁ jajñe citrāṅgadaḥ sutaḥ \|\|**

**śrīdharaḥ :** rāmo jāmadagnyaḥ \| dāśa-kanyāyām iti \| uparicarasya
vasor vīryeṇa matsya-garbhād utpannā dāśaiḥ kaivartaiḥ pālitā'to
dāśa-kanyeti prasiddhāyāṁ satyavatyām \|\|20\|\|

**krama-sandarbhaḥ :** *na vyākhyātam.*

**viśvanāthaḥ :** dāsakanyāyām iti uparicara-vasor vīryeṇa
matsya-garbhād utpannā kanyā dāsaiḥ kaivartaiḥ pālitā, ato dāsakanyeti
prasiddāyāṁ satyavatyām \|\|20\|\|

---o)0(o---

**\|\| 9.22.21-24 \|\|**

**vicitravīryaś cāvarajo nāmnā citrāṅgado hataḥ \|**

**yasyāṁ parāśarāt sākṣād avatīrṇo hareḥ kalā \|\|**

**veda-gupto muniḥ kṛṣṇo yato'ham idam adhyagām \|**

**hitvā sva-śiṣyān pailādīn bhagavān bādarāyaṇaḥ \|\|**

**mahyaṁ putrāya śāntāya paraṁ guhyam idaṁ jagau \|**

**vicitravīryo'thovāha kāśīrāja-sute balāt \|\|**

**svayaṁvarād upānīte ambikāmbālike ubhe \|**

**tayor āsakta-hṛdayo gṛhīto yakṣmaṇā mṛtaḥ \|\|**

**śrīdharaḥ :** nāmnā tat samāna-nāmnā citrāṅgadena gandharveṇa yuddhe
hataḥ \| yasyāṁ satyavatyāṁ śantanu-parigrahāt pūrvam eva \| vedā guptā
yena \| yato'haṁ jāta idaṁ bhāgavataṁ cādhyagām adhigatavān asmi \|
svayaṁvarād bhīṣmeṇa balād upānīte \|\|21-24\|\|

**krama-sandarbhaḥ :** *śāntāya brahma-niṣṭhāya \|\|23\|\|*

**viśvanāthaḥ :** nāmnā tat samāna-nāmnā citrāṅgadena gandharveṇa yuddhe
hataḥ yasyāṁ satyavatyāṁ śāntanu-parigrahāt pūrvam eva hareḥ kalā vyāsaḥ
\| vedā guptā yena saḥ \| idaṁ śrī-bhāgavatam \| svayaṁvarād bhīṣmeṇa
balād upānī ca \|\|21-24\|\|

---o)0(o---

**\|\| 9.22.25 \|\|**

**kṣetre'prajasya vai bhrātur mātrokto bādarāyaṇaḥ \|**

**dhṛtarāṣṭraṁ ca pāṇḍuṁ ca viduraṁ cāpy ajījanat \|\|**

**śrīdharaḥ :** mātrā satyavatyokta iti niṣedhābhāvam āha---apatir
apatya-lipsur devarād guru-prayuktā ṛtum atīyāt ity-ādi-vacanāt
\|\|25\|\|

**krama-sandarbhaḥ :** *na vyākhyātam.*

**viśvanāthaḥ :** aprajasya vicitravīryasya mātrā satyavatyā ukta
iti---apatir apatya-lipsur devarād guru-prayuktā ṛtum atīyāt
ity-ādi-vacana-balāt \|\|25\|\|

---o)0(o---

**\|\| 9.22.26 \|\|**

**gāndhāryāṁ dhṛtarāṣṭrasya jajñe putra-śataṁ nṛpa \|**

**tatra duryodhano jyeṣṭho duḥśalā cāpi kanyakā \|\|**

**śrīdharaḥ :** duḥśalā nāma kanyā ca jajñe \|\|26\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.22.27 \|\|**

**śāpān maithuna-ruddhasya pāṇḍoḥ kuntyāṁ mahā-rathāḥ \|**

**jātā dharmānilendrebhyo yudhiṣṭhira-mukhās trayaḥ \|\|**

**śrīdharaḥ :** araṇye mṛga-śāpān maithunena ruddhasya pratibaddhasya
\|\|27\|\|

**krama-sandarbhaḥ :** *na vyākhyātam.*

**viśvanāthaḥ :** araṇye mṛga-śāpān maithunena ruddhasya \|\|27\|\|

---o)0(o---

**\|\| 9.22.28 \|\|**

**nakulaḥ sahadevaś ca mādryāṁ nāsatya-dasrayoḥ \|**

**draupadyāṁ pañca pañcabhyaḥ putrās te pitaro'bhavan \|\|**

**śrīdharaḥ :** nāsatya-dasrābhyām aśvinī-kumārābhyām \| pañcabhyo
yudhiṣṭhirādibhyaḥ pañcābhavan \|\|28\|\|

**krama-sandarbhaḥ :** *na vyākhyātam.*

**viśvanāthaḥ :** nāsatyadasrābhyām aśvinībhyām \|\|28\|\|

---o)0(o---

**\|\| 9.22.29 \|\|**

**yudhiṣṭhirāt prativindhyaḥ śrutaseno vṛkodarāt \|**

**arjunāc chrutakīrtis tu śatānīkas tu nākuliḥ \|\|**

*na katamenāpi vyākhyātam.*

---o)0(o---

**\|\| 9.22.30 \|\|**

**sahadeva-suto rājan chrutakarmā tathāpare \|**

**yudhiṣṭhirāt tu pauravyāṁ devako'tha ghaṭotkacaḥ \|\|**

**śrīdharaḥ :** tathāpare bhāryāntareṣu \|\|30\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.22.31 \|\|**

**bhīmasenād dhiḍimbāyāṁ kālyāṁ sarvagatas tataḥ \|**

**sahadevāt suhotraṁ tu vijayāsūta pārvatī \|\|**

**śrīdharaḥ :** kālī cānyā bhīmasya bhāryā tasyāṁ tato bhīmasenāt
sarvagato nāma putro'bhavad ity arthaḥ \|\|31\|\|

**krama-sandarbhaḥ :** *na vyākhyātam.*

**viśvanāthaḥ :** kālī cānyā bhīmasya bhāryā \| tasyāṁ sarvagataḥ
\|\|31\|\|

---o)0(o---

**\|\| 9.22.32 \|\|**

**kareṇumatyāṁ nakulo niramitraṁ**[^61] **tathārjunaḥ \|**

**irāvantam ulūpyāṁ vai sutāyāṁ babhruvāhanam \|**

**maṇipura-pateḥ so'pi tat-putraḥ putrikā-sutaḥ \|\|**

**śrīdharaḥ :** ulūpyāṁ nāga-kanyañām \| maṇipūra-pateḥ sutāyāṁ
putrikā-dharmeṇa dattāyāṁ babhruvāhanam asūta \| atas tat-putraḥ sann
api sa putrikā-sutaḥ mātāmahasuta ity arthaḥ \|\|32\|\|

**krama-sandarbhaḥ :** *na vyākhyātam.*

**viśvanāthaḥ :** pārvatī parvata-kanyā \| ulupyāṁ nāga-kanyāyāṁ,
maṇipura-pateḥ sutāyāṁ putrikā-dharmeṇa dattāyāṁ babhruvāhanam asūta \|
atas tat-putraḥ sann api putrikā-sutaḥ mātāmaha-suta ity arthaḥ
\|\|32\|\|

---o)0(o---

**\|\| 9.22.33-36 \|\|**

**tava tātaḥ subhadrāyām abhimanyur ajāyata \|**

**sarvātirathajid vīra uttarāyāṁ tato bhavān \|\|**

**parikṣīṇeṣu kuruṣu drauṇer brahmāstra-tejasā \|**

**tvaṁ ca kṛṣṇānubhāvena sajīvo mocito'ntakāt \|\|**

**taveme tanayās tāta janamejaya-pūrvakāḥ \|**

**śrutaseno bhīmasena ugrasenaś ca vīryavān \|\|**

**janamejayas tvāṁ viditvā takṣakān nidhanaṁ gatam \|**

**sarpān vai sarpa-yāgāgnau sa hoṣyati ruṣānvitaḥ \|\|**

*na katamenāpi vyākhyātam.*

---o)0(o---

**\|\| 9.22.37 \|\|**

**kālaṣeyaṁ purodhāya turaṁ turaga-medhaṣāṭ \|**

**samantāt pṛthivīṁ sarvāṁ jitvā yakṣyati cādhvaraiḥ \|\|**

**śrīdharaḥ :** tura-saṁjñaṁ purohitaṁ kṛtvā \|\|37\|\|

**krama-sandarbhaḥ :** *na vyākhyātam.*

**viśvanāthaḥ :** turaṁ tura-saṁjñam \|\|37\|\|

---o)0(o---

**\|\| 9.22.38 \|\|**

**tasya putraḥ śatānīko yājñavalkyāt trayīṁ paṭhan \|\|**

**astra-jñānaṁ kriyā-jñānaṁ śaunakāt param eṣyati \|**

**śrīdharaḥ :** bhaviṣyān āha---tasya putra iti yāvat samāpti \|
yājñavalkyāt kriyā-jñānaṁ paraṁ cātmānaṁ śaunakāt prāpsyaty astra-jñānaṁ
ca kṛpācāryād iti draṣṭavyam \| yājñavalkyāt trayīm adhītya kṛpād
astrāṇy avāpyeti vaiṣṇavokteḥ \| kvacit tu, "astra-jñānaṁ kṛpācāryāt"
ity eva pāṭhaḥ \|\|38\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.22.39-40 \|\|**

**sahasrānīkas tat-putras tataś caivāśvamedhajaḥ \|\|**

**asīmakṛṣṇas tasyāpi nemicakras tu tat-sutaḥ \|**

**gajāhvaye hṛte nadyā kauśāmbyāṁ sādhu vatsyati \|**

**uktas tataś citrarathas tasmāc chucirathaḥ sutaḥ \|\|**

*na katamenāpi vyākhyātam.*

---o)0(o---

**\|\| 9.22.41 \|\|**

**tasmāc ca vṛṣṭimāṁs tasya suṣeṇo'tha mahīpatiḥ \|\|**

**sunīthas tasya bhavitā nṛ-cakṣur yat sukhīnalaḥ \|**

**śrīdharaḥ :** yad yasmāt sukhīnalaḥ putraḥ \|\|41\|\|

**krama-sandarbhaḥ :** nṛ-cakṣur yat sukhīnalaḥ iti \| nṛ-cakṣus tasyāpi
sukhī-balaḥ, tataḥ pariplavaḥ, tasmāc ca sunayaḥ, tasyāpi medhāvī
\[vi.pu. 4.21.12\][^62] iti viṣṇu-purāṇa-gadyam \|\|41\|\|

**viśvanāthaḥ :** yad yataḥ sukhīnala-nāmā \|\|41\|\|

---o)0(o---

**\|\| 9.22.42 \|\|**

**pariplavaḥ sutas tasmān medhāvī sunayātmajaḥ \|**

**nṛpañjayas tato dūrvas timis tasmāj janiṣyati \|\|**

**śrīdharaḥ :** tasmāt pariplavāt sunayas tasyātmajo medhāvīty arthaḥ
\|\|42\|\|

**krama-sandarbhaḥ :** *na vyākhyātam.*

**viśvanāthaḥ :** tasmāt pariplavaḥ \| tasya sunayaḥ, tasyātmajo
medhāvīty arthaḥ \|\|42\|\|

---o)0(o---

**\|\| 9.22.43 \|\|**

**timer bṛhadrathas tasmāc chatānīkaḥ sudāsajaḥ \|**

**śatānīkād durdamanas tasyāpatyaṁ mahīnaraḥ \|\|**

**śrīdharaḥ, viśvanāthaḥ :** tasmāt sudāsas, tataḥ śatānīka ity arthaḥ
\|\|43\|\|

**krama-sandarbhaḥ :** *na vyākhyātam.*

---o)0(o---

**\|\| 9.22.44-45 \|\|**

**daṇḍapāṇir nimis tasya kṣemako bhavitā yataḥ \|**

**brahma-kṣatrasya vai prokto**[^63] **vaṁśo devarṣi-satkṛtaḥ \|\|**

**kṣemakaṁ prāpya rājānaṁ saṁsthāṁ prāpsyati vai kalau \|**

**atha māgadha-rājāno bhāvino ye vadāmi te \|\|**

**śrīdharaḥ :** *na vyākhyātam.*

**krama-sandarbhaḥ :** devarṣi-satkṛta iti devaiḥ ṛṣibhiś ca satkṛtaḥ
\|\|44\|\|

**viśvanāthaḥ :** devair ṛṣhibhiś ca satkṛtaḥ \|\|44-45\|\|

---o)0(o---

**\|\| 9.22.46 \|\|**

**bhavitā sahadevasya mārjārir yac chrutaśravāḥ \|**

**tato yutāyus tasyāpi niramitro'tha tat-sutaḥ \|\|**

**śrīdharaḥ :** bṛhadrathasya jarāsandhaḥ, tasya sahadevaḥ, tasya
mārjāriḥ \| yasmān mārjāreḥ śrutaśravāḥ \|\|46\|\|

**krama-sandarbhaḥ :** *na vyākhyātam.*

**viśvanāthaḥ :** sahadevasya jarāsandha-putrasya \|\|46\|\|

---o)0(o---

**\|\| 9.22.47-48 \|\|**

**sunakṣatraḥ sunakṣatrād bṛhatseno'tha karmajit \|**

**tataḥ sutañjayād vipraḥ śucis tasya bhaviṣyati \|\|**

**kṣemo'tha suvratas tasmād dharmasūtraḥ samas tataḥ \|**

**dyumatseno'tha sumatiḥ subalo janitā tataḥ \|\|**

*na katamenāpi vyākhyātam.*

---o)0(o---

**\|\| 9.22.49 \|\|**

**sunīthaḥ satyajid atha viśvajid yad ripuñjayaḥ \|**

**bārhadrathāś ca bhūpālā bhāvyāḥ sāhasra-vatsaram \|\|**

**śrīdharaḥ :** sahasra-saṁvatsaram ete bhāvyā bhū-pālās tataḥ paraṁ
bhāvyān dvādaśa-skandhe vakṣyati \|\|49\|\|

**krama-sandarbhaḥ :** *na vyākhyātam.*

**viśvanāthaḥ :** jarāsandhāt sahasra-saṁvatsara-paryantam bhaviṣyyantaḥ
\| tataḥ paraṁ tu bhāvyān dvādaśa-skandhe vakṣyati \|\|49\|\|

---o)0(o---

iti sārārtha-darśinyāṁ harṣiṇyāṁ bhakta-cetasām \|

trayodaśo'yaṁ navame saṅgataḥ saṅgataḥ satām \|\|\*\|\|

---o)0(o---

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ navama-skandhe
>
> śāntanu-vaṁśa-kīrtanaṁ nāma dvāviṁśo'dhyāyaḥ \|

\|\| 9.22 \|\|

(9.23)

### atha trayovaṁśo'dhyāyaḥ

## yadu-vaṁśa-kathane 

**\|\| 9.23.1 \|\|**

**śrī-śuka uvāca---**

**anoḥ sabhānaraś cakṣuḥ pareṣṇuś ca trayaḥ sutāḥ \|**

**sabhānarāt kālanaraḥ sṛñjayas tat-sutas tataḥ \|\|**

**śrīdharaḥ :**

trayoviṁśe tv anor druhyos turvasoś cānvayaḥ kramāt \|

yadoś ca vaṁśo'nukrānto yāvaj jyāmagha-saṁbhavaḥ \|\|

tad evaṁ yayāteḥ putrāṇāṁ pañcamasya pūror vaṁśo'nukrāntaḥ, idānīṁ
caturthasya vaṁśam anukrāmati, anor iti karṇasya jagatī-pater ity antena
\|\|1\|\|

**krama-sandarbhaḥ :** *na vyākhyātam.*

**viśvanāthaḥ :**

anor druhyos turvasoś ca yador vaṁśo'pi kīrtyate \|

jyāmaghāntas trayoviṁśe kārtavīryo'tra kīrtimān \|\|

yayāteḥ pañcamasya putrasya puror vaṁśam uktvā caturthādīnāṁ putrāṇāṁ
vaṁśam āha---anor iti \|\|1\|\|

---o)0(o---

**\|\| 9.23.2 \|\|**

**janamejayas tasya putro mahāśālo mahāmanāḥ \|**

**uśīnaras titikṣuś ca mahāmanasa ātmajau \|\|**

**śrīdharaḥ :** tasya janamejayasya mahā-śīlas tasya mahāmanāḥ \|\|2\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.23.3 \|\|**

**śibir varaḥ kṛmir dakṣaś catvārośīnarātmajāḥ \|**

**vṛṣādarbhaḥ sudhīraś ca madraḥ kekaya ātmavān \|\|**

**śrīdharaḥ :** catvāra uśīnarātmajāḥ \| sandhir ārṣaḥ \|\|3\|\|

**krama-sandarbhaḥ :** *na vyākhyātam.*

**viśvanāthaḥ :** catvāra uśīnarātmajāḥ \|\|3\|\|

---o)0(o---

**\|\| 9.23.4 \|\|**

**śibeś catvāra evāsaṁs titikṣoś ca ruṣadrathaḥ \|**

**tato homo'tha sutapā baliḥ sutapaso'bhavat \|\|**

*na katamenāpi vyākhyātam.*

---o)0(o---

**\|\| 9.23.5 \|\|**

**aṅga-vaṅga-kaliṅgādyāḥ suhma-puṇḍrauḍra-saṁjñitāḥ \|**

**jajñire dīrghatamaso baleḥ kṣetre mahīkṣitaḥ \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** baleḥ kṣetre bhāryāyāṁ dīrghatamasa utathya-putrāt
sakāśāt aṅgādayo jajñire \|\|5\|\|

---o)0(o---

**\|\| 9.23.6 \|\|**

**cakruḥ sva-nāmnā viṣayān ṣaḍ imān prācyakāṁś ca te \|**

**khalapāno'ṅgato jajñe tasmād divirathas tataḥ \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** viṣayān deśān \| prācyakān bhāratavarṣasya
pūrva-dig-vartinaḥ \|\|6\|\|

---o)0(o---

**\|\| 9.23.7-10 \|\|**

**suto dharmaratho yasya jajñe citraratho'prajāḥ \|**

**romapāda iti khyātas tasmai daśarathaḥ sakhā \|\|**

**śāntāṁ sva-kanyāṁ prāyacchad ṛṣyaśṛṅga uvāha yām \|**

**deve'varṣati yaṁ rāmā āninyur hariṇī-sutam \|\|**

**nāṭya-saṅgīta-vāditrair vibhramāliṅganārhaṇaiḥ \|**

**sa tu rājño'napatyasya nirūpyeṣṭiṁ marutvate \|\|**

**prajām adād daśaratho yena lebhe'prajāḥ prajāḥ \|**

**caturaṅgo romapādāt pṛthulākṣas tu tat-sutaḥ \|\|**

*na katamenāpi vyākhyātam.*

---o)0(o---

**\|\| 9.23.11 \|\|**

**bṛhadratho bṛhatkarmā bṛhadbhānuś ca tat-sutāḥ \|**

**ādyād bṛhanmanās tasmāj jayadratha udāhṛtaḥ \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** ādyāt bṛhadrathāt \|\|11\|\|

---o)0(o---

**\|\| 9.23.12 \|\|**

**vijayas tasya sambhūtyāṁ tato dhṛtir ajāyata \|**

**tato dhṛtavratas tasya satkarmādhirathas tataḥ \|\|**

*na katamenāpi vyākhyātam.*

---o)0(o---

**\|\| 9.23.13 \|\|**

**yo'sau gaṅgā-taṭe krīḍan mañjūṣāntargataṁ śiśum \|**

**kuntyāpaviddhaṁ kānīnam anapatyo'karot sutam \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** apaviddhaṁ lajjayā tyaktam \|\|13\|\|

---o)0(o---

**\|\| 9.23.14 \|\|**

**vṛṣasenaḥ sutas tasya karṇasya jagatīpate \|**

**druhyoś ca tanayo babhruḥ setus tasyātmajas tataḥ \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** druhyor yayāti-putrasya \|\|14\|\|

---o)0(o---

**\|\| 9.23.15 \|\|**

**ārabdhas tasya gāndhāras tasya dharmas tato dhṛtaḥ \|**

**dhṛtasya durmadas tasmāt pracetāḥ prācetasaḥ śatam \|\|**

**śrīdharaḥ, viśvanāthaḥ :** *na vyākhyātam.*

**krama-sandarbhaḥ :** prācetasam ity atra pracetasa iti vācyam
\|\|15\|\|

---o)0(o---

**\|\| 9.23.16 \|\|**

**mlecchādhipatayo'bhūvann udīcīṁ diśam āśritāḥ \|**

**turvasoś ca suto vahnir vahner bhargo'tha bhānumān \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** turvasor yayāti-putrasya \|\|16\|\|

---o)0(o---

**\|\| 9.23.17 \|\|**

**tribhānus tat-suto'syāpi karandhama udāra-dhīḥ \|**

**marutas tat-suto'putraḥ putraṁ pauravam anvabhūt \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** aputraḥ, ata eva pauravaṁ puruvaṁśyaṁ duṣyantam eva
putram anvabhūt \|\|17\|\|

---o)0(o---

**\|\| 9.23.18 \|\|**

**duṣyantaḥ**[^64] **sa punar bheje sva-vaṁśaṁ rājya-kāmukaḥ \|**

**yayāter jyeṣṭha-putrasya yador vaṁśaṁ nararṣabha \|\|**

**śrīdharaḥ :** sa duṣyantaḥ svaṁ vaṁśaṁ pauravaṁ vaṁśam \|\|18\|\|

**krama-sandarbhaḥ :** *na vyākhyātam.*

**viśvanāthaḥ :** sa ca duṣyantaḥ sva-vaṁśaṁ paurava-vaṁśam eva bheje,
na tu turvasu-vaṁśaṁ yato rājya-kāmukaḥ puruvaṁśyānām eva
nṛpāsanādhikārāt \|\|18-19\|\|

---o)0(o---

**\|\| 9.23.19 \|\|**

**varṇayāmi mahā-puṇyaṁ sarva-pāpa-haraṁ nṛṇām \|**

**yador vaṁśaṁ naraḥ śrutvā sarva-pāpaiḥ pramucyate \|\|**

**caitanya-mata-mañjuṣā :** yador vaṁśam ity-ādi \| narākṛtitvaṁ hi
paramātma-lakṣaṇam \| uktaṁ ca, gūḍhaṁ paraṁ brahma manuṣya-liṅgam
\[bhā.pu. 7.10.48\], narākṛti paraṁ brahma \[pādmottare
bṛhad-viṣṇu-sahasra-nāma-stotre\] \| paramātmā śrī-kṛṣṇaḥ, anye tu
ātmānaḥ \|\|18-20\]

*anyairna vyākhyātam.*

---o)0(o---

**\|\| 9.23.20-21 \|\|**

**yatrāvatīrṇo bhagavān paramātmā narākṛtiḥ \|**

**yadoḥ sahasrajit kroṣṭā nalo ripur iti śrutāḥ \|\|**

**catvāraḥ sūnavas tatra śatajit prathamātmajaḥ \|**

**mahāhayo reṇuhayo haihayaś ceti tat-sutāḥ \|\|**

**śrīdharaḥ :** prathamasya sahasra-jita ātmajaḥ \|\|21\|\|

**krama-sandarbhaḥ :** *na vyākhyātam.*

**viśvanāthaḥ :** narākṛtir nara-svarūpo nara-jātir vety ākṛti-śabdasya
svarūpa-vācitve vā jāti-vācitve paramātmano naratvasya na tāṭasthyaṁ,
kintu svarūpatvam eva jñāpitam \| gūḍhaṁ paraṁ brahma manuṣya-liṅgam ity
anena jñāpitam agre'pi jñāpayiṣyati \|\|21\|\|

---o)0(o---

**\|\| 9.23.22 \|\|**

**dharmas tu haihaya-suto netraḥ kunteḥ pitā tataḥ \|**

**sohañjir abhavat kunter mahiṣmān bhadrasenakaḥ \|\|**

**śrīdharaḥ :** kunteḥ sohañjiḥ, sohañjer mahiṣmān, mahiṣmato
bhadrasenakaḥ \|\|22\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.23.23 \|\|**

**durmado bhadrasenasya dhanakaḥ kṛtavīryasūḥ \|**

**kṛtāgniḥ kṛtavarmā ca kṛtaujā dhanakātmajāḥ \|\|**

**śrīdharaḥ :** bhadrasenasya durmado dhanakaś ceti dvau putrau \|
kṛtavīryasya janakaḥ \| kṛtavīryādayaś catvāro dhanakasyātmajā ity
arthaḥ \|\|23\|\|

**krama-sandarbhaḥ :** *na vyākhyātam.*

**viśvanāthaḥ :** bhadrasenasya durmado dhanakaś ceti dvau putrau \|
tatra dhanakaḥ kṛtavīryasūr iti dhanakasya kṛtavīryaḥ putraḥ \| tathā
kṛtavīryādayaś ceti catvāraḥ putrāḥ \|\|23\|\|

---o)0(o---

**\|\| 9.23.24 \|\|**

**arjunaḥ kṛtavīryasya sapta-dvīpeśvaro'bhavat \|**

**dattātreyād dharer aṁśāt prāpta-yoga-mahāguṇaḥ \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** nanu yayāti-śāpāt sa yadu-vaṁśyaḥ kathaṁ
sapta-dvīpeśvaraḥ ? tatrāha---datteti \|\|24\|\|

---o)0(o---

**\|\| 9.23.25 \|\|**

**na nūnaṁ kārtavīryasya gatiṁ yāsyanti pārthivāḥ \|**

**yajña-dāna-tapo-yogaiḥ śruta-vīrya-dayādibhiḥ \|\|**

*na katamenāpi vyākhyātam.*

---o)0(o---

**\|\| 9.23.26 \|\|**

**pañcāśīti sahasrāṇi hy avyāhata-balaḥ samāḥ \|**

**anaṣṭa-vitta-smaraṇo bubhuje'kṣayya-ṣaḍ-vasu \|\|**

**śrīdharaḥ :** anaṣṭam avināśaṁ vittaṁ yena tathā-vidhaṁ smaraṇaṁ yasya
saḥ \| akṣayyaṁ ṣaḍ-vasu ṣaḍ-indriya-viṣayaṁ bubhuje \|\|26\|\|

**krama-sandarbhaḥ :** *na vyākhyātam.*

**viśvanāthaḥ :** na naṣṭam bhavati vittaṁ smaraṇād yasya saḥ \|
akṣayyaṁ ṣaḍ-vasu ṣaḍ-indriya-viṣayaṁ bubhuje \|\|26\|\|

---o)0(o---

**\|\| 9.23.27 \|\|**

**tasya putra-sahasreṣu pañcaivorvaritā mṛdhe \|**

**jayadhvajaḥ śūraseno vṛṣabho madhur ūrjitaḥ \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** mṛdhe paraśurāma-yuddhe \|\|27\|\|

---o)0(o---

**\|\| 9.23.28 \|\|**

**jayadhvajāt tālajaṅghas tasya putra-śataṁ tv abhūt \|**

**kṣatraṁ yat tālajaṅghākhyam aurva-tejopasaṁhṛtam \|\|**

**śrīdharaḥ, viśvanāthaḥ :** aurvasya tejasā sagareṇopasaṁhṛtam ity
arthaḥ \|\|28\|\|

**krama-sandarbhaḥ :** *na vyākhyātam.*

---o)0(o---

**\|\| 9.23.29 \|\|**

**teṣāṁ jyeṣṭho vītihotro vṛṣṇiḥ putro madhoḥ smṛtaḥ \|**

**tasya putra-śataṁ tv āsīd vṛṣṇi-jyeṣṭhaṁ yataḥ kulam \|\|**

**śrīdharaḥ :** teṣāṁ tāla-jaṅgha-putrāṇāṁ jyeṣṭhaḥ \| tasya madhoḥ
putra-śatam \| vṛṣṇir jyeṣṭho yasmin \| yato madhor vṛṣṇer yadoś ca
hetor idaṁ kulam \|\|29\|\|

**krama-sandarbhaḥ :** teṣām iti sārdhakam \| te ca mādhavā ity-ādi
sañjñitā ity arthaḥ \|\|29\|\|

**viśvanāthaḥ :** madhor arjuna-putrasya \|\|29\|\|

---o)0(o---

**\|\| 9.23.30-31 \|\|**

**mādhavā vṛṣṇayo rājan yādavāś ceti saṁjñitāḥ \|**

**yadu-putrasya ca kroṣṭoḥ putro vṛjinavāṁs tataḥ \|\|**

**svāhito'to viṣadgur vai tasya citrarathas tataḥ \|**

**śaśabindur mahā-yogī mahā-bhāgo mahān abhūt \|\|**

**caturdaśa-mahāratnaś cakravarty aparājitaḥ \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** mādhavā iti yadu-madhu-vṛṣṇaya ītī trayaḥ
kula-pravartakā yadu-vaṁśo madhu-vaṁśo vṛṣṇi-vaṁśa iti prasiddheḥ \|
caturdaśa-mahāratnāni tat-taj-jāti-śreṣṭhāni yasya saḥ \| tāni ca---

gaja-vāji-ratha-strīṣu nidhi-mālyāmbara-drumāḥ \|

śakti-pāśa-maṇi-cchatra-vimānāni caturdaśa \|\| iti mārkaṇḍeyoktāni
jñeyāni \|\|31\|\|

---o)0(o---

**\|\| 9.23.32 \|\|**

**tasya patnī-sahasrāṇāṁ daśānāṁ sumahā-yaśāḥ \|\|**

**daśa-lakṣa-sahasrāṇi putrāṇāṁ tāsv ajījanat \|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** daśa lakṣa-sahasrāṇīti tāsu pratyekam
ekaika-lakṣa-putrodbhavāt \|\|32\|\|

---o)0(o---

**\|\| 9.23.33 \|\|**

**teṣāṁ tu ṣaṭ pradhānānāṁ pṛthuśravasa ātmajaḥ \|**

**dharmo nāmośanā tasya hayamedha-śatasya yāṭ \|\|**

**śrīdharaḥ :** pṛthuśravāḥ pṛthukīrtiḥ pṛthuyaśā ity-ādayaḥ
ṣaṭ-pradhānāḥ śreṣṭhā yeṣāṁ teṣāṁ madhye \|\|33\|\|

**krama-sandarbhaḥ :** ṣaṭ pradhānāni yeṣāṁ, klībe pradhānam ity amaraḥ
\|\|33\|\|

**viśvanāthaḥ :** tasya dharmasya uśanā \|\|33\|\|

---o)0(o---

**\|\| 9.23.34 \|\|**

**tat-suto rucakas tasya pañcāsann ātmajāḥ śṛṇu \|**

**purujid-rukma-rukmeṣu-pṛthu-jyāmagha-saṁjñitāḥ \|\|**

**śrīdharaḥ :** pañca ātmajā āsaṁs tān śṛṇu \|\|34\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.23.35-36 \|\|**

**jyāmaghas tv aprajo'py anyāṁ bhāryāṁ śaibyā-patir bhayāt \|**

**nāvindac chatru-bhavanād bhojyāṁ kanyām ahāraṣīt \|**

**ratha-sthāṁ tāṁ nirīkṣyāha śaibyā patim amarṣitā \|\|**

**keyaṁ kuhaka mat-sthānaṁ ratham āropiteti vai \|**

**snuṣā tavety abhihite smayantī patim abravīt \|\|**

**śrīdharaḥ :** tān evāha---purujid iti \| bhāryā-bhayād
evaika-bhāryasya vandhyāpater jyāmaghasyāputrasya tad bhayam eva
putra-pradam abhavad iti darśayann āha---jyāmaghas tv iti \|\|36\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.23.37 \|\|**

**ahaṁ bandhyāsapatnī ca snuṣā me yujyate katham \|**

**janayiṣyasi yaṁ rājñi tasyeyam upayujyate \|\|**

**śrīdharaḥ :** yadi me sapatnī syāt, tarhi snuṣeyaṁ yujyetāpi, na tv
etad astīty āha---asapatnī ceti \| ati-bhaya-vyākula āha---janayiṣyatīti
\|\|37\|\|

**krama-sandarbhaḥ :** *na vyākhyātam.*

**viśvanāthaḥ :** asapatnī mama kācit sapatny api nāsti \|
atibhaya-vyākulam āha---janayiṣyasīti \|\|37\|\|

---o)0(o---

**\|\| 9.23.38 \|\|**

**anvamodanta tad viśve-devāḥ pitara eva ca \|**

**śaibyā garbham adhāt kāle kumāraṁ suṣuve śubham \|\|**

**sa vidarbha iti prokta upayeme snuṣāṁ satīm \|\|**

**śrīdharaḥ :** bhāryā-bhaya-prakampamāna-svinna-sarvāṅgasya rājñaḥ
prāṇa-saṅkaṭam ālokyānukampitās tena pūrvaṁ bahu-kālam ārādhitāś ca
viśvedevāḥ pitaraś ca tathety anvamodanta \| tataś ca devatā-prasādena
janayiṣyasīti prati-vacana-muhūrta-guṇena ca nivṛtta-rajaskāpi śaivyā
garbham adhāt \| tasya ca mahimā parāśarādibhir uktaḥ \| yathoktam---

> bhāryāvaśyās tu ye kecid bhaviṣyanty athavā mṛtāḥ \|
>
> teṣāṁ tu jyāmaghaḥ śreṣṭhaḥ śaivyā-patir abhūn nṛpaḥ \|\| iti
> \|\|38\|\|

**krama-sandarbhaḥ :** *na vyākhyātam.*

**viśvanāthaḥ :** bhāryābhaya-prakampita-svinna-sarvāṅgasya tasya rājñaḥ
prāṇa-saṅkaṭam ālakṣya, tad eva vacanaṁ kṛpayā anvamodanta satyaṁ cakruḥ
viśvedevāḥ \| pūrvaṁ tena bahuśa ārādhitā iti bhāvaḥ \|
nivṛtta-rajaskāpi śaivyāḥ, teṣāṁ kṛpayā garbham adhāt \|

> bhāryāvaśyās tu ye kecid bhaviṣyanty athavā mṛtāḥ \|
>
> teṣāṁ tu jyāmaghaḥ śreṣṭhaḥ śaivyā-patir abhūn nṛpaḥ \|\| \[vi.pu.
> 4.12.13\] iti parāśarādaya āhuḥ \|\|38\|\|

---o)0(o---

iti sārārtha-darśinyāṁ harṣiṇyāṁ bhakta-cetasām \|

trayodaśo'yaṁ navame saṅgataḥ saṅgataḥ satām \|\|\*\|\|

---o)0(o---

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ navama-skandhe
>
> yadu-vaṁśa-kathane
>
> trayoviṁśo'dhyāyaḥ \|

\|\| 9.23 \|\|

(9.24)

### atha caturviṁśo'dhyāyaḥ 

### yad-vaṁśānukīrtanaṁ nāma

**\|\| 9.24.1 \|\|**

**śrī-śuka uvāca---**

**tasyāṁ vidarbho'janayat putrau nāmnā kuśa-krathau \|**

**tṛtīyaṁ romapādaṁ ca vidarbha-kula-nandanam \|\|**

**śrīdharaḥ :**

catur-viṁśe vidarbhasya putra-traya-samudbhavāḥ \|

vaṁśā nānā-mukhāḥ proktā rāma-kṛṣṇodbhavāvadhi \|\|1\|\|

**krama-sandarbhaḥ :** *na vyākhyātam.*

**viśvanāthaḥ :**

catur-viṁśe prakīrtyante vaṁśe nānā-mukhe yadoḥ \|

devakī-vasudevādyāḥ pitarau rāma-kṛṣṇayoḥ \|\|1\|\|

---o)0(o---

**\|\| 9.24.2 \|\|**

**romapāda-suto babhrur babhroḥ kṛtir ajāyata \|**

**uśikas tat-sutas tasmāc cediś caidyādayo nṛpāḥ \|\|**

**śrīdharaḥ, viśvanāthaḥ :** caidyādayo damaghoṣādayaḥ \|\|2\|\|

**krama-sandarbhaḥ :** *na vyākhyātam.*

---o)0(o---

**\|\| 9.24.3 \|\|**

**krathasya kuntiḥ putro'bhūd dhṛṣṭis**[^65][^66] **tasyātha nirvṛtiḥ
\|**

**tato daśārho nāmnābhūt tasya vyomaḥ sutas tataḥ \|\|**

**śrīdharaḥ, krama-sandarbhaḥ :** *na vyākhyātam.*

**viśvanāthaḥ :** krathasya vidarbha-putrasya \|\|3\|\|

---o)0(o---

**\|\| 9.24.4 \|\|**

**jīmūto vikṛtis tasya yasya bhīmarathaḥ sutaḥ \|**

**tato navarathaḥ putro jāto daśarathas tataḥ \|\|**

**śrīdharaḥ :** tato daśarathāc chakuniḥ purāṇāntarādevam ādi-viśeṣo
draṣṭavyaḥ \|\|4\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.24.5 \|\|**

**karambhiḥ śakuneḥ putro devarātas tad-ātmajaḥ \|**

**devakṣatras tatas tasya madhuḥ kuruvaśād anuḥ \|\|**

**śrīdharaḥ :** tataḥ kuruvaśād anuḥ \|\|5\|\|

**krama-sandarbhaḥ :** *na vyākhyātam.*

**viśvanāthaḥ :** tasya madhuḥ kuru-vaṁśaś ca tataḥ kuru-vaśādanuḥ
\|\|5\|\|

---o)0(o---

**\|\| 9.24.6-8 \|\|**

**puruhotras tv anoḥ putras tasyāyuḥ sātvatas tataḥ \|**

**bhajamāno bhajir divyo vṛṣṇir devāvṛdho'ndhakaḥ \|\|**

**sātvatasya sutāḥ sapta mahābhojaś ca māriṣa \|**

**bhajamānasya nimlociḥ kiṅkaṇo dhṛṣṭir eva ca \|\|**

**ekasyām ātmajāḥ patnyām anyasyāṁ ca trayaḥ sutāḥ \|**

**śatājic ca sahasrājid ayutājid iti prabho \|\|**

**śrīdharaḥ :** anoḥ putraḥ puruhotraḥ \| mahābhojaś cety evaṁ sapta \|
mātiṣa he ārya \|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.24.9 \|\|**

**babhrur devāvṛdha-sutas tayoḥ ślokau paṭhanty amū \|**

**yathaiva śṛṇumo dūrāt sampaśyāmas tathāntikāt \|\|**[^67]

**śrīdharaḥ :** *na vyākhyātam.*

**krama-sandarbhaḥ :** babhrur ity ardhakaṁ ślokaṁ paṭhanty amum iti
kvacit etan-mate tūttara-ślokaḥ śrī-śuka-vākyam eva \|\|11\|\|

**viśvanāthaḥ :** sātvata-putrasya devāvṛdhasya suto babhruḥ, tayoḥ
pitā-putrayoḥ \|\|9\|\|

---o)0(o---

**\|\| 9.24.10 \|\|**

**babhruḥ śreṣṭho manuṣyāṇāṁ devair devāvṛdhaḥ samaḥ \|**

**puruṣāḥ pañca-ṣaṣṭiś ca ṣaṭ-sahasrāṇi cāṣṭa ca \|\|**

**ye'mṛtatvam anuprāptā babhror devāvṛdhād api \|**

**mahābhojo'tidharmātmā bhojā āsaṁs tad-anvaye \|\|**

**śrīdharaḥ :** tatas tad-upadeśena ye pañca-ṣaṣṭy-ādi-saṅkhyāḥ puruṣās
te'mṛtatvaṁ mokṣaṁ prāptāḥ \|\|10\|\|

***krama-sandarbhaḥ :** na vyākhyātam.*

**viśvanāthaḥ :** babhror iti babhru-devāvṛdhayoḥ saṅga-prabhāvād ity
arthaḥ \|\|10-11\|\|

---o)0(o---

**\|\| 9.24.12 \|\|**

**vṛṣṇeḥ sumitraḥ putro'bhūd yudhājic ca parantapa \|**

**śinis tasyānamitraś ca nighno'bhūd anamitrataḥ \|\|**

**śrīdharaḥ :** tasya yudhājitaḥ śinir anamitraś ca \|**\|12\|\|**

**krama-sandarbhaḥ :** *na vyākhyātam.*

**viśvanāthaḥ :** vṛṣṇeḥ sātvata-putrasya \|\|12\|\|

---o)0(o---

**\|\| 9.24.13 \|\|**

**satrājitaḥ prasenaś ca nighnasyāthāsatuḥ sutau \|**

**anamitra-suto yo'nyaḥ śinis tasya ca satyakaḥ \|\|**

*na katamenāpi vyākhyātam.*

---o)0(o---

**\|\| 9.24.14 \|\|**

**yuyudhānaḥ sātyakir vai jayas tasya kuṇis tataḥ \|**

**yugandharo'namitrasya vṛṣṇiḥ putro'paras tataḥ \|\|**

**śrīdharaḥ :** satyakasya putro yuyudhānaḥ, tasya jayaḥ, tasya kuṇiḥ,
tataḥ kuṇer yugandharaḥ \| anamitrasyaivāparo vṛṣṇir nāma putraḥ
\|\|14\|\|

**krama-sandarbhaḥ :** *na vyākhyātam.*

**viśvanāthaḥ :** sātyakiḥ satyakasya putro yuyudhānaḥ \|
anamitrasyaivāparo vṛṣṇir nāma \|\|14\|\|

---o)0(o---

**\|\| 9.24.15 \|\|**

**śvaphalkaś citrarathaś ca gāndinyāṁ ca śvaphalkataḥ \|**

**akrūra-pramukhā āsan putrā dvādaśa viśrutāḥ \|\|**

**śrīdharaḥ :** akrūraḥ pramukho yeṣām ity atad guṇa-saṁvijñāno
bahuvrīhiḥ \|\|15\|\|

**krama-sandarbhaḥ :** *na vyākhyātam.*

**viśvanāthaḥ :** akrūraḥ pramukho yeṣām āsaṅgādīnām ity atad
guṇa-saṁvijñāna-bahuvrīhiḥ \|\|15\|\|

---o)0(o---

**\|\| 9.24.16-18 \|\|**

**āsaṅgaḥ sārameyaś ca mṛduro mṛduvid giriḥ \|**

**dharmavṛddhaḥ sukarmā ca kṣetropekṣo'rimardanaḥ \|\|**

**śatrughno gandhamādaś ca pratibāhuś ca dvādaśa \|**

**teṣāṁ svasā sucārākhyā**[^68] **dvāv akrūra-sutāv api \|\|**

**devavān upadevaś ca tathā citrarathātmajāḥ \|**

**pṛthur vidūrathādyāś ca bahavo vṛṣṇi-nandanāḥ \|\|**

**śrīdharaḥ :** ato'krūrātiriktān dvādaśa darśayati---āsaṅga iti
\|\|16\|\| pṛthur ekaḥ \| vidūrathādyā anye ca bahavaḥ \|
vipṛthu-dhāmādyā iti pāṭhe ādya-śabdena vidūratho'py uktas tataś ca,
śūro vidūrathād āsīt \[bhā.pu. 9.24.26\] iti vakṣyāmāṇa-nirdeśopapattiḥ
\|**\|**18\|\|

**krama-sandarbhaḥ :** *na vyākhyātam.*

**viśvanāthaḥ :** citrarathasya śvaphalka-bhrātur ātmajāḥ \|\|16-18\|\|

---o)0(o---

**\|\| 9.24.19 \|\|**

**kukuro bhajamānaś ca śuciḥ kambalabarhiṣaḥ \|**

**kukurasya suto vahnir vilomā tanayas tataḥ \|\|**

**śrīdharaḥ :** kukurādayaś catvāro'ndhakasya sutā iti jñeyama \| tathā
ca parāśaraḥ, kukura-bhajamāna-śucikambala-barhiṣākhyās tathāndhakasya
putrāḥ \[vi.pu. 4.14.12\] iti \|\|19\|\|

**krama-sandarbhaḥ :** *na vyākhyātam.*

**viśvanāthaḥ :** vṛṣṇer anamitra-putrasya nandanāḥ kukurādyāḥ \|
viṣṇu-purāṇe tv andhaka-putrāḥ kukurādayo dṛṣṭāḥ \|\|19\|\|

---o)0(o---

**\|\| 9.24.20 \|\|**

**kapotaromā tasyānuḥ sakhā yasya ca tumburuḥ \|**

**andhakād dundubhis tasmād avidyotaḥ punarvasuḥ \|\|**

**śrīdharaḥ :** anor andhako'ndhakād dundubhir ity api tad vacanād eva
jñeyam \|\|20\|\|

**krama-sandarbhaḥ :** *na vyākhyātam.*

**viśvanāthaḥ :** andhakāt sātvata-putrāt \|\|20\|\|

---o)0(o---

**\|\| 9.24.21 \|\|**

**tasyāhukaś cāhukī ca kanyā caivāhukātmajau \|**

**devakaś cograsenaś ca catvāro devakātmajāḥ \|\|**

**devavān upadevaś ca sudevo devavardhanaḥ \|**

**teṣāṁ svasāraḥ saptāsan dhṛtadevādayo nṛpa \|\|**

**śāntidevopadevā ca śrīdevā devarakṣitā \|**

**sahadevā devakī ca vasudeva uvāha tāḥ \|\|**

**śrīdharaḥ :** dhṛtadevā ādir yāsāṁ śāntidevādīnāṁ ṣaṇṇāṁ tāḥ sapta
\|tāḥ sapta \|\|21-23\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.24.24 \|\|**

**kaṁsaḥ sunāmā nyagrodhaḥ kaṅkaḥ śaṅkuḥ suhūs tathā \|**

**rāṣṭrapālo'tha sṛṣṭiś**[^69] **ca tuṣṭimān augrasenayaḥ \|\|**

**śrīdharaḥ :** augrasenaya ugrasenasya sutāḥ \|\|24\|\|

**krama-sandarbhaḥ :** *na vyākhyātam.*

**viśvanāthaḥ :** augrasenayaḥ ugrasenasya putrāḥ kaṁsādayaḥ \|\|24\|\|

---o)0(o---

**\|\| 9.24.25 \|\|**

**kaṁsā kaṁsavatī kaṅkā śūrabhū rāṣṭrapālikā \|**

**ugrasena-duhitaro vasudevānuja-striyaḥ \|\|**

**śrīdharaḥ :** vasudevasya ye'nujā devabhāgādayas teṣāṁ striyo bhāryāḥ
\|\|25\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.24.26 \|\|**

**śūro vidūrathād āsīd bhajamānas tu tat-sutaḥ \|**

**śinis tasmāt svayaṁ bhojo hṛdikas tat-suto mataḥ \|\|**

**śrīdharaḥ :** andhaka-sutānāṁ caturṇāṁ prathamasya kukurasya vaṁśa
uktaḥ, dvitīyasya bhajamānasya vaṁśam āha---śūro vidūrathād iti \|
bhajamānāc ca vidūrathaḥ putro'bhūd vidūrathāc ca śūraḥ \[vi.pu.
4.14.22\] iti parāśarādi-vacanāt \| yad vā, prthur vidūrathādyāś ceti
pūrvokta-citrarathātmajād vidūrathāt \|\|26\|\|

**krama-sandarbhaḥ, viśvanāthaḥ :** *na vyākhyātam.*

---o)0(o---

**\|\| 9.24.27 \|\|**

**devamīḍhaḥ śatadhanuḥ kṛtavarmeti tat-sutāḥ \|**

**devamīḍhasya śūrasya māriṣā nāma patny abhūt \|\|**

**śrīdharaḥ :** devamīḍhasya yaḥ śūro nāma putras tasya \| devamīḍho
hṛdīkasyaiva sutaḥ \| yathāha parāśaraḥ, tasyāpi
kṛtavarma-śatadhanur-devamīḍhuṣādyā babhūvuḥ \| devamīḍhuṣasya sūrasyāpi
māriṣā nāma patny abhavat tasyāṁ cāsau daśa putrān ajanayad
vasudeva-pūrvān \[vi.pu. 4.14.24-27\] iti \|\|27\|\|

**krama-sandarbhaḥ :** *na vyākhyātam.*

**viśvanāthaḥ :** vidūrathāc citraratha-putrāt suhṛdikasya suto
devamīḍhas tasya śūraḥ, tasya māriṣā hareḥ sthānaṁ harir yatra
prādurbhavatīty arthaḥ \| tāsu madhye pṛthāṁ śūras tat-pitaiva tavaiṣā
kanyā bhavatv iti kunteḥ kumbhaye adāt \|\|27\|\|

---o)0(o---

**\|\| 9.24.28-30 \|\|**

**tasyāṁ sa janayām āsa daśa putrān akalmaṣān \|**

**vasudevaṁ devabhāgaṁ devaśravasam ānakam \|\|**

**sṛñjayaṁ śyāmakaṁ kaṅkaṁ śamīkaṁ vatsakaṁ vṛkam \|**

**deva-dundubhayo nedur ānakā yasya janmani \|\|**

**vasudevaṁ hareḥ sthānaṁ vadanty ānakadundubhim \|**

**pṛthā ca śrutadevā ca śrutakīrtiḥ śrutaśravāḥ \|\|**

**śrīdharaḥ :** ānakāś ca neduḥ \| hareḥ prādurbhāvasya sthānam
\|\|28-30\|\|

**caitanya-mata-mañjuṣā :** vasudevam ity-ādi \| hareḥ sthānaṁ
prādurbhāva-sthānam \| ānakadundubhim ity anena pūrvoktasya, sattvaṁ
viśuddhaṁ vasudeva-śabditaṁ \[bhā.pu. 4.3.23\] ity-āder
anyathārtha-kalpanam ucitam \| tatrāpy ayam
evārthaḥ---vasudeva-saṁjñitaṁ yad vapus tad eva sattvaṁ viśuddham ity
evārthaḥ \|\|30\|\|

**krama-sandarbhaḥ :** vasudevaṁ hareḥ sthānam iti---sattvaṁ viśuddhaṁ
vasudeva-śabditaṁ yad īyate tatra pumān apāvṛtaḥ \[bhā.pu. 4.3.23\] iti
śrī-śivokta-diśā viśuddha-sattvam eva vasudevākhyam \| tatas
tad-avatāram evaitam ānakadundubhiṁ vadantīty arthaḥ \| atra
viśeṣa-jijñāsāyāṁ bhagavat-sandarbho dṛśyaḥ \|\|30\|\|

**viśvanāthaḥ :***na vyākhyātam.*

---o)0(o---

**\|\| 9.24.31 \|\|**

**rājādhidevī caiteṣāṁ bhaginyaḥ pañca kanyakāḥ \|**

**kunteḥ sakhyuḥ pitā śūro hy aputrasya pṛthām adāt \|\|**

**śrīdharaḥ :** pṛthāyāḥ kanyakāvasthāyāṁ karṇotpatti-prakāram
āha---kuntir iti pañcabhiḥ \|\|31\|\|

**krama-sandarbhaḥ, viśvanāthaḥ :***na vyākhyātam.*

---o)0(o---

**\|\| 9.24.32 \|\|**

**sāpa durvāsaso vidyāṁ deva-hūtīṁ pratoṣitāt \|**

**tasyā vīrya-parīkṣārtham ājuhāva raviṁ śuciḥ \|\|**

**śrīdharaḥ :** kadācid gṛham āgataṁ durvāsasaṁ pṛthā paricaryādinā
toṣayām āsa, tataś ca sā tasmād deva-hūtīṁ devāhvāna-hetuṁ vidyām avāpa,
tad āha---sāpeti \|\|32\|\|

**krama-sandarbhaḥ :** *na vyākhyātam.*

**viśvanāthaḥ :** sā ca pṛthā kadācid gṛham āgatāt paricaryayā
pratoṣitāt durvāsasaḥ sakāśāt deva-hūtiṁ devāhvāna-hetuṁ vidyām āpa
\|\|32\|\|

---o)0(o---

**\|\| 9.24.33 \|\|**

**tadaivopāgataṁ devaṁ vīkṣya vismita-mānasā \|**

**pratyayārthaṁ prayuktā me yāhi deva kṣamasva me \|\|**

**śrīdharaḥ :** devam upāgataṁ vīkṣya sā prāha---pratyayārthaṁ
parīkṣārthaṁ mayā vidyā prayuktā, na tu tvayā kiñcit kāryam ity
abhisandhinā, ato yāhīti \|\|33\|\|

**krama-sandarbhaḥ :** *na vyākhyātam.*

**viśvanāthaḥ :** devaṁ sūryaṁ pratyayathārthaṁ parīkṣārthaṁ mayā
vidyā-prayuktātaḥ kṣamasva sampraty ahaṁ kanyāsmi, tvayā na kim api
kāryaṁ yāhi \|\|33\|\|

---o)0(o---

**\|\| 9.24.34 \|\|**

**amoghaṁ deva-sandarśam ādadhe tvayi cātmajam \|**

**yonir yathā na duṣyeta kartāhaṁ te sumadhyame \|\|**

**śrīdharaḥ :** evam ukto ravir uvāca, amoghaṁ darśanam iti \| kanyāham
iti cet tatrāha---yathā yonir na duṣyeta tathāhaṁ kartā kariṣyāmi \|

**krama-sandarbhaḥ :** *na vyākhyātam.*

**viśvanāthaḥ :** sūrya uvāca---amogham ity-ādi \| nanu tarhi
yoni-duṣṭāṁ kanyāṁ mā kaḥ pariṇayed iti cet, tatrāha---yonir iti kartā
kariṣyāmi \|\|34\|\|

---o)0(o---

**\|\| 9.24.35-38 \|\|**

**iti tasyāṁ sa ādhāya garbhaṁ sūryo divaṁ gataḥ \|**

**sadyaḥ kumāraḥ sañjajñe dvitīya iva bhāskaraḥ \|\|**

**taṁ sātyajan nadī-toye kṛcchrāl lokasya bibhyatī \|**

**prapitāmahas tām uvāha pāṇḍur vai satya-vikramaḥ \|\|**

**śrutadevāṁ tu kārūṣo vṛddhaśarmā samagrahīt \|**

**yasyām abhūd dantavakra ṛṣi-śapto diteḥ sutaḥ \|\|**

**kaikeyo dhṛṣṭaketuś ca śrutakīrtim avindata \|**

**santardanādayas tasyāṁ pañcāsan kaikayāḥ sutāḥ \|\|**

**śrīdharaḥ, viśvanāthaḥ :** *na vyākhyātam.*

**krama-sandarbhaḥ :** ṛṣi-śapta ity atra iti-śabdaḥ iti pāṭhaḥ
sambandhoktau \| sa pūrva-janmani diteḥ suta āsīt \| iti-śabdaḥ
kiṁvadantīti vyākhyānāt \|\|37\|\|

---o)0(o---

**\|\| 9.24.39 \|\|**

**rājādhidevyām āvantyau jayaseno**[^70]**'janiṣṭa ha \|**

**damaghoṣaś cedi-rājaḥ śrutaśravasam agrahīt \|\|**

**śrīdharaḥ, viśvanāthaḥ :** āvantyau vindānuvindau \|\|39\|\|

**krama-sandarbhaḥ :** *na vyākhyātam.*

---o)0(o---

**\|\| 9.24.40 \|\|**

**śiśupālaḥ sutas tasyāḥ kathitas tasya sambhavaḥ \|**

**devabhāgasya kaṁsāyāṁ citraketu-bṛhadbalau \|\|**

**śrīdharaḥ :** tad evaṁ vasudevasya bhaginīnāṁ patīn putrāṁś coktvā
tad-bhrātṝṇāṁ navānāṁ patnīḥ putrāṁś cāha---devabhāgasyeti navabhiḥ
ślokārdhaiḥ \|\|40\|\|

**krama-sandarbhaḥ, viśvanāthaḥ :***na vyākhyātam.*

---o)0(o---

**\|\| 9.24.41-45 \|\|**

**kaṁsavatyāṁ devaśravasaḥ suvīra iṣumāṁs tathā \|**

**bakaḥ kaṅkāt tu kaṅkāyāṁ satyajit purujit tathā \|\|**

**sṛñjayo rāṣṭrapālyāṁ ca vṛṣa-durmarṣaṇādikān \|**

**harikeśa-hiraṇyākṣau śūrabhūmyāṁ ca śyāmakaḥ \|\|**

**miśrakeśyām apsarasi vṛkādīn vatsakas tathā \|**

**takṣa-puṣkara-śālādīn durvākṣyāṁ vṛka ādadhe \|\|**

**sumitrārjunapālādīn samīkāt tu sudāmanī \|**

**ānakaḥ karṇikāyāṁ vai ṛtadhāmā-jayāv api \|\|**

**pauravī rohiṇī bhadrā madirā rocanā ilā \|**

**devakī-pramukhāś cāsan patnya ānakadundubheḥ \|\|**

**balaṁ gadaṁ sāraṇaṁ ca durmadaṁ vipulaṁ dhruvam \|**

**vasudevas tu rohiṇyāṁ kṛtādīn udapādayat \|\|**

**śrīdharaḥ :** vasudevasya patnīḥ putrāṁś cāha---pauravīty ekādaśabhiḥ
\|\|45\|\|

***krama-sandarbhaḥ, viśvanāthaḥ :** na vyākhyātam.*

---o)0(o---

**\|\| 9.24.47-48 \|\|**

**subhadro bhadrabāhuś ca durmado bhadra eva ca \|**

**pauravyās tanayā hy ete bhūtādyā dvādaśābhavan \|\|**

**nandopananda-kṛtaka-śūrādyā madirātmajāḥ \|**

**kauśalyā keśinaṁ tv ekam asūta kula-nandanam \|\|**

**śrīdharaḥ :** kauśalyā bhadrā \|\|48\|\|

**krama-sandarbhaḥ :** *na vyākhyātam.*

**viśvanāthaḥ :** vasudevasya bhaginīnāṁ patīn putrāṁś coktvā
tad-bhrātṝṇāṁ navānāṁ patnīḥ putraāṁc cāha devabhāgasyeti navabhiḥ
ślokārdhaiḥ kauśalyā bhadrā \|\|47-48\|\|

---o)0(o---

**\|\| 9.24.49-52 \|\|**

**rocanāyām ato jātā hasta-hemāṅgadādayaḥ \|**

**ilāyām uruvalkādīn yadu-mukhyān ajījanat \|\|**

**vipṛṣṭho dhṛtadevāyām eka ānakadundubheḥ \|**

**śāntidevātmajā rājan śrama-pratiśrutādayaḥ**[^71] **\|\|**

**rājanya-kalpa-varṣādyā upadevā-sutā daśa \|**

**vasu-haṁsa-suvaṁśādyāḥ śrīdevāyās tu ṣaṭ sutāḥ \|\|**

**devarakṣitayā labdhā nava cātra gadādayaḥ \|**

**vasudevaḥ sutān aṣṭāv ādadhe sahadevayā \|\|**

*na katamenāpi vyākhyātam.*

---o)0(o---

**\|\| 9.24.53-55 \|\|**

**puruvi-śruta-mukhyāṁs tu**[^72] **sākṣād dharmo vasūn iva \|**

**vasudevas tu devakyām aṣṭa putrān ajījanat \|\|**

**kīrtimantaṁ suṣeṇaṁ ca bhadrasenam udāra-dhīḥ \|**

**ṛjuṁ sammardanaṁ bhadraṁ saṅkarṣaṇam ahīśvaram \|\|**

**aṣṭamas tu tayor āsīt svayam eva hariḥ kila \|**

**subhadrā ca mahābhāgā tava rājan pitāmahī \|\|**

**śrīdharaḥ :** aṣṭamas tu svayam evāsīt, na tu karmādinā hetunā tābhyāṁ
janito vā, yato'sau hariḥ \|\|55\|\|

**krama-sandarbhaḥ :** aṣṭamas tv iti \| haraty ākarṣati vaśīkaroti
sarvam iti hariḥ pūrṇo bhagavān \| sa eva svayam āsīt, na tv
āvirbhāvāntareṇa \| kileti, ete cāṁśa-kalāḥ puṁsaḥ kṛṣṇas tu bhagavān
svayam \[bhā.pu. 1.3.28\] iti prasiddhiṁ niścinoti \|\|55\|\|

**viśvanāthaḥ :** svayam eva na tv aṁśena \|\|55\|\|

---o)0(o---

**\|\| 9.24.56 \|\|**

**yadā yadā hi dharmasya kṣayo vṛddhiś ca pāpmanaḥ \|**

**tadā tu bhagavān īśa ātmānaṁ sṛjate hariḥ \|\|**

**śrīdharaḥ :** tad evopapādayati---yadeti tribhiḥ \|\|56\|\|

**caitanya-mata-mañjuṣā :** ataḥ paraṁ kalau avatārāntaraṁ bhaviṣyati na
vety āha---

yadā yadā hi dharmasya kṣayo vṛddhiś ca pāpmanaḥ \|

tadā tu bhagavān īśaḥ ātmānaṁ sṛjate hariḥ \|\|

ity-ādinā kalau avatārāntaraṁ sūcitam \|\|56\|\|

**krama-sandarbhaḥ :** atra bhagavad-avatāra-mātrasya sāmānyataḥ kāraṇam
āha---yadeti \|\|56\|\|

**viśvanāthaḥ :** tatra bhagavad-avatāra-mātrasya sāmānyataḥ kāraṇam
āha---yadeti \|\|56\|\|

---o)0(o---

**\|\| 9.24.57 \|\|**

**na hy asya janmano hetuḥ karmaṇo vā mahīpate \|**

**ātma-māyāṁ vineśasya parasya draṣṭur ātmanaḥ \|\|**

**śrīdharaḥ :** īśasya māyā-niyantuḥ \| parasyāsaṅgasya \| draṣṭuḥ
sākṣiṇaḥ \| ātmanaḥ sarva-gasya \| na hy evaṁ-bhūtaya māyā-vinodaṁ vinā
janmanaḥ karmaṇo vā hetuḥ saṁbhavatīty arthaḥ \|

**krama-sandarbhaḥ :** nanv anyasya janma-karmaṇor hetuḥ
prācīna-karmaiva syāt, tasya ca hetur māyā \| śrī-bhagavatas tu kiṁ
syāt? ity āśaṅkyāha---na hy asyeti \| sādhavo hṛdayaṁ mahyaṁ sādhūnāṁ
hṛdayaṁ tv aham \[bhā.pu. 9.4.68\] iti nyāyenātmābhinnatvena sanmateṣu
sādhuṣu yā māyā kṛpā, tāṁ vinā \| tatra hetavaḥ---īśasyety-ādayaḥ
\|\|57\|\|

**viśvanāthaḥ :** nanu jīvasya janma-karmaṇor hetuḥ prācīnaṁ karmaiva
syāt, tasya ca hetur māyā śrī-bhagavatas tu kiṁ syād ity ata āha---na hy
asyeti \| ātmanaḥ svasya ātmasu jīveṣu māyāṁ kṛpāṁ vinā uttara-śloke
anugraha iti māyārtha-vivaraṇāt \| māyā dambhe kṛpāyāṁ ca iti
viśva-prakāśāt māyā-śabdenātra kṛpaivocyate \| kṛpāyāḥ phalam
abhivyañjayati \| īśasya janma-karmabhyāṁ darśitābhyām
sarva-jīvoddhāra-samarthasyety arthaḥ \| sāmarthye hetuḥ---parasya
sarvotkṛṣṭasya \| kṛpāyāṁ hetur ātmano jīvān draṣṭuḥ saṁsāra-duḥkhābdhau
patitān vilokayituḥ \|\|57\|\|

---o)0(o---

**\|\| 9.24.58 \|\|**

**yan māyā-ceṣṭitaṁ puṁsaḥ sthity-utpatty-apyayāya hi \|**

**anugrahas tan-nivṛtter ātma-lābhāya ceṣyate \|\|**

**śrīdharaḥ :** kiṁ ca, yasya māyā-ceṣṭitaṁ puṁso jīvasyānugrahas tasya
jīvānugrāhakasya kutaḥ karmādi-pāra-tantryeṇa janmādi-saṁbhavaḥ \|
anugraham evāha---hi yasmāt tad eva sthityādaye iṣyate \| pralaye
līnopādher jīvasya dharmādy-asaṁbhavād upādhi-sṛṣṭy-ādinā
dharmādi-saṁpādanenānugrahaḥ \| tathātma-lābhāya mokṣāya ceṣyate \|
tatra hetuḥ---teneva śrūyamāṇena tasya sthity-āder nivṛtteḥ \|\|58\|\|

**krama-sandarbhaḥ :** kṛpām eva kaimutyena
darśayati---sthity-ādy-arthaṁ yan māyāyāṁ prakṛtau ceṣṭitaṁ
vīkṣaṇa-rūpaṁ tad api jīveṣv anugraha eva paryavasīyate
buddhīndriyādi-sampādanāt \| ata evā'nugrahas tasya sthity-āder nivṛtter
hetor jīvānām ātmano bhagavato lābhāya ceṣyate, kim uta dharmādeḥ \|
tathā ca vakṣyate---buddhīndriya-manaḥ-prāṇān \[bhā.pu. 10.87.2\] ity
ādi \|\|58\|\|

**viśvanāthaḥ :** kṛpāyā eva hetutvaṁ kaimutyena darśayati yad iti \|
puṁsaḥ prakṛtīkṣaṇa-kartuṁ māyāyāṁ yac ceṣṭitam īkṣaṇādikaṁ karma
jīvānāṁ sthity-ādy-arthaṁ hi niścitaḥ tac cāpi anugrahād eva hetoḥ kim
uta māyā-gandhenāpi rahitaṁ govardhana-dhāraṇādi-ceṣṭitam iti bhāvaḥ \|
buddhīndriyādikaṁ prāpya jīvā viṣaya-bhogādikaṁ prāpnuvantv iti yā kṛpā
tata eva māyāyāṁ ceṣṭitam ity arthaḥ \|

nanu viṣaya-bhogādi-hetubhyaḥ sthity-ādibhyaḥ punaḥ saṁsāra-duḥkham eva
syād iti ko'yam anugrahaḥ ? tatrāha---tan-nivṛttes teṣāṁ sthity-ādīnāṁ
bhakti-jñāna-vairāgyair nivṛtter ātmane bhagavato yo lābhas tad-arthaṁ
ceṣyate \| buddhīndriyādikaṁ vinā bhakti-jñānādy api na siddhyed iti
jīva-mātreṣu kṛpaiva hetur ity arthaḥ \| yad uktaṁ---

buddhīndriya-manaḥ-prāṇān janānām asṛjat prabhuḥ \|

mātrārthaṁ ca bhavārthaṁ ca ātmane kalpanāya ca \|\| \[bhā.pu. 10.87.2\]
ity ādi \|\|58\|\|

---o)0(o---

**\|\| 9.24.59 \|\|**

**akṣauhiṇīnāṁ patibhir asurair nṛpa-lāñchanaiḥ \|**

**bhuva ākramyamāṇāyā abhārāya kṛtodyamaḥ \|\|**

**śrīdharaḥ :** tasya ceṣṭitaṁ bhūmer anugraha ity āha---akṣauhiṇīnām
iti dvābhyām \| abhārāya bhāra-parihārāya \|\|59\|\|

**krama-sandarbhaḥ :** samprati tv asaṅkhyeya-bhakta-janāśraya-rūpāyāṁ
parama-bhaktāyāṁ pṛthivyāṁ parivyaktayaiva kṛpayaiva svayam avatatārety
āha---akṣauhiṇīnām iti yugmakena \|\|59\|\|

**viśvanāthaḥ :** śrī-kṛṣṇasya tu janma-karmaṇor hetuḥ spaṣṭam eva
pṛthivyāṁ pṛthivī-stha-janeṣu sādhaka-siddha-bhakteṣv api kṛpaiva
dṛśyata ity āha---akṣauhiṇīnām iti saptabhiḥ \| bhuvo bhāra-haraṇāt
asurāṇām api vadhena saṁsāra-haraṇāt kṛpoktā \|\|59\|\|

---o)0(o---

**\|\| 9.24.60 \|\|**

**karmāṇy aparimeyāṇi manasāpi sureśvaraiḥ \|**

**saha-saṅkarṣaṇaś cakre bhagavān madhusūdanaḥ \|\|**

**śrīdharaḥ :** sureśvarair api manasāpy aparime yāṇyavitarkyāṇi \|
saṅkarṣaṇa-sahitaś cakre \|\|60\|\|

**krama-sandarbhaḥ, viśvanāthaḥ :***na vyākhyātam.*

---o)0(o---

**\|\| 9.24.61 \|\|**

**kalau janiṣyamāṇānāṁ duḥkha-śoka-tamo-nudam \|**

**anugrahāya bhaktānāṁ supuṇyaṁ vyatanod yaśaḥ \|\|**

**śrīdharaḥ :** saṅkalpa-mātreṇa bhū-bhāra-haraṇa-samarthasyāpi
karma-karaṇaṁ yaśo-vistāra-dvārā bhaktānugrahārtham ity āha---kalāv iti
dvābhyām \| duḥkha-śoka-tamāṁsi nudatīti tathā tad-yaśo vyatanot
\|\|61\|\|

**caitanya-mata-mañjuṣā :** ata evāha---kalau janiṣyamāṇānām ity-ādi \|
kalau janiṣyamāṇānāṁ śrī-kṛṣṇa-caitanya-pārṣadānāṁ duḥkhaṁ
śoka-tamo-nudaṁ yaśo vyatanot \| ataḥ kuntī-stutau
prathame---caraṇāravinda-smaraṇārhāṇi kariṣyann iti kecana \[bhā.pu.
1.8.35\] iti \| karmāṇi caraṇāravinda-smaraṇārhāṇi kariṣyann iti
bhaviṣyan-nirdeśāt \| anyathā tat-kālīna-janānāṁ
caraṇāravinda-smaraṇārhāṇi yadi bhavet, tadā kurvann eveti brūyāt \| ato
vākyaika-vākyatā tena saheti sthitam \|\|61\|\|

**krama-sandarbhaḥ :** na kevalaṁ tadānīnānām evānugrahāyāvatatāra \|
kiṁ tarhi ? kalāv iti \|\|61\|\|

**viśvanāthaḥ :** bhuvi sthiteṣu kṛpām uktvā bhūti sthāsyatsv api kṛpām
āha---kalāv iti tamo'vidyā \|\|61\|\|

---o)0(o---

**\|\| 9.24.62 \|\|**

**yasmin sat-karṇa-pīyuṣe yaśas-tīrtha-vare sakṛt \|**

**śrotrāñjalir upaspṛśya dhunute karma-vāsanām \|\|**

**śrīdharaḥ :** yasmin satāṁ karṇa-pīyūṣe yaśo-rūpe tīrtha-vare śrotram
evāñjaliḥ pāna-sādhanaṁ yasya sa puruṣaḥ \| sakṛd apy
upaspṛśyācamana-mātraṁ kṛtvā tat saundaryākṛṣṭa-cittaḥ karma-vāsanāṁ
dhunute \|\|62\|\|

**krama-sandarbhaḥ :** nanu santy eva gaṅgādi-tīrthāni duḥkhādi-hantṝṇi
? tatrāha---yasminn iti \| vakṣyati ca---tīrthaṁ cakre nṛponam \[bhā.pu.
10.90.47\] ity-ādi \|\|62\|\|

**viśvanāthaḥ :** nanu supuṇyam ity uktvā yaśaḥ svarga-janakam
avagamyate, tatra maivam ity āha---yasminn iti \| sadbhiḥ
karṇapeya-pīyūṣa-maye yaśo-rūpe tīrtha-vare śrotram evāñjaliḥ
pāna-sādhanaṁ yasya sa upaspṛśya ācamana-mātraṁ kṛtvā kiṁ punar āpīya
sakṛd eka-vāram api kiṁ punar bahuśaḥ karma-vāsanām avidyāṁ yasya
parokṣa-vartino'pi yat kiñcid yaśaḥ-caraṇāravinda-mātreṇaiva saṁsāraṁ
tarantīty arthaḥ \|\|62\|\|

---o)0(o---

**\|\| 9.24.63-64 \|\|**

**bhoja-vṛṣṇy-andhaka-madhu-śūrasena-daśārhakaiḥ \|**

**ślāghanīyehitaḥ śaśvat kuru-sṛñjaya-pāṇḍubhiḥ \|\|**

**snigdha-smitekṣitodārair vākyair vikrama-līlayā \|**

**nṛ-lokaṁ ramayām āsa mūrtyā sarvāṅga-ramyayā \|\|**

**śrīdharaḥ :** tad evāha dvābhyām \| bhojādibhiḥ ślāghanīyam īhitaṁ
yasya \|\|63\|\| sarvair aṅgaiḥ ramyayā mūrtyā ca \|\|64\|\|

**krama-sandarbhaḥ :** tadānīnantanānāṁ tu sākṣād eva paramānanda āsīd
ity āha---bhojeti yugalena \| na kevalaṁ bhū-lokam eva ramayāmāsa, api
tu,

ete yādavāḥ sarve mad-gaṇā eva bhāmini \|

sarvadā mat-priyā devi mat-tulya-guṇa-śālinaḥ \|\|[^73]iti \|

evaṁ guṇa-prāyair bhojādibhir api ślāghanīyehitaḥ sann iti \|\|63\|\|

**viśvanāthaḥ :** tat-sama-kāla-bhavatvenāparokṣa-vartinas
tal-līlā-parikarās tv agaṇya-mahimānaḥ parama-manyo evety
āha---bhojety-ādi \| ye tu tasyātiprema-viṣayībhūtā netrāñjalibhyāṁ
tadīya-rūpa-mādhurya-pānāsaktāḥ śrotrādīn api phalayanti te tv atidhanyā
ity āha---snigdhaṁ smitaṁ yatra tathā-bhūtaṁ yad īkṣitam avalokanaṁ
tenodārair mano-vāñchā-pūrakaiḥ kadācid vikramasya
sva-madhura-caraṇa-vinyāsasya vīra-rasa-vyañjakasya sva-śauṭīryasya vā
līlayā nṛlokaṁ manuṣya-jātiṁ sva-priya-jana-samūham \|\|63-64\|\|

**---o)0(o---**

**\|\| 9.24.65 \|\|**

**yasyānanaṁ makara-kuṇḍala-cāru-karṇa-**

**bhrājat-kapola-subhagaṁ savilāsa-hāsam \|**

**nityotsavaṁ na tatṛpur dṛśibhiḥ pibantyo**

**nāryo narāś ca muditāḥ kupitā nimeś ca \|\|**

**śrīdharaḥ :** tat-pradarśanārthaṁ mukha-śobhām āha \| yasyānanaṁ
dṛśibhir netraiḥ pibantyo nāryo narāś ca na tat-ṛpur na tṛptāḥ \|
nimeṣonmeṣa-mātra-vyavadhānam apy asahamānās tat kartur nimeḥ kupitāś ca
babhūvuḥ \| kathaṁ-bhūtamānanam \| makara-kuṇḍalābhyāṁ cārū karṇau
bhrājantau kapolau ca taiḥ subhagam \| savilāso hāso yasmin \| nityam
utsavo yasmin \|

**krama-sandarbhaḥ :** nṛ-loka-ramaṇam eva sarvata utkareṇa
darśayati---yasyeti \|[^74] tad-darśane'pi nimeṣa-kartṛtvena nimer
niyame kupitā babhūvuḥ \| iyaṁ khalu mahā-bhāvasya gatiḥ \| sā ca
tat-svabhāvataḥ siddhety abhidhānād yuktam atrāsyodāharaṇam \|\|65\|\|

**viśvanāthaḥ:** teṣv api vraja-vāsinas teṣv api gopyas
tat-priya-narma-sakhāyaś ca tan-mādhurya-pāna-pravarāḥ parama-dhanyatamā
ity āha yasyeti \| sarvāṅgeṣv api madhye parama-madhuram **ānanam** \|
tad-ānanam apy ūrdhvādho-bhāgābhyāṁ dvidhā vibhaktaṁ mahā-mādhuryaṁ
bhavati \| tatrāpi sarva-mahā-mādhuryāṇāṁ cakravartī
hāsāmṛta-mahā-madhurimā tad-adhara-bhāga-madhye nivasatīty adhara-bhāgaṁ
varṇayati \| **makara-kuṇḍalābhyāṁcārū** dedīpyamānau yau **karṇau**
tābhyāṁ bhrājantau yau kapolau tābhyāṁ **subhagaṁ**
draṣṭṛ-jana-manoharam \| **vilāsair** harṣautsukya-cāpalyādibhir
dyotamānaiḥ sahito hāso yatra tat \| yathā makara-kuṇḍalābhyāṁ sakāśād
api cārū karṇau bhūṣaṇa-bhūṣaṇāṅgam ity uktes tayor api
śobhā-vardhakatvāt arthāt makara-kuṇḍalābhyāṁ tābhyāṁ sakāśād api
bhrājantau kapolau \| antarvarti-carvyamāṇa-tāmbūlasya pārśvasthayor
hāsa-kuṇḍalayoś ca chavimattvāt tāmbula-hetuka-darottuṅgimavad
ekataratvād atisvacchatvād atisukumāratvāc ca \|

arthāt, makara-kuṇḍalābhyāṁ tābhyāṁ sakāśād api savilāso hāsaḥ
bimbādhara-daśana-sṛkvaṇī-śobhānurañjitatvāt
sarva-mādhurya-mahārāja-cakravartitvāt
sva-jyotsnā-pravāha-nirvāpita-sarva-santāpa-śreṇīkatvāt
sarva-bhakta-cetaś cakorātilobhanīyatvād yuvati-jana-kāmāmbudhir
baddhakatvāt
vraja-kula-bālā-kula-jāti-dharma-dhairya-dhvaṁsaka-mahonmāda-pravartaka-kāraṇa-dharmavattvāt
yatra tat \| **dṛśibhir** netrāñjalibhiḥ **pibantyo**'pi **na tatṛpuḥ**
\| nimeṣonmeṣa-mātra-vyavadhānam apy asahamānās tat-kartur
**nimeḥkupitā** babhūvur iti nimeṣāsahatvena
rūḍha-mahā-bhāva-lakṣaṇenātra striyo gopya eva nānyā **narāh**
kṛṣṇa-priya-narma-sakhāḥ subalādayo nānye jñeyāḥ \| gopīḥ
priya-narma-sakhāś ca vinā rūḍha-bhāvasyānyatrodaya-sambhavābhāvāt \|
yad uktam ujjvala-nīlamaṇau---

> ratir bhāvāntimāṁ sīmāṁ samarthaiva prapadyante \|
>
> ratir narma-vayasyānām anurāgāntimāṁ sthitim \|
>
> teṣv eva subalādīnāṁ bhāvāntām eva gacchati \|\| \[u.nī. 15.232-3\]
> iti \|\|65\|\|

---o)0(o---

**\|\| 9.24.66 \|\|**

**jāto gataḥ pitṛ-gṛhād vrajam edhitārtho**

**hatvā ripūn suta-śatāni kṛtoru-dāraḥ \|**

**utpādya teṣu puruṣaḥ kratubhiḥ samīje**

**ātmānam ātma-nigamaṁ prathayan janeṣu \|\|**

**śrīdharaḥ :** śrī-kṛṣṇasya caritaṁ samāsato varṇayati---jāta iti
dvābhyām \| jāto nijena rūpeṇa paścāt puruṣo manuṣyākāraḥ san vrajaṁ
gataḥ \| vraja-vāsinām edhitā arthā yena teṣu dāreṣu sutānāṁ śatāny
utpādya \| ātma-nigamaṁ svakīyaṁ veda-mārgam \|\|66\|\|

**krama-sandarbhaḥ :** atha sarvam eva yugapat sphuritaṁ tac-caritam
āpātato nijotkaṇṭhā-kuṇṭhanecchayā rājotkaṇṭhā-vardhanecchayā ca
samāsena varṇayati---**jāta** iti \| **pitṛ-gṛhāc**
chrī-vasudeva-bhavanāj jātaḥ prādurbhūtaḥ \| tasmād eva vrajaṁ
śrīman-nanda-goṣṭhaṁ gataḥ \| tad etad vaṁśa-kathanānurūpeṇa procyāpy
aparituṣya prāha[^75]---**edhitārtha** iti \| tataś ca edhitāḥ
pūrvato'pi samedhitā arthāḥ śrīman-nandādau pitṛtvādi-rūpā yena saḥ \|
sthāpitaṁ ca śrī-kṛṣṇa-sandarbhe (133-153) darśayiṣyate ca \|
śrī-daśamasya krama-sandarbhe---putrībhūte janārdane \[bhā.pu.
10.8.51\], nandas tv ātmaja utpanne \[bhā.pu. 10.5.1\], nandaḥ kim
akarod brahman \[bhā.pu. 10.8.46\] ity ādau \|

nanu, kratuṣu tās tā devatā evejyante, katham ātmānam īja ? iti
tatrāha---**puruṣa** iti \| pūrṣu devatādi-deheṣu śete antaryāmy-aṁśena
niścalaṁ tiṣṭhatīti sa tathā tatraiva paryavasānād iti bhāvaḥ \| nanu,
tena vā kiyān lābhaḥ syāt tasya parama-pūrṇasya ?
tatrāha---**ātma-nigamam** iti \| tat-tal-lakṣyeṇaiva tat tad eva
mukhyaṁ prayojanam iti bhāvaḥ \| śābdatvenāvyavahitatvena cārtha-nigame
sati kim-artham adhyāhāra-vyavadhāne sahye ? tarhy eva sahye yadi
viruddhe api na syātām iti, tasmāt puruṣa-śabdo'tivyavahito gata ity
atra na yojyaḥ \| uktaṁ hi narākṛteḥ paramatvaṁ---na cāntar na bahir
yasya na pūrvaṁ nāpi cāparaṁ \[bhā.pu. 10.9.13\] ity-ādibhiḥ \|\|66\|\|

**viśvanāthaḥ :** atha ke te janma-karmaṇī ity apekṣāyāṁ sarvam eva
yugapat sphuritaṁ tac-caritam āpātato nijotkaṇṭhā kuṇṭhanecchayā
roajotkaṇṭhā-vardhanecchayā ca samāsena varṇayati---jāta iti dvābhyām \|
pitur vasudevasya gṛhāt vrajaṁ gataḥ kim-artham **edhitaḥ**
prakaṭī-kṛtay vardhitaḥ vṛddhi-sīmāṁ prāpito'rthaḥ
sarva-puruṣārtha-śiromaṇiḥ premā yena saḥ \|
prema-prakhyāpanasyaivāvatāra-mukhya-prayojanatvāt premṇaś ca vraja eva
vṛddhi-sīmā-prāptatvāc ca \| **ripūn** hatveti ripubhyo mokṣa-pradānam
apy ekaṁ prayojanam iti teṣu dāreṣu suta-śatāny utpādyety-ādinā
varṇāśrama-dharma-sthāpanaṁ ca darśitam \| narākṛti-para-brahmatvāt
**puruṣaḥ** \| ātmānaṁ samīje ijyamānasyānyasyābhāvāt kim-arthaṁ samīje
? tatrāha---**ātma-nigamam** ātmānugataṁ svakīyaṁ veda-mārgam \|\|66\|\|

---o)0(o---

**\|\| 9.24.67 \|\|**

**pṛthvyāḥ sa vai guru-bharaṁ kṣapayan kurūṇām**

**antaḥ-samuttha-kalinā yudhi bhūpa-camvaḥ \|**

**dṛṣṭyā vidhūya vijaye jayam udvighoṣya**

**procyoddhavāya ca paraṁ samagāt sva-dhāma \|\|**

**śrīdharaḥ :** antaḥ-samutthena kalinā nimittena guru-bhāraṁ kṣapayan
dṛṣṭyaiva bhūpa-camūr vidhūya vijaye jayam arjunena jitam ity evam
udghoṣaṁ kṛtvā, paraṁ tattvam uddhavāyopadiśya sva-dhāma samyak svenaiva
rūpeṇa jagāmeti \|\|67\|\|

**krama-sandarbhaḥ :** ativrajya gatīs tisro mām eṣyasi tataḥ paraṁ
\[bhā.pu. 11.29.44\] ity etat-paryavasāna-paraṁ procya **sva-dhāma**
sva-svarūpaṁ nija-nitya-lokaṁ samyak tat tat parikarādibhiḥ sākam evāgād
iti \|\|67\|\|

**viśvanāthaḥ :** bhū-bhāra-haraṇa-prayojanam āha---pṛthvyā iti \|
**bhūpa-camvaḥ** bhūpa-camūḥ dṛṣṭaiva vidhūya tat-prayojanam
āha---**vijaye** arjune **jayamut**karṣeṇa **vighoṣya** arjunena jitam
iti janeṣu khyāpayitvety arthaḥ \| bhakti-jñāna-viśeṣa-prakhyāpanam apy
ekaṁ prayojanam, tad āha---procyeti \| **sva-dhāma** dvārakāṁ samagāt
saṅgataḥ prāpto babhūva prapañca-gocaratāṁ parityajyeti bhāvaḥ \|
nārāyaṇa-svarūpeṇa sva-dhāma vaikuṇṭhaṁ cāgāt \|\|67\|\|

---o)0(o---

iti sārārtha-darśinyāṁ harṣiṇyāṁ bhakta-cetasām \|

navamasya caturviṁśaḥ saṅgataḥ saṅgataḥ satām \|\|\*\|\|

mantu-sindhau nimajjantam antaḥ-santaḥ pasanditam \|

karuṇā-dṛṣṭi-yaṣṭyaiva santaḥ karṣantu māṁ tataḥ \|\|

vaiśākha-śukla-pañcamyāṁ rādhā-kṛṣṇa-saras-taṭe \|

navama-skandha-ṭīkeyam avāpa paripūrṇatām \|\|

---o)0(o---

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁ vaiyāsikyāṁ navama-skandhe

śrī-sūrya-soma-vaṁśānukīrtane yadu-vaṁśānukīrtanaṁ nāma

caturviṁśo'dhyāyaḥ \|

\|\| 9.24 \|\|

[^1]: apīvya iti bhrānta-pāṭhāntaram.

[^2]: ṣaṣṭhaṁ ṣaṣṭham iti dvir-vacanena ṣaḍ ahasya punaḥ punaḥ
    prayogo'pi vaidha iti pratīyate \| ata eva hi pūrva-tantre---abhyāse
    ca tad-abhyāsaḥ karmaṇaḥ punaḥ punaḥ prayogāt āvṛttis tu vyavāye
    kāla-bhedāt syāt ity adhikaraṇa-dvaye ṣaḍahasya punaḥ punaḥ prayogam
    āsthāya madhvaśanasyāvṛttiḥ kartavyā na vety āśaṅkya
    karmāntarāvyavahita-ṣaḍ-āvṛttau na kartavyā gavām ayanād
    āvabhiplavādibhir vyapetāvṛttau tu katavyety uktaṁ tatra iti \|\|
    (vīrarāghavaḥ)

[^3]: tasmād asatyaṁ na brūyāt parasvaṁ cāpadi kvacit \| satyena
    parisantuṣṭo bhavāmīṣṭaḥ sa me bhavet \|\| iti vīrarāghavasya
    pāṭhe'dhikaṁ padyam. (rā.te.)

[^4]: nābhānediṣṭha iti nābhāgasyaiva nāmānantaram (rā.te.)

[^5]: udaye utkarṣe lakṣaṇayā tac-chravaṇe \|\| (rā.te.)

[^6]: This appears to be an earlier version of the Krama-sandarbha taken
    from another source. The Bhavnagar edition is closer to this earlier
    version but contains less information. The original sources needs to
    be searched out. The Puridās edition does not give the following as
    a variant reading.

[^7]: samardhayantīti pāṭhaḥ sarvatra dṛśyate. na vardhayanti yān kāmāḥ
    iti vīrarāghava-pāṭhaḥ.

[^8]: abhaktasyeṣṭa-iti tattvavādi-pāṭhaḥ.

[^9]: sodyamanam vīkṣya

[^10]: yayā viriñcyādim adhaś cakāra ity tattva-vādi-pāṭḥaḥ. sa
    rājāmbarīṣo vāsudeve bhaktiṁ samuvāha---yayā bhaktyā viriñcādīn apy
    adhaś cakāra \| artha-vādo'yam \| brahmādibhyo'py adhika-bhaktimān
    ambarīṣa iti yathāpātataḥ pratītiḥ syāt, tathā-vidham
    anugraha-viśeṣaṁ bhagavāṁs tasmiṁś cakāreti hṛdayam \| brahmādayo'pi
    hi tad-anuguṇaṁ evādhaḥkṛtā iva vartayāmāsuḥ \| atha ca, virñcādir
    ity atad-guṇa-saṁvijñānaḥ \| viriñca ādiḥ kāraṇaṁ yasyeti vā
    viriñcādiṁ rudrāvatāraṁ durvāsasam adhaś cakāra \| durvāsā api
    bhagavad-icchayānugraha-viśeṣāya cādhaḥ-kṛtam ivātmānaṁ darśayāmāsa
    \| atha ca, virñca-mūlaṁ manuṣya-vargaṁ bhaktyādhaś cakāra \|
    mānuṣeṣūttamatvād iti \|\|25\|\| (govindācāryaḥ)

[^11]: tattvavādi-rītyāyaṁ ṣaṣṭhādhyāyasya caturāśītitamaḥ ślokaḥ.

[^12]: etat-padya-vyājena samagrādhāya-tātparyaṁ
    gāruḍa-vacanenāha---brahmādīty-ādi \| ambarīṣake
    manuṣya-mātre'mbarīṣa iti kutsayāmāsa \| naiv;anyasya ca kasyāpi
    manuṣyasya \| tathāpi teṣām ambarīṣa-vyājena pūrva-prastutānāṁ
    manuṣya-bhaktānāṁ yaśasaḥ tātkālikopaceyatvāt tat-kāle
    viśiṣyopacaya-yogyatvāt ādi-rāṭ harir īśvaraḥ tad-abhiprāyajñā
    brahmādayaś ca nityopacita-yaśasaḥ teṣām ambarīṣādīnāṁ kīrtim
    uttamāṁ vyañjayāmāsuḥ, svatas tebhya uttamāḥ \| sa-prayojanaṁ caitad
    deva-kāryam ity āha---mohanāya ca \| ambarīṣa-nisṛṣṭāc cakrād
    durvāsasaṁ mocayitum brahmādayo'pi na prābhavan, svayaṁ viṣṇur api
    nāśaknod iti vibhramaṁ janayitvā daityānāṁ mohanāya tat-kīrtiṁ
    prakaṭayāmāsuḥ \| na kevalaṁ daitya-mohanaṁ, satāṁ jñāpanaṁ ca
    prayojanam astīty āha---brahmāder nindanāya ca \| viṣṇu-mahimnaḥ
    purata ime brahmādayo'pi kiyanta iti brahmāder nindyatva-jñāpanāya
    ca, avaratva-jñāpanāyeti yāvat \| uktaṁ
    hi---ā-brahma-stamba-paryantam asāraṁ cāpy anityakam ity-ādi \|

    nanu sva-kīrtim avigaṇayyāpi para-kīrti-vyañjane teṣāṁ koi bharaḥ ?
    āha---avyathārthaṁ ca \| svayaṁ viṣṇus tāvad anyathārtham eva
    prāvartanta \| na sva-prayojanāpekṣayā \| tad evāha---nirāśiṣo
    mānuṣeṣv iti \| mānuṣeṣu viṣaye nirāśiṣaḥ \| na hi manuṣya-mātrair
    ambarīṣādibhir brahmādīnāṁ devottamānāṁ kim apy āśāsanīyam asti \|
    teṣāṁ brahmādīnāṁ bhakty-ādibhir guṇair uttamatvād iti \| tathā ca
    teṣām ambarīṣādiṣu vātsalyād eva tat kīrtitavyaṁ janam \| tad yathā
    śiṣya-vatsalo guru sva-śiṣya-kīrtim ullāghayati \| na tena guroḥ
    kīrti-bhaṅgaḥ \|

    nanu sarveṣv api mānuṣeṣu kim iti na vātsalyaṁ varṣaṇti ? kiim ity
    ambarīṣādiṣv eva katiṣucit ? tatrāpīdam
    evottaram---mānuṣeṣūttamatvāc ca teṣām ambarīṣādīnāṁ bhakty-ādibhir
    guṇair iti \| sarva-prayojanaṁ nigamayann āha---brahmādeḥ \|
    ambarīṣa-dvāraiva durvāso-mocanaṁ hi viṣṇv-abhimatam \| nahi
    tad-virodhe brahmādayo'pi kṣamā iti brahmāder
    viṣṇv-adhīnatva-jñāpanāyaiva kevam iyaṁ kathā pravṛttā, na tv
    ambarīṣasya brahmādy-uttamatva-jñāpanāyeti bhramitavyam iti \|

    nanu kathaṁ tarhi durvāsā ambarīṣeṇa parābhūtaḥ ? so'pi svato
    rudrāvatāratayāmbarīṣād uttamo hi ? āha---durvāṣāś ca \| satyaṁ
    durvāsāḥ svayaṁ rudra iti \| tathāpi sa kilānyāyyam eva
    viṣṇu-bhaktam ambarīṣam abhaktsthitam uktavān asurāveśāt---aho asya
    nṛśaṁsasya śriyā mattasya paśyata \| dharma-vyatikramaṁ viṣṇor
    abhaktasyeṣṭa-māninaḥ \|\| \[bhā.pu. 9.4.44\] ity-ādi \| atas
    tasyāpy anugrahārtham eva tam ambarīṣeṇa parābhāvya tat-kīrtiṁ
    vyañjayāmāsa bhagavān \| anugraho'yaṁ durvāsaso yat-parābhavo nāma
    \| bhagavad-abhimate'mbarīṣa-kīrti-vyañjana-karmaṇi mukhyato'yaṁ
    nirūḍha-pātra iti viśeṣato'nugraha-pātratvād durvāsasaḥ \|
    asurāveśa-nimitto yo'haṅkāraḥ yena viṣṇu-bhaktam anādṛtya
    tad-dhananāya kṛtyām utpādayāmāsa tad-doṣa-nāśārthaṁ ca tam
    ambarīṣeṇa parābhāvyāmbarīṣa-kīrtiṁ vyañjayāmāsa bhagavān iti \|
    tena galita-darpo durvāsāḥ prīyamānaś cetthaṁ rājānaṁ vyājahāra
    hi---prīto'smy anugṛhīto'smi tava bhāgavatasya vai
    \|darśana-sparśanālāpair ātithyenātma-medhasā \|\| \[bhā.pu.
    9.5.20\] iti \| tavātithyādinā prīto'smi, yato bhagavatānugṛhīto'smi
    darpa-nāśeneti \|\| (govindācāryaḥ)

[^13]: jāpakena

[^14]: parātmanaḥ

[^15]: āhūtaḥ, āhūya

[^16]: vibhāvyotkrāntatvāt (gha)

[^17]: avadhīd iti jīvasyeṣṭa-pāṭhaḥ.

[^18]: *teṣāṁ* iti yādavapura-kānāilāla-saṁskaraṇayoḥ.

[^19]: This paragraph is only present in Bhagavat-sandarbha, not in
    Krama-sandarbha

[^20]: mayā iti śrī-jīvasyeṣṭa-pāṭhaḥ.

[^21]: mayā nimitta-bhūtayā (ṅa)

[^22]: tāṁ śraddhayā ye sevante te iti śeṣaḥ iti jagadīśalāla śāstrī
    saṅskāraṇe nāsti

[^23]: tata iti śa-pustake

[^24]: aśmakān mūlako iti śa-pustake

[^25]: atha śrī-raghunāta-carite ityādeḥ yad vā iti paryantām
    śaḥ-bha-pustake nāsti

[^26]: yathā avameho viṣṭhā śarīrān nirgatā śunām upabhogāya bhavati,
    tathāyam api viśravaso dehān nirgatatvenāvameha-sthānīyas
    tvac-chara-nirbhinna-hṛdayaḥ śunām aśanāya syād ity arthaḥ \|\|
    (rā.te.)

[^27]: anvitaḥ

[^28]: so'pi

[^29]: yathoktārthatvenaiva iti ga-pustake.

[^30]: "aho tasyā... bhāvaḥ" ity atra "īśvaratvenaiva
    sarvottama-guṇa-parama-bhaktānukampāmayatvād iti bhāvaḥ" iti
    ga-karalipeḥ pāṭhāntaram.

[^31]: sarvatra ca bhayāvahaḥ, sarvatrāpi bhayāvahaḥ, sarvatraiva
    bhayāvahaḥ iti tattvavādināṁ pāṭhā dṛśyante.

[^32]: strī-puṁsayoḥ prasaṅgaḥ īśvarāṇām api bhayāvaho duḥkhāvahaś ca
    kim uta grāmīṇasya straiṇasyeti lokān śikṣayitum duḥkhivad ātmānaṁ
    darśayāmāsa \| ata eva hy uktaṁ pūrvādhyāye---strī-saṅginām iti
    gatiṁ prathayaṁś cacāra \[bhā.pu. 9.10.11\] iti \|\| (govindācāryaḥ)

[^33]: tattvavādi-rītyā cāyam navamādhyāyasya ṣoḍaśaḥ ślokaḥ. (9.9.16)

[^34]: ayam arthaḥ---nanu rāmāyaṇe ekādaśa-varṣa-sahasrāṇi rāmo rājyam
    upāsteti śrūyate---daśa-varṣa-sahasrāṇi daśa-varṣa-śatāni ca \|
    bhrātṛbhiḥ sahitaḥ śrīmān rāmo rājyam akārayat \|\| \[rā. 1.1.76\]
    iti \| viṣṇu-purāṇe ca---siṁhāsana-gata ekādaśābda-sahasraṁ rājyam
    akarot \[vi.pu. 4.4.99\] iti \| tat katham atra
    trayodaśābda-sāhasram ity ucyate ? āha---nākṣatra-māsa-gaṇitam \|
    yathā pakṣa-dvayātmakaś cāndro māsaḥ, tathā saptaviṁśati-dinātmako
    nākṣatro māsaḥ śāstreṣu paṭhyate \| tatra nākṣatra-māsa-rītyā
    trayodaśa-varṣa-sahasrāṇi rāmo rājyam apālayat \| cāndramāsa-rītyā
    tu ekādaśa varṣa-sahasrāṇīti paramārthaḥ \|

    nanv athāpi na virodha-parihāraḥ \| nākṣatra-mānena
    trayodaśa-varṣa-sahasrāṇi nāma cāndra-mānena sapta-śatādhikāny
    ekādaśa-varṣa-sahasrāṇi bhavanti \| tathā hi---nākṣatra-mānena 27
    śrut 12 = 324 dināny ekaṁ varṣam \| trayodaśa-sahasra-varṣeṣu
    42,12,000 dināni bhavanti \| cāndra-mānena ca 360 dināny ekaṁ varṣam
    \| tathā ceyaṁ gaṇanā---42,12,000 ÷ 360 = 11,700. tataś
    caikādaśa-varṣa-sahasrāṇīti cāndra-mānenāpy anupapannam iti cet,
    naitad evam \| bahu-grantha-dṛśāṁ sarvam upapannam \| tathā hi,
    11,700 cāndra-varṣāṇy eva rāma-rājya-kālaḥ \| tatraikādaśa sahasrāṇi
    sītayā saha sāmrājya-pālana-kālaḥ \| sītāntardhānānantaraṁ
    sapta-śata-varṣāṇīti vivekaḥ \| tathā hi
    mahābhārata-tātparya-nirṇaye bhagavat-pāda evāha---rāmasya dṛśyā tv
    anyeṣām adṛśyā janakātmajā \| bhūmi-praveśād ūerdhvaṁ sā reme
    sapta-śataṁ samāḥ \|\| iti \| nākṣatra-mānena tu bhūmi-praveśād
    ūrdhvaṁ 777 7/9 varṣāṇi \| tathā ca sītā-virahitaṁ kālam
    apahāyaikādaśa-varṣa-sahasrāṇi rāma-rājya-kāla iti rāmāyaṇe
    purāṇāntareṣu coktam iti sarvāvirodhaḥ \|\| (govindācāryaḥ)

[^35]: etena na kevalaṁ nirgamana-kāle sva-pāda-pallavaṁ smaratāṁ hṛdi
    vinyasya niragāt, kintu pālana-kāle'pi hṛdi vinyasta evāsīd iti
    mūla-bhāvaṁ sphuṭam āha \|\| (govindācāryaḥ)

[^36]: sāpy ārṣīya-kalpā iti ṅa-pustake.

[^37]: sītā-tyāgaṁ yāvad gṛha-medhena, tata ūrdhvaṁ brahmacaryeṇa, evam
    āhatya sajyābhiṣekād bhūtyāga-paryantaṁ trayodaśābda-sāhasram
    agnihotram ajuhot \|\| (govindācāryaḥ)

[^38]: buddhaṁ padmam ivāṁśukaiḥ iti tattvavādi-pāṭhaḥ.

[^39]: lapantas iti bhāvanagar madhye. However, we think lasantas makes
    more sense

[^40]: tat-sambandhi-nānā-janmanā (ṅa)

[^41]: yad vā\... ity ādi puridāsa-saṁskaraṇe nāsti.

[^42]: This is the only verse Jiva comments on in this chapter.

[^43]: anayā iti viśvanāthaḥ.

[^44]: tad daurātmyaṁ haviṣmatī-haraṇarūpam iti śa-pustake

[^45]: durmarṣaḥ iti pāṭhāntaram śa pustake, durmarṣaḥ iti ba-pustake

[^46]: satyavatī-suto jamadagnir vareṇa cchandayāmāsa varaṁ vṛṇv iti
    codayāmāsa \| sa ca, mayā hatā mātā bhrātaraś ca punar jīvantu,
    mat-kṛtaṁ ca hananaṁ mā smārṣuḥ iti varaṁ vavre \|\| (govindācāryaḥ)

[^47]: -kalmaṣaḥ iti tattvavādi-pāṭhaḥ. avabhṛtha-snānena
    vidhūtāśeṣa-kalmaṣa ivājña-lokaṁ mohayan darśayāmāsa \| yathā pūrvaṁ
    tāmasa-jana-mohāyaiva pitur varaṁ vavre \| prāyaścittācaraṇena pituś
    chando'nuvartanena ca janasya śreyo bhavatīti loka-śikṣārthaṁ ca
    \|\| (govindācāryaḥ)

[^48]: kuśika iti gauḍīya-maṭha-saṁskaraṇe.

[^49]: tasya kṣetre brahma iti pāthāntaram (Bhāvnagar, Gīta Press)

[^50]: jñātvā iti bha-pustake nāsti

[^51]: Viṣayamad-āndha-kūpe iti bha-pustake

[^52]: Jāmbudvīpa-bhūpatir iti

[^53]: Chakravartī reads *baddhaśaḥ*. This is probably a scribal error.
    MW: badva: 13,804.

[^54]: upāsṛjat iti ba-pustake

[^55]: trātā ca duḥkhāt pitarau iti tattvavādi-pāṭhaḥ. bṛhaspati-bhrātur
    ucathyasya patnīṁ mamatāṁ devā āhuḥ---mūḍhe ! ucathya-kṣetrajatvād
    ucathyasyāpy ayaṁ suta iti dvābhyām ucathya-bṛhaspatibhyām \|
    apati-patnībhyāṁ dvābhyāṁ mamatā-bṛhaspatibhyām iti vā \| jātam imaṁ
    bālakaṁ bhara \| evaṁ devair uktatvād bharadvāja iti niruktaḥ \|
    nirukty-antaraṁ cāhuḥ---bṛhaspateḥ vājaṁ prajā-tantuṁ bharatīti
    bharadvājaḥ, tat-putratvāt \| niruktatvāt pada-viparyayaḥ \| pitarau
    ucathya-bṛhaspatī mamatā-bṛhaspatī vā \|\| (govindācāryaḥ)

[^56]: tathā hi śrutiḥ---prajā vai vājaḥ \| tasyā eṣa yad bibharti,
    tasmād bharadvājaḥ \|\| iti (govindācāryaḥ).

[^57]: matvā taṁ devam ātmajam iti tattvavādi-pāṭhaḥ.

[^58]: bibhrad iti pāṭhāntaram. suraiś codyamāno'pi mamatā taṁ devaṁ
    bṛhaspatiṁ devaram iti yāvat, ātmanā jātaṁ matvā vyasṛjat \| tyaktaṁ
    ca śiśuṁ marutaḥ abibhrat abibharuḥ \| bharatasya cānvaye
    prajā-vicchedena vitathe jāte dattaś ca bharatāya marudbhiḥ \|
    vitathe'nvaye dattatvād vitatha-nāmā cābhavat \|\| (govindācāryaḥ)

[^59]: bhavati (ṅ)

[^60]: namaskāra-viśeṣeṇaiva cakre, tathāpi (ṅa)

[^61]: naramitram iti ba-pustake

[^62]: nṛpacakṣus tasmād api sukhāvalas tasya ca pāriplavas tataś ca
    sunayas tasyāpi medhāvī iti prāpta-pāṭhaḥ.

[^63]: yonir iti ba-pustake

[^64]: duṣmantaḥ iti kvacid dṛśyate.

[^65]: vṛṣṇis iti ba-pustake

[^66]: pṛśriḥ iti virarāghava-pāthe iti śa-pustake

[^67]: yathaiva śṛṇumo dūrāt sampaśyāmas tathāntikāt \|

    babhruḥ śreṣṭho manuṣyāṇāṁ devair devāvṛdhaḥ samaḥ \|\|5\|\|

    puruṣāḥ ṣaṭ ca ṣaṣṭhiś ca ṣaṭ sahasrāṇi cāṣṭa ca \|

    te'mṛtatvam anuprāptā babhror devāvṛdhād api \|\|6\|\|
    \[viṣṇu-purāṇa 4.13.5-6\]

[^68]: sucīrākhyā sucārākhyā iti dvau pāṭhau śa-pustake

[^69]: dhṛṣṭiś iti ba-pustake

[^70]: jayas tena iti pāthaḥ

[^71]: praśama-prasitādayaḥ iti ba-pustake

[^72]: pravara-śruta-mukhyāṁś ca iti ba-pustake

[^73]: bhakti-rasāmṛta-sindhau 2.1.292 dhṛta-pādma-vacanam.

[^74]: na kevalaṁ (63)\... yasyeti (65) iti ṭīkāṁśaḥ ga-kara-lipitaḥ
    prāptaḥ \|

[^75]: tad etad vaṁśa\... prāha ity atra "tad etaj janmādi-līlā
    bālyād-rūpe tat-tad-ucita-guṇe cet prakaṭeṇātisukhā syāt, tatrāha"
    iti ga-karalipeḥ pāthāntaram.

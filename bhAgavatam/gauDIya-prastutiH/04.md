+++
title = "04"

+++


चतुर्थः स्कन्धः

<details><summary>English</summary>

**Source texts:**

1.  Śrīdhara Svāmin: Bhāgavata-bhāvārtha-dīpikā. (ed. Ramateja Pandeya,
    Benares: Chowkhamba, 1996). Text entered by Durmada Das and Jagat.

2.  Vaṁśīdhara: Bhāvārtha-dīpikā-prakāśā. (ed. Kṛṣṇa-śaṅkaraḥ śāstrī,
    Vārānasī, 1966).

3.  Jīva Gosvāmin: Krama-sandarbha (ed. Puridasa Mahasaya,
    Vrindavan, 1952) Text entered by Rasavarshi Das and Jagat.

4.  Viśvanātha Cakravartī Thakkura: Sārārtha-darśinī (ed. Bhakti Ballabh
    Tirtha, Calcutta : Chaitanya Gaudiya Math, 1995) Entered by Jagat.

5.  Madhva Anandatirtha: Bhāgavata-tātparya. As for Viśvanātha.

6.  Some portions of Caitanya-mata-mañjuṣā by Śrīnātha Cakravartī have
    been added, but it is incomplete. What is there was taken from
    Puridas\'s 1955 edition.

Text entered by Jagadananda Das.

</details>


**(४)**

श्रीमद्-भागवत-महा-पुराणं

अथ चतुर्थः स्कन्धः

**(४.१)**

## 
**प्रथमोऽध्यायः**

<details><summary>विषयः</summary>

मनु-कन्यानां वंश-वर्णनम्, यज्ञ-दत्तयोर् अवतारश् च \।
</details>

**\।\। ४.१.१ \।\।**

**मैत्रेय उवाच---**

**मनोस् तु शतरूपायां तिस्रः कन्याश् च जज्ञिरे \।**

**आकूतिर् देवहूतिश् च प्रसूतिर् इति विश्रुताः \।\।**

**मध्वः-** श्री-वेद-व्यासाय नमः \।

पुनः पुनः कथां प्राहुर् अभ्यासाद् उत्तमं फलम् \।

विज्ञपयितु-कामास् तु विद्वाम्शस् तत्र तत्र तु \।\। इत्य् आग्नेये \।\।१\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** श्री-गणेशाय नमः \। नमः
श्री-परमहंसास्वादित-चरण-कमल-चिन्-मकरन्दाय
भक्त-जन-मानस-निवासाय श्री-रामचन्द्राय \।

अथैक-त्रिंशताऽध्यायैर् विसर्गस् तुर्य ईर्यते \।

विसर्गस् त्व् ईश्वराधीनैर् ब्रह्म-मन्व्-आदिभिः कृतः \।\।

तत्र तु प्रथमेऽध्याये मनु-कन्यान्वयाः पृथक् \।

वर्ण्यन्ते यत्र यज्ञादि- मूर्तिभिः प्रभवो हरेः \।\।

मनु-कन्यान्वयं विस्तरेण वक्तुम् आह---**मनोस् त्व्** इति \। **च**-काराद्
द्वौ पुत्रौ च \।\।१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**

ॐ स्वस्ति श्रीगणेशाय नमः

श्री-कृष्णं बल्लवी-नाथं यशोदानन्द-दायिनम् \।

प्रणम्य कुर्वे तुर् यस्य स्कन्धस्य व्याकृतिं मुदा \।\।

अथ सर्ग-कथनोत्तरम् \। तुर्ये चतुर्थ-स्कन्धे \। ईश्वराधीनैर्
ईश्वर-प्रेरितैः कृतः सर्गो विसर्गः एक-वचनान्तस्याप्य्
एकत्रिंशच्-छब्दस्य बह्व्-अर्थ-बोधकत्वाद् अध्यायैर् इत्य् अनेनान्वयो न
विरुद्धः \। विंशत्य्-आद्याः सदैकत्वे इत्य् अमरात् \।\। (१) \।\।

> एकेन मनु-कन्यानाम् अन्वयाः कथिता इह \।
>
> ततो रसैर् दक्ष-यज्ञ-ध्वंसो भूयः प्रवर्तना \।\।
>
> ततो ध्रुवस्य चरितं पञ्चभिः श्री-पृथोस् ततः \।
>
> एकादशभिर् अध्यायैर् अष्टभिश् च प्रचेतसाम् \।
>
> इत्य् एवं क्रमशो ज्ञेयो विज्ञैः प्रकरण-क्रमः \।\। \[विश्वनाथः\]

यत्र मनु-कन्यान्वयेषु \। आदिना कपिलादि-ग्रहः \।\। (२) \।\। पूर्वोक्तम्
अनुवदति प्रस्तुत-लाभाय मनोर् इति विश्रुताः प्रसिद्धाः \।\।१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :**

चतुर्थ-क्रम-सन्दर्भे सन्दर्भाणां समाहृतिः \।

क्रियते यन्-निदेशेन स मेऽनन्य-गतेर् गतिः \।\।१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

प्रणम्य श्री-गुरुं भूयः श्री-कृष्णं करुणार्णवम् \।

लोकनाथं जगच्-चक्षुः श्री-शुकं तम् उपाश्रये \।\।

गोप-रामाजन-प्राण-प्रेयसेऽतिप्रभुष्णवे \।

तदीय-प्रिय-दास्याय मां मदीयम् अहं ददे \।\।

चतुर्थे कथ्यते सैक-त्रिंशाध्यायवति स्फुटम् \।

विसर्गो यः कृतो ब्रह्म-मन्व्-आद्यैर् ईश्वराज्ञया \।\।

एकेन मनु-कन्यानाम् अन्वयाः कथिता इह \।

ततः षड्भिर् दक्ष-यज्ञ-ध्वंसो भूयः प्रवर्तने \।\।

ततो ध्रुवस्य चरितं पञ्चभिः श्री-पृथोस् ततः \।

एकादशभिर् अध्यायैर् अष्टभिस् तु प्रचेतसाम् \।\।

तत्र तु प्रथमेऽध्याये आकूत्य्-आदि-त्रिकान्वये \।

वर्ण्यन्ते यज्ञ-दत्त-श्री-नारायण-ज-सत्-कथाः \।\।ओ\।\।

पूर्व-स्कन्धे कर्दम-कथा-प्रसङेन मनोर् द्वितीयायाः कन्याया देवहूतेर्
वंशान् उक्त्वा पुनस् तस्यान्वयं क्रमेण वक्तुं प्रथमायाः कन्याया आकूतेर्
वंशम् आह---मनोस् त्व् इति \। ब्रह्मणः पुत्राणां मध्ये मनोस् त्व् इति
तु-शब्देन मरिच्य्-आदिभ्यस् तस्य भक्त्य्-उत्कर्षः सूचितः \। च-काराद्
द्वौ पुत्रौ च \।\।१\।\।

**\॥।**

**\।\। ४.१.२ \।\।**

**आकूतिं रुचये प्रादाद् अपि भ्रातृ-मतीं नृपः \।**

**पुत्रिका-धर्मम् आश्रित्य शतरूपानुमोदितः \।\।**

**श्रीधर-स्वामी (भावार्थ-दीपिका) :** तु-शब्दाद् अन्यतोऽपि पुत्र-लाभः
सूचितस् तद् दर्शयितुम् आह---**पुत्रिका-धर्मम् आश्रित्य** इति \।

> अभ्रातृकां प्रदास्यामि तुभ्यं कन्याम् अलङ्कृताम् \।
>
> अस्यां यो जायते पुत्रः स मे पुत्रो भविष्यति \।\।

इति भाषा-बन्धेन कन्या-दानं पुत्रिका-धर्मः \। स चाभ्रातृकायां
कन्यायां पुत्रार्थिन एव प्रसिद्धः, तथापि पुत्र-बाहुल्य-कामस् तथा
कृतवान् इत्य् आह---**भ्रातृ-मतीम्** अपीति \।\।२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मनोस् त्व् इह तु
पद-प्रयोग-फलं दर्शयति\--*अभ्रातृकां भ्रातॄअहिताम्* \। *अस्यां*
मत्-कन्यायाम् \। यद् वा, अकृतेः पुत्रो भगवान् यज्ञो भविष्यतीति
सर्वज्ञत्वेन दौहित्रः सन्न् अपि मे पुत्र एव यथा स्यात् तथा भावेन
वा पुत्रिका-धर्मम् आश्रितवान् इति \। **नृपः** स्वायंभुवः \।
**अनुमोदितः** सुष्ठु विमृष्टम् इत्य् उक्तः \।\।२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तथापि तत्र भगवज्-जन्म
ज्ञात्वा तथा कृतवान् इत्य् आह---अपि **भ्रातृ-मतीम्** इति \। अस्मात्
सदाचारात् भ्रातृ-मत्या अपि तथा दाने विधिर् ज्ञेयः \। तेन विधि-बलेन
\। \[कन्या-सम्प्रदान-\] मन्त्राक्षर-परिवर्तश् च कर्तव्यः \।\।२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भ्रातृ-मतीम् अपि कन्यां
पुत्र्का-धर्मम् आश्रित्य प्रादात् \। न केवलं पुत्र-बाहुल्य-काम एव,
किन्तु आकूति-पुत्रस्य भग्वद्-अवतारत्वं सर्वज्ञतया ज्ञात्वा भगवान्
मम दौहित्रोऽपि पुत्रोऽपि भूयाद् इति काम इति भावः \।

> अभ्रातृकां प्रदास्यामि तुभ्यं कन्याम् अलङ्कृताम् \।
>
> अस्यां यो जायते पुत्रः स मे पुत्रो भवेद् इति \।

भाषा-बन्धेन कन्या-दानं पुत्रिका-धर्मः \। अत्राभ्रातृकाम् इत्य् अल्पार्थे
नञ् \।\।२ \।\।

**\॥।**

**\।\। ४.१.३ \।\।**

**प्रजापतिः स भगवान् रुचिस् तस्याम् अजीजनत् \।**

**मिथुनं ब्रह्म-वर्चस्वी परमेण समाधिना \।\।**

**श्रीधर-स्वामी (भावार्थ-दीपिका) : मिथुनं** पुरुषं स्त्रियं च \।
**समाधिना** ईश्वर-ध्यानेन \।\।३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : स** स-रुचिः \। भगवान्
अनल्प-ज्ञानः \। **तस्याम्** आकूत्याम् \। **ब्रह्म-वर्चस्वी**
वेदाध्यानादिनातीव तेजस्वी \। **परमेण** श्री-हरि-ध्यानाविष्टेन
**समाधिना** चित्तैकाग्र्येण \। अनेन रुचेर् ब्राह्मणत्वं लक्ष्यते
\।\।३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.१.४ \।\।**

**यस् तयोः पुरुषः साक्षाद् विष्णुर् यज्ञ-स्वरूप-धृक् \।**

**या स्त्री सा दक्षिणा भूतेर् अंश-भूतानपायिनी \।\।**

**श्रीधर-स्वामी (भावार्थ-दीपिका) :** भूतेर् लक्ष्म्या अंश-भूता, अतस्
तयोर् विवाहो न विरुद्ध इति भावः \।\।४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तयोः कन्या-कुमारयोर्
मध्ये धृज-धारणे ज-कारान्तो\ऽपि धातुः, धातूनाम् अप्य् अनन्तत्वान्
नानार्थत्वाच् च सर्वथा इत्य् अनुभूति-स्वरूपोक्तेः \। भूतिः
श्री-भस्म-जन्मसु इति यादवः \। अतो लक्ष्म्य्-अंशत्वात् \। तयोर्
यज्ञ-दक्षिणयोः \। शत भाव इति \। लक्ष्मीर् न्यस्य भार्या स्याद् विना
विष्णुं स्वयं प्रभुम् इत्य्-आदि-पुराणाद् अयम् आशयः \।\।४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भूतैर् लक्ष्म्या
अंश-भूता अतस् तयोर् विवाहो न विरुद्ध इति भावः \।\।४\।\।

**\॥।**

**\।\। ४.१.५ \।\।**

**आनिन्ये स्व-गृहं पुत्र्याः पुत्रं वितत-रोचिषम् \।**

**स्वायम्भुवो मुदा युक्तो रुचिर् जग्राह दक्षिणाम् \।\।**

**श्रीधर-स्वामी (भावार्थ-दीपिका) :** पुत्र्या आकूतेः पुत्रं यज्ञम्
\।\।५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स्वायंभुवेनोद्वाहकाले
यदुक्तं तन्न विस्मृतम् इत्य् आह---आनिन्ये इति \। विततं रोचिस्तेजो यस्य
तम् \।\।५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.१.६ \।\।**

**तां कामयानां भगवान् उवाह यजुषां पतिः \।**

**तुष्टायां तोषम् आपन्नोऽजनयद् द्वादशात्मजान् \।\।**

**श्रीधर-स्वामी (भावार्थ-दीपिका) : यजुषां** यज्ञानां मन्त्राणां वा
**पतिर्** विष्णुः \।\।६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तां दक्षिणां कामयानाम्
उद्वहनेच्छावतीं तुष्यत्य् अनयेति तुष्टा दक्षिणा \। कारिते\ऽपि सुभोजने
दक्षिणादानाभावे भोक्तुस् तोषो न भवतीत्य् अवश्यं सा देया \। ब्राह्मणम्
अद्य विदेयं पितृमन्तं पैतृमत्यम् ऋषिम् आर्षेयं सुधातु-दक्षिणम् \।
अस्मद्-राता देवत्रा गच्छत दातारम् आप्रीणयत इति श्रुतेः \।\।६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : यजुषां पतिर्** यज्ञ-रूपी
विष्णुः \।\।६ \।\।

**\॥।**

**\।\। ४.१.७ \।\।**

**तोषः प्रतोषः सन्तोषो भद्रः शान्तिर् इडस्पतिः \।**

**इध्मः कविर् विभुः स्वह्नः सुदेवो रोचनो द्वि-षट् \।\।**

**श्रीधर-स्वामी (भावार्थ-दीपिका), विश्वनाथ-चक्रवर्ती
(सारार्थ-दर्शिणी) :** द्विषट् द्वादश \।\।७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** द्विरावृत्ताः षट् द्विषट्
आर्षत्वाद्विशब्दस्य द्व्यादेशो मध्यमपदलोपश् च \।\।७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

**\॥।**

**\।\। ४.१.८-९ \।\।**

**तुषिता नाम ते देवा आसन् स्वायम्भुवान्तरे \।**

**मरीचि-मिश्रा ऋषयो यज्ञः सुर-गणेश्वरः \।\।**

**प्रियव्रतोत्तानपादौ मनु-पुत्रौ महौजसौ \।**

**तत्-पुत्र-पौत्र-नप्तॄणाम् अनुवृत्तं तद्-अन्तरम् \।\।**

**श्रीधर-स्वामी (भावार्थ-दीपिका) :** प्रसङ्गात्
स्वायंभुव-मन्व्-अन्तर-गतं षट् कम् आह---तुषिता इति द्वाभ्याम् \।

> मन्वन्तरं मनुर् देवा मनु-पुत्राः सुरेश्वराः
>
> ऋषयोऽंशावताराश् च हरेः षड्-विधम् उच्यते \।\। \[भा।पु। १२.७.१५\]
> इति वक्ष्यति \।

तत्र स्वायम्भुवो मनुः \। तुषिता देवाः \। मरीचि-प्रमुखाः सप्त-र्षयः
\। यज्ञो हरेर् अवतारः \। स एव सुर-गणेश्वर इन्द्रः \।

प्रियव्रतोत्तानपादौ मनु-पुत्रौ पृथ्वी-पालकौ \। तद् एवं यज्ञस्य
द्वै रूप्येण षड्-विधत्वम् \। तयोः पुत्र-पौत्र-नप्तॄणां वंशैर्
अनुवृत्तं व्याप्तं पालितं तन् मन्व्-अन्तरम् \।\।८-९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मन्वन्तर
लक्षणमष्टम-स्कन्धे वक्ष्यति \। स एव यज्ञ एव यज्ञस्य
द्वैरुप्यात्षट्कमूर्तिः \।\।८-९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** नप्तारोऽत्र प्रपौत्रादयो ज्ञेयाः
\।\।९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्रसङ्गान्
मन्वन्तर-गतं षट्कम् आह---तुषिता इति द्वाभ्याम् \।

> मन्वन्तरं मनुर् देवा मनु-पुत्राः सुरेश्वराः
>
> ऋषयोऽंशावताराश् च हरेः षड्-विधम् उच्यते \।\। \[भा।पु। १२.७.१५\]
> इति वक्ष्यति \।

तत्र स्वायम्भुवस्य मनुत्वात् यज्ञस्यास्यावतारत्वेनेन्द्रत्वेन च
द्वैरूप्यात् षट्कम् उक्तं ज्ञेयम् \। अनुवृत्तम् अनुचरितं, तन्-मयम् एव,
तद्-अनन्तरं स्वायम्भुव-मन्वन्तरम् इत्य् अर्थः \।\।८-९ \।\।

**\॥।**

**\।\। ४.१.१० \।\।**

**देवहूतिम् अदात् तात कर्दमायात्मजां मनुः \।**

**तत्-सम्बन्धि श्रुत-प्रायं भवता गदतो मम \।\।**

**श्रीधर-स्वामी (भावार्थ-दीपिका) :** श्रुत-प्रायं बाहुल्येन श्रुतम् \।
तत्-कन्या-वंशानाम् अश्रुतत्वात् प्राय-ग्रहणम् \।\।१०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्संबन्धि तस्या
देवहूत्याः पुत्रकन्यादिकम् \।\।१०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तत्-सम्बन्धि तस्याः
पुत्र-कन्यादिकं तत्-कन्या-वंशानाम् अश्रुतत्वात् प्राय-ग्रहणम् \।\।१०
\।\।

**\॥।**

**\।\। ४.१.११ \।\।**

**दक्षाय ब्रह्म-पुत्राय प्रसूतिं भगवान् मनुः \।**

**प्रायच्छद् यत्-कृतः सर्गस् त्रि-लोक्यां विततो महान् \।\।**

**वंशीधरः (भावार्थ-दीपिका-प्रकाशः) :** भगवान्समर्थः यत्कृतः
प्रसूतिदक्षकृतः सर्गः सृष्टिः \।\।११\।\।

---------------------------------------------------------------------------------------------------------------------

*न कतमेनापि व्याख्यातम् \।*

**\॥।**

**\।\। ४.१.१२ \।\।**

**याः कर्दम-सुताः प्रोक्ता नव ब्रह्मर्षि-पत्नयः \।**

**तासां प्रसूति-प्रसवं प्रोच्यमानं निबोध मे \।\।**

**श्रीधर-स्वामी (भावार्थ-दीपिका) :** प्रसूति-प्रसवं
पुत्र-पौत्रादिभिर् विस्तारम् \।\।१२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ब्रह्मर्षीणां मरीच्यादीनाम्
\। पत्नय इत्यार्षत्वान्डीपो ह्रस्वत्वे बुद्धय इतिवत् \। तासां
कर्दमात्मजानाम् \।\।१२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नव-ब्रह्मर्षि क्षत्तर्
ब्रह्मर्षीति पाठ-द्वयम् \। प्रसूति-प्रसवं पुत्र-पौत्रादि-विस्तारम्
\।\।१२ \।\।

**\॥।**

**\।\। ४.१.१३ \।\।**

**पत्नी मरीचेस् तु कला सुषुवे कर्दमात्मजा \।**

**कश्यपं पूर्णिमानं च ययोर् आपूरितं जगत् \।\।**

**श्रीधर-स्वामी (भावार्थ-दीपिका) :** ययोर् वंशेनापूरितम् \।\।१३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** वंशेनेति शेषः \। ययोः
कश्यपपूर्णिमयोः \।\।१३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ययोर् वंशेन \।\।१३\।\।

**\॥।**

**\।\। ४.१.१४ \।\।**

**पूर्णिमासूत विरजं विश्वगं च परन्तप \।**

**देवकुल्यां हरेः पाद- शौचाद् याभूत् सरिद् दिवः \।\।**

**श्रीधर-स्वामी (भावार्थ-दीपिका) :** कश्यपस्य वंशं षष्ठे
वक्ष्यति \। द्वितीयस्य वंशम् आह---पूऋणिमेति \। देवकुल्यां नाम कन्यां
च \। हरेः पाद-क्षालनाज् जन्मान्तरे या दिवः सरिद् गङ्गाऽभूत्
\।\।१४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** परन्तपेति
विदुरस्येन्द्रियजये सामर्थ्यम् आह \।\।१४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कश्यपस्य वंशं षष्ठे
वक्ष्यति \। देवकुल्यां नाम कन्यां च \। हरेः पाद-क्षालनात् सुकृताद् या
दिवः सरिद् गङ्गा जन्मान्तरेऽभूत् \।\।१४ \।\।

**\॥।**

**\।\। ४.१.१५ \।\।**

**अत्रेः पत्न्य् अनसूया त्रीऽ जज्ञे सुयशसः सुतान् \।**

**दत्तं दुर्वाससं सोमम् आत्मेश-ब्रह्म-सम्भवान् \।\।**

**मध्वाचार्यः (भागवत-तात्पर्यम्) :**

ब्रह्मस्थैश् चैव रुद्रस्थः स्वयं चापि हरिः प्रभुः \।

प्रजां त्रिपुरुष-समां यच्छत्व् इत्य् अत्रिर् ऐच्छत \।\।

तस्मात् स ब्रह्म-रुद्राभ्यां सह विष्णुर् जगत्-पतिः \।

> आगत्य तु त्रिमूर्त्य्-अंशान् पुत्रान् प्रादाज् जनार्दनः \।
>
> भावित्वाच् चैव कार् यस्य लोकानां मोहनाय च \।\। इति ब्रह्म-वैवर्ते
> \।\।१५ \।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** आत्मेश-ब्रह्म-संभवान्
विष्णु-रुद्र-ब्रह्मणाम् अंशैः संभूतान् \।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** जज्ञे उत्पादयामास \। जनी
प्रादुर्भावे इह प्रादुर्भावयतीति प्रादुर्भाव
इत्यन्तर्भावितणिजर्थत्वेन सकर्मको\ऽप्य् अयम् \। प्रादुर्भवनं
प्रादुभाव इति निरुक्त्याश्रयणे त्वकर्मकोयम् इति \। आत्मशब्देन विष्णोः
स्वातन्त्र्यमुक्तमन्ययोस्तत्पारतन्त्र्यं च सृजामि तन्नियुक्तोहं हरो
हरति तद्वशः \। परिपाति स्वयं विष्णुः इत्य् उक्तेः \। सोमे हि ब्रह्मण
आवेशमात्रम् एव न तु पृथग्जननम् इति तीर्थः \।\।१५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अत्रेर् इति \। आत्म-शब्देनात्र
विष्णोः स्वातन्त्र्यम् अन्ययोस् तत्-पारतन्त्र्यं च दर्शितम् \। तद्
उक्तं---सृजामि तन्-नियुक्तोऽहं \[भा।पु। २.६.३२\] इत्य् आदि \। अत एव च
तत्र तत्रात्म-शब्देन हरिर् एव व्याख्यातः \। तद् एवम् अत्रेस् तथा
सङ्कल्पो नातिज्ञानाद् एव भावीति बोधितम् \। तथैव शरणं \[भा।पु।
४.१.२०\] इत्य् आदिकस् तद्-दृष्टो मन्त्रः \।\।१५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** आत्मा विष्णुस्
तद्-आद्य्-अंश-भूतान् \।\।१५\।\।

**\॥।**

**\।\। ४.१.१६ \।\।**

**विदुर उवाच---**

**अत्रेर् गृहे सुर-श्रेष्ठाः स्थित्य्-उत्पत्त्य्-अन्त-हेतवः \।**

**किञ्चिच् चिकीर्षवो जाता एतद् आख्याहि मे गुरो \।\।**

**श्रीधर-स्वामी (भावार्थ-दीपिका) :** किञ्चित् किं स्वित् \। किं कर्तुम्
इच्छव इत्य् अर्थः \।\।१६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** गुरूणां
शिष्यसन्देहापनोदनमुचितमित्य् अभिप्रेत्यामन्त्रयति गुरो इति \।\।१६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किञ्चित् किं स्वित्
\।\।१६\।\।

**\॥।**

**\।\। ४.१.१७ \।\।**

**मैत्रेय उवाच---**

**ब्रह्मणा चोदितः सृष्टाव् अत्रिर् ब्रह्म-विदां वरः \।**

**सह पत्न्या ययाव् ऋक्षं कुलाद्रिं तपसि स्थितः \।\।**

**श्रीधर-स्वामी (भावार्थ-दीपिका) :** ऋक्षं नाम कुलाद्रिम् \। तपसि
स्थितः सन् \।\।१७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कुलाद्रिं
सप्तकुलाचलान्तर्गतम् \। तपसि स्थितोभूद् इति शेषः \।\।१७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ऋक्षम् ऋक्ष-नामानम्
\।\।१७\।\।

**\॥।**

**\।\। ४.१.१८-२० \।\।**

**तस्मिन् प्रसून-स्तवक- पलाशाशोक-कानने \।**

**वार्भिः स्रवद्भिर् उद्घुष्टे निर्विन्ध्यायाः समन्ततः \।\।**

**प्राणायामेन संयम्य मनो वर्ष-शतं मुनिः \।**

**अतिष्ठद् एक-पादेन निर्द्वन्द्वोऽनिल-भोजनः \।\।**

**शरणं तं प्रपद्येऽहं य एव जगद्-ईश्वरः \।**

**प्रजाम् आत्म-समां मह्यं प्रयच्छत्व् इति चिन्तयन् \।\।**

**श्रीधर-स्वामी (भावार्थ-दीपिका) :** तस्मिन् कुलाद्रौ \। प्रसूनानां
स्तबका येषु पलाशाशोकेषु तेषां कानने \। निर्विन्ध्या नाम नदी तस्याः
स्रवद्भिर् वार्भिर् उद्घुष्टे नादिते \।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स्तबका गुच्छाः \। तेषां
काननं यस्मिन्स तथा तस्मिन् \। स्वामिचरणैस्तु तदङ्घ्र्यधिकरणके
कानन इति पृथक् व्याख्यातम् \।\। निर्द्वन्द्वस्त्यक्तकामादिद्वन्द्वः \।
वर्षशतम् इति कालाध्वनोरत्यन्तसंयोगे इति द्वितीयया क्षणम् अपि
पादद्वयेन नातिष्ठद् इत्य् उक्तम् \।\। आत्मनः स्वस्य विष्णुमूर्तेः समां
तुल्याम् \। सन्ततिं ददातु \। अत्र सङ्गतिश्चेत्थं पूर्वमुपविश्य
प्राणायामः पश्चादुपासनाविशेषार्थमेकपादेनोर्द्ध्वस्थितिः
क्त्वाप्रत्ययस्य पूर्वकालाश्रयत्वादूर्ध्वस्थितावेव शरणं
तमित्य्-आदिमन्त्रचिन्तनं शतृप्रत्ययस्य समानकालाश्रयत्वात् \। तथापि
तस्याप्राकट्ये पुनर् दुःखेन स्वदेहत्यागाय
साग्निधारणप्राणायामस्तदर्थं पुनर् उपवेश एव ज्ञेयः, औचित्यात् \।
ततस् तस्य विश्वस्य च दाहारंभे तेषां तत्र सहसा प्राकट्यं ततश् च
ते बहिः प्रकटा इति मनत्येव स्फुरिते पुनर् उत्थानादिकम् इति ज्ञेया
\।\।१८-२०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तस्मिन्न् इति त्रिकम् \।
प्राणायामेनेत्य् आदाव् इयं सङ्गतिः --पूर्वम् उपविश्य प्राणायामः, पश्चाद्
उपासना-विशेषार्थम् एक-पादेनोर्ध्व-स्थितिः \। क्त्वा-प्रत्ययस्य
समान-कालाश्रयत्वात् \। तथापि तस्याप्राकट्ये पुनर् दुःखेन
स्व-देह-त्यागाय साग्नि-धारण-प्राणायामस् तद्-अर्थं पुनर् उपवेश एव
ज्ञेयः, औचित्यात् \। ततस् तस्य विश्वस्य च दाहारम्भे तेषां तत्र
सहसा प्राकट्यं, ततश् च ते बहिः प्रकटा इति मनस्य् एव स्फुरिते
पुनर् उत्थानादिकम् इति \।\।१८-२०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्रसूनानां स्तवका येषु
तेषां प्रलाशाशोकानां कानने उद्घृष्टे नादिते \।\।१८-२० \।\।

**\॥।**

**\।\। ४.१.२१-२२ \।\।**

**तप्यमानं त्रि-भुवनं प्राणायामैधसाग्निना \।**

**निर्गतेन मुनेर् मूर्ध्नः समीक्ष्य प्रभवस् त्रयः \।\।**

**अप्सरो-मुनि-गन्धर्व- सिद्ध-विद्याधरोरगैः \।**

**वितायमान-यशसस् तद्-आश्रम-पदं ययुः \।\।**

**श्रीधर-स्वामी (भावार्थ-दीपिका) :** प्राणायाम एव एधः सन्दीपको
यस्य तेन, मुनेर् मूर्ध्नो निर्गतेनाग्निना तप्यमानं समीक्ष्य
तद्-आश्रम-पदं ययुर् इत्य् उत्तरेणान्वयः \। अप्सरः-प्रमुखैर्
वितायमानं विस्तार्यमाणं यशो येषां ते \।\।२१-२२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** काष्ठं दार्विन्धनं
त्वेधः इत्य् अमरः \। त्रयो ब्रह्मविष्णुरुद्राः \। प्रभवः समर्थाः
\।\। तस्यात्रेराश्रम एव पदं स्थानम् \।\।२२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तप्यमानम् इति युग्मकम् \। मुनेर्
अत्रेः प्राणायामेनेति चित्सुखः \।\।२१-२२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मुनेर् मूर्ध्नः सकाशान्
निर्गतेनाग्निना तपो-मयेन तप्यमानं वीक्ष्य प्राणायाम एधः काष्ठां
यस्य तेन \। अत्र तिष्ठन्न् एव प्राणायामांश् चकारेति ज्ञेयम् \।
प्राणायामेन संयम्य मनोऽतिष्ठद् इति क्त्वा-प्रत्ययो झनत्कृत्य पतति
संनिमील्य हसतीत्य्-आदिवत् तुल्य-काल एव ज्ञेयः \।\।२१-२२\।\।

**\॥।**

**\।\। ४.१.२३ \।\।**

**तत्-प्रादुर्भाव-संयोग- विद्योतित-मना मुनिः \।**

**उत्तिष्ठन्न् एक-पादेन ददर्श विबुध-र्षभान् \।\।**

**श्रीधर-स्वामी (भावार्थ-दीपिका) :** तेषां प्रादुर्भावः प्राकट्यं
तस्य संयोगः सन्निधिस् तेन विद्योतितं मनो यस्य उत्तिष्ठन्न् उत्कर्षेण
तिष्ठन् \।\।२३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
विबुधर्षभान्सर्वदेवश्रेष्ठान् \।\।२३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तेषां प्रादुर्भावेन
हेतुना यः संयोगो मिलनं तेन विद्योतित-मनास् तान् प्रत्य्
अभ्युत्थानार्थं तिष्ठन्न् एव उत्कर्षेण तिष्ठन् \।\।२३\।\।

**\॥।**

**\।\। ४.१.२४ \।\।**

**प्रणम्य दण्डवद् भूमाव् उपतस्थेऽर्हणाञ्जलिः \।**

**वृष-हंस-सुपर्ण-स्थान् स्वैः स्वैश् चिह्नैश् च चिह्नितान् \।**

**श्रीधर-स्वामी (भावार्थ-दीपिका) : अर्हणं** पुष्पादिकम् **अञ्जलौ**
यस्य \। **उपतस्थे** पूजयाम् आस \। **वृषाद्य्**-आरूढान् \। **स्वैः
स्वैश् चिह्नैस्** त्रि-शूल-कमण्डलु-चक्रादिभिः \।\।२४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *आदिना*
त्रिनेत्रत्व-चतुर्-मुखत्व-चतुर्-भुजत्वादि-ग्रहः \।\।२४\।\।

---------------------------------------------------------------------------------------------------------------------

**कैवल्य-दीपिका :** श्लोकेऽत्र यद्यपि त्रयाणां प्रतीतिस् तथापि द्वयोर्
एवात्राभिनिवेष्टव्यम् \। इह हि द्वैगुण्य-धारणाया विवक्षितत्वाद्
विष्णु-रूपस्य वक्ष्यमाणत्वाच् च \। न च द्वयोर् युगपद् ध्यानानुपपत्तिः
\। हरि-हरार्ध-नारीश्वरादिवद् उपपत्तेः \।
**वृष-हंस-सुपर्ण-स्थान्** रुद्रादीन् अस्तावीद् इत्य् अन्वयः \। तत्र
वृषभारूढः
खट्टाङ्ग-श्मशान-काष्ठ-टाङ्ग-डमरु-परशु-कपालालङ्कृत-चतुर्भुजा
चर्म-वसना भस्माङ्ग-रागा फणि-कपाल-विभूषणा रुद्र-मूर्तिश् चिन्त्या
\। ब्रह्म-मूर्तिस् तु हंसारूढा चतुर्मुखी चतुर्भुजा तप्त-काञ्चन-वर्णा
शुक्ल-वस्त्रा लम्ब-कूर्चा तुन्दिला सौम्या पिङ्गाक्षी सोत्तरीयोपवीता
योग-पट्टासना जटा-मुकुटालङ्कृताक्ष-सूत्र-पुस्तक-कमण्डलु-स्रुवान्
दधानेति \। **कृपयावलोकः** तेन **हसद्**-**वदनेन** च
**उपलम्भितान्** प्रसन्नत्वेन ज्ञापितान् \।\।२४\।\। \[मु।फ। १.३६\]

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : प्रणम्य** इति सार्धकम् \।
**विजृम्भितान्** इति चित्सुखः \।\।२४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अर्हणं** पुष्पादिकम्
**अञ्जलौ** यस्य सः \। **स्वैः स्वैश् चिह्नैस्**
त्रिशूल-कमण्डलु-चक्रादिभिस् तद् अपि **कृपावलोकेनैव उपलम्भितान्**
\। एते ईश्वरा एवैतादृश-कृपावलोकान्यथानुपपत्तेर् इति ज्ञापितान् \।
कीदृशेन ? **हसत्**-प्रसीदद्-**वदनं** यतस् तेन \।\।२४\।\।

**\॥।**

**\।\। ४.१.२५-२६ \।\।**

**कृपावलोकेन हसद्- वदनेनोपलम्भितान् \।**

**तद्-रोचिषा प्रतिहते निमील्य मुनिर् अक्षिणी \।\।**

**चेतस् तत्-प्रवणं युञ्जन्न् अस्तावीत् संहताञ्जलिः \।**

**श्लक्ष्णया सूक्तया वाचा सर्व-लोक-गरीयसः \।\।**

**श्रीधर-स्वामी (भावार्थ-दीपिका) : कृपयाऽवलोको** यस्मिन् \।
**हसच्** च तद् **वदनं** च तेन **उपलम्भितान्** प्रसन्नत्वेन
ज्ञापितान् \। **तेषां रोचिषा** दीप्त्या \।\।२५\।\। श्लक्ष्णया मधुरया \।
सूक्तया गम्भीरार्थया \।\।२६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : प्रतिहते**
प्रतिबद्ध-दर्शन-शक्तिनी \।\।२५\।\। **तेषु प्रवणं** मग्नं
**युञ्जन्** कुर्वन् \। **संहताञ्जलिर्** बद्धाञ्जलिः \। यद् वा,
**सूक्तया**

> प्रजापते न त्वद् एतान्य् अन्यो विश्वा जातानि परिता बभूव \।
>
> आस्य जानतो नाम चिद्-विवक्तनम हस्ते विष्णो सुमतिं भजामहे \।
>
> इमा रुद्राय स्थिर-धन्वने गिरः क्षिप्रेषवे देवाय स्वधास \।
> इत्य्-आदि-वेद-रूपया \।\।२६\।\।

---------------------------------------------------------------------------------------------------------------------

**कैवल्य-दीपिका : तेषां रोचिषा** प्रभया \। **प्रतिहते** प्रतिघातं
नीते \।\।२५\।\। \[मु।फ। १.३७\]

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तच्-छोचिषेति सार्धकम् \।\।२५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : श्लक्ष्णया** मधुरया
\।\।२५\।\।

**\॥।**

**\।\। ४.१.२७ \।\।**

**अत्रिर् उवाच---**

**विश्वोद्भव-स्थिति-लयेषु विभज्यमानैर्**

**माया-गुणैर् अनुयुगं विगृहीत-देहाः \।**

**ते ब्रह्म-विष्णु-गिरिशाः प्रणतोऽस्म्य् अहं वस्**

**तेभ्यः क एव भवतां म इहोपहूतः \।\।**

**श्रीधर-स्वामी (भावार्थ-दीपिका) : अनु-युगं** कल्पे कल्पे
**विभज्य** **गृहीतो देहो** यैस् ते प्रसिद्धा **ब्रह्म-विष्णु-गिरिशा**
यूयम् \। **वो** युष्मान् **प्रणतोऽस्मि** \। **तेभ्यः** सकाशाद् **क एव**
**मे** मया **उपहूतः** \। "शरणं तं प्रपद्ये" इत्य् एकस्यैव
निर्दिष्टत्वात् \। स च युष्मासु क इति युष्माभिर् एव कथ्यताम् इत्य् अर्थः
\।\।२७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *इत्य् अर्थ* इति \।
भवताम् अन्तर्यामित्वेन सर्वज्ञत्वाद् यूयम् एव मद्-अभीष्टम् एवं
कथयत न मत्तो निजानादर-गर्भां वाचं भाषयथेति तात्पर्यम्
\।\।२७\।\।

---------------------------------------------------------------------------------------------------------------------

**कैवल्य-दीपिका :** **अनुयुगं** कल्पे कल्पे \। **वि**-शब्दो
वैसादृश्ये \। **ते** प्रसिद्धाः \। **तेभ्यः** सकाशाद् **एक
एवोपहूतः** \। स च **कः** ? इति युष्माभिर् एव कथनीयः इत्य्
आह---प्रधानं प्रकृष्टा धारणा\। अचित्तं चित्तं कृतश् चित्तीकृतः \।
चित्तेनैक्यं नीत इत्य् अर्थः \। प्रजननाय पुत्रोत्पत्त्यै \। एकस्मिन्
ध्यातेषु त्रयः कथम् अत्रागताः इति ब्रूत \। दूरा अगोचराः \। प्रसीदत
प्रसादं कुरुत \। इह त्रयाणाम् आगमने \। एतेनात्रि-तुल्योऽत्राकारीति
ज्ञेयम् \। अत्रिर् हि रजस्-तमः-प्रकृतिः प्रजा-कामत्वात् \। यथोक्तं---

रजस्-तमः-प्रकृतयः समशीलान् यजन्ति हि \।

पितृ-भूत-प्रजेशादीन् श्रियैश्वर्य-प्रजेप्सवः \।\। \[भा।पु। १.२.२७\]
इति \।\।२७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : विश्व**- इति \। अत्र च श्री-विष्णोर्
अपि माया-गुण-गृहीत-देहत्वं नातिज्ञानाद् एव कल्पितम् \।
तथैवाह---**यो मे मयोपहूतः** \। स तेभ्यः पृथक् पृथक्
तच्-छक्ति-विग्रहादि-विभागेभ्यो हेतुभ्यो **भवतां** मध्ये **क एव**
स्यात् ? इतर-द्वय-निरासेन को भवेत् ? तस्याविभक्तत्वान् न कोऽपीति
सम्भावयामीत्य् अर्थः \।\।२७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अनुयुगं** प्रतिकल्पं
**विभज्यमानैर्** **माया-गुणैर्** ये **विश्वस्य उद्भवादयस्** तेषु
प्रवृत्तास् ते प्रसिद्धा एव ब्रह्मादयो यूयं **विगृहीत-देहा** भवथेति
जानामीति भावः \। यद् वा, **माया-गुणैर्** एव **विगृहीत-देहा** इति
विष्णोर् अपि प्राकृत-सत्त्व-मय-देहत्वम् ईश्वरत्वस्यैव
निर्धारासामर्थ्येन भगवत्-तत्त्व-ज्ञानाभावाद् एव तेनोक्तम् इति ज्ञेयम्
\। **तेभ्यो** **वो** युष्मभ्यं **प्रणतोऽस्मि** प्रणतिं ददद् अस्मीति
कृपया मत्-सन्देह उच्छिद्यताम् इति भावः \। भवतां मध्ये **मया
इह** मद्-अभीष्ट-साधने **क उपहूतः** ? \"शरणं तं प्रपद्ये\" इत्य्
एकस्यैव निर्दिष्टत्वात् \। स च जगदीश्वरो भवतां मध्ये क इति
भवद्भिर् एव कृपया कथ्यताम् इति भावः \।\।२७\।\।

**\॥।**

**\।\। ४.१.२८ \।\।**

**एको मयेह भगवान् विविध-प्रधानैश्**

**चित्ती-कृतः प्रजननाय कथं नु यूयम् \।**

**अत्रागतास् तनु-भृतां मनसोऽपि दूराद्**

**ब्रूत प्रसीदत महान् इह विस्मयो मे \।\।**

**श्रीधर-स्वामी (भावार्थ-दीपिका) :** अस्य प्रपञ्चः\--**एक** इति \।
**विविधैः प्रधानैर्** उपचारैः \। \"विबुध-प्रधान\" इति वा पाठः
\। **प्रजननाय** पुत्रोत्पत्त्यै \। चित्तीकृतश् चित्तेनैक्यं नीतः \।
मनसोऽपि दूरा अगोचराः सन्तः कथं नु त्रयोऽप्य् अत्रागताः \।\।२८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तांस् तूष्णीं स्थितान् वीक्ष्य
स्वाभिमतं स्पष्टयति अहो मद्-भाग्यम् अलौकिकं यतो\ऽलभ्य-लाभो जात
इत्य् आह---**महान् इह** इति \।\।२८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** न च त्रयोऽपि यूयम् उपासिता
यतः\--**एक** इति \। **मया** तु तत्-तच्-छक्तित्वेनैक एव
**चित्तीकृतः** \। ततः स एव चित्तस्थः सन् मद्-इष्टं सम्पादयेत् \।
**कथं नु यूयम्** एतावता प्रयासेन **अत्रागताः** ? अतो **महान्** एव
सङ्कोचो वा मम जात इति भावः \। अथैवाह---**मनसोऽपि** इति \।
**प्रधानैर्** इति सम्बन्धोक्ति-पाठान्तरम् \। तद्-अज्ञानं दृष्ट्वैव
प्रहस्य \।\।२८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तुष्णीं स्थितांस् तान् पुनः
स्पष्टीकृत्याह---**एक** एव **मया** **विविधैः प्रधानैर्** उपचारैः
\। \"विबुध-प्रधान\" इति वा पाठः \। प्रजनाय पुत्रोत्पत्त्यै
चिन्तीकृतः **चित्तस्थी-कृतः** \। **यूयं त्रयः कथम् अत्रागताः ?**
\।\।२८\।\।

**\॥।**

**\।\। ४.१.२९ \।\।**

**मैत्रेय उवाच---**

**इति तस्य वचः श्रुत्वा त्रयस् ते विबुध-र्षभाः \।**

**प्रत्याहुः श्लक्ष्णया वाचा प्रहस्य तम् ऋषिं प्रभो \।\।**

**वंशीधरः (भावार्थ-दीपिका-प्रकाशः) : प्रभो** इति \।
भगवत्-कथा-श्रवण-समर्थत्वाद् उक्तं मैत्रेयेण \।\।२९\।\।

*नान्येन केनापि व्याख्यातम्।*

**\॥।**

**\।\। ४.१.३० \।\।**

**देवा ऊचुः---**

**यथा कृतस् ते सङ्कल्पो भाव्यं तेनैव नान्यथा \।**

**सत्-सङ्कल्पस्य ते ब्रह्मन् यद् वै ध्यायति ते वयम् \।\।**

**मध्वाचार्यः (भागवत-तात्पर्यम्) :** तत्-स्थ-विष्ण्व्-अपेक्षया **ते
वयम्** इति \।\।३०\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) : ते** त्वया **यथा कृतः**
**सङ्कल्पः,** **तेन** तथा **एव भाव्यं नान्यथा** \। यतः
**सत्-सङ्कल्पस्य** ते सङ्कल्पः \। तर्हि कथम् एकस्मिन् ध्यायमाने
त्रयः प्रतीताः स्थ ? तत्राहुः\--**यद्** एकं जगद्-ईश्वराख्यं तत्त्वं
भवान् **ध्यायति,** **ते** एते **वयम्** \। त्रयोऽपि तद् एवैकं
तत्त्वं नास्माकं भेदोऽस्तीत्य् अर्थः \।\।३०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *इत्य् अर्थ* इति \।
भेदाभाव-ज्ञापनायैवैकाह्वाने त्र्य्-आगमनम् इति भावः \।

अयं भावः---भवता य एव जगदीश्वर इति पूर्ण-षड्-ऐश्वर्यो भगवान्
न विवक्षितः \। न च महत्-स्रष्टृत्वादि-विश्व-शक्तिकः पुरुषः
विसर्गाद्य्-अंश-मात्र-सिद्धि-कामनया
तावन्-मात्रोपाधितयोपासना-प्रवृत्तेः \। यदि च तत्-तद्-उपासनाम्
अकरिष्यः, तदा तत्-तद्-रूपः स स एवाविरभविष्यद् एव \।
विश्वेत्य्-आदि-पद्येष्व् उद्भवादि-शब्दा विसर्ग-गत-तन्मात्र-परा एवातो
जगदीश्वर-शब्देनापि विसर्गादि-मात्र-शक्तिको विवक्षितः \। स
चैकत्वेनोपासितो\ऽपि सृजामि तन्-नियुक्तो\ऽहम् \[भा।पु। २.६.३२\]
इत्य्-आदि-न्यायेन सर्व-तत्-तच्-छक्त्य्-आश्रयत्वात् श्री-विष्णुत्वेन
प्राप्तो\ऽपि तद्-रूपतया न विवक्षितः, तद्-विग्रहादि-निष्ठत्वाभावात् \।
अथ त्रयाणाम् अभेदो\ऽपि न विवक्षितस् तेषां क एवेत्य्-आदि-विरोधात्, किं
तु सामान्यतयैव विवक्षितः \। सामान्यं च विशेषाद् विना नोपलभ्यत
इत्य् अतस् त्रयाणाम् अप्य् आविर्भावो योग्य एवेति तथैवाहुर् यद् वै
ध्यायतीति सन्दर्भः \।

विश्वनाथस् तु---यत् यं जगदीश्वरं भवान्ध्यायति ते जगदीश्वरा
वयं सत्सङ्कल्पस्य तवाभीष्टदातारो भवामेत्य् अर्थः \। अयं
भावः---जगदीश्वरतुल्य एकः पुत्रो मे भूयाद् इति सङ्कल्पे कतमो
जगदीश्वरः स्याद् इति सन्देहेन त्रय एव वयं ध्याताः पुनश् च
ध्यातेषु त्रिषु मध्ये जगदीश्वर एक आयात्व् इति पुनर् एकस्य
चित्तस्थीकृतत्वे\ऽपि त्रयाणाम् एवास्माकं जगत्य् अस्मिन् ऐश्वर्यात् त्रय
एवागता अस्माकं त्रित्वे\ऽप्य् ऐक्याद्वयमेक एव नापि त्वया य एव
परमेश्वर इति परमेश्वर-शब्दः प्रयुक्तो\ऽत इन्द्रशत्रो विवर्द्धस्व
इत्य्-आदौ सङ्कल्पाद् अपि साधनस्य प्राबल्यदर्शनात्साधनानुरूपं
सङ्कल्पानुरूपं च तव फलं भविष्यतीत्य् आह \। तथा च विग्रहाणां
भेदे\ऽपि विग्रहिण ऐक्यम् एव \। एकस्यैवाश्विनीकुमारद्वित्ववत्त्रित्वं
तद् उक्तं तस्याग्र्यास्तनवो ब्रह्मा रुद्रो विष्णुश् च इति मैत्रेयोपनिषदि
\। पूर्वमप्युक्तं सत्त्वं रजस्तम इति प्रकृतेर्गुणास्तेर्युक्तः परः
पुरुष एक इहास्य धत्ते \। स्थित्यादये हरिविरिञ्चिहरेति संज्ञाः इति
नाममात्रेणैव भेदो न वस्तुत इति तात्पर्यम् \।\।३०\।\।

---------------------------------------------------------------------------------------------------------------------

**कैवल्य-दीपिका :** एवं मूर्ति-द्वयं ध्यायमानो\ऽप्य् अभेदं भावयेद्
इत्य् आह---**यथा** इति \। **ते** तया \। **एव**-शब्दो\ऽभिन्नोपक्रमः
\। **अन्यथा न भाव्यम्** **एव** इति \। यतस् त्वं **सत्य-सङ्कल्पः**,
अतस् तव सङ्कल्प-भङ्गा मा भूद् इति त्रयो **वयम्** आगता इत्य् अर्थः
\। एकस्यैव त्रिष्व् अधिष्ठातृत्वात् \।\।३०\।\। \[मु।फ। १.४०\]

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** उत्तरम् आहुर्---**यथा** इति \।
अयं भावः---भवता य एव जगदीश्वर इति पूर्ण-षड्-गुणैश्वर्यो
भगवान् न तावद् विवक्षितः, न च महत्-स्रष्टृत्वादि-विश्व-शक्तिकः
पुरुषः विसर्गाद्य्-अंश-मात्र-सिद्ध-कामनया
तावन्-मात्रोपाधितयोपासना-प्रवृत्तेः \। यदि च तत्-तद्-उपासनाम्
अकरिष्यस् तदा तत्-तद्-रूपः स एवाविरभविष्यत्, एवं
विश्वेत्य्-आदि-पद्येऽप्य् उद्भवादि-शब्दा विसर्ग-गत-तन्मात्र-परा एव \।
अतो जगदीश्वर-शब्देनापि विसर्गादि-मात्र-शक्तिको विवक्षितः \। स
चैकत्वेनोपासितोऽपि सृजामि तन्-नियुक्तोऽहं \[भा।पु। २.६.३२\]
इत्य्-आदि-न्यञेन सर्वं तत्-तच्-छक्त्य्-आश्रयत्वात् श्री-विष्णुः प्राप्तोऽपि
तद्-रूपतया न विवक्षितः, तद्-विग्रहादि-निष्ठत्वाभावात् \। अथ
त्रयाणाम् अभेदोऽपि न विवक्षितः, तेषां क एवेत्य् आदि-विरोधात् \। किन्तु
सामान्यतयैव विवक्षितः, सामान्यं च विशेषान् विना नोपलभ्यते इत्य्
अतस् त्रयाणाम् अप्य् आविर्भावो योग्य एवेति तथैवाहुः---*यद् वा* इति
\।\।३०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यत् यं जगद्-ईश्वरं
भवान् ध्यायति, ते जगद्-ईश्वरो वयं सत्-सङ्कल्पस्य
तवाभीष्ट-प्रदातारो भवामेत्य् अर्थः \। अयं
भावः---जगद्-ईश्वर-तुल्य एक पुत्रो मे भूयाद् इति सन्देहेन त्रय एव
वयं ध्याताः \। पुनश् च ध्यातेषु त्रिषु मध्ये जगद्-ईश्वर एक आयात्व्
इति \। पुनर् एकस्य चित्तस्थी-कृतत्वेऽपि त्रयाणाम् एवास्माकं जगत्य्
अस्मिन्न् नैश्वर्यात् त्रय एवागताः, अस्माकं त्रित्वेऽप्य् ऐक्यात् वयम् एक
एव, नापि त्वया य एव परमेश्वर इति परमेश्वर-शब्दः प्रयुक्तोऽत
इन्द्र-शत्रो विवर्धस्वेत्य् आदौ सङ्कल्पाद् अपि साधनस्य
प्राबल्य-दर्शनात् साधनानुरूपं सङ्कल्पानुरूपं च तव फलं
भविष्यतीति \।\।३०\।\।

**\॥।**

**\।\। ४.१.३१ \।\।**

**अथास्मद्-अंश-भूतास् ते आत्मजा लोक-विश्रुताः \।**

**भवितारोऽङ्ग भद्रं ते विस्रप्स्यन्ति च ते यशः \।\।**

**श्रीधर-स्वामी (भावार्थ-दीपिका) : विस्रप्स्यन्ति** विस्तारयिष्यन्ति \।
अन्तर् भूत-णिज्-अर्थस्य सृपॢ गताव् इत्य् अस्य रूपम् \।\।३०\।\।

---------------------------------------------------------------------------------------------------------------------

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** फलं च तथैव भवेद् इत्य्
आहुः---**अथ** इति \। अतो हेतोः अस्माकम् अंशो न शक्ति-विशेषेण भूताः
प्राप्ता आविष्टा इत्य् अर्थः \।\।३०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अथेति विष्णोः
परमेश्वरत्व-ख्यापनार्थं विष्ण्व्-अंशो दत्त एवावतारोऽभून् नेतरौ \।
विस्रप्स्यन्ति विस्तारयन्ति, अन्तर्-भूत-णिज्-अर्थस्य सृपॢ गताव् इत्य् अस्य
रूपम् \।\।३०\।\।

**\॥।**

**\।\। ४.१.३१ \।\।**

**एवं काम-वरं दत्त्वा प्रतिजग्मुः सुरेश्वराः \।**

**सभाजितास् तयोः सम्यग् दम्पत्योर् मिषतोस् ततः \।\।**

**श्रीधर-स्वामी (भावार्थ-दीपिका) :** ताभ्यां सम्यक् सभाजिताः
पूजिताः सन्तः ततः स्थानात् प्रतिजग्मुः \।\।३१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तर्हि प्रसन्नाश्चेत्प्रजा मे
दत्तेत्यत्रेर्जिह्वाग्रसंचलनावकाशमददाना आहुरथेति \। अथैते वयम्
इत्य् उक्त्यनन्तरम् इति वरं ददुर् इति \। अस्माकं
त्रयाणामंशभूतास्त्रयः पुत्रास्ते भविष्यन्ति \। अभेददर्शित्वाभावे\ऽपि
सत्यवक्तृत्वेन तुष्टा आहुः हे अङ्गेति \।\।३१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सभाजिताः पूजिताः \।
मिषतोः पश्यतोः \।\।३१\।\।

**\॥।**

**\।\। ४.१.३२ \।\।**

**सोमोऽभूद् ब्रह्मणोऽंशेन दत्तो विष्णोस् तु योगवित् \।**

**दुर्वासाः शङ्करस्यांशो निबोधाङ्गिरसः प्रजाः \।\।**

**मध्वाचार्यः (भागवत-तात्पर्यम्) :**

> ब्रह्मणो नावतारोऽस्ति सन्निधानं तु केवलम् \।
>
> ऋते विष्णोर् आत्मनश् च तद्-अंशोक्तिः प्रवेशतः \।\। इति च \।
>
> सृष्टि-भेदाद् विरूपस् तु कथा पञ्चोत्तरं शतम् \।
>
> वैरूप्यम् अन्यद् विज्ञेयं तात्पर्यान् मोहनाय च \।\। इति स्कान्दे \।\।
>
> ऋते तु पाण्डव-कथां कार्ष्णां रामायणं तथा \।
>
> विष्णोर् ब्रह्मादीनां चैव क्रमाद् व्यत्यस्त-शक्तिताम् \।\।
>
> एतद् आपादकं चान्यद् ऋते कल्पादि-भेदतः \।
>
> कथा-भेदस् तु विज्ञेयो मोहायैतेषु भिन्नता \।\। इति वाराहे
> \।\।३२\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** अङ्गिरसो ब्रह्मणस्
तृतीय-पुत्रस्य \। निबोध बुध्यस्व \।\।३३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** काम्यते इति कामः स चासौ
वरश्चेति तमभिलषितवरम् इत्य् अर्थः \। ताभ्यामत्र्यनुसूयाभ्याम् \।
ततः ऋक्षगिरेः \।\।३२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.१.३३ \।\।**

**श्रद्धा त्व् अङ्गिरसः पत्नी चतस्रोऽसूत कन्यकाः \।**

**सिनीवाली कुहू राका चतुर्थ्य् अनुमतिस् तथा \।\।**

**श्रीधर-स्वामी (भावार्थ-दीपिका) :** ताः कन्या निर्दिशति---सिनीवालीति
\।\।३४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** योगवित् योगशास्त्रकर्त्ता
\।\।३३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.१.३४ \।\।**

**तत्-पुत्राव् अपराव् आस्तां ख्यातौ स्वारोचिषेऽन्तरे \।**

**उतथ्यो भगवान् साक्षाद् ब्रह्मिष्ठश् च बृहस्पतिः \।\।**

**वंशीधरः (भावार्थ-दीपिका-प्रकाशः) :**
कृष्णशुक्लचतुर्दशीपञ्चदश्योरभिमानिन्यस्ताः क्रमाद्बोध्याः \।\।३४\।\।

---------------------------------------------------------------------------------------------------------------------

*न कतमेनापि व्याख्यातम्।*

**\॥।**

**\।\। ४.१.३५ \।\।**

**पुलस्त्योऽजनयत् पत्न्याम् अगस्त्यं च हविर् भुवि \।**

**सोऽन्य-जन्मनि दह्राग्निर् विश्रवाश् च महा-तपाः \।\।**

**श्रीधर-स्वामी (भावार्थ-दीपिका) :** पुलस्त्यो हविर् भुवि पत्न्याम् इत्य्
अन्वयः \। सोऽगस्त्यः \। दह्राग्निर् जाठराग्निः \। विश्रवाश् च
पुलस्त्यस्य सुत इति शेषः \।\।३६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्पुत्रावङ्गिरःपुत्रौ \।
साक्षाद्भगवान्प्रत्यक्षपूज्यः ब्रह्मिष्ठः वैदिकतमः बृहस्पतेर्न
परः साम्नो विदुः इति श्रुतेः \। बृहत्या वाचः पालकत्वात्स्वामित्वाद्वा
बृहस्पतिः पारस्करप्रभृतीनि च संज्ञायाम् इत्य् अत्रोक्तं---तद्बृहतोः
इत्य्-आदिना सुट्तलोपाभ्यां सिद्धेर्विशेषणद्वयं बृहस्पतेरेवेति
\।\।३५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** दह्राग्निर् इति सम्बन्धोक्तिः \।
"देहाग्निर्" इति चित्सुखः \।\।३६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। ४.१.३६ \।\।**

**तस्य यक्ष-पतिर् देवः कुबेरस् त्व् इडविडा-सुतः \।**

**रावणः कुम्भकर्णश् च तथान्यस्यां विभीषणः \।\।**

**श्रीधर-स्वामी (भावार्थ-दीपिका) :** तस्य विश्रवस इडविडायां जातः
सुतः कुबेरः \। अन्यस्यां भार्यायां केशिन्यां रावणादयस् त्रयः सुताः
\।\।३७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** त्यक्त्वागादित्यगस्त्य इति
त्यागो विषयाणां विन्ध्यगिरेर्वा ज्ञेयो\ऽत्र \।\।३६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.१.३७ \।\।**

**पुलहस्य गतिर् भार्या त्रीन् असूत सती सुतान् \।**

**कर्मश्रेष्ठं वरीयांसं सहिष्णुं च महा-मते \।\।**

**वंशीधरः (भावार्थ-दीपिका-प्रकाशः) :**
कुम्बत्यन्येषामैश्वर्यमाच्छादयतीति कुबेरः \। कुवि-आच्छादने
धातोरौणादिकः प्रयोगः \। यद् वा, कुत्सितं बेरं शरीरमस्येति
कुबेरः, पार्वतीशापाद्रोगाक्रान्तदेह इति वाल्मीकीयादौ स्पष्टम् \।\।३७\।\।

---------------------------------------------------------------------------------------------------------------------

*न कतमेनापि व्याख्यातम्।*

**\॥।**

**\।\। ४.१.३८ \।\।**

**क्रतोर् अपि क्रिया भार्या वालखिल्यान् असूयत \।**

**ऋषीन् षष्टि-सहस्राणि ज्वलतो ब्रह्म-तेजसा \।\।**

**श्रीधर-स्वामी (भावार्थ-दीपिका) :** ज्वलतः प्रकाशमानान् \।\।३८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
कुम्बत्यन्येषामैश्वर्यमाच्छादयतीति कुबेरः \। कुवि-आच्छादने
धातोरौणादिकः प्रयोगः \। यद् वा, कुत्सितं बेरं शरीरमस्येति
कुबेरः, पार्वतीशापाद्रोगाक्रान्तदेह इति वाल्मीकीयादौ स्पष्टम् \।\।३८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.१.३९ \।\।**

**ऊर्जायां जज्ञिरे पुत्रा वसिष्ठस्य परन्तप \।**

**चित्रकेतु-प्रधानास् ते सप्त ब्रह्मर्षयोऽमलाः \।\।**

**श्रीधर-स्वामी (भावार्थ-दीपिका) :** चित्रकेतु-प्रमुखा जज्ञिरे \। ते
च सप्त-र्षयो जाताः \।\।३९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
कुम्बत्यन्येषामैश्वर्यमाच्छादयतीति कुबेरः \। कुवि-आच्छादने
धातोरौणादिकः प्रयोगः \। यद् वा, कुत्सितं बेरं शरीरमस्येति
कुबेरः, पार्वतीशापाद्रोगाक्रान्तदेह इति वाल्मीकीयादौ स्पष्टम् \।\।३९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.१.४० \।\।**

**चित्रकेतुः सुरोचिश् च विरजा मित्र एव च \।**

**उल्बणो वसुभृद्यानो द्युमान् शक्त्य्-आदयोऽपरे \।\।**

**श्रीधर-स्वामी (भावार्थ-दीपिका) :** तान् एवाह---चित्रकेतुर् इति \।
वसुभृद्यानो नामैकः \। शक्त्य्-आदयोऽपरेऽन्यस्याः पुत्राः \।\।४०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ऊर्जेत्यरुन्धत्या एव
नामान्तरम् \।\।४०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** शक्त्य्-आदयोऽपरेऽन्यस्याः
पुत्राः \।\।४०\।\।

**\॥।**

**\।\। ४.१.४१ \।\।**

**चित्तिस् त्व् अथर्वणः पत्नी लेभे पुत्रं धृत-व्रतम् \।**

**दध्यञ्चम् अश्वशिरसं भृगोर् वंशं निबोध मे \।\।**

**वंशीधरः (भावार्थ-दीपिका-प्रकाशः) :** शक्तिरादिर्येषां ते \।
अन्यस्या ऊर्जेतरायाः \।\।४१\।\।

---------------------------------------------------------------------------------------------------------------------

*न कतमेनापि व्याख्यातम्।*

**\॥।**

**\।\। ४.१.४२ \।\।**

**भृगुः ख्यात्यां महा-भागः पत्न्यां पुत्रान् अजीजनत् \।**

**धातारं च विधातारं श्रियं च भगवत्-पराम् \।\।**

**श्रीधर-स्वामी (भावार्थ-दीपिका) :** ख्यात्यां पत्न्याम् \। पुत्रान्
पुत्रौ पुत्रीं च \। तान् एवाह---धातारम् इति \।\।४२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पूर्वमथर्वा
ब्रह्मपुत्रेष्वगणितो\ऽपि तत्पुत्र एव बोध्यः \। किं च, चित्तिर् इति
शान्ताया एव नामान्तरमस्ति \।\।४२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पुत्रौ च पुत्री च पुत्रास्
तान् पुत्रान् \।\।४२\।\।

**\॥।**

**\।\। ४.१.४३ \।\।**

**आयतिं नियतिं चैव सुते मेरुस् तयोर् अदात् \।**

**ताभ्यां तयोर् अभवतां मृकण्डः प्राण एव च \।\।**

**श्रीधर-स्वामी (भावार्थ-दीपिका) :** तयोर् धातृ-विधात्रोः \।\।४३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पुत्रौ च पुत्री च
पुत्रास्तान् भ्रातृपुत्रौ स्वसृदुहितृभ्याम् इत्यनुशासनात्, श्रियं
लक्ष्म्यंशभूतां कन्यामत एव भगवत्पराम् इति \।\।४३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तयोस् ताभ्यां
धातृ-विधातृभ्याम् \।\।४३\।\।

**\॥।**

**\।\। ४.१.४४ \।\।**

**मार्कण्डेयो मृकण्डस्य प्राणाद् वेदशिरा मुनिः \।**

**कविश् च भार्गवो यस्य भगवान् उशना सुतः \।\।**

**त एते**[^१] **मुनयः क्षत्तर् लोकान् सर्गैर् अभावयन् \।**

[^१]: सर्वे ते इति क्वचित्।


**श्रीधर-स्वामी (भावार्थ-दीपिका) :** कविश् च भार्गवो भृगोः पुत्रः
\। यस्य कविः सुत उशना \।\।४४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तयोस्ताभ्यां
धातृविधातृभ्यां पुनस्ताभ्यां सकाशात्तयोरायतिनियत्योः क्रमेण
मृकण्डप्राणावभूताम् \।\।४४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कविश् च भार्गवो भृगोः
पुत्रः \। लोकान् नाना-विध-जनान् उदपादयन्तः \।\।४४\।\।

**\॥।**

**\।\। ४.१.४५-४६ \।\।**

**एष कर्दम-दौहित्र- सन्तानः कथितस् तव \।**

**शृण्वतः श्रद्दधानस्य सद्यः पाप-हरः परः \।\।**

**प्रसूतिं मानवीं दक्ष उपयेमे ह्य् अजात्मजः \।**

**तस्यां ससर्ज दुहितॄः षोडशामल-लोचनाः \।\।**

**श्रीधर-स्वामी (भावार्थ-दीपिका) :** अजात्मजो ब्रह्म-पुत्रः, न तु
प्राचेतसः \।\।४६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तयोस्ताभ्यां
धातृविधातृभ्यां पुनस्ताभ्यां सकाशात्तयोरायतिनियत्योः क्रमेण
मृकण्डप्राणावभूताम् \।\। एते संप्रत्युक्तास्ते \। सर्वे ते मुनयः इति
पाठस्तीर्थसंमतः \। कचित्तु नवैते इत्यपि पाठः\। सर्गैः
स्वरचनाभिर्लोकान्नानाजनानवर्द्धयन् \। यद् वा, लोकान्भूरादीन् \।
दुहितृणामयं दौहित्रः स चासौ सन्तानः पुनः कर्दमशब्देन
तत्पुरुषः \। तव तुभ्यम् \।\।४५-४६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.१.४७ \।\।**

**त्रयोदशादाद् धर्माय तथैकाम् अग्नये विभुः \।**

**पितृभ्य एकां युक्तेभ्यो भवायैकां भव-च्छिदे \।\।**

**श्रीधर-स्वामी (भावार्थ-दीपिका) :** युक्तेभ्यः संयतेभ्यो
मिलितेभ्यो वा \।\।४७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सद्यः श्रवणकाल एवापर
उत्कृष्टो\ऽवश्यम् इत्य् अर्थः \। उपयेमे उपाद्यमः स्वकरणे इत्यात्मनेपदम्
\। अजात्मजो दक्षः \।\।४७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** युक्तेभ्यः मिलितेभ्यः
\।\।४७\।\।

**\॥।**

**\।\। ४.१.४८ \।\।**

**श्रद्धा मैत्री दया शान्तिस् तुष्टिः पुष्टिः क्रियोन्नतिः \।**

**बुद्धिर् मेधा तितिक्षा ह्रीर् मूर्तिर् धर्मस्य पत्नयः \।\।**

**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) :**
*न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तस्यां प्रसूत्याम् \। विभुः
प्रकृष्टकान्तिः \।\।४८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** श्रद्धाद्याः
स्व-स्व-नाम-निरुक्त्या सात्त्विक-शक्तीनाम् अधिष्ठात्र्यः \। तद्-वंशाश् च
तद्-अनुरूपाः \।\।४८\।\।

**\॥।**

**\।\। ४.१.४९ \।\।**

**श्रद्धासूत शुभं मैत्री प्रसादम् अभयं दया \।**

**शान्तिः सुखं मुदं तुष्टिः स्मयं पुष्टिर् असूयत \।\।**

**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) :**
*न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** भवच्छिदे ज्ञानोपदेशेन
संमृतिनिर्मूलकात् शिव-रूपाज्ज्ञानमहम् इत्यार्यास्तवोक्तेः \। संयतेभ्यो
जितेन्द्रियेभ्यः तादृशां कन्यास्वीकारासम्भवं मत्वाह---मिलितेभ्यो वेति
\।\।४९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स्मयं धर्मेषूत्साहः
\।\।४९\।\।

**\॥।**

**\।\। ४.१.५० \।\।**

**योगं क्रियोन्नतिर् दर्पम् अर्थं बुद्धिर् असूयत \।**

**मेधा स्मृतिं तितिक्षा तु क्षेमं ह्रीः प्रश्र् अयं सुतम् \।\।**

**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) :**
*न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** श्रद्धाद्याः
स्वस्वनामनिरुक्त्या सात्त्विकशक्तीनामधिष्ठात्र्यो देवतास्तद्वंशाश् च
तदनुरूपा एव \। पत्नय इहायादेश आर्षः \।\।५०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** दर्पं तपो-योगादिषु
सामर्थ्य-प्रख्यापनम् \। अन्यौ स्मय-दर्पाव् अधर्म-वंशौ ज्ञेयौ
\।\।५०\।\।

**\॥।**

**\।\। ४.१.५१ \।\।**

**मूर्तिः सर्व-गुणोत्पत्तिर् नर-नारायणाव् ऋषी \।**

**ययोर् जन्मन्य् अदो विश्वम् अभ्यनन्दत् सुनिर्वृतम् \।\।**

**श्रीधर-स्वामी (भावार्थ-दीपिका) :** सर्वेषां गुणानाम् उत्पत्तिर् यस्यां
सा \।\।५१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स्मयं धर्मेषूत्साहम् \।
दर्पं तपोयोगादिषु सामर्थ्यप्रख्यापनम् \। अन्यौ स्मयदपौ
त्वधर्मवंश्यौ ज्ञयौ \।\।५१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ययोर् इति त्रिकम् \।\।५२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सर्व-गुणस्य
निखिल-कल्याण-गुणार्णवस्य भगवत उत्पत्तिर् यतः सेति
शुद्ध-सत्त्व-स्वरूपा भगवत्-प्रकाशिका शक्तिर् इयं ज्ञेया \।\।५२\।\।

**\॥।**

**\।\। ४.१.५२ \।\।**

**मनांसि ककुभो वाताः प्रसेदुः सरितोऽद्रयः \।**

**दिव्य् अवाद्यन्त तूर्याणि पेतुः कुसुम-वृष्टयः \।\।**

**वंशीधरः (भावार्थ-दीपिका-प्रकाशः) :** गुणानां
कल्याणगुणानामर्णवस्य हरेरुत्पत्तिर्यतः सा तथा
शुद्धसत्त्व\--स्वरूप-भगवत्प्रकाशिका शक्तिरियं ज्ञेयेति चक्रवर्ती
\।\।५२\।\।

---------------------------------------------------------------------------------------------------------------------

*न कतमेनापि व्याख्यातम्।*

**\॥।**

**\।\। ४.१.५३-५४ \।\।**

**मुनयस् तुष्टुवुस् तुष्टा जगुर् गन्धर्व-किन्नराः \।**

**नृत्यन्ति स्म स्त्रियो देव्य आसीत् परम-मङ्गलम् \।\।**

**देवा ब्रह्मादयः सर्वे उपतस्थुर् अभिष्टवैः \।\।**

**श्रीधर-स्वामी (भावार्थ-दीपिका) :** उपतस्थुर् भेजुः \।\।५३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सुनिवृतं
पूर्णानन्दयुतमभ्यनन्ददभवत् \। यद् वा, \। विश्वस्थमात्मानं
श्लाघयामास धन्या वयं यतो भगवद्-दर्शनादिना सर्वसुखमाप्स्याम
इति \। ककुभो दिशस्तासां प्रसादश् च दूरस्थदर्शनहेतुप्रकाशः \।
विशेषः वातप्रसादश् च तत्स्पर्शस्य सुखजनकत्वं सरितां प्रसादो
नैर्मल्यादिरद्रीणां प्रसादश् च स्वान्तस्थमण्यादीनां बहिराविष्करणम् \।
मनःप्रसादश् च कौटिल्यादित्याग इति विवेकः \।\। देवैरवाद्यन्त
\।\।५३-५४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.१.५५ \।\।**

**देवा ऊचुः----**

**यो मायया विरचितं निजयात्मनीदं**

**खे रूप-भेदम् इव तत्-प्रतिचक्षणाय \।**

**एतेन धर्म-सदने ऋषि-मूर्तिनाद्य**

**प्रादुश्चकार पुरुषाय नमः परस्मै \।\।**

**मध्वाचार्यः (भागवत-तात्पर्यम्) :** खे रूप-भेदो वाय्व्-आदिकः \।
यथा आकाश-स्थितो नित्यम् इत्य्-आदि च \।

> यथाकाशे विमानादि-रूप-भेदः प्रतीयते \।
>
> तथा हरौ जगद् इदं तत्-सामर्थ्यात् प्रतीयते \।\। इति ब्राह्मे
> \।\।५५\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** निजया मायया यस्मिन्न् आत्मनि \।
खे गगने रूप-भेदं गन्धर्व-नगरम् इवेदं विश्वं विरचितम् \।
तस्यात्मनः प्रतिचक्षणाय प्रकाशनायात्मानं योऽद्य प्रादुश्चकार
प्रकटितवान् तस्मै पुरुषाय नमः \। केन रूपेण प्रादुश्चकार \। ऋषेर्
भूर् तिराकारो यस्मिंस् तेन रूपेण \।\।५५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अभिष्टवैः स्तोत्रैः
\।\।५५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यस्मिन्न् आत्मन्य् अधिष्ठाने
निजया मायया कर्त्र्या इदं विराड् रूपं खे नभसि रूप-भेदं
मेघ-वृन्दम् इव विरचितं तस्यात्मनः स्वस्य प्रतिचक्षणाय प्रकाशनाय
एतेन ऋषि-मूर्तिना यः प्रादुः प्रादुर्भावं चकार ऋषि-मूर्तिनेति
प्रकृत्य्-आदित्वात् तृतीया तस्मै पुरुषाय नमः \। अत्र रूप-भेदम् इति
एतेनेति ऋषि-मूर्तिनेति पद-त्रयस्य क्लिबत्वम् आर्षम् \।\।५५\।\।

**\॥।**

**\।\। ४.१.५६ \।\।**

**सोऽयं स्थिति-व्यतिकरोपशमाय सृष्टान्**

**सत्त्वेन नः सुर-गणान् अनुमेय-तत्त्वः \।**

**दृश्याद् अदभ्र-करुणेन विलोकनेन**

**यच् छ्री-निकेतम् अमलं क्षिपतारविन्दम् \।\।**

**श्रीधर-स्वामी (भावार्थ-दीपिका) :** सोऽयं नोऽस्मान् सुर-गणान्
अनल्प-करुणा-युक्तेन विलोकनेन विशिष्ट-नेत्रेण दृश्यतु \।
कथं-भूतेन ? यच् छ्री-निकेतम् अमलम् अरविन्दं तत् क्षिपता
तिरस्कुर्वता \। कथं-भूतः ? अनुमेयं शास्त्रतो विचार्यं, न त्व्
अस्माकम् अपरोक्षं तत्त्वं यस्य \। कथं-भूतान् अस्मान् ? स्थितेर्
जगन्-मर्यादाया व्यतिकरोऽन्यथात्वं तस्योपशमाय सत्त्वेन गुणेन
सृष्टान् \।\।५६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** रूपभेदं मेघवृन्दम् इति
विश्वनाथः \। रूपं सौरचान्द्रकिरणं धूल्यादिमयं भेदश् च तत्कृतः
\। द्वयोर्द्वन्द्वैक्यं तद्दर्शित्वात्तदाच्छादकत्वाच्चेति सन्दर्भः \।
रूपं नीलं नभ इत्य् एवमाकारकम् \। भेदो
घटाकाशादिमाययाधिष्ठानशक्त्या मिथ्यैव विरचितं तयेति सुष्ठु
प्रतिभाति \। षण्ढत्वं समाहारद्वन्द्वत्वात् \।\।५६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स्थितेर् जगन्-मर्यादाया
व्यतिकरोऽन्यथात्वं तस्योपशमाय विलोकनेन नेत्रेण \। कीदृशेन ? यत्
श्री-निकेतम् अमलम् अरविन्दं तत् क्षिपता तिरस्कुर्वता \।\।५६\।\।

**\॥।**

**\।\। ४.१.५७ \।\।**

**एवं सुर-गणैस् तात भगवन्ताव् अभिष्टुतौ \।**

**लब्धावलोकैर् ययतुर् अर्चितौ गन्धमादनम् \।\।**

**श्रीधर-स्वामी (भावार्थ-दीपिका) :** लब्धोऽवलोको यैः सुर-गणैस्
तैर् अभिष्टुताव् अर्चितौ सन्तौ ययतुः \।\।५७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** रूपभेदं मेघवृन्दम् इति
विश्वनाथः \। रूपं सौरचान्द्रकिरणं धूल्यादिमयं भेदश् च तत्कृतः
\। द्वयोर्द्वन्द्वैक्यं तद्दर्शित्वात्तदाच्छादकत्वाच्चेति सन्दर्भः \।
रूपं नीलं नभ इत्य् एवमाकारकम् \। भेदो
घटाकाशादिमाययाधिष्ठानशक्त्या मिथ्यैव विरचितं तयेति सुष्ठु
प्रतिभाति \। षण्ढत्वं समाहारद्वन्द्वत्वात् \।\।५७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** लब्धोऽवलोकः कृपा माया
यैस् तैर् अर्चितौ \।\।५७\।\।

**\॥।**

**\।\। ४.१.५८ \।\।**

**ताव् इमौ वै भगवतो हरेर् अंशाव् इहागतौ \।**

**भार-व्ययाय च भुवः कृष्णौ यदु-कुरूद्वहौ \।\।**

**मध्वाचार्यः (भागवत-तात्पर्यम्) :**

> नरे विष्णुः समाविष्टः स्वयं नारायणो हरिः \।
>
> अर्जुने च नरावेशः कृष्णो नारायणः स्वयम् \।\। इति तत्त्व-विवेके
> \।\।५८\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** भुवो भारस्य व्ययाय नाशाय \।
चकार एक-वाक्यत्वार्थः \। तौ च सांप्रतम् इहागताव् इत्य् अर्थः \। तद्
उक्तं तन्त्रे---अर्जुने तु नरावेशः कृष्णो नारायणः स्वयम् इति \।
यदूद्वहः श्री-कृष्णः \। कुरूद्वहोऽर्जुनः \। उभाव् अपि कृष्ण-नामानौ
\।\।५८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** रूपभेदं मेघवृन्दम् इति
विश्वनाथः \। रूपं सौरचान्द्रकिरणं धूल्यादिमयं भेदश् च तत्कृतः
\। द्वयोर्द्वन्द्वैक्यं तद्दर्शित्वात्तदाच्छादकत्वाच्चेति सन्दर्भः \।
रूपं नीलं नभ इत्य् एवमाकारकम् \। भेदो
घटाकाशादिमाययाधिष्ठानशक्त्या मिथ्यैव विरचितं तयेति सुष्ठु
प्रतिभाति \। षण्ढत्वं समाहारद्वन्द्वत्वात् \।\।५८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** ताम् इमौ वै भगवत
इत्य् आदि \। ताव् इमौ नर-नारायणौ हरेर् अंशौ कर्तृ-भूतौ भुवो
भार-व्ययाय इह भ्वुय् अवतीर्णौ \। यदु-कुरूद्वहौ श्री-कृष्णार्जुनौ
कर्म-भूतौ आगतौ प्राप्तौ \। अंश-रूपेण पूर्व-स्थितौ
श्री-कृष्णार्जुनयोः प्रविष्टौ \। ताभ्याम् एवांशाभ्यां मूर्तात् पृथक् स्थिताव्
इत्य् अर्थः \।\।५७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ताव् इमौ नर-नारायणौ
हरेः कृष्णस्यांशौ कर्तारौ इह द्वापरान्ते यदूद्वह-कुरूद्वहौ कृष्णौ
कृष्णार्जुनौ कर्म-भूतौ आगतौ प्राप्तौ कृष्णार्जुनयोः स्वांशिनोस् ताव्
अंशौ प्रविष्टाव् इत्य् अर्थः \। तथैव भागवतामृतोका कारिका, यथा---

> कर्तारौ तौ हरेर् अंशौ नर-नारायणाव् ऋषी \।
>
> द्वापरान्ते कर्म-भूताव् आयातौ कृष्ण-फाल्गुनौ \।\। इति \।\।५८\।\।

**\॥।**

**\।\। ४.१.५९ \।\।**

**स्वाहाभिमानिनश् चाग्नेर् आत्मजांस् त्रीन् अजीजनत् \।**

**पावकं पवमानं च शुचिं च हुत-भोजनम् \।\।**

**श्रीधर-स्वामी (भावार्थ-दीपिका) :** अग्न्य्-अभिमानिनो देवान् \। स्वाहा
नाम तस्य भार्या \। हुत-भोजनम् इति त्रयाणां विशेषणम् \।\।५९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ताविमौ भगवतो हरेः
श्री-कृष्णस्यांशौ कर्तारौ इह द्वापरान्ते यदूद्वहकुरूद्वहौ \। कृष्णौ
कृष्णार्जुनौ कर्मभूतावागतौ प्राप्तौ कृष्णार्जुनयोः स्वांशिनोस्तावंशौ
नरनारायणौ प्रविष्टावित्य् अर्थः \। तथैव भागवतामृते कारिका---

> कर्तारौ तौ हरेरंशौ नरनारायणावृषी \।
>
> द्वापरान्ते कर्मभूतावायातौ कृष्णफाल्गुनौ \।\। इति \।

इत्य् अर्थ इति \। याविमौ हरेरंशौ तावेवाधुनेह कृष्णार्जुनयोरागताव्
इति भावः \। अत्र प्रमाणम् आह---तद् उक्तम् इति \। नरस्यर्षेरावेशः
प्रवेशः \। स्वयं नारायणः कृष्णः कृष्णोस्त्याश्रयत्वेनास्येति कृष्णः \।
मत्वर्थीयोच् \। द्वन्द्वान्ते श्रूयमाणत्वादुद्वहपदमुभयत्रान्वेतीत्युक्तं
यदूद्वहः कुरूद्वह इति \।\।५९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अग्नेर् भार्या स्वाहा,
अग्न्य्-अभिमानिन त्रीन् आत्मजान्, हुत-भोजनम् इति त्रयाणां विशेषणम्
\।\।५९\।\।

**\॥।**

**\।\। ४.१.६० \।\।**

**तेभ्योऽग्नयः समभवन् चत्वारिंशच् च पञ्च च \।**

**त एवैकोनपञ्चाशत् साकं पितृ-पितामहैः \।\।**

**श्रीधर-स्वामी (भावार्थ-दीपिका), विश्वनाथ-चक्रवर्ती
(सारार्थ-दर्शिणी) :** पितरस् त्रयः पितामह एकस् तैः साकं सह
\।\।६०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** त्रीन्पावकादीन् \।\।६०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

**\॥।**

**\।\। ४.१.६१ \।\।**

**वैतानिके कर्मणि यन्-नामभिर् ब्रह्म-वादिभिः \।**

**आग्नेय्य इष्टयो यज्ञे निरूप्यन्तेऽग्नयस् तु ते \।\।**

**श्रीधर-स्वामी (भावार्थ-दीपिका) :** वैतानिके वैदिके कर्मणि यज्ञे
येषां नामभिर् अग्नि-देवताका इष्टयो निरूप्यन्ते त्रियन्ते त एतेऽग्नयो न
लौकिकाः \। अतो बहूनां न वैयर्थ्यम् इति भावः \।\।६१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तेभ्यस्त्रिभ्यः\।
पञ्चदश पञ्चदशपुत्रा अभवन्न् इत्य् अर्थः \। सर्वसङ्ख्याम् आह---त
इति \।\। यत एतेषामिष्टयः सन्ति अतो हेतोः \। इति भाव इति \।
तदर्चनमृते यज्ञासिद्धिः स्याद् अतस्ते सार्थका एवेत्याशयः
\।\।६१-६२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** वैतानिके वैदिके कर्मणि
यज्ञे येषां नामभिर् अग्निदेवताका इष्टयो निरूप्यन्ते क्रियन्ते त
एवैतेऽग्नेय्य न लौकिका, अतो न बहूनां वैयर्थ्यम् इति भावः
\।\।६२\।\।

**\॥।**

**\।\। ४.१.६३ \।\।**

**अग्निष्वात्ता बर्हिषदः सौम्याः पितर आज्यपाः \।**

**साग्नयोऽनग्नयस् तेषां पत्नी दाक्षायणी स्वधा \।\।**

**श्रीधर-स्वामी (भावार्थ-दीपिका) :** सौम्याः सोम-पाः \। येषाम् अग्नौ
करणम् अस्ति ते साग्नयः \। तद्-रहितास् त्व् अनग्नयः \।\।६३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यत एतेषामिष्टयः सन्ति
अतो हेतोः \। इति भाव इति \। तदर्चनमृते यज्ञासिद्धिः स्याद् अतस्ते
सार्थका एवेत्याशयः \।\।६३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सौम्याः सोमपा, येषाम्
अग्नौ करणम् अस्ति ते साग्नयः \। तद्-रहितास् त्व् अनग्नयः \।\।६३\।\।

**\॥।**

**\।\। ४.१.६४ \।\।**

**तेभ्यो दधार कन्ये द्वे वयुनां धारिणीं स्वधा \।**

**उभे ते ब्रह्म-वादिन्यौ ज्ञान-विज्ञान-पारगे \।\।**

**श्रीधर-स्वामी (भावार्थ-दीपिका) :** तयोस् तु सन्त-तिर्नाभवज् जीवन्
मुक्तत्वाद् इत्य् आह---उभे त इति \।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तेभ्यः समुदितेभ्यः
पितृभ्यः \।\।६४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तेभ्यः पितृभ्यः सकाशात्
स्वधा द्वे कन्ये दधार गर्भ इति शेषः \।\।६३ \।\।

**\॥।**

**\।\। ४.१.६५ \।\।**

**भवस्य पत्नी तु सती भवं देवम् अनुव्रता \।**

**आत्मनः सदृशं पुत्रं न लेभे गुण-शीलतः \।\।**

**श्रीधर-स्वामी (भावार्थ-दीपिका) :** गुण-शीलत आत्मनः सदृशं
देवम् अनुव्रतापि सती पुत्रं न लेभे \।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** गुणशीलतः गुणैः शीलेन
च तुल्यम् \।\।६५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्*।

**\॥।**

**\।\। ४.१.६६ \।\।**

**पितर्य् अप्रतिरूपे स्वे भवायानागसे रुषा \।**

**अप्रौढैवात्मनात्मानम् अजहाद् योग-संयुता \।\।**

**मध्वाचार्यः (भागवत-तात्पर्यम्) :** अप्रौढेव अस्वीकृतेव \।\।६५
\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** तत्र हेतुः---स्वे पितरि
दक्षेऽप्रतिरूपेऽसदृशो प्रतिकूले सतीत्य् अर्थः \। आत्मना स्वयम्
एवात्मानं देहम् अजहात् त्यक्तवती \। योग-संयुता योगम् आश्रित्येति
\।\।६६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र पुत्रा लाभे \। इत्य्
अर्थ इति \। असदृशपदेन सर्वोत्कर्षग्रहणं माभूद् इति भावः
\।\।६६\।\।

इति श्रीमद्-भागवत-भावार्थ-दीपिका-प्रकाशे चतुर्थ-स्कन्धे
प्रथमो\ऽध्यायः \।\।१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पुत्रं न लेभे इत्य् अत्र
हेतुः अनागसे भवाय रुषा कोपेन हेतुना स्वे पितरि अप्रतिरूपे असदृशे
प्रतिकूले सतीत्य् अर्थः \।\।६६\।\।

**\॥।**

इति सारार्थ-दर्शिन्यां हर्षिण्यां भक्त-चेतसाम् \।

चतुर्थे प्रथमोऽध्यायः सङ्गतः सङ्गतः सताम् \।\।\*\।\।

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं
संहितायां वैयासिक्यां चतुर्थ-स्कन्धे श्री-विदुर-मैत्रेय-संवादे
दाक्षायनं नाम प्रथमोऽध्यायः \।

\।\। ४। १ \।\।

**\॥।**

## 

**(४.२)**

**द्वितीयोऽध्यायः**

<details><summary>विषयः</summary>

विश्व-सृजा सत्रे दक्ष-शिवयोर् वैर-कारणम् उभय-पक्षतो\ऽन्योन्यं शाप-प्रयोगश् च \।
</details>

**\।\। ४.२.१ \।\।**

**विदुर उवाच---**

भवे शीलवतां श्रेष्ठे दक्षो दुहितृ-वत्सलः \।

विद्वेषम् अकरोत् कस्माद् अनादृत्यात्मजां सतीम् \।\।

**श्रीधर-स्वामी (भावार्थ-दीपिका) :**

द्वितीये प्रथमाध्यायो- पक्षिप्ते भवदक्षयोः \।

विद्वेषे वर्ण्यते हेतुर् विश्व-सृड्-यज्ञ-संभवः \।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्रथमाध्याये
पितर्यप्रतिरूपे स्व इत्य्-आदिनोपक्षिप्तः सूचितो यो भवदक्षद्वेषस् तत्र
विश्वसृजां मरीच्यादीनां यागस्य सम्भवो भवनम् एव हेतुरस्तीति
द्वितीये वर्ण्यते (१) कस्माद्धेतोः **\।**
सतीम्---अन्वर्थनामत्वात्तत्पतिना द्वेषो न सङ्गच्छते **\।** भवस्य
सौशील्याद्दक्षस्य तदभावे\ऽपि दुहितृवात्सल्याद् अपि द्वेषो न घटत इति
भावः **\।\।**१**\।\।**

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *अस्मिन् अध्याये न कापि
व्याख्या।*

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

द्वितीये बहु निन्दित्वा शिवं दक्षे गते रुषा \।

युयुधाते शाप-शस्त्रैर् नन्दीश्वर-भृगू मुहुः \।\।ओ\।\।

शीलेति \। भवस्य सौशील्यात् दक्षस्य तद्-भक्त्य्-अभावेऽपि
दुहितृ-वात्सल्यात् भव-द्वेषो न घटते इति भावः \।\।१\।\।

**\॥।**

**\।\। ४.२.२ \।\।**

**कस् तं चराचर-गुरुं निर्वैरं शान्त-विग्रहम् \।**

**आत्मारामं कथं द्वेष्टि जगतो दैवतं महत् \।\।**

**श्रीधर-स्वामी (भावार्थ-दीपिका) :** सतीं सती-नाम्नीम् \। न चासौ
कस्यचिद् द्वेषार्ह इत्य् आह---क इति \। चराचर-गुरुं जगतो दैवतं च
तं को द्वेष्टि, कथं च निर्वैरं द्वेष्टि \। निर्वैरत्वे हेतुः, शान्तं,
भावे क्तः \। शान्तिर् एव विग्रहो यस्य \। कुतः आत्मन्य् एवारामो रतिर्
यस्य तम् \। यद् वा, कः प्रजा-पतिर् दक्षः कथं द्वेष्टि \। एवं भूते
तस्मिन् द्वेषोऽयुक्तोऽशक्यश् चेत्य् अर्थः \।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** असौ भवः **\।**
सामान्यार्थककिंशब्दोपादाने कः सर्वमाराधयितुं समर्थः इति न्यायेन
तस्यापि प्रपञ्चवैचित्र्यात्कश्चिद् द्वेष्टा सम्भवत्येवेत्यस्वारस्याद्
आह---यद्वेति **\।** इत्य् अर्थ इति **\।** वैरवानप्यशान्तदेहो\ऽपि
**\।** बहिर्दर्श्यपि जगदनादृतो\ऽपि गुरुर्न द्वेषार्हः **\।** किं च,
अन्यगुणविचारस्तिष्ठतु भवस्य जगद्गुरुत्वे जगदिष्टदेवत्वे च
दक्षस्य जगदन्तःपातित्वे द्वेषसम्भावनापि नोचितेति भावः
**\।\।**२**\।\।**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भवस्य सर्वैर्
एवाद्वेष्यत्वे हेतुम् आह---क इति \। यद् वा कः प्रजापतिः चराचर-गुरुं
निर्वैरम् इत्य् आदिभिर् गुरुर् हि वैरवान् अप्य् अशान्त-देहोऽपि बहिर्-दर्श्य्
अपि न द्वेषार्ह इति ध्वनिः \। अन्ये गुणा मा विचार्यन्तां नाम भवस्य
जगद्-गुरुत्वे जगद्-इष्ट-देवत्वे च दक्षस्य तु जगन्-मध्य-वर्तित्वे
द्वेष-सम्भावनापि कथं स्याद् इत्य् अनुध्वनिः \।\।२\।\।

**\॥।**

**\।\। ४.२.३ \।\।**

**एतद् आख्याहि मे ब्रह्मन् जामातुः श्वशुरस्य च \।**

**विद्वेषस् तु यतः प्राणांस् तत्यजे दुस्त्यजान् सती \।\।**

**श्रीधर-स्वामी (भावार्थ-दीपिका) :** यतो हेतोर् विद्वेषः, यतो
विद्वेषात् प्राणांस् तत्यज, एतद् आख्याहि \।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यत इत्युभयत्रान्वेति
**\।** विशिष्टो द्वेषो विद्वेषः **\।** ब्रह्मन्न् इति प्रश्नोत्तरसामर्थ्यम्
आह **\।\।**३**\।\।**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यतः कारणाद् विद्वेषः \।
एतद् आख्याहि \। यतो विद्वेषाच् च प्राणांस् तत्याज \।\।३\।\।

**\॥।**

**\।\। ४.२.४ \।\।**

**मैत्रेय उवाच**---

**पुरा विश्व-सृजां सत्रे समेताः परमर्षयः \।**

**तथामर-गणाः सर्वे सानुगा मुनयोऽग्नयः \।\।**

**श्रीधर-स्वामी (भावार्थ-दीपिका) :** तद् एवाख्यातुम् इतिहासं
प्रस्तौति, पुरेति \। समेता आसन् \।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यत इत्युभयत्रान्वेति
**\।** विशिष्टो द्वेषो विद्वेषः **\।** ब्रह्मन्न् इति प्रश्नोत्तरसामर्थ्यम्
आह **\।\।**४**\।\।**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** समेता आसन् \।\।४\।\।

**\॥।**

**\।\। ४.२.५-६ \।\।**

**तत्र प्रविष्टम् ऋषयो दृष्ट्वार्कम् इव रोचिषा \।**

**भ्राजमानं वितिमिरं कुर्वन्तं तन् महत् सदः \।\।**

**उदतिष्ठन् सदस्यास् ते स्व-धिष्ण्येभ्यः सहाग्नयः \।**

**ऋते विरिञ्चां शर्वं च तद्-भासाक्षिप्त-चेतसः \।\।**

**श्रीधर-स्वामी (भावार्थ-दीपिका) :** प्रविष्टं दक्षम् इति शेषः \।
महत् सदो महतीं सभाम् \। स्व-धिष्ण्येभ्यः स्वीयासनेभ्यः \।\।५-६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र सत्रशालायाम्
**\।\।** ब्रह्मपुत्रत्वाद्रुद्रश्वशुरत्वाच् च नायं प्राकृतः पुरुष इति
विमृश्य सभ्यादयस्तदादरं चक्रुरित्य् आह---उदतिष्ठन्न् इति **\।**
तस्य दक्षस्य भासा तेजसा क्षिप्तं सङ्क्षिप्तं तेजो येषां ते तथा
क्वचित् क्षिप्तचेतस इति पाठस् तत्र कौतूहलचित्ता इत्य् अर्थः
**\।\।५-**६**\।\।**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तत्रेति युग्मकम् \। ऋते विरिञ्चात्
सर्वाच्चेति क्वचित् \।\।५-६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्रविष्टं दक्षम् इति
शेषः \।\।५-६\।\।

**\॥।**

**\।\। ४.२.७ \।\।**

**सदसस्-पतिभिर् दक्षो भगवान् साधु सत्-कृतः \।**

**अजं लोक-गुरुं नत्वा निषसाद तद्-आज्ञया \।\।**

**श्रीधर-स्वामी (भावार्थ-दीपिका) :** प्राक् स्वोपवेशनात् पूर्वम् एव
निषण्णम् उपविष्टं मृडं शिवम् \। तद्-अनादृतस् तेनाभ्युत्थानादिभिर्
अकृतादरः \। नामृष्यत् नासहत \। वामं वक्रं यथा भवति
तथाऽभिवीक्ष्य \।\।७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** भगवान् ज्ञानवान् **\।**
तदाज्ञया ब्रह्माज्ञया **\।\।**७**\।\।**

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.२.८ \।\।**

**प्राङ्-निषण्णं मृडं दृष्ट्वा नामृष्यत् तद्-अनादृतः \।**

**उवाच वामं चक्षुर्भ्याम् अभिवीक्ष्य दहन्न् इव \।\।**

**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) :**
*न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तेन मृडेन **\।**
आदिनासनादिग्रहः **\।\।**८**\।\।**

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्राक् श्वोपवेशात् पूर्वम्
एव निषण्णम् उपविष्टं तद्-अनादृतः \। तेन मृडेनाभ्युत्थानादिभिर्
अकृतादरः \। वामं वक्रं यथा स्यात् तथा \।\।८\।\।

**\॥।**

**\।\। ४.२.९ \।\।**

**श्रूयतां ब्रह्मर्षयो मे सह-देवाः सहाग्नयः \।**

**साधूनां ब्रुवतो वृत्तं नाज्ञानान् न च मत्सरात् \।\।**

**श्रीधर-स्वामी (भावार्थ-दीपिका) :** मे वचनं श्रूयताम् \। अज्ञानान्
मत्सराच् च न ब्रुवतः \।\।९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मे वचनम् इति शेषः
**\।** वृत्तं चरितं वक्तुं प्रवृत् तस्य ममासाधूनां निन्दा स्याद् एव
तत्र भवद्भिरपरामर्शन दुःखं न प्राप्यताम् इति ध्वनिः **\।**
शालिक्षेत्राणां यवसाद्यपसारणाभाव इव साधूनामप्यसाधुद्वेषाभावे
दुःखं स्याद् अद्वेष्टृजनस्य तेषु साधुष्वपराधो\ऽपि स्याद् इत्यनुध्वनिः
**\।** ननु शिवस्यासाधुत्वमज्ञानाद् एव त्वयोच्यते इति चेत्तत्र
ममाज्ञानमण्वपि नास्ति, मत्सरस्तु मया जन्मारभ्य न परिचीयत इत्य्
आह---नाज्ञानाद् इति **\।\।**९**\।\।**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** साधूनां वृत्तं ब्रुवतः, किन्त्व्
अज्ञानान् मत्सराच् च न ब्रुवत इत्य् अर्थः \।\।९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मे वचनम् इति शेषः \।
साधूनां वृत्तं चरित्रं ब्रुवतो वक्तुं प्रवृत् तस्य ममासाधूनां निन्दा
स्याद् एव तत्र भवद्भिर् अपरामर्शेन दुःखं न प्राप्यताम् इति ध्वनिः
\। शालि-क्षेत्राणां यवसाद्य्-अपसारणाभाव इव साधूनाम् अप्य्
असाधु-द्वेषाभावेऽपि स्याद् इत्य् अनुध्वनिः \। ननु, शिवस्यासाधुत्वम्
अज्ञानाद् एव त्वयोच्यते इति चेत् तत्र ममाज्ञानम् अन्व् अपि नास्ति \।
मत्सरस् तु मया जन्मारभ्य न परिचीयत इत्य् आह---नाज्ञानाद् इति
\।\।९\।\।

**\॥।**

**\।\। ४.२.१० \।\।**

**अयं तु लोक-पालानां यशो-घ्नो निरपत्रपः \।**

**सद्भिर् आचरितः पन्था येन स्तब्धेन दूषितः \।\।**

**श्रीधर-स्वामी (भावार्थ-दीपिका) :** स्तब्धेनोचित-क्रियाशून्येन \।
ध्वस्तेनेति पाठे भ्रष्टेन \।\।१०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अस्यासाधुत्वमेकाग्रमनसा
शृणुतेत्याह---लोकपालानां यशोघ्न इति **\।** तुल्यजातीनां
सतामेकस्याप्रतिष्ठायां सर्वेषाम् एव दुर्यशो लोकैरुद्घुष्यत इति भावः
**\।** इन्द्रद्वेषिविद्युन्माल्यादिराज्ये प्रवर्षणाभावे स्वभक्ततयानेन
वृष्ट्या तद्यशो हृतं, तथा स्वतृतीयाक्ष्युत्थकोपाग्निना
कामादिदाहकतयाग्नेर् अपि यशो हृतं, तत्कार्यकरणान्मृत्युञ्जयत्वेन
तदनधीनत्वाद्यमस्य, तथा रक्षोधार्यासृगार्द्रगजचर्मधारित्वेन
निरृतेस् तथा वरुणपाल्ययादोगणाधिष्ठितगङ्गाधृतेर्वरुणस्य, प्रलये
निजनिःश्वासशोषिताब्धित्वेन शोषण-रूपवायुकार्यकर्तृतया वायोः,
सर्वनिधीशकुबेरसखित्वे\ऽपि कपालित्वेन कुबेरस्य, तथा
ब्रह्मसृष्टसृष्टिभक्षकसृष्टिसर्जकत्वेन ब्रह्मणः,
धराधर्तृशेषधारित्वेन शेषस्य च यशोनाशिनः यशोनाशश् च
तत्तत्कर्मोलङ्घनतद्वत्करणतदनधीनत्वादिभिर्भवत्येवेति **\।**
वस्तुतस् तु तदीयसरस्वती शिवं स्तौति यथा यशोघ्नस् तेषां स्वयशसा
यशसस्तिरस्कर्ता निर्गता अपत्रा त्राणं येषां तानशरणान्पातीति सः
**\।** केन प्रकारेणेत्यत आह---येनासुरादिना सद्भिराचरितः पन्था
दृषितस् तस्य **\।** ध्वस्तेन ध्वंसनेन स्तब्धेनेति पाठे स्तब्धानां
गर्ववतामिनाः स्वामिनस्तैर्दूषितः पन्था येन हेतुना सद्भिराचरितः
दुष्टनाशनेन पुनः सद्धर्मप्रवर्तकः **\।\।**१०**\।\।**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** क्रोधान्धतया साधूनां
वृत्तानुवदम् अपि त्यक्त्वा साक्षान् निन्दाम् आह---अयन्त्व् इति \।\।१०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अस्यासाधुत्वम्
एकाग्र-मनसः शृणुतेत्य् आह---लोक-पालानां यशोघ्न इति \।
तुल्य-ज्ञातीनां सताम् एकस्याप्रतिष्ठायां सर्वेषाम् एव दुर्यशो लोकैर्
उद्घुष्यते इति भावः \। वस्तुतस् तु तदीय-सरस्वती शिवं स्तौति \।
यथा, यशोघ्नः स्व-यशसा तेषां यशस् तिरस्कर्ता निर्गता अपत्रा त्राणं
येषां तान् अशरणान् पातीति सः \। केन प्रकारेणेत्य् अत आह---येन
असुरादिना सद्भिर् आचरितः पन्थाः दूषितस् तस्य ध्वस्तेन ध्वंसनेन
स्तब्धेनेति पाठे स्तब्धानां गर्ववताम् इनाः श्रेष्ठास् तैर् दूषितः
पन्था येन हेतुनैव सद्भिर् आचरितः \।\।१०\।\।

**\॥।**

**\।\। ४.२.११ \।\।**

**एष मे शिष्यतां प्राप्तो यन् मे दुहितुर् अग्रहीत् \।**

**पाणिं विप्राग्नि-मुखतः सावित्र्या इव साधुवत् \।\।**

**श्रीधर-स्वामी (भावार्थ-दीपिका) :** तद् एवाह---एष इति \। यद्
यस्माद् विप्राग्नि-समक्षं सावित्री-तुल्याया मे दुहितुः पाणिम् अग्रहीत्
\।\।११\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अन्वियातां महावेगैरश्वै
राजन्गुरुद्रुहम् इति स्यमन्तकोपाख्याने श्वशुरे\ऽपि गुरुपदप्रयोगात्
**\।** तद् उक्तं पाद्मे---

> उपाध्यायः पिता ज्येष्ठो भ्राता चैव महीपतिः **\।**
>
> मातुलः श्वशुरश्चैव मातामहपितामहौ **\।**
>
> वर्णज्येष्ठः पितृव्यश् च पुंसो\ऽत्र गुरवः स्मृताः \।\।

इति वर्णेषु ज्येष्ठो ब्राह्मणः प्राणिमात्रस्य गुरुः---

> वर्णानामाश्रमाणाञ्च गुरुर्विप्रो न चेतरः **\।**
>
> मन्त्रोपादानपठने सर्वसंस्कारकर्मसु **\।\।** इति संहितोक्तेः
> **\।**

स्तुतिपक्षे तु---ममाशिष्यतामशिष्टतामेतावद्दिनपर्यन्तं गूढामप्येष
प्राप्तः सर्वज्ञत्वात्प्रथमम् एवावगतवानत एवोत्थानादिकं न
कृतवानिति भावः **\।** तदपि यद् दुहितुः पाणिमग्रहीत्तत्सावित्र्या इव
मद्दुहितर्येव गुणमपेक्ष्येति भावः **\।** मे कीदृशस्य
साधुवत्साधोरिव मथुराया इवेति मथुरावत् पाटलिपुत्रे प्राकार
इतिवत्प्रयोगः **\।** वस्तुतस् त्वसाधोरित्य् अर्थः **\।\।**११**\।\।**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** शिष्यतां शासनीयत्वम् \।\।११\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एष इति निन्दा स्पष्टा \।
स्तुतिस् तु मम अशिष्यताम् अशिष्टताम् एतावद्-दिन-पर्यन्तं गुप्ताम् अपि एष
प्राप्तः सर्वज्ञत्वात् प्रथमम् एवावगतवान् \। अत एवाभ्युत्थानादिकं न
कृतवान् इति भावः \। तद् अपि यद् दुहितुः पाणिम् अग्रहीत् तत् सावित्र्या इव
मद्-दुहितर्य् एव गुणम् आलक्ष्येति भावः \। मम कीदृशस्य साधुवत्
साधोर् इव वस्तुतस् त्व् असाधोः \।\।११\।\।

**\॥।**

**\।\। ४.२.१२ \।\।**

**गृहीत्वा मृग-शावाक्ष्याः पाणिं मर्कट-लोचनः \।**

**प्रत्युत्थानाभिवादार्हे वाचाप्य् अकृत नोचितम् \।\।**

**श्रीधर-स्वामी (भावार्थ-दीपिका) :** मृग-शावस्य
हरिण-बालस्याक्षिणीवाक्षिणी यस्याः \। प्रत्युत्थानाभिवादार्हे मय्य् उचितं
सन्मानं वाचापि नाकरोत् \।\।१२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
मर्कटान्मर्कटतुल्यान्कामिनो\ऽपि कृपयालोचते तत्कामान्सम्पादयतीति तथा
**\।** तस्मिन्प्रत्युत्थानाभिवादार्हे मल्लक्षणो जनो वाचाप्युचितं
नाकृतेति धिङ्माम् इति भावः **\।\।**१२**\।\।**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यथा शूद्रायोशतीं गिरं कश्चिद्
अनिच्छन् पर-वश्यः सन्न् एव ददाति तथाहम् अप्य् अनिच्छन्न् एवास्मै
परम-महते बालाम् अदाम् \। काक्वा किन्तु इच्छन्न् एवादाम् इत्य् अर्थः
\।\।१२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्रत्युत्थानाभिवादार्हे
श्वशुरे मयि वाचापि उचितं संमानं न अकृत नाकरोत् \।
स्तुति-पक्षे---मर्कटान् मर्कट-तुल्यान् कामिनोऽपि कृपया लोचते तत्-कामान्
सम्पादयति \। तस्मिन् प्रत्युत्थानाभिवादार्हे मल्-लक्षणो जनः वाचाप्य्
उचितं न अकृतेति धिङ् माम् इति भावः \।\।१२\।\।

**\॥।**

**\।\। ४.२.१३ \।\।**

**लुप्त-क्रियायाशुचये मानिने भिन्न-सेतवे \।**

**अनिच्छन्न् अप्य् अदां बालां शूद्रायेवोशतीं गिरम् \।\।**

**श्रीधर-स्वामी (भावार्थ-दीपिका) :** अनर्हाय कन्या दत्तेत्य्
अनुतप्यमान आह---लुप्त-क्रियायेति सार्धैश् चतुर्भिः \। उशतीं
वेद-लक्षणां गिरम् \।\।१३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
मर्कटान्मर्कटतुल्यान्कामिनो\ऽपि कृपयालोचते तत्कामान्सम्पादयतीति तथा
**\।** तस्मिन्प्रत्युत्थानाभिवादार्हे मल्लक्षणो जनो वाचाप्युचितं
नाकृतेति धिङ्माम् इति भावः **\।\।**१३**\।\।**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** उशतीं वेद-लक्षणां
गिरम् \। स्तुति-पक्षे तु---लुप्ताः क्रिया यस्मिन् पर-ब्रह्म-रूपत्वात् नास्ति
शुचिर् यस्मात् अमानिने अभिन्न-सेतवे इति छेदः \। स्वायोग्यता-दृष्ट्या
दातुम् अनिच्छन्न् अपि अदाम् \। यथा शूद्रा एव उशतीं वेद-लक्षणां गिरं
ददति अध्यापयन्ति \। ष-लोपस्याभावो वैकल्पिकत्वात् \।\।१३\।\।

**\॥।**

**\।\। ४.२.१४ \।\।**

**प्रेतावासेषु घोरेषु प्रेतैर् भूत-गणैर् वृतः \।**

**अटत्य् उन्मत्तवन् नग्नो व्युप्त-केशो हसन् रुदन् \।\।**

**श्रीधर-स्वामी (भावार्थ-दीपिका) :** प्रेतावासेषु श्मशानेषु \। व्युप्ता
विकीर्णाः केशा यस्य \।\।१४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
मर्कटान्मर्कटतुल्यान्कामिनो\ऽपि कृपयालोचते तत्कामान्सम्पादयतीति तथा
**\।** तस्मिन्प्रत्युत्थानाभिवादार्हे मल्लक्षणो जनो वाचाप्युचितं
नाकृतेति धिङ्माम् इति भावः **\।\।**१४**\।\।**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** वास्तवार्थे प्रेता-वासेष्व् इत्य्
आदिकं भगवत्-प्रेमोन्माद-मयं ज्ञेयम् \।\।१४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्रेत्यावासेष्व् इत्य् आदिकं
सर्वं भगवत्-प्रेमोन्माद-मयं लीला-मात्रम् इति स्वयम्
एवाह---उन्मत्तवद् इति \। अन्यथा उन्मत्त इत्य् एवावक्ष्यत् \।\।१४\।\।

**\॥।**

**\।\। ४.२.१५ \।\।**

**चिता-भस्म-कृत-स्नानः प्रेत-स्रङ्-न्रस्थि-भूषणः \।**

**शिवापदेशो ह्य् अशिवो मत्तो मत्त-जन-प्रियः \।\।**

**श्रीधर-स्वामी (भावार्थ-दीपिका) :** चिता-भस्मना कृतं स्नानं येन
\। प्रेतानां स्रजो माल्यानि यस्य प्रेत-स्रक् \। नृणाम् अस्थीनि भूषणानि
यस्य \। शिव इत्य् अपदेशो नाम-मात्रं यस्य \। तमो-मात्रात्मकः
केवल-तमो-रूप आत्मा स्वभावो येषाम् \।\।१५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** शिवो
मङ्गल-रूपो\ऽपदेशो\ऽपकृष्टदेशो यस्मात्स तथा **\।\।**१५**\।\।**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** चितेति सार्धकम् \। चितेत्य् आदिकं
च प्राप्त-सिद्धि-वैष्णवानाम् एवेति पुराणान्तर-प्रसिद्धम् \।\।१५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स्तुति-पक्षे---चितेत्य्
आदिकं प्राप्त-सिद्धि-वैष्णवानाम् एवेति पुरानान्तर-प्रसिद्धम् \। अपदेशा
अपकृष्टा देशा अपि शिवा मङ्गला यतः सः \। न विद्यते शिवं मङ्गलं
यतहा सः \। तमो-मात्रात्मकाः तमो-मात्र-स्वरूपा आत्मनो येषाम् \।
स्तुति-पक्षे---स्वेच्छया लीलैवेयं शम्भोर् यत् तामसान् अपि कृपया
श्वीकरोतीति \।\।१५\।\।

**\॥।**

**\।\। ४.२.१६ \।\।**

**पतिः प्रमथ-नाथानां तमो-मात्रात्मकात्मनाम् \।**

**तस्मा उन्माद-नाथाय नष्ट-शौचाय दुर्हृदे \।\।**

**श्रीधर-स्वामी (भावार्थ-दीपिका) :** उन्मादा भूत-विशेषास् तेषां
नाथाय \। दुर्हृदे दुष्ट-चित्ताय \। बतेति खेदे \। वास्तवस् त्व् अयम्
अर्थः, लुप्ताः क्रिया यस्मिन्, पर-ब्रह्म-रूपत्वात् \। अत एव नास्ति शुचिर्
यस्मात् \। अमानिने अभिन्न-सेतवे इति च छेदः \। तस्य परमेश्वरस्य
मदीया मानुषी कन्या कथं योग्या स्याद् इति लज्जादिना दातुम् अनिच्छन्न् अपि
तत् संबन्ध-लोभेन दत्तवान् \। शूद्रायेत्य् अनर्हत्व-मात्रे दृष्टान्तो न
हीनत्वे \। पूर्वापर-स्व-वचन-विरोधापत्तेः \। एतद् उक्तं भवति,
यथा कश्चिच् छूद्राय देवम् अर्थ-लोभेन ददाति तद्वद् इति \।
प्रेतावासेष्व् इत्य्-आदि सर्वं विडम्बन-मात्रम् इति स्वयम्
एवाह---उन्मत्त-वद् इति \। अन्यथोन्मत्त इत्य् एवावक्ष्यत् \। अशिवो नास्ति
शिवो यस्मात् \। अमत्तोऽमत्त-जन-प्रिय इति छेदः \। पतिः
प्रमथ-भूतानाम् इति भक्त-वात्सल्यम् आह \। तामसान् अपि दोषम् अपनीय
पातीति नष्टानाम् अपि शौचं शुद्धिर् यस्मात् \। दुष्टेष्व् अप्य् एते
मयानुकम्प्या इति हृन्-मनो यस्य स दुर्हृत् तस्मै \। बतेति हर्षे \।
ब्रह्मणो वाक्याल् लज्जाभयादिकं परित्यज्य दत्तेत्य् अर्थः \।\।१६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत एव
परब्रह्म-रूपत्वाद् एव निन्दापक्षे परमेष्ठिना चोदिते सति मदिच्छा तु
नासीद् ब्रह्माज्ञापालनम् एव मद्दुःखदमभूद् इति ब्रह्माप्यनभिज्ञ इति
ध्वनिः **\।** मत्पित्रेत्यनुक्तेः **\।** परमेष्ठिनेति नामोच्चारणेन च
सो\ऽपि मत्पितृत्वायोग्य एवेत्यनुध्वनिः **\।\।**१६**\।\।**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** परमेष्ठिना ब्रह्मणा
चोदिते प्रेरिते सतीति ममेच्छा नासीत् ब्रह्माज्ञा-पालनम् एव
मद्-दुःख-दम् अभूद् इति ब्रह्माप्य् अनभिज्ञ इति ध्वनिः \। मत्-पित्रेत्य्
अनुक्तेः परमेष्ठिनेति नामोच्चारणेन च सोऽपि मत्-पितृत्वायोग्य एवेत्य्
अनुध्वनिः \। स्तुति-पक्षे---उन्मादानां गणानाम् अपि नाथाय \। नष्टानाम्
अपि शौचं यतः \। कृपया दुष्टेष्व् अपि हृत् कृपामयं मनो यस्य तस्मै
ब्रह्मणो वाक्याद् अयोग्येनापि मया दत्तेत्य् अर्थः \।\।१६\।\।

**\॥।**

**\।\। ४.२.१७ \।\।**

**मैत्रेय उवाच---**

**विनिन्द्यैवं स गिरिशम् अप्रतीपम् अवस्थितम् \।**

**दक्षोऽथाप उपस्पृश्य क्रुद्धः शप्तुं प्रचक्रमे \।\।**

**श्रीधर-स्वामी (भावार्थ-दीपिका) :** अप्रतीपम् अप्रतिकूलं यथा
भवत्य् एवम् अवस्थितम् अपि विनिन्द्य \।\।१७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत एव
परब्रह्म-रूपत्वाद् एव निन्दापक्षे परमेष्ठिना चोदिते सति मदिच्छा तु
नासीद् ब्रह्माज्ञापालनम् एव मद्दुःखदमभूद् इति ब्रह्माप्यनभिज्ञ इति
ध्वनिः **\।** मत्पित्रेत्यनुक्तेः **\।** परमेष्ठिनेति नामोच्चारणेन च
सो\ऽपि मत्पितृत्वायोग्य एवेत्यनुध्वनिः **\।\।**१७**\।\।**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अप्रतीपम् अजात-शत्रुम्
\।\।१७\।\।

**\॥।**

**\।\। ४.२.१८ \।\।**

**अयं तु देव-यजन इन्द्रोपेन्द्रादिभिर् भवः \।**

**सह भागं न लभतां देवैर् देव-गणाधमः \।\।**

**श्रीधर-स्वामी (भावार्थ-दीपिका) :** देवानां यजन-समये देवैः
सह भागं न लभतां, किं तु तेभ्यः पूर्वम् एव लभताम् \।
अग्र-भोजित्वात् \। यद् वा, तेषु भुक्तवत्सु लभताम्, सर्व-पोषकत्वात् \।
तत्र हेतुः, देव-गणोऽधमो यस्मात् सः \।\।१८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र देवैः सह
भागालाभे **\।** इत्य् अर्थ इति, अधमैः सह भोजनं नोचितम् इति
भावः **\।** पूर्वव्याख्याने\ऽग्रभोजित्वाद् इति
स्वामिचरणैर्हेतुरुक्तस्तदर्थस्तु ब्राह्मणत्वादित्येतच्च तृतीय-स्कन्धे
दित्युपाख्याने निरूपितम् **\।** अग्रजन्माग्रभुग्विप्रो ब्राह्मणश् च
द्विजोत्तमः इति धरणिः **\।** वस्तुतस् तु महादेवपदवाच्यत्वात्स्वस्य
स्वेतरान्बालान्मत्वा पूर्वम् एव भोजयतीत्यत उक्तं यद्वेति
**\।\।**१८**\।\।**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अयं त्व् इति \।
स्तुति-पक्षे---देव-यजने यज्ञे देवैः सह भागं न लभताम् \। तत्र
हेतुः---देव-गणा अधमा यस्मात् सः \। न ह्य् अधमैः सह भोजनम्
उचितम् \। अतः सर्व-पोषकत्वात् तान् भोजयित्वा भागं लभताम् इति
भावः \।\।१८\।\।

**\॥।**

**\।\। ४.२.१९ \।\।**

**निषिध्यमानः स सदस्य-मुख्यैर्**

**दक्षो गिरित्राय विसृज्य शापम् \।**

**तस्माद् विनिष्क्रम्य विवृद्ध-मन्युर्**

**जगाम कौरव्य निजं निकेतनम् \।\।**

**मध्वाचार्यः (भागवत-तात्पर्यम्) :**

ये ज्ञान-विषयाः शापा मुक्तिगास् तेऽधिकारिणाम् \।

> कादाचित्कास् ते भवन्ति नैव ते सार्वकालिकाः \।
>
> तेषां ज्ञानस्य मुक्तेश् च तारतम्यस्य चैव हि \।
>
> भगवन्-नियतत्वात् तु शापादि नात्र कारणम् \।\। इति वाराहे \।\।१९\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** स दक्षस् तस्मात् स्थानाद्
विनिष्क्रम्य जगाम \। हे कौरव्य \।\।१९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्र मदन्यः को\ऽपि न
युक्तवादी ततोस्यामधार्मिकसङ्कुलायां न स्थेयम् इति कोपेन ततो
निर्ययावित्य् आह---विषिध्यमानः मा गच्छेत्याद्युच्यमानः **\।** हे
कौरव्येति **\।** यथा कौरवाणां दुर्योधनादीनां सभातस्त्वं
निर्गतस्तानयोग्यान्मत्वेति कुरुभ्यो निर्गतः कौरव्यस्तदभिप्रायेयम् इति
**\।** स निर्गतः कौरवपुण्यलब्धः इत्य् उक्तेः **\।\।**१९**\।\।**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अत्र मद्-अन्ये
युक्त-वादिनः केऽपि न दृश्यन्ते \। तद् अस्याम् अधार्मिक-सङ्कुलायां
सभायां न स्थातुम् उचितम् इति कोपेन ततो निर्ययाव् इत्य्
आह---निषिध्यमानः मा क्रुध्य मा गच्छेत्य् आद्य् उच्यमानः \।\।१९\।\।

**\॥।**

**\।\। ४.२.२० \।\।**

**विज्ञाय शापं गिरिशानुगाग्रणीर्**

**नन्दीश्वरो रोष-कषाय-दूषितः \।**

**दक्षाय शापं विससर्ज दारुणं**

**ये चान्वमोदंस् तदवाच्यतां द्विजाः \।\।**

**श्रीधर-स्वामी (भावार्थ-दीपिका) :** गिरिशस्यानुगानाम् अग्रणीर् मुख्यः
\। रोष एव कषायस् तेन दूषितः, आरक्त-नेत्र इत्य् अर्थः \। तस्य
गिरिशस्यावाच्यतां वचनान् अर्हताम् \। निन्द्यताम् इत्य् अर्थः \। तेभ्योऽपि
शापं विससर्ज \।\।२०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कषायो
रागहेतुर्द्रव्यविशेषो गैरिकादिः **\।** इत्य् अर्थ इति **\।** अतीव
कुपित इति भावः **\।** इत्य् अर्थ इति **\।**
स्तुतेर्वाच्यत्वान्निन्दैवावाच्येति भावः **\।** दारुणं दुःसहम् **\।**
तेभ्यो द्विजेभ्यः अन्वमोदन् **\।** अभ्युपागमन्सुष्ठु कृतमित्यवोचन्न्
इत्य् अर्थः **\।\।**२०**\।\।**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तद् अवद्यताम् इति चित्सुखः
\।\।२०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** रोष एव कषायस् तेन
दूषितः \। अतिरक्त-नेत्र इत्य् अर्थः \। ये च तस्य गिरिशस्य अवाच्यतां
निन्दाम् अन्वमोदंस् तेभ्योऽपि \।\।२०\।\।

**\॥।**

**\।\। ४.२.२१ \।\।**

**य एतन् मर्त्यम् उद्दिश्य भगवत्य् अप्रतिद्रुहि \।**

**द्रुह्यत्य् अज्ञः पृथग्-दृष्टिस् तत्त्वतो विमुखो भवेत् \।\।**

**श्रीधर-स्वामी (भावार्थ-दीपिका) :** दक्षं शपति सार्धैस् त्रिभिः
\। एतन् मर्त्यं दक्ष-शरीरम् उद्दिश्य श्रेष्ठं मत्वा \। अप्रति-द्रुहि
प्रतिद्रोहम् अकुर्वति पृथग् दृष्टिर् भेद-दर्शी तत्त्वतः परमार्थात्
\।\।२१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पृथग्दृष्टिः
स्वस्माद्भिन्नेषु देहापत्यकलत्रादिष्वेव दृष्टिर् यस्य सः
परमार्थाद्भगवत्-स्वरूपात् **\।\।**२१**\।\।**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** पृथग्-दृष्टिः भगवान् अयं न
भवतीति नीच-दृष्टिः \।\।२१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** दक्षं शपति सार्धैस्
त्रिभिः---य इति \। एतद् दक्ष-शरीरं मरण-धर्मकम् उद्दिश्य एतद्
एवाहम् इत्य् अभिमानास्पदीकृत्य द्रुह्यति \। अतोऽज्ञो भवेत् \। अज्ञत्वम् एव
प्रपञ्चयति---पृथग्-दृष्टिः स्वतः पृथग्-भूतेषु देहापत्य-कलत्रादिष्व्
एव दृष्टिर् यस्य सः \। तस्मात् तत्त्वतो भगवतः सकाशात् विमुखो
भवेत् इति प्रथमः शापः \।\।२१\।\।

**\॥।**

**\।\। ४.२.२२ \।\।**

**गृहेषु कूट-धर्मेषु सक्तो ग्राम्य-सुखेच्छया \।**

**कर्म-तन्त्रं वितनुते वेद-वाद-विपन्न-धीः \।\।**

**श्रीधर-स्वामी (भावार्थ-दीपिका) :** अज्ञत्वम् एवाह---गृहेष्व् इति \।
कर्म-तन्त्रं कर्म-परिकरम् \। देवे ये वादा अर्थ-वादाः, अक्षय्यं ह
वै चातुर्-मास्य-याजिनः सुकृतं भवतीत्य्-आदयस् तैर् विपन्ना विनष्टा
धीर् यस्य \।\।२२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कूटधर्मेषु
तुच्छफलप्रदधर्मवत्सु **\।** कूटस्तुच्छे\ऽनृते राशौ इति कोशात्
**\।\।**२२**\।\।**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** वितनुतां वेदेत्य् अत्र वितनुताद्
वेदेति क्वचित् \।\।२२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** वेदेषु ये
वादाः---अक्षय्यं ह वै चातुर्मास्य-याजिनः सुकृतं भवतीत्य् आदयस् तैर्
विपन्ना धीर् यस्य सः \।\।२२\।\।

**\॥।**

**\।\। ४.२.२३ \।\।**

**बुद्ध्या पराभिध्यायिन्या विस्मृतात्म-गतिः पशुः \।**

**स्त्री-कामः सोऽस्त्व् अतितरां दक्षो बस्त-मुखो ञ्चिरात् \।\।**

**श्रीधर-स्वामी (भावार्थ-दीपिका) :** परो देहादिस् तम्
एवात्मत्वेनाभितो ध्यातुं शीलं यस्यास् तया बुद्ध्या विस्मृतात्मनो गतिस्
तत्त्वं येन \। अतः पशु-तुल्यः \। अतितरां स्त्री-कामोऽस्त्व् इति द्वितीयः
शापः \। बस् तस्य मुखम् एव मुखं यस्येति तृतीयः शापः \।\।२३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अतो\ऽनात्मज्ञत्वाद् एव
**\।** वस्ती निवासे छागे च वस्त्रे पक्वे च सर्पिषि इति निरुक्तिः
**\।\।**२३**\।\।**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** बुद्ध्येति सार्धकम् \।\।२३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** परो देहादिस् तम्
एवात्मत्वेनाभितो ध्यातुं शीलं यस्यास् तया बुद्ध्या पशुः पशु-तुल्यः
स्त्री-कामोऽस्त्व् इति द्वितीयः शापः \। वस् तस्य छागस्य मुखम् इव मुखं
यस्येति तृतीयः \।\।२३\।\।

**\॥।**

**\।\। ४.२.२४ \।\।**

**विद्या-बुद्धिर् अविद्यायां कर्ममय्याम् असौ जडः \।**

**संसरन्त्व् इह ये चामुम् अनु शर्वावमानिनम् \।\।**

**श्रीधर-स्वामी (भावार्थ-दीपिका) :** अयं च शापोऽस्यानुरूप एवेत्य् आह
\। विद्या-बुद्धिः इयम् एव तत्त्व-विद्येति बुद्धिर् यस्य \। अतोऽसौ जड
एव \। द्विजान् शपति, संसरन्त्व् इति सार्ध-द्वाभ्याम् \। शर्वम्
अवमन्यत इति तथा तम् अमुं दक्षं ये चानुवर्तन्ते संसरन्तु
जन्म-मरणाद्य् अनुभवन्त्व् इत्य् एकः शापः \।\।२४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अतः क्षयिष्णुफलकर्मसु
तत्त्वबुद्धित्वादसौ दक्षः **\।\।**२४**\।\।**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** असावज इति क्वचित् संसरन्त्व् इत्य्
अर्धकम् \।\।२४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** शाप-त्रयम् इदम् अस्मै
समुचितम् एव, यतोविद्या-बुद्धिर् इत्य् आदि \। अतो जडः \। अज इति पाठे
छाग-तुल्यः \। द्विजान् अपि शपति सार्ध-द्वाभ्याम् \। अमुं दक्षं ये
चानुवर्तन्ते ते संसरन्तु इत्य् एकः शापः \।\।२४\।\।

**\॥।**

**\।\। ४.२.२५ \।\।**

**गिरः श्रुतायाः पुष्पिण्या मधु-गन्धेन भूरिणा \।**

**मथ्ना चोन्मथितात्मानः सम्मुह्यन्तु हर-द्विषः \।\।**

**मध्वाचार्यः (भागवत-तात्पर्यम्) :**

गिरि-प्राणः समुद्ध्ष्टस् तत्-सुता वेद-वाक् स्मृतः \।

पुष्पं स्वर्गादयः प्रोक्ताः फलं मोक्ष उदाहृतम् \।\। इति वामने \।

अनङ्गो मन्मथो मन्थाः कामोऽङ्गज उदाहृतः \।\। इति शब्द-निर्णये
\।\।२५\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** श्रुताया वेद-रूपायाः पुष्पिण्याः
पुष्पाणीवार्थ-वादा मनः-क्षोभकत्वात् \। अर्थ-वाद-बहुलाया इत्य् अर्थः
\। मधु-गन्ध-तुल्येन प्ररोचनेन मथ्ना मनः-क्षोभ-केणोन्मथित
आत्मा मनो येषां ते संमुह्यन्तु कर्मस्व् आसक्ता भवन्त्व् इति द्वितीयः
शापः \।\।२५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अर्थवादाः
स्तुतिनिन्दान्यतरप्रतिपादकवाक्यानि **\।** इत्य् अर्थ इति **\।**
प्ररोचकवाक्याधिक्ययुक्ताया इति भावः **\।\।**२५**\।\।**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** श्रुताया वेद-रूपायाः
पुष्पिण्याः पुष्प-तुल्यार्थ-वाद-बहुलाया मधु-गन्ध-तुल्येन प्ररोचनेन
मथ्ना मनः-क्षोभकेण च उन्मथितः आत्मा मनो येषां ते संमुह्यन्तु
कर्म-स्वासक्ता भवन्त्व् इति द्वितीयः \।\।२५\।\।

**\॥।**

**\।\। ४.२.२६ \।\।**

**सर्व-भक्षा द्विजा वृत्त्यै धृत-विद्या-तपो-व्रताः \।**

**वित्त-देहेन्द्रियारामा याचका विचरन्त्व् इह \।\।**

**श्रीधर-स्वामी (भावार्थ-दीपिका) :** सर्व-भक्षा
भक्ष्याभक्ष्य-विचार-शून्याः \। वृत्त्यै देहादि-पोषाणाय धृतानि
विद्या-तपो-व्रतानि यैः \। वित्तादिष्व् एवारामो रतिर् येषां ते \। याचकाः
सन्तो विचरन्त्व् इति च शाप-चतुष्ट्यम् \।\।२६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सर्वभक्षा इत्येकः **\।**
धृतविद्यादिर्द्वितीयः **\।** वित्तारामादिस्तृतीयः **\।** याचका इति
चतुर्थः शापः **\।\।**२६**\।\।**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सर्व-भक्षाः
भक्ष्याभक्ष्य-विचार-शून्या इति तृतीयः \। वृत्त्यै जीविकार्थम् एव न तु
धर्मार्थम् इति चतुर्थः \। वित्तेति पञ्चमः \। याचका इति षष्ठः
\।\।२६\।\।

**\॥।**

**\।\। ४.२.२७-२९ \।\।**

**तस्यैवं वदतः शापं श्रुत्वा द्विज-कुलाय वै \।**

**भृगुः प्रत्यसृजच् छापं ब्रह्म-दण्डं दुरत्ययम् \।\।**

**भव-व्रत-धरा ये च ये च तान् समनुव्रताः \।**

**पाषण्डिनस् ते भवन्तु सच्-छास्त्र-परिपन्थिनः \।\।**

**नष्ट-शौचा मूढ-धियो जटा-भस्मास्थि-धारिणः \।**

**विशन्तु शिव-दीक्षायां यत्र दैवं सुरासवम् \।\।**

**श्रीधर-स्वामी (भावार्थ-दीपिका) :** सुरा गौडी पैष्टी माध्वी च \।
आसवस् तालादि-संभवं मद्यम् \। द्वन्द्वैक्यात् षण्ढत्वम् \। तद् यत्र
दैवं पूज्यं देवतावद् आदरणीयम् इति वा \।\।२७-२९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ब्राह्मणानामिदम् एवायुधम्
इति द्योतनाय ब्रह्मदण्डम् इत्य् उक्तं वाग्वज्रा मुनयः किल इति न्यायेन
दुरत्ययमपाकर्तुमशक्यम् **\।\।** भवस्य व्रतं नियमो
जटाभस्मास्थ्यादिधारणं तद्धारिणो ये पाशुपता ये च तदनुयायिनस्ते
सर्वे सच्छास्त्रं वेदस्तत्परिपन्थिनस्तद्विमुखाः सन्तः
पाखण्डिनस्तन्निन्दकाः सन्त्व् इति **\।\।**

मद्यादिपूजा त्वप्रसिद्धेति चेदाह---देवतावद् इति **\।** यद् वा, **\।**
देवेभ्यो देयं दैवम् इति **\।** यद् वा, **\।** असूनां तर्पकमासवं
सुरासवं नैवेद्यस्थानापन्नमुपलक्षणं चैतन्मांसस्य **\।**
शिवदीक्षायां चाण्डालादिजन्मनामपि---

> प्रवृत्ते शांभवे यागे नराः सर्वे द्विजोत्तमाः **\।**
>
> स्युस् तत्र शङ्का नो कार्या स्पर्शने भोजनादिषु **\।\।** इति \।

सर्वं वस्तु पवित्रं स्यात्सर्वा भोग्याः स्त्रियस्तदा इत्य्-आदिना
विप्रत्वकारणलक्षणायाम् \।\।२७-२९**\।\।**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** शाप-रूपं ब्रह्म-दण्डम् \।
सच्-छास्त्रस्य परिपन्थिनः प्रतिकूलाः \। भव-व्रतेति \। वेद-विहितम्
एवात्र भव-व्रतम् अनूद्यते अन्य-विहितत्वे पाषण्डित्व-विधानायोगः स्यात्
\। पूर्वत एव पाषण्डित्वं सिद्धम् एव विवृणोति सच्-छास्त्रेत्य्-आदिना
पाषण्डम् आश्रिता इत्य् अन्तेन \।\।\।२७-२९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सुरा गौडी पैष्ठी माध्वी
च \। आसवस् तालादि-सम्भवं मद्यं तयोर् द्वन्द्वैक्यात् षण्डत्वम् \। तद्
एव यत्र दैवं देवतावद् आदरणीयम् \।\।२९\।\।

**\॥।**

**\।\। ४.२.३० \।\।**

**ब्रह्म च ब्राह्मणांश् चैव यद् यूयं परिनिन्दथ \।**

**सेतुं विधारणं पुंसाम् अतः पाषण्डम् आश्रिताः \।\।**

**श्रीधर-स्वामी (भावार्थ-दीपिका) :** ब्रह्म वेदम् \। कथं-भूतम् ?
सेतुं मर्यादा-रूपम् \। तद् एवाह---पुंसां वर्णाश्रमाचारवतां विधारणं
धारकम् \।\।३०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** गिरः श्रुताया इत्य्-आदिना
वेदं, सर्वभक्षा इत्य्-आदिशापमिषेण ब्राह्मणांश् च **\।** तद् एव
सेतुत्वम् एव **\।** अतो ब्रह्मब्राह्मणनिन्दनात् **\।**

> पालनात्सर्व-धर्माणां पाशब्देन त्रयी मता **\।**
>
> तां खण्डयति यो मोहात्पाखण्डः स प्रकीर्तितः **\।\।**

इत्य् उक्तलक्षणं पाखण्डम् **\।\।**३०**\।\।**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ब्रह्म वेदं
वेद-प्रवर्तकान् ब्राह्मणांश् च कीदृशं सन्-मार्गे चलतां पुंसां
विधरणं धारकं सेतुम् \।\।३०\।\।

**\॥।**

**\।\। ४.२.३१ \।\।**

**एष एव हि लोकानां शिवः पन्थाः सनातनः \।**

**यं पूर्वे चानुसन्तस्थुर् यत्-प्रमाणं जनार्दनः \।\।**

**श्रीधर-स्वामी (भावार्थ-दीपिका) :** सेतुत्वं प्रपञ्चयति द्वाभ्याम्
\। एष वेद-लक्षण एव शिवः पन्थाः \। यं पूर्वे ऋषयोऽनुसन्तस्थुर्
आश्रितवन्तः \। यद् यस्मिन् जनार्दनः प्रमाणं मूलम् \।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मूलं स एवात्र साक्षी
प्रष्टव्य इति भावः **\।** तीर्थस्तु---यद्यस्य प्रमाणं सम्यग्वक्ता
**\।**

> प्रमाणं बोधनेयत्तामर्यादाशास्त्रहेतुषु **\।**
>
> सम्यग्वक्तरि वाथ स्यात्प्रमाणं मरणे गतौ **\।\।** इति यादवः
> **\।\।**३१**\।\।**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तस्मात् स्वतन्त्रत्वेनोपासनायाम्
अयं दोषो यतश् च जनार्दनस्यैव वेद-मूलत्वम् आह---एष इति \। स एव
वेद-लक्षणः यत् प्रमाणं यत्र मूलम् इत्य् अर्थः \। स्वतन्त्रोपासानायां
तत्-प्राप्तिः श्री-गीतोपनिषत्स्व् एव निषिद्धा \। यथा---येऽप्य्
अन्य-देवता-भक्ताः इत्य्-आदिभिः \। अन्य-देवावज्ञा च निषिद्धा \। यथा
गौतमीये---

> गोपालं पूजयेद् यस् तु निन्दयेद् अन्य-देवताम् \।
>
> अस्तु तावत् परो धर्मः पूर्व-धर्मो विनश्यति \।\।

हयशीर्षा मां पथि देव-हेलनाद् इति श्री-नारायण-वर्मणि
तदागः-प्रायश्चित्तं श्री-शिवावज्ञादौ तु नन्दीश्वर-शापश् च विशेषतः
संसरन्त्व् इहेत्य्-आदि दर्शयिष्यते च चित्रकेतु-चरिते \।\।३१\।\।
\[भक्ति-सन्दर्भ ४१\]

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** वेद-निन्दका यूयं
कुपथ-गामिन एवेत्य् आह---एष वेद-लक्षणः \। यत् यत्र प्रमाणम् इति
\। स एवात्र साक्षी प्रष्टव्य इति भावः \।\।३१\।\।

**\॥।**

**\।\। ४.२.३२ \।\।**

**तद् ब्रह्म परमं शुद्धं सतां वर्त्म सनातनम् \।**

**विगर्ह्य यात पाषण्डं दैवं वो यत्र भूत-राट् \।\।**

**श्रीधर-स्वामी (भावार्थ-दीपिका) :** भूत-राट् भूतानां तामसानां
पतिः \।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यत्र पाखण्डमार्गे वो
युष्माकम् **\।** विश्वनाथस्तु---दनिन्दायाः फलमिदं भाव्यम् एव
मदभिशापश् च पिष्टपेष इवेति भावः **\।** भूतानां राजा भूत एवेति
निन्दा, भूतेषु सर्वप्राणिषु राजत इति स्तुतिः **\।\।**३२**\।\।**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** विगर्ह्येति वेद-निन्दायाः
फलम् इदं भवद्भिः प्राप्तव्यम् एव मद्-अभिशापस् तु पिष्ट-पेश इवेति
भावः \। भूत-राट् भूतानां राजा भूत एवेति निन्दा \। भूतेषु
सर्व-प्राणिषु राजत इति स्तुतिः \।\।३२\।\।

**\॥।**

**\।\। ४.२.३३ \।\।**

**मैत्रेय उवाच**---

**तस्यैवं वदतः शापं भृगोः स भगवान् भवः \।**

**निश्चक्राम ततः किञ्चिद् विमना इव सानुगः \।\।**

**श्रीधर-स्वामी (भावार्थ-दीपिका) :** अन्योन्य-शापेनोभयोर् नाशाद्
विमना इवेति \। तथापि भगवद्-अनुगृहीतानां नाशो न स्याद् इति भावः
\।\।३३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इति भाव इति **\।** न मे
भक्तः प्रणश्यति इति श्रीगीतोक्तेः **\।** यत्प्रमाणं जनार्दनः इति
श्रुत्वा कदाचिज्जनार्दनं तद्भक्ताश् च प्रति किम् अप्यवद्यं क्रोधाद् एव
नन्दीश्वरो वदेद् इति शङ्कमानो भवस्ततो निष्क्रान्त इत्य् आह---तस्यैवम्
इति विमना इवेति **\।** वस्तुतस् त्वात्मारामत्वान्न विमनास्तेन द्वयोः
शापाभ्यां कर्मशैवमार्गौ परिहृत्य वैष्णवमार्ग एव शुद्धत्वेन
ग्राह्य इह प्रकरणव्यङ्ग्यं वस्त्वेतद् एवेति तात्पर्यम्
**\।\।**३३**\।\।**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ततश् च नन्दीश्वरस्य क्रोधावेशं
दृष्ट्वा कदाचित् श्रीजनार्दनं तदुपासकांश् च प्रत्यवद्यं वदेद् इति
शङ्कमानः श्रीशिवः सानुग एव् अनिष्कान्तु इत्य् आह तस्यैवम् इति \। विमना
इवेति नतु विमना इत्य् अर्थः, आत्मारामत्वात् \। तद् एवं द्वयोः शापाभ्यां
कर्मशैवमार्गौ परिहृत्य श्रीवैष्णवमार्ग एव शुद्धत्वेन स्थापितः \।
प्रकरणेऽस्मिन् विशेषजिज्ञासायां भक्तिसन्दर्भो दृश्यः \।\।३३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यत्-प्रमाणं जनार्दन
इति श्रुत्वा कदाचिज् जनार्दनं तद्-भक्तांश् च प्रति किम् अप्य् अवद्यं
क्रोधाद् एव नन्दीश्वरो वदेद् इति शङ्कमानो भवस् ततो निष्क्रान्त इत्य्
आह---तस्यैवम् इति \। विमना इवेति वस्तुतस् त्व् आत्मारामत्वान् न विमनाः
\। तेन द्वयोः नन्दीश्वर-भृग्वोः शाप-ग्रस्तान् कर्म-मार्गान् शैवांश् च
परिहृत्य वैष्णवा एव सुधीभिर् आश्रयणीया इति प्रकरण-व्यङ्गं वस्तु
ज्ञेयम् \।\।३३\।\।

**\॥।**

**\।\। ४.२.३४-३५ \।\।**

**तेऽपि विश्व-सृजः सत्रं सहस्र-परिवत्सरान् \।**

**संविधाय महेष्वास यत्रेज्य ऋषभो हरिः \।\।**

**आप्लुत्यावभृथं यत्र गङ्गा यमुनयान्विता \।**

**विरजेनात्मना सर्वे स्वं स्वं धाम ययुस् ततः \।\।**

**श्रीधर-स्वामी (भावार्थ-दीपिका) : ऋषभः** सर्व-श्रेष्ठो **हरिर्
यत्र इज्यः** पूज्यः, तत् **सत्रं** **सम्यग् विधाय** \। हे
**महेष्वास** विदुर ! **यत्र** प्रयागेऽ**न्विता**, तत्र
**अवभृथ**-स्नानं कृत्वा **ततः** स्थानाद् **ययुः** \।\।३५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एवं विवादे\ऽपि
सत्रान्तरायो नाभूद् इत्य् आह---**ते\ऽपि** इति **\।** सानुग-दक्ष-रुद्रौ
विनापि **सत्रं** **संविधाय** **ययुः**, न च तद्-विरोध-जन्यः
को\ऽपि विघ्नो\ऽभूत् \। तत्र हेतुः---**यत्र हरिर्** एव **इज्यानाम्
ऋषभ** इति **\।** सन्ध्य्-अभावस् त्व् आर्षः **\।** **महेष्वास** इति
**\।** यथा त्वां महेष्वासं विनैव भारत-युद्धम् अभूत्, तथा
पिनाकपाणिं विनापि यागो\ऽभूद् इत्य् अभिप्राया संबुद्धिः **\।\।** अस्यैव
कर्मणः स्वाभीष्ट-दत्त्वाद् इदं समाप्य न कर्मान्तरं तैर् आरब्धम्
**\।** किं तु स्व-गृह-गमनम् एवानुष्ठितम् इत्य् आह\--**स्वं स्वम्** इति
**\।\।**३४**-**३५**\।\।**

इति श्रीमद्-भागवत-दीपिका-प्रकाशे चतुर्थ-स्कन्धे द्वितीयो\ऽध्यायः
**\।\।**२**\।\।**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तेऽपि इति युग्मकम् \।\।३४-३५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : तेऽपि** रुद्र-दक्षौ
स-गणौ विनैव **सत्रं संविधाय ययुः** \। न च तद्-विरोध-जन्यः
कोऽपि विघ्नो बभूवेत्य् आह---**यत्र हरिर्** एव **इज्यानाम् ऋषभ** इति
रुद्रादि-यजनं विनापि यज्ञ-पूर्त-भावो नाभूद् इति भावः \।\।३४-३५\।\।

इति सारार्थ-दर्शिन्यां हर्षिण्यां भक्त-चेतसाम् \।

चतुर्थेऽस्मिन् द्वितीयोऽयं सङ्गतः सङ्गतः सताम् \।\।\*\।\।

**\॥।**

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं
संहितायां वैयासिक्यां चतुर्थ-स्कन्धे श्री-विदुर-मैत्रेय-संवादे
दक्ष-शापो नाम द्वितीयोऽध्यायः \।

\।\। ४.२ \।\।

**\॥।**

## 

**(४.३)**

**तृतीयोऽध्यायः**

<details><summary>विषयः</summary>

पितुर् यज्ञोत्सवं द्रष्टुं जिगमिषन्त्याः सत्याः शिवात् स्वीकृति-प्रार्थनं शिव-द्वारा तत्र गमन-निषेधश् च \।
</details>

**\।\। ४.३.१ \।\।**

**मैत्रेय उवाच---**

**सदा विद्विषतोर् एवं कालो वै ध्रियमाणयोः \।**

**जामातुः श्वशुरस्यापि सुमहान् अतिचक्रमे \।\।**

**श्रीधर-स्वामी (भावार्थ-दीपिका) :**

तृतीये तु सती तात-यज्ञोत्सव-दिदृक्षया \।

गमिष्यन्ती महेशेन वारिता नीति-हेतुभिः \।\।\*\।\।

**ध्रियमाणयोर्** अवतिष्ठमानयोः \। धृङ् अवस्थाने इत्य् अस्मात् \।\।१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *तातो* दक्षः **\।**
*नीति-युक्तैर्* हेतुभिर् वाक्य-लक्षणैः \।\।\*\।**\।** शिवस्य तु द्वेषस्
तद्-अज्ञान एव न तु तस्मिन् बाले पितुर् इवेति **\।**

> द्वयोर् द्वित्वं समादाय त्रयाणां त्रित्वम् एव च **\।**
>
> विशेषणे स्याद् द्वित्वादि विशेष्य-प्रत्ययस्य च **\।\।**

इत्य् उक्तेर् **विद्विषतोर्** इति षष्ठी-द्वि-वचनम् **\।\।**१**\।\।**

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *अस्मिन्न् अध्याये न
कापि व्याख्या।*

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : सदा** इति \। शिवस्य तु द्वेषस्
तद्-अज्ञान एव, न तु तस्मिन् बाले पितुर् इव \।\।१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

तृतीये स्व-पितुर् यज्ञं दिदृक्षुर् यास्यती सती \।

निवारिता नीति-वाक्यैर् अदत्ताज्ञा हरेण सा \।\।ओ\।\।

**ध्रियमाणयोः** अवतिष्ठमानयोः \। क्षमां क्षमापणं चाप्राप्तवतोर्
इत्य् अर्थः \। धृङ् अवस्थान इत्य् अस्मात् \।\।१\।\।

**\॥।**

**\।\। ४.३.२ \।\।**

**यदाभिषिक्तो दक्षस् तु ब्रह्मणा परमेष्ठिना \।**

**प्रजापतीनां सर्वेषाम् आधिपत्ये स्मयोऽभवत् \।\।**

**श्रीधर-स्वामी (भावार्थ-दीपिका) :** यद्य् अपि रुद्र-विहीनो यज्ञो
नास्त्य् एव, तथापि दक्षस्य रुद्र-परित्यागो द्वेषाद् गर्वाच् च \। तत्र
द्वेषे हेतुर् उक्तः \। गर्वे हेतुम् आह \। यदा तु **प्रजापतीनाम्
आधिपत्येऽभिषिक्तः,** तदा तस्य **स्मयो** गर्वोऽ**भवत्** \।\।२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र द्वयोर् मध्ये *द्वेषे
हेतुर्* [नत्य]{।मर्क्}भावादिर् उक्तः **\।\।**२**\।\।**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : यदाभिषिक्त** इति
शिव-द्वेषिणो दक्षस्य सम्पत्तिर् इयं राज्यस्यापराध-फलम् एव पुनर्
अप्य् अपराध-वृद्ध्य्-अर्थम् एव \। अत एवाह---**स्मयो** गर्वम् \।\।२\।\।

**\॥।**

**\।\। ४.३.३ \।\।**

**इष्ट्वा स वाजपेयेन ब्रह्मिष्ठान् अभिभूय च \।**

**बृहस्पति-सवं नाम समारेभे क्रतूत्तमम् \।\।**

**श्रीधर-स्वामी (भावार्थ-दीपिका) :** गर्वाद् एव **ब्रह्मिष्ठान्**
सेश्वरान् **अभिभूय** तिरस्कृत्य \। वाजपेयेनेष्ट्वा बृहस्पति-सवेन
यजेत इति श्रुतेर् वाजपेयेनेष्ट्वा समारेभे \।\।३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पाठान्तरे \"वाजि-पेयं\"
यत्र स वाजिपेयो याग-भेदः **\।** आमिक्षावशिष्टं जलं वाजीत्य् उच्यते
इति **\।** आमिक्षा सा शितोष्णे या क्षीरे स्याद् दधि-योगतः इत्य् अमरः
**\।** श्रुत्य्-अन्तरे च वैश्वदेव्यामिक्षा वाजिभ्यो वाजिनम् इति **\।**
वाजि-संज्ञका देवा अपि सन्ति तेभ्यो वाजिनं दद्याद् इति **\।**
आमिक्षातो\ऽवशिष्टं यद्वारि तद्वाजि संस्मृतम् इति कोशान्तराच् च **\।**
सेश्वरान् **\।** भवं तत्-पक्षीयांश् च भाग-दानामन्त्रणाद्य्-अकरणेन
तिरस्कृत्य **\।\।**३**\।\।**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** गर्वाद् एव **ब्रह्मिष्ठान्
अभिभूय** बृहस्पति-सवम् इति \। वाजपेयेनेष्ट्वा बृहस्पति-सवेन
यजेत इति श्रुतेः \।\।३\।\।

**\॥।**

**\।\। ४.३.४ \।\।**

**तस्मिन् ब्रह्मर्षयः सर्वे देवर्षि-पितृ-देवताः \।**

**आसन् कृत-स्वस्त्ययनास् तत्-पत्न्यश् च स-भर्तृकाः \।\।**

**श्रीधर-स्वामी (भावार्थ-दीपिका) : कृत-स्वस्त्ययनाः** कृत-मङ्गलाः
\। **स-भर्टृका** इति दक्षिणादिभिः प्रथमम् अर्हितानाम् अपि
पत्न्य्-अर्हणे पुनर् अर्हणम् उक्तम् \।\।४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तस्मिन्** यज्ञे **\।**
*कृत-मङ्गलाः* कृतार्हणाः **\।\।**४**\।\।**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : कृत-स्वस्त्ययनाः**
कृतार्हणाः \। **स-भर्तृका** इति तेषां पत्न्य्-अर्हणैः पुनर् अप्य् अर्हणम्
उक्तम् \।\।४\।\।

**\॥।**

**\।\। ४.३.५-७ \।\।**

**तद् उपश्रुत्य नभसि खेचराणां प्रजल्पताम् \।**

**सती दाक्षायणी देवी पितृ-यज्ञ-महोत्सवम् \।\।**

**व्रजन्तीः सर्वतो दिग्भ्य उपदेव-वर-स्त्रियः \।**

**विमान-यानाः स-प्रेष्ठा निष्क-कण्ठीः सुवाससः \।\।**

**दृष्ट्वा स्व-निलयाभ्याशे लोलाक्षीर् मृष्ट-कुण्डलाः \।**

**पतिं भूत-पतिं देवम् औत्सुक्याद् अभ्यभाषत \।\।**

**श्रीधर-स्वामी (भावार्थ-दीपिका) : तत्** तदा **खेचराणां
प्रजल्पतां** सतां **पितृ-यज्ञ-महोत्सवं** श्रुत्वा तत्र **व्रजन्तीर्**
**उपदेवानां** गन्धर्वादीनां **वर-स्त्रियश्** च **स्वस्य निलयस्य
अभ्याशे** समीपे **दृष्ट्वा औत्सुक्यात् पतिम्** **अभ्यभाषत** इति
त्रयाणाम् अन्वयः \।\।५\।\। कथं-भूताः ? **स्त्रियो दृष्ट्वा** \।
**विमानानि यानानि** यासां ताः \। **प्रेष्ठैः सहिताः** \। **निष्काणि**
पदकानि **कण्ठेषु** यासाम् \। **शोभमानानि** **वासांसि** यासाम्
\।\।६\।\। **लोलानि** चञ्चलान्य् **अक्षीणि** यासाम् \। **मृष्टान्य्** उज्ज्वलानि
**कुण्डलानि** यासां ताः \।\।७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : खेचराणां** विद्याधरादीनाम्
**\।\।** **भूतानां** सर्व-देहिनां **पतिम्** ईश्वरम् **\।** औत्सुक्याद्
उत्कण्ठातः **\।\।**५**-**७**\।\।**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : तद् उपश्रुत्य** इति त्रिकम् \।\।५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : तत्** तदा **खेचराणां**
**प्रजल्पतां** मुखात् **पितृ-यज्ञ-महोत्सवम् उपश्रुत्य व्रजन्तीर्
उपदेव-वर-स्त्रियो दृष्ट्वा पतिम् अभ्यभाषत** \।\।५-७\।\।

**\॥।**

**\।\। ४.३.८ \।\।**

**सत्य् उवाच**---

**प्रजापतेस् ते श्वशुरस्य साम्प्रतं**

**निर्यापितो यज्ञ-महोत्सवः किल \।**

**वयं च तत्राभिसराम वाम ते**

**यद्य् अर्थितामी विबुधा व्रजन्ति हि \।\।**

**श्रीधर-स्वामी (भावार्थ-दीपिका) : निर्यापितः** प्रवर्तितः \। हे
**वाम** शिव ! **ते यद्य् अर्थिता** इच्छा तर्हि **वयं** च
**तत्राभिसराम** गच्छामः \। न चाद्यापि यागो निवृत्तः \। यतोऽ**मी
विबुधा व्रजन्ति** \।\।८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्रजापतयो\ऽनेके सन्तीति
चेत्, तत्राह **\।** **ते श्वशुरस्य** इति **\।** यज्ञ-पदोपादानात् तत्र
तव मुख्य-भागित्वम् इतो\ऽवश्यं तत्र गन्तव्यम् इति ध्वनितम् **\।**
**वाम** इत्य् आमन्त्रणेनात्र वक्रता न विधेया **\।** सरलो\ऽसि
सुन्दरो\ऽसि वा तेन गन्तव्यम् एव \। वामो वक्रे\ऽतिसुन्दरे इति धरणिः
**\।\।**८**\।\।**

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.३.९ \।\।**

**तस्मिन् भगिन्यो मम भर्तृभिः स्वकैर्**

**ध्रुवं गमिष्यन्ति सुहृद्-दिदृक्षवः \।**

**अहं च तस्मिन् भवताभिकामये**

**सहोपनीतं परिबर्हम् अर्हितुम्**[^२] **\।\।**

[^२]: अर्हितम्


**श्रीधर-स्वामी (भावार्थ-दीपिका) :** औत्सुक्यं प्रकटयन्त्य्
आह---**तस्मिन्न्** इति षड्भिः \। पितृभ्याम् **उपनीतं** दत्तं
**परिबर्हम्** अलङ्कारादि-द्रव्यं **भवता** **सह** **अर्हितुं**
स्वीकर्तुम् **अभिकामये** \। \"अर्हितम्\" इति पाठे तत्-कृतं परिबर्हम्
इच्छामीति \।\।९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र तव मम वा किं
कार्यम् ? अत आह---**अस्मिन्न्** इति **\।** तासां स-भर्तृकाणाम्
**अर्हणम्** इव ममापि स-भर्तृकाया अर्हणं भवत्व् इति कामय इत्य्
आह---**अहं च** इति \। **परिबर्हो** राज-योग्य-द्रव्य-परिच्छद इति
मेदिनी **\।\।**९**\।\।**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : तस्मिन्न्** इति सार्धकम् \।\।९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तत्र तव मम वा किं
प्रयोजनम् ? अत आह---**तस्मिन् भगिन्य** इति \। तासां स-भर्तृकाणाम्
अर्हणम् इव ममापि स-भर्तृकाया अर्हणं भवत्व् इति कामये इत्य्
आह---**अहं च** इत्य्-आदि \। पितृभ्याम् **उपनीतं** दत्तं
**परिबर्हं** वस्त्रालङ्कारादि-द्रव्यं **भवता सह** **अर्हितुम्**
अर्हयितुं स्वीकर्तुम् इति यावत् \। **कामये** इच्छामि \।\।९\।\।

**\॥।**

**\।\। ४.३.१० \।\।**

**तत्र स्वसॄर् मे ननु भर्तृ-सम्मिता**

**मातृ-ष्वसॄः क्लिन्न-धियं च मातरम् \।**

**द्रक्ष्ये चिरोत्कण्ठ-मना महर्षिभिर्**

**उन्नीयमानं च मृडाध्वर-ध्वजम् \।\।**

**श्रीधर-स्वामी (भावार्थ-दीपिका) : स्वसॄर्** भगिनीः \। **भर्तृभिः
संमिताः** सदृशीः \। **क्लिन्न-धियं** स्नेहार्द्र-चित्ताम् \। **चिरम्
उत्कण्ठम्** उत्सुकं **मनो** यस्याः, साहं **द्रक्ष्यामि** \। हे **मृड**
! **उन्नीयमानं** प्रवर्त्यमानम् **अध्वरेषु ध्वजम्** इव दृश्यं
श्रेष्ठम् अध्वरम् \। यद् वा, उत्क्षिप्यमाणं यज्ञे केतुं यूपं वा
\।\।१०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** किं परिबर्हार्थिनी
यियाससि ? इति तत्राह---**तत्र** इति **\।** **तत्र** यागोत्सवे **\।**
यज्ञानां जप-यज्ञो\ऽस्मि इति श्री-मुखोक्तेर् भगवत्-स्वरूप-यागस्य
सर्व-याग-श्रेष्ठत्वम् अस्तीति चेत् तत्राह---*यद् वा* इति **\।**
*यूपस्य* दूरतो दृश्यत्वात् *केतुत्वम्* एवेत्य् आह---*यूपं वा* इति **\।**
**मृड** इति सर्व-सुखदत्त्वात् तव मद्-अभिलषित-पूरणेन मह्यम् अपि
तद् देयम् इत्य् आह **\।\।**१०**\।\।**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किं परिबर्हार्थिनी
यियाससि ? इति तत्राह---**तत्र** इति \। **क्लिन्न-धियं**
स्नेहार्द्र-चित्तानाम् \। **उन्नीयमानं** प्रवर्तमानम् **अध्वरेषु** मध्ये
**ध्वजम्** इव श्रेष्ठम् \। यद् वा, उत्क्षिप्यमाणं यज्ञ-केतुम् \।\।१०\।\।

**\॥।**

**\।\। ४.३.११ \।\।**

**त्वय्य् एतद् आश्चर्यम् अजात्म-मायया**

**विनिर्मितं भाति गुण-त्रयात्मकम् \।**

**तथाप्य् अहं योषिद् अतत्त्व-विच् च ते**

**दीना दिदृक्षे भव मे भव-क्षितिम् \।\।**

**श्रीधर-स्वामी (भावार्थ-दीपिका) :** अहो किं तत्राश्चर्यं येन
तवैतद् औत्सुक्यम् ? इति चेद्, अत आह---**त्वयि** इति \। हे **अज** !
**एतद्** विश्वम् **आश्चर्य**-रूपं **त्वय्य्** एव त्वन्-**मायया** रचितं
**विभाति** \। अतो यद्य् अपि तव नाश्चर्य-बुद्धिः, **तथाप्य्** **अहं
योषिद्** उत्सुक-स्वभावा **तव तत्त्वं न जानामि** \। अतो **दीना** कृष्णा
सती \। हे **भव** ! **मे भव-क्षितिं** जन्म-भूमिं **दिदृक्षे**
द्रष्टुम् इच्छामि \।\।११\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : अजत्वात्** तव जन्म-भूर्
एव नास्ति यतस् तवापि मत्-तुल्यौत्सुक्यं स्याद् इत्य् अभिप्रायः **\।** अतस्
त्वन्-माया-रचितत्वात् **\।** अतस् त्वत्-तत्त्वानभिज्ञत्वात् **\।** हे
**भव** ! इति मङ्गल-रूपत्वात् तव मङ्गल-कर्म-दर्शनाज्ञां देहीति
भावः **\।\।**११**\।\।**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अत्याश्चर्यम् इदं यत्
तवापि प्राकृत-लोकस्येव बन्धुष्व् एव तावान् मोहस् तत्राह---**त्वयि**
इति \। हे **अज** ! **एतन्** मोहादिकं तवात्मारामत्वात् **त्वय्य्** एव
**आश्चर्यं** **भाति** \। अस्माकं तु स्वाभाविक एवायं धर्म इति भावः
\। यतो **गुण-त्रयात्मकम्** इदं विश्वम् **आत्म-मायया** **विनिर्मितम्**
अतो मुह्यत्य् एवेति भावः \। तथाप्य् एतद् विश्व-मध्येऽपि **अहं योषित्,**
तत्रापि **दीना \। भव-क्षितिं** जन्म-भूमिं **दिदृक्षे** \। हे
**भव** ! \।\।११\।\।

**\॥।**

**\।\। ४.३.१२ \।\।**

**पश्य प्रयान्तीर् अभवान्य-योषितो\ऽप्य्**

**अलङ्कृताः कान्त-सखा वरूथशः \।**

**यासां व्रजद्भिः शिति-कण्ठ मण्डितं**

**नभो विमानैः कल-हंस-पाण्डुभिः \।\।**

**श्रीधर-स्वामी (भावार्थ-दीपिका) :** दिदृक्षाम् एव कैमुत्य-न्यायेन
व्यनक्ति---**पश्य** इति द्वाभ्याम् \। हे **अभव** ! इति \।
सुहृद्-वियोग-दुःखं त्वया नास्वादितम् इति भावः \। **अन्या योषितः**
संबन्ध-रहिता अपि **प्रयान्तीः पश्य** \। **कान्त-सखा**
भर्तृ-सहिताः \। **वरूथशः** सङ्घशः \। कथं-भूताः ? **यासां
विमानैर् नभो मण्डितं,** ताः \। हे **शिति-कण्ठ** ! नील-कण्ठ ! इति
परानुग्रहाय त्वया विषम् अपि भक्षितम् इति सूचयति \।\।१२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** न केवलम् अहम्
एकैवैतादृशी इत्य् आह---**पश्य** इति **\।** **अभव** ! इति **\।**
*इति भाव* इति**---**जन्मादिमताम् एव सुहृद्-वियोगादि-दुःखं भवतीत्य्
आशयः **\।\।**१२**\।\।**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** न केवलम् अहम्
अकैतवैतादृशीत्य् आह---**पश्य** इति \। हे **अभव** ! इति
सुहृद्-वियोग-दुःखं त्वया नानुभूतम् इति भावः \। **अन्या योषितः**
सम्बन्ध-रहिता अपि **कान्त-सखा** भर्तृ-सहिताः **वरूथशः**
सङ्घशः \। **यासां विमानैर्** **व्रजद्भिर् नभो मण्डितम्** \। हे
**शितिकण्ठ**! इति परानुग्रहाय त्वया विषम् अपि भक्षितम् अत आज्ञां
देहीति भावः \।\।१२\।\।

**\॥।**

**\।\। ४.३.१३ \।\।**

**कथं सुतायाः पितृ-गेह-कौतुकं**

**निशम्य देहः सुर-वर्य नेङ्गते \।**

**अनाहुता अप्य् अभियन्ति सौहृदं**

**भर्तुर् गुरोर् देह-कृतश् च केतनम् \।\।**

**श्रीधर-स्वामी (भावार्थ-दीपिका) :** तदा हे **सुर-श्रेष्ठ** !
**पितृ-गेहोत्सवं निशम्य सुताया देहः कथं नेङ्गते** द्रष्टुं न
प्रचलति ? तथाप्य् **अनाहुताः** सन्ताह् कथं गच्छामः ?
तत्राह---**सौहृदं** सुहृत्-संबन्धि **केतनं** गृहं तथा
**भर्त्र्**-आदीनं च गृहम् **अनाहूता** अप्य् **अभियन्ति** सन्तः \।
ह्रस्वत्वम् आर्षम् \।\।१३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तद् औत्सुक्यम् **\।** अहं
तु तस्य कन्या भूत्वा कथं धैर्यं धास्यामि ? इत्य् आह---**कथम्**
इति **\।** इह **गुरु**-पदेन श्वशुरो\ऽपि गृह्यते, **देह-कृतः** पितुः
**\।** गृहे स्थाने च **केतनम्** इति धरणिः **\।\।**१३**\।\।**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अहं तु तस्य कन्या
भूत्वा कथं धैर्यं धास्यामि ? इत्य् आह---**कथम्** इति \।
**नेङ्गते** न द्रष्टुं प्रचलति \। ननु तद् अप्य् अनाहूताः कथं
गच्छामः ? तत्राह---**अनाहूता** अपि\। **सौहृदं** सुहृदः
**केतनं** गृहम् \। **गुरोः** श्वशुरस्य **देह-कृतः** पितुश् च
\।\।१३\।\।

**\॥।**

**\।\। ४.३.१४ \।\।**

**तन् मे प्रसीदेदम् अमर्त्य वाञ्छितं**

**कर्तुं भवान् कारुणिको बतार्हति**[^३] **\।**

[^३]: बतार्हसि


**त्वयात्मनोऽर्धेऽहम् अदभ्र-चक्षुषा**

**निरूपिता मानुगृहाण याचितः \।\।**

**श्रीधर-स्वामी (भावार्थ-दीपिका) :** हे **अमर्त्य**, **तत्** तस्मात्
**प्रसीद** \। **इदं मे** **वाञ्छितं कर्तुं भवान् अर्हति** \।
**कारुणिकत्वम्** एवाह---**अदभ्र-चक्षुषा** अनल्प-ज्ञानेनापि **त्वया
आत्मनो** **देहस्य अर्धेऽहं निरूपिता** धृता \। यतोऽर्ध-नारीश्वर इति
ख्यातोऽसि, अतो **माम् अनुग्रहाण** \। **याचितः** सन् \।\।१४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यतस् त्वम् **अमर्त्यो**
देवो\ऽसि **\।** **तत्** तस्मात् देवा हि प्रार्थिता **वाञ्छितं** कुर्वन्ति
इति भावः **\।** अमर्त्या अमृतान्धसः इत्य् अमरः **\।** पूर्वं
त्वयाकर्तव्यम् अपि कृतम् इत्य् आह---**आत्मनो\ऽर्धे** इति **\।**
*अनल्प-ज्ञानेन* आत्मारामेण **\।\।**१४**\।\।**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : \"**अर्हसि\" इति चित्सुखः
\।\।१४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यदि ते नास्ति जिगमिषा,
तद् अपि मद्-अनुरोधेन कृपया गच्छेत्य् आह---**तन् मे** इति \। हे
**अमर्त्य** ! देव ! त्वया अकर्तव्यम् अपि कृतम् इत्य्
आह---**अदभ्र-चक्षुषा** अनल्प-ज्ञानेन आत्मार्तामेणापि **आत्मनो**
देहस्य **अर्धे** **अहं निरूपिता** धृता \। यतोऽर्ध-नारीश्वर इति
ख्यातोऽसि अतो **मा** माम् \।\।१४\।\।

**\॥।**

**\।\। ४.३.१५ \।\।**

**ऋषिर् उवाच**---

**एवं गिरित्रः प्रिययाभिभाषितः**

**प्रत्यभ्यधत्त प्रहसन् सुहृत्-प्रियः \।**

**संस्मारितो मर्म-भिदः कुवाग्-इषून्**

**यान् आह को विश्व-सृजां समक्षतः \।\।**

**श्रीधर-स्वामी (भावार्थ-दीपिका) : अभिभाषितो** याचितः \। **को**
दक्षो **यान् आह** \। **मर्म भिन्दन्ति** ये, तान् **कुवाग्-इषून्**
दुरुक्ति-बाणान् **संस्मारितः** \।\।१५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ननु दक्ष-प्रयुक्ताः
**कटु-वाग्-इषवः** श्री-शिवस्य आत्मारामस्य **मर्म** कथं
**भिन्दन्ति** ? उच्यते**---**शिवस्य परमेश्वरत्वाद् आत्मारामत्वे सत्य्
एव तमो-गुणोपहितत्वात् कदाचित् परमैश्वर्याननुसन्धाने सति
शोक-मोह-राग-द्वेषादयो\ऽपि भवन्ति **\।** तथैव कृष्णस्य
सदैवात्मारामत्वे\ऽपि
श्री-यशोदादि-श्री-बलदेवादि-श्री-गोपिकादि-विशिष्टत्वे प्रेमवत्त्वाद् एव
स्वीय-पारमैश्वर्याननुसन्धानाच् छोक-मोह-राग-द्वेषादयः **\।** किन्तु
शिवस्य तमो-गुणोद्भूतास् ते दुःखाभासानुभव-मयाः **\।** कृष्णस्य
प्रेमोद्भुतास् ते आनन्द-परम-काष्ठानुभव-मयाः **\।** प्रेम्णश्
चिच्-छक्ति-सार-वृत्तित्वाद् आत्मारामत्वस्याप्य् असङ्कोचकाः
असुरादि-हिंसादयश् च सत्त्व-गुण-कार्या एव गुणानां परस्परोपमर्दित्वात्
**\।** यथा प्रकाशो\ऽन्धकारं हन्ति, तथैव सत्त्व-गुणस् तमो-रजसी
हन्ति, तथैव कृष्णो\ऽसुरादीन् निहन्तीति शुद्ध-सत्त्व-रूपे तस्मिन्
प्राकृत-सत्त्व-कार्यास् ते वर्तमाना अपि नापकारका इति व्याख्यातं
प्रथमे, सप्तमारम्भे च वक्ष्यते **\।\।**१५**\।\।** \[अत्र
विश्वनाथानुसृतम्\]

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : अभिभाषित** इत्य् \"अत्र नाथित\"
इति क्वचित् \। **मर्म-भिदस्** तद्-भक्तानाम् \।\।१५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : को** दक्षो **यान् आह,** तान्
**मर्म-भिदः** **कटु-वाक्-शरान्** **प्रियया** स्मारितः \। ननु
दक्ष-प्रयुक्ताः कटु-वाग्-इषवः श्री-शिवस्य आत्मारामस्य मर्म कथं
भिदन्ति ? उच्यते---शिवस्य परमेश्वरत्वाद् आत्मारामत्वम् अस्त्य् एव \।
तमो-गुण-युक्तत्वाच् च कदाचित् पारमैश्वर्याननुसन्धाने सति
शोक-मोह-राग-द्वेषादयोऽपि भवन्ति \। तथैव कृष्णस्य
सदैवात्मारामत्वेऽपि श्री-यशोदादि-श्री-बलदेवादि-श्री-गोपिकादि-विशिष्टत्वे
प्रेमवत्त्वाद् एव स्वीय-पारमैश्वर्याननुसन्धानात्
शोक-मोह-राग-द्वेषादयः \। किन्तु शिवस्य तमो-गुणोद्भूतास् ते
दुःखाभासानुभव-मयाः \। कृष्णस्य प्रेमोद्भूतास् ते
आनन्द-परम-काष्ठानुभव-मयाः \। प्रेम्णश् चिच्-छक्ति-सार-वृत्तित्वाद्
आत्मारामत्वस्याप्य् असङ्कोचकाः \। असुरादि-हिंसादयस् तु सत्त्व-गुण-कार्या
एव गुणानां परस्परोपमर्दित्वात् \। यथा प्रकाशोऽन्धकारं हन्ति
तथैव सत्त्व-गुणस् तमो-रजसी हन्ति \। तथैव कृष्णोऽसुरादीन्
निहन्तीति शुद्ध-सत्त्व-रूपे तस्मिन् प्राकृत-सत्त्व-कार्यास् ते वर्तमाना
अपि नापकारका इति प्रथम एव व्याख्यातम् \। सप्तमारम्भे च वक्ष्यते
\।\।१५\।\।

**\॥।**

**\।\। ४.३.१६ \।\।**

**श्री-भगवान् उवाच**---

**त्वयोदितं शोभनम् एव शोभने**

**अनाहुता अप्य् अभियन्ति बन्धुषु \।**

**ते यद्य् अनुत्पादित-दोष-दृष्टयो**

**बलीयसानात्म्य-मदेन मन्युना \।\।**

**श्रीधर-स्वामी (भावार्थ-दीपिका) : अनाहुता अपि** इति **त्वया** यद्
**उदितम्** उक्तं तच् **छोभनम् एव,** किं त्व् **अनात्म्यं** देहादाव्
अहङ्कारः, तत्-कृतेन **मदेन** **मन्युना** च **ते** बन्धवो **यद्य्**
**अनुत्पादित-दोष-दृष्टयो** भवन्ति, तर्हि \। न उत्पादिते आरोपिते दोषे
दृष्टिर् येषां ते \।\।१६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** [???]{।मर्क्}

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अनात्म्यं** देहादाव्
अहङ्कारः, तत्-कृतेन **मदेन मन्युना** च **ते** बन्धवो **यद्य्**
**अनुत्पादित-दोष-दृष्टयो** भवन्ति \।\।१६\।\।

**\॥।**

**\।\। ४.३.१७ \।\।**

**विद्या-तपो-वित्त-वपुर्-वयः-कुलैः**

**सतां गुणैः षड्भिर् असत्तमेतरैः \।**

**स्मृतौ हतायां भृत-मान-दुर्दृशः**

**स्तब्धा न पश्यन्ति हि धाम भूयसाम् \।\।**

**श्रीधर-स्वामी (भावार्थ-दीपिका) :** ननु **विद्यादि**-गुण-युक्तो
दक्षस् त्व् आदृशेषु महत्सु कथं दोष-दृष्टिर् भवेत् ?
तत्राह---**विद्यादिभिर्** एव **स्मृतौ हतायां** विवेक-ज्ञाने नष्टे सति
**भूयसां** महत्तमानां **धाम** तेजो **न पश्यन्ति हि** \। ननु
गुणैः कथं विवेक-नाशः ? तत्राह---**सतां गुणैर्** विवेक-हेतुभिर्
अप्य् **असत्तमानाम्** इतरैर् दोष-भूतैः \। अत एव तैर् **भृतो**
धृतः पुष्टो वाहं विद्वांस् तापस इत्य्-आदिर् **मानो** गर्वस् तेन **दुष्टा
दृष्टिर्** येषां ते \।\।१७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्राशङ्कते---*नन्व्* इति
**\।** *तत्र* आक्षेपे **\।** पुनर् आक्षिपति---*नन्व्* इति **\।** अत
एवासत्तम-गुणानां दोष-भूतत्वाद् एव **\।** भृञ्-धातोर्
उभयार्थकत्वाद् विकल्प इति **\।** एतेन दुग्धम् अमृतम् अपि
सर्पास्य-प्रविष्टं विषम् एव भवेत्, तथाब्धि-जलं क्षारम् अपि
मेघ-प्रविष्टं मिष्टं स्याद् इति स्थान एव गुणा गुणायन्ते, अन्यथा दोषा
एवेत्य् उक्तं तथा दोषा अपि स्थान-भेदेन गुणा भवन्तीत्य् अन्यत्
**\।\।**१७**\।\।**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** भृत-मान- इत्य् अत्र ह्य्
\"अभिमान\" इति क्वचित् \। \"स्तब्धा\" इति चित्सुखस्यापि सम्मतः पाठः
\।१७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु विदुषो मत्-पितुर्
मूढानाम् इव दोष-दृष्टिः कथं सम्भवेत् ? तत्रासतां **विद्यादय**
एवानर्थ-हेतवः \। इत्य् आह---**विद्यादिभिर्** एव **षड्भिर् गुणैः**
**स्मृतौ** विवेचनायां **हतायां** सत्यां **भृतास्** तैर् एव पुष्टाः
अहं विद्वांस् तापस इत्य्-आदि **मानो** गर्वस् तेन **दुर्दृशो**ऽन्धा
**भूयसां** महत्तमानां **धाम** तेजो **न पश्यन्ति** \। ननु, तैर्
गुणाइः कथं स्मृति-भ्रंशः ? तत्राह---**सतां गुणैर् असत्तमानां** तु
**इतरैर्** दोषैर् दुग्धम् अमृतम् अपि सर्प-मुखे प्रविष्टं विषम् एव
भवेत्, अतः स्थान एव गुणा गुणायन्त इति भावः \।\।१७\।\।

**\॥।**

**\।\। ४.३.१८ \।\।**

**नैतादृशानां स्व-जन-व्यपेक्षया**

**गृहान् प्रतीयाद् अनवस्थितात्मनाम् \।**

**येऽभ्यागतान् वक्र-धियाभिचक्षते**

**आरोपित-भ्रूभिर् अमर्षणाक्षिभिः \।\।**

**श्रीधर-स्वामी (भावार्थ-दीपिका) : स्व-जन-व्यपेक्षया**
बन्धु-दृष्ट्या \। **गृहान् न प्रतीयान्** नावलोकयेत् \।
**अनवस्थित-**चित्तत्वम् एवाह \। ये **वक्र-धिया** बुद्ध्या पश्यन्ति
\। **आरोपिता** उत्तम्भिता **भ्रूर्** येषु, तान्य् आरोपित-भ्रूणि, तैः \।
आरोपिताभिर् भ्रूभिर् इति वा \। **अमर्षणैः** स-क्रोधैर् **अक्षिभिः**
\।\।१८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत एतादृशाः पित्रादयो\ऽप्य्
उपेक्ष्या एवेत्य् आह---**नैतादृश-** इति **\।** यदि गच्छेत् तदा
शत्रु-दृष्ट्यैव गच्छेद् इति भावः **\।** ननु दुरात्मानो\ऽपि
स्वापत्य-जामात्र्-आदिषु स्निह्यन्त्य् एव ? इति
तत्राह---**अनवस्थितात्मनां** नायम् अपि तेषां निश्चय इति भावः
**\।** **अमर्षण**-पदेनैव चरितार्थत्वाद् विशेषणानर्थक्यम्
आशङ्क्याह**---***आरोपिताभिः भ्रूभिर्* इति वेति **\।\।**१८**\।\।**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : वक्र-धिया** हेतुना
**आरोपित-भ्रूभिर्** उपलक्षितैर् **अमर्षणाक्षिभिः** **येऽभिचक्षते**
\।\।१८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अत ईदृशाः पित्रादयोऽप्य्
उपेक्ष्या एवेत्य् आह---**नैता** इति \। **स्वजना** इति या **विशिष्टा
अपेक्षा,** तया न गच्छेद् इति \। यदि गच्छेत्, तदा वरं
शत्रु-बुद्ध्यैव गच्छेद् इति भावः \। ननु, दुरात्मनोऽपि
स्वापत्य-जामात्रादिषु स्निह्यन्त्य् एव ? इति तत्राह---**अनवस्थितात्मनां**
नायम् अपि तेषां निश्चय इति भावः \। ये **आरोपिताभिर् भ्रूभिस्** तथा
**अमर्षणाक्षिभिः** क्रोध-नेत्रैर् **अभिचक्षते** पश्यन्ति \।\।१८\।\।

**\॥।**

**\।\। ४.३.१९ \।\।**

**तथारिभिर् न व्यथते शिलीमुखैः**

**शेतेऽर्दिताङ्गो हृदयेन दूयता \।**

**स्वानां यथा वक्र-धियां दुरुक्तिभिर्**

**दिवा-निशं तप्यति मर्म-ताडितः \।\।**

**श्रीधर-स्वामी (भावार्थ-दीपिका) :** ननु स्व-जनानां गृहं सुहृद्भिर्
गन्तव्यं तेषां दुश्चेष्टितं च सोढव्यम्, न, तस्य दुःसहत्वाद् इत्य्
आह---**तथा** इति \। **अरिभिः** **शिलीमुखैर्** बाणैर् **अर्दिताङ्गः**
खण्डित-गात्रोऽपि तथा **न व्यथते** \। यतः **शेते** स्वपिति \।
**स्वानां** दुरुक्तिभिर् **मर्मसु ताडितो** यथा **दूयता** व्यथमानेन
**हृदा** **दिवा-निशं तप्यति** \।\।१९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पुनर् आक्षिपति---*नन्व्*
इति **\।** एतादृशा बन्धवो\ऽरिभ्यो\ऽप्य् अधिका इति भावः
**\।\।**१९**\।\।**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : शेते** कदाचिन् निद्रात्य् अपीत्य् अर्थः
\।\।१९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तादृशा बन्धवः
शत्रुभ्योऽप्य् अधिका इत्य् आह---**अरिभिः** प्रयुक्तैः **शिलीमुखैर्**
बाणैः **तथा न व्यथते**, यतः **शेते** कदाचित् स्वपिति \।
**दूयता** दूयमानेनेत्य् उत्तरेणान्वयः \।\।१९\।\।

**\॥।**

**\।\। ४.३.२० \।\।**

**व्यक्तं त्वम् उत्कृष्ट-गतेः प्रजापतेः**

**प्रियात्मजानाम् असि सुभ्रु मे मता \।**

**तथापि मानं न पितुः प्रपत्स्यसे \ऽ**

**मद्-आश्रयात् कः परितप्यते यतः \।\।**

**श्रीधर-स्वामी (भावार्थ-दीपिका) :** मयि तत्र गतायां नेयं शङ्केति
चेत्, तत्राह---**व्यक्तं** निश्चितम् **उत्कृष्टा गतिः** स्थितिर् यस्य,
तस्य **आत्मजानां** कन्यानां मध्ये **त्वं प्रिया** इति **मे**
**संमतासि**, अथापि **पितुः** सकाशान् **मानं न \[प्रपत्स्यसे\]**
लप्स्यसे \। **मद्-आश्रयान्** मत्-संबन्धात् \।\।२०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : उत्कृष्ट-गतेर्** इति
विपरीत-लक्षणया **\।\।**२०**\।\।**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मयि तत्र गतायां नेयं
शङ्केति चेत्, तत्राह---**व्यक्तं** निश्चितम् एव **उत्कृष्ट-गतेर्** इति
विपरीत-लक्षणया **प्रजापतेर्** दक्षस्य **आत्मजानां** मध्ये **त्वं
प्रिया** अतिस्नेह-पात्री भवसि \। **तथापि** तद् अपि **पितुः** सकाशात्
**मानं न प्रतिपस्यस्ये** न प्राप्स्यसि \। यतो **मद्-आश्रयात्**
मत्-सम्बन्धात् \।\।२०\।\।

**\॥।**

**\।\। ४.३.२१ \।\।**

**पापच्यमानेन हृदातुरेन्द्रियः**

**समृद्धिभिः पूरुष-बुद्धि-साक्षिणाम् \।**

**अकल्प एषाम् अधिरोढुम् अञ्जसा**

**परं पदं द्वेष्टि यथासुरा हरिम् \।\।**

**श्रीधर-स्वामी (भावार्थ-दीपिका) :** ननु भगवंस् त्वया किम् ? इति
दक्षस् तिरस्कृतो यतोऽसौ त्वां द्वेष्टि \। अत आह---**पापच्यमानेन**
अलं दह्यमानेन **हृदा** मनसा **दुःखितेन्द्रियः** \। काभिः ?
**पूरुषो** जीवस् तस्य **बुद्धिश्** चित्तं तत्-**साक्षिणां**
निरहङ्काराणाम् इत्य् अर्थः \। **समृद्धिभिः** पुण्य-कीर्त्य्-आदिभिः \।
**एषां पदं** स्थानम् ऐश्वर्यं प्राप्तुम् **अकल्पो**ऽशक्तः सन् **परं**
**द्वेष्टि** \। **असुरा यथा हरिं** केवलं द्विषन्ति \।\।२१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इहाक्षिपति---*नन्व्* इति
**\।** **परं** केवलं, तद् उक्तं---

> दह्यमानाः सुतीव्रेण नीचाः पर-यशो\ऽग्निना **\।**
>
> अशक्तास् तत्-पदं गन्तुं ततो निन्दां प्रकुर्वते **\।\।** इति **\।**

अयम् अर्थः---अस्माकं तु त्वत्-पितरि दक्षे द्वेष-लेशो\ऽपि नास्तीति
स-शपथं वदन् विशिनष्टि \। **पूरुषः** परमेश्वर एव **बुद्धेर्**
भद्राया अभद्राया वा **साक्षी** येषां, तेषाम् इति \। हे दाक्षायणि! यदि
त्वं न प्रत्येषि, तदा क्षणं समाधिना परमेश्वरं साक्षात् कृत्वा
मद्-दोष-गुणौ स एव प्रष्टव्य इति भाव इति विश्वनाथः
**\।\।**२१**\।\।**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु, भगवंस् तदा
त्वया वा दक्षं प्रति मनसा किञ्चित् द्विष्टम्, तत्र नहि नहीति शपथं
कुर्वन् \। दक्षो मत्सरी सदैवास्मद्-आदीन् द्वेष्टि \। सम्प्रति
मद्-अपराधं कल्पयित्वा द्वेषं प्रकटयामासेत्य् आह---**पापच्य-** इति
\। एषाम् अस्मद्-आदीनां **समृद्धिभिर्** योगैश्वर्यादिभिर् हेतुभिः
**पापाच्यमानेन** जाज्वल्यमानेन **हृदा** **आतुरेन्द्रियो द्वेष्टि**
**यथा** **असुरा हरिम्** \। कीदृशः ? एषां **परं** सर्वोत्कृष्टं
**पदम्** **अधिरोढुम् अकल्पः** असमर्थः \। अस्माकं तु दक्षे
त्वत्-पितरि द्वेष-लेशोऽपि नासीति स-शपथं वदन्
विशिनष्टि---**पुरुषः** परमेश्वर एव **बुद्धेर्** भद्राया अभद्राया
वा **साक्षी** येषां, तेषाम् इति \। हे दाक्षायणि, यदि त्वं न प्रत्येषि,
तदा क्षणं समाधिना परमेश्वरं साक्षात्कृत्य मद्-दोष-गुणौ स एव
प्रष्टव्य इति भावः \।\।२१\।\।

**\॥।**

**\।\। ४.३.२२ \।\।**

**प्रत्युद्गम-प्रश्रयणाभिवादनं**

**विधीयते साधु मिथः सुमध्यमे \।**

**प्राज्ञैः परस्मै पुरुषाय चेतसा**

**गुहा-शयायैव न देह-मानिने \।\।**

**श्रीधर-स्वामी (भावार्थ-दीपिका) :** ननु त्वया
प्रत्युत्थान-विनयाद्य्-अकरणाद् अवज्ञात एवासौ तत्राह---हे
**सु-मध्यमे** ! **प्रत्युद्गमादिकं मिथो** जनैर् यद् **विधीयते,**
तत् **प्राज्ञैः** **साधु** विधीयते \। साधुत्वम् एवाह---**परस्मै**
श्री-वासुदेवाय \। **गुहा-शयाय** अन्तर्यामिण **एव** \। तच् च
**चेतसा** एव\। परिपूर्णे तस्मिन् कायिक-व्यापारायोगात् \।
अतोऽन्तर्यामि-दृष्ट्या मनसा सर्वं कृतम् इति भावः \।\।२२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सत्यं त्वद्-द्वेष्टैवेति
प्रत्येमि, तद् अपि श्वशुरे तस्मिन् प्रत्युत्थान-विनयादिकम् उचितम् एवेति
शङ्कते---*नन्व्* इति **\।** तच् च नमनादि **\।** अतः
कायिक-व्यापारानर्हत्वात् **\।** *इति भाव* इति **\।** प्राज्ञेतरैः
परमेश्वर-स्मरणाभावाद् **देह-मानिन** एव **विधीयते** **\।** तन्
न **साधु**, मम दक्षागमनावसरे भगवच्-चरण-समाहित-चेतस्त्वात्
**\।** यद्यपि दक्षो मया न दृष्टस् तद् अपि भगवत्-संमानेन
दक्ष-संमानो\ऽप्य् अभूद् एव **\।** दक्षस् तु मूर्खो वृथा कुप्यतीत्य्
आशयः **\।\।**२२**\।\।**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : प्रत्युद्गम-** इति \।
अवैष्णव-विषयम् एवेदं वाक्यम् \। अथ भागवता यूयं प्रियाः स्थ,
भगवान् यथा \[भा।पु। ४.२४.३०\] इति पुरतस् तद्-उक्तेः,
मद्-भक्त-पूजाभ्यधिका \[भा।पु। ११.१९.२१\] इति भगवद्-उक्तेश् च \।
अत एव **न देह-मानिने** बहिर्मुखाय इत्य् उक्तम् \।\।२२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु, सत्यं
त्वद्-द्वेष्टैवेति प्रत्येषि, तद् अपि श्वशुरे तस्मिन्
प्रत्युत्थान-विनयादिकम् उचितम् एवेत्य् अत
आह---**प्रत्युद्गमनाभिवादन**-प्रत्यभिवादनादिकं मिथो जनैर् यद्
विधीयते, तत् **प्राज्ञैः परस्मै पुरुषाय** **गुहाशयायैव** \।
**चेतसा** अत्र मत्-श्वशुरे मज्-जामातरि च परमेश्वरो वर्तते, तस्मै
नम इति भावनयैव विधीयते, **न तु देह-मानिने** \। अप्राज्ञैस् तु
परमेश्वर-स्मरणाभावाद् देह-मानिने एव विधीयते \। न तत् सम्यग् अतो
दक्षागमन-समये श्री-भगवच्-चरण-समाहित-चेतस्त्वात् \। यद्यपि
दक्षो मया न दृष्टः, तद् अपि भगवत्-सम्मानेन दक्ष-सम्मानोऽभूद् एव
\। दक्षस् त्व् अज्ञानी वृथा कुप्यतीति भावः \।\।२२\।\।

**\॥।**

**\।\। ४.३.२३ \।\।**

**सत्त्वं विशुद्धं वसुदेव-शब्दितं**

**यद् ईयते तत्र पुमान् अपावृतः \।**

**सत्त्वे च तस्मिन् भगवान् वासुदेवो**

**ह्य् अधोक्षजो मे नमसा विधीयते \।\।**

**मध्वाचार्यः (भागवत-तात्पर्यम्) : वि**शेषेण **धीयते** चिन्त्यते
\। रुद्रेण धीयते विष्णुर् विष्णु-ध्येयो न कश्चन इति ब्रह्म-वैवर्ते
\।\।२३\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** किं च, न केवलम् अभ्यागतेष्व्
एव वासुदेव-दृष्ट्या नमनं क्रियते, किं तु नित्यम् एव मनसि वासुदेवश्
चिन्त्यत इत्य् आह \। **विशुद्धं सत्त्वम्** अन्तः-करणं सत्त्व-गुणो वा
**वसुदेव-शब्दितं** वसुदेव-शब्देनोक्तम् \। कुतः ? **यद्** यस्मात्
**तत्र** सत्त्वे **पुमान्** वासुदेव **ईयते** प्रकाशते, **अप**गतम्
**आवृतम्** आवरणं यस्मात् सः \।

अयम् अर्थः---वसुदेवे भवति प्रतीयत इति **हि** **वासुदेवः**
परमेश्वरः प्रसिद्धः \। स च विशुद्धे सत्त्वे प्रतीयते \। अतः
प्रत्ययार्थेन प्रसिद्धेन प्रकृत्य्-अर्थो निर्धार्यते \। ततश् च
\"वासयति देवम्\" इति व्युत्पत्त्या \"वसत्य् अस्मिन्न्\" इति वा वसुः \। देवो
दीव्यति द्योतत इति वा \। वसुभिः पुण्यैर् दीव्यति प्रकाशत इति वा
वसुदेव-शब्द-वाच्यं शुद्धं सत्त्वम् \। ततः किम् ? अत आह---**सत्त्वे
च तस्मिन् मे** मया **नमसा** नमस्कारेण **अनुविधीयते** सेव्यत इत्य्
अर्थः \। \"मनसा\" इति पाठ मनसा विशेषेण धीयते धार्यते चिन्त्यत
इत्य् अर्थः \। यतोऽ**धो** भूतेषु प्रत्याहृतेष्व् **अक्षेषु** **जायते**
प्रकाशते \। इन्द्रियागोचर इत्य् अर्थः \।\।२३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अन्यद् आह---*किं च* इति
**\।** वसुदेव-शब्दोक्तत्वे हेतुं पृच्छति अत्राशयम् आह---**वासुदेव**
इत्य् अत्र [शैषिकोण्]{।मर्क्} स च परमेश्वरः **\।** अतो व्युत्पत्तेः
प्रत्ययार्थेन अण्-प्रत्ययार्थेन**\।** प्रतीति-रूपेण प्रकृत्य्-अर्थो
वसुदेव-पदार्थः **\।** यद् वा, प्रत्ययार्थेन प्रयोजक-लक्षणेन
अधिकरण-लक्षणेन च **\।** प्रकृते वंस्-धातोर् अर्थो निवासः, तथा
अप्रत्ययेन प्रकृतेर् दिवु-धातोर् अर्थो द्युति-लक्षणश् च निर्धार्यते
निश्चीयते **\।** ततश् च निर्धारणात् इति ज्ञातं \। तथा हि
वासयतीत्य्-आदि निवासयतीति **\।** निवासो निवसत्य् अत्रेति
वसि-प्रकृत्य्-अर्थ एवात्र निर्धारितः **\।** ततः
वसुदेव-शब्दार्थ-निर्धारणात् किं जातम् इत्य् आक्षेपे **\।** *इत्य् अर्थ*
इति---उपसर्ग-वशात् सेवार्थो\ऽपीत्य् अर्थः **\।** *इत्य् अर्थ*
इति---चिन्तनस्यैव धारण-पदार्थत्वाद् अत्रेति भावः **\।** तत्र
हेतुः---*यत* इति **\।** *इत्य् अर्थ* इति---मनसैवानवाप्तव्यम्
इत्य्-आदि-श्रुतेर् इति भावः **\।** मनः-षष्ठानीन्द्रियाणि \[गीता १५.७\]
इति वाक्येन मनसो\ऽनिन्द्रियत्वोक्तेर् मनसो विषयत्वे\ऽपि
नाधोक्षजत्व-हानिः **\।** यत् तु यतो वाचो निवर्तते अप्राप्य मनसा
सह \[तै।उ। २.७\] इत्य् उक्तं तद् बहिर्मुख-मनो\ऽपेक्ष्येत्य् अवधेयम् \।
इह तु भगवद्-उपास्ति-शुद्ध-मनो-विषयत्वोक्तेर् न दोष इत्य् अनवद्यं
सर्वम् **\।\।**२३**\।\।**

---------------------------------------------------------------------------------------------------------------------

**कैवल्य-दीपिका :** एवम् इयता प्रबन्धेन
विष्ण्व्-आदि-प्रकरण-चतुष्टयीं साङ्गां सकलां च निरूप्याथ ग्रन्थ-कृत्
प्रकरण-प्रतिपाद्याम् इष्ट-देवतां प्रणमति---**सत्त्वम्** इत्य्-आदि \।
**मे** मया **भगवान् अधोक्षजो वासुदेवो** **हि नमसा विधीयते**
नमस्क्रियते \। अधः कृतम् अक्षजम् इन्द्रियजं ज्ञानं येन, स तथा \।
निराकार इत्य् अर्थः \। कथं तर्हि वासुदेवः ? तत्राह---**सत्त्वे**
**च** इति \। तस्मिन् वासुदेवाख्ये उपाधौ यस्य सत्त्वे सद्-भावे
अधिष्ठाने स इति \।

अथ वासुदेव-शब्दस्य कोऽर्थः ? तत्राह---**सत्त्वम्** इति \। **यद्**
यस्मात् तत्र **विशुद्ध-सत्त्वे पुमान्** विष्णुर् **अपावृत ईयते**
प्रत्यक्षः प्रतीयते \। अनेन वसत्य् अस्मिन् रमणीयत्वाद् इति **वसु**,
दीव्यति द्योततेऽस्मिन् प्रकाशकत्वाद् इति **देव** इति शुद्ध-सत्त्वे
वसुदेव-शब्दस्य प्रवृत्तौ हेतुर् उक्तः \। तद् एवं साकार-निराकारे
भगवतो द्वे रूपे नमस्कृते भवतः \।\।२३\।\। \[मु।फ। १९.४७\]

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** सत्त्वम् इति \। अयम्
अर्थः---**विशुद्धं** स्वरूप-शक्ति-वृत्तित्वाज् जाड्यांशेनापि रहितम् इति
विशेषेण शुद्धं तद् एव **वसुदेव-शब्देनोक्तम्** \। कुतस् तस्य
सत्त्वता वसुदेवता वा ? तत्राह---**यद्** यस्मात् **तत्र** तस्मिन्
**पुमान् वासुदेव ईयते** प्रकाशते, किन्त्व् अत्र
परस्थ-वासुदेव-शब्दस्य पूर्वत्राप्य् अन्वयः \। आद्ये तावद्
अगोचर-गोचरता-हेतुत्वेन लोक-प्रसिद्ध-सत्त्व-साम्यात् सत्त्वता व्यक्ता
\। द्वितीये त्व् अयम् अर्थः---वसुदेवे भवति प्रतीयत इति **वासुदेवः**
परमेश्वरः प्रसिद्धः \। स च विशुद्ध-सत्त्वं प्रतीयते \। अतः
प्रत्ययार्थेन प्रसिद्धेन प्रकृत्य्-अर्थो निर्धार्यते \। ततश् च
वासयति देवम् इति व्युत्पत्त्या व वसत्य् अस्मिन्न् इति वा वसुः \। तथा
दीव्यति द्योतत इति देवः \। स चासौ स चेति वासुदेवः \। धर्म इष्टं
धनं नॄणां \[भा।पु। ११.२५.२४\] इति स्वयं भगवद्-उक्ते वसुभिर्
भगवद्-धर्म-लक्षणैः पुण्यैर् यावत् प्रकाशत इति वा वसुदेवः \।
तस्माद् वसुदेव-शब्दितं विशुद्ध-सत्त्वम् \।

इत्थं
स्वयं-प्रकाश-ज्योतिर्-एक-विग्रह-भगवज्-ज्ञान-हेतुत्वेन---कैवल्यं
सात्त्विकम् इत्य् अत्र मन्-निष्ठं निर्गुणं स्मृतं \[भा।पु। ११.२५.२४\] इत्य्
आदौ बहुत्र गुणातीतावस्थायाम् एव भगवज्-ज्ञान-श्रवणेन च सिद्धम्
\। अत्र विशुद्ध-पदावगतं
स्वरूप-शक्ति-वृत्ति-भूत-स्वप्रकाशता-लक्षणत्वं तस्य व्यक्तम् \।
ततश् च सत्त्वे प्रतीयत इत्य् अत्र करण एवाधिकरण-विवक्षया \।
स्वरूप-शक्ति-वृत्तित्वम् एव विशदयति \। अपावृत आवरण-शून्यः सन्
प्रकाशते \। प्राकृतं सत्त्वं चेत्, तर्हि तत्र प्रतिफलनम् एवावसीयते
\। ततश् च दर्पणे मुखस्येव तद्-अन्तर्गततया तस्य तत्रावृतत्वेनैव
प्रकाशः स्याद् इति भावः \।

फलितार्थम् आह---एवम्-भूते **सत्त्वे तस्मिन्** नित्यम् एव प्रकाशमानो
**भगवान्** **मे** मया **मनसा** **वि**शेषेण **धीयते** धार्यते,
चिन्त्यत इत्य् अर्थः \। तत् सत्त्वं तादात्म्यापन्नेनैव मनसा चिन्तयितुं
शक्यते इति पर्यवसितम् \।

ननु केवलेन मनसैव चिन्त्यतां, किं तेन सत्त्वेन ? तत्राह---**हि**
यस्माद् \। **अधोक्षजः** अधः-कृतम् अतिक्रान्तम् अक्षजम् इन्द्रियजं
ज्ञानं येन सः \। \"नमसा\" इति पाठे हि-शब्द-स्थानेऽप्य् अनु-शब्दः
पठ्यते \। ततश् च विशुद्ध-सत्त्वाख्यया स्व-प्रकाशता-शक्त्यैव
प्रकाशमानोऽसौ नमस्कारादिना केवलम् अनुविधीयते सेव्यते, न तु केनापि
प्रकाश्यत इत्य् अर्थः \। तद् एवम् अदृश्यत्वेनैव स्फुरन्न् असौ
अदृश्येनैव नमस्कारादिनास्माभिः सेव्यत इति भावस्
तत्-तत्-प्रकरण-सङ्गतिश् च गम्यते \।

तथा यतो भगवद्-विग्रह-प्रकाशक-विशुद्ध-सत्त्वस्य मूर्तित्वं
वसुदेवत्वं च तत एव तत्-प्रादुर्भाव-विशेषे धर्म-पत्न्या मूर्तित्वं
प्रसिद्धम् \। श्रीमद्-आनकदुन्दुभौ च वसुदेवत्वम् इति विवेचनीयम् \।

सत्त्वं विशुद्धम् इत्य्-आदिकं द्वितीय-सन्दर्भे
पञ्चदशाधिक-शततम-वाक्य-व्याख्याने, विशुद्ध-विज्ञान \[भा।पु।
१०.३७.२२\] इत्य्-आदिना व्याख्यातम् अस्ति \।\।

\[*केषुचित् संस्करणेषु* विवेचनीयम् इ*ति पश्चात्भगवत्-सन्दर्भस्य
अधिकः पाठः एवं दृश्यते, यथा---*\]

अत्र श्रद्धा-पुष्ट्य्-आदि-लक्षण-प्रादुर्भूतं भगवच्-छक्त्यंश-रूपस्य
भगिनीतया पाठ-साहचर्येण मूर्तेस् तस्यास्
तच्-छक्त्य्-अंश-प्रादुर्भावत्वम् उपलभ्यते \। तुर्ये धर्म-कला-सर्गे
नर-नारायणाव् ऋषी \[भा।पु। १.३.९\] इत्य् अत्र कला-शब्देन च शक्तिर्
एवाभिधीयते \। ततः शक्ति-लक्षणायां तस्यां च
नर-नारायणाख्य-भगवत्-प्रकाश-फल-दर्शनात्
वसुदेवाख्य-शुद्ध-सत्त्व-रूपत्वम् एवावसीयते \।

तद् एवम् एव तस्या मूर्तिर् इत्य् आख्याऽप्य् उक्ता \। तथा च श्रद्धाद्या
विशदार्थतया विमुच्य सैव निरुक्ता चतुर्थे---मूर्तिः सर्व-गुणोत्पत्तिर्
नर-नारायणाव् ऋषी \[भा।पु। ४.१.५२\] इति \। सर्व-गुणस्य भगवत
उत्पत्तिः प्रकाशो यस्याः, सा ताव् असूतेति पूर्वेणान्वयः \।
भगवद्-आख्यायाः सच्-चिद्-आनन्द-मूर्तेः प्रकाश-हेतुत्वात् मूर्तिर् इत्य्
अर्थः \। तथैव तत्-प्रकाश-फलत्व-दर्शनेन च नामैक्येन च
श्रीमद्-आनकदुन्दुभेर् अपि शुद्ध-सत्त्वाविर्भावत्वं ज्ञेयम् \। तच् चोक्तं
नवमे---

> वसुदेवं हरेः स्थानं
>
> वदन्त्य् आनकदुन्दुभिम् \। \[भा।पु। ९.२४.३०\] इति \।

अन्यथा हरेः स्थानम् इति विशेषणस्याकिञ्चित्करत्वं स्याद् इति \। तद् एवं
ह्लादिन्य्-आद्य्-एकतमांश-विशेष-प्रधानेन विशुद्ध-सत्त्वेन यथायथं
श्री-प्रभृतीनाम् अपि प्रादुर्भावो विवेक्तव्यः \। तत्र च तासां भगवति
सम्पद्-रूपत्वं तद्-अनुग्राह्ये सम्पत्-सम्पादक-रूपत्वं
सम्पद्-अंश-रूपत्वं चेत्य्-आदि-त्रिरूपत्वं ज्ञेयम् \। तत्र तासां
केवल-शक्ति-मात्रत्वेनामूर्तानां भगवद्-विग्रहाद्यैकात्म्येन स्थितिस्
तद्-अधिष्ठात्री-रूपत्वेन मूर्तीनां तु तत्-तद्-आवरणतयेति द्विरूपत्वम्
अपि ज्ञेयम् इति दिक् \।\।२३\।\। \[भगवत्-सन्दर्भ ११७\]

---------------------------------------------------------------------------------------------------------------------

**विश्वनाथः-** त्वया तदानीं कथं समाधिः कृत इति तु
नोपालम्भनीयम् एव यतो भगवत्-समाधिर् न मद्-अधीनः \। किन्तु
तद्-अधीन एवाहम् अतो भगवत्-स्फूर्तेर् मम नैव समय-नियम इत्य्
आह---**सत्त्वम्** इति \। **विशुद्धं सत्त्वम्** अप्राकृतम् अन्तः-करणं
**वसुदेव-शब्दितं** वसुदेव-शब्देनोक्तं भवति \। यद् वा, विशुद्धं
चिच्-छक्ति-वृत्ति-मयम् अप्राकृतं सत्त्वम् एव वसुदेवो भगवज्-जनक
उच्यते \। कुतः ? **यद्** यस्माद् **तत्र अपावृतो** विगतावरणः **पुमान्
ईयते** प्रकाशते, स च वासुदेव एव \। वसुदेवे भवति आविर्भवतीति
तच्-छब्दस्यार्थः \। विशुद्धेऽन्तः-करणे च तस्याव्रिभावो दृश्यते \।
अतो विशुद्धस्यान्तःकरणस्य मदीयस्य वसुदेवेति नामेत्य् अवगतम् \।
ततश् च वसत्य् अस्मिन् परमेश्वर इति वसुश् चाप्राकृतत्वाद् देवश् चेति
वसुदेव इति तद्-व्युत्पत्तिश् च गम्यते \। अतस् **तस्मिन्**
सत्त्वेऽन्तःकरणे **भगवान् अधोक्षजः** प्राकृतेन्द्रियागोचरः स्फुरन्
**नमसा** नमस्कारोपलक्षितया बहुविध-सपर्यया **अनुविधीयते**
परिचर्यते, विशेषेण धीयते धार्यते इति वा \। \"मनसा\" इति पाठे
मनसैव सेव्यते \। अतस् तदानीं मया सेव्यमाना भगवान् आसीद् इति \।
अतस् तत्-परिचर्यायाम् अवकाशाभावाद् एव न मे बहिर्-अनुसन्धानम् अभूद्
अतः कथय को मे दोषः ? इति भावः \।\।२३\।\।

**\॥।**

**\।\। ४.३.२४ \।\।**

**तत् ते निरीक्ष्यो न पितापि देह-कृद्**

**दक्षो मम द्विट् तद्-अनुव्रताश् च ये \।**

**यो विश्वसृग्-यज्ञ-गतं वरोरु माम्**

**अनागसं दुर्वचसाकरोत् तिरः \।\।**

**श्रीधर-स्वामी (भावार्थ-दीपिका) : तत्** तस्मात् त्वया **न निर्क्ष्यः**
\। **देह-कृद्** अपीति पोषकत्वादिभिर् औपचारिक-पितृत्व-व्यावृत्त्य्-अर्थम्
\। **द्विट्** शत्रुः \। तद् एवाह---हे **वरोरु**, यो दक्षो विश्व-सृजां
यज्ञ-गतं मां निरपराधं **तिरोऽकरोत्** तिरस्कृतवान् \।\।२४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यतो मम द्विट् स तस्माद्
इत्य् अर्थः **\।** आदिनाध्यापकादि-ग्रहः **\।** औपचारिक-पितृत्वं
गौण-पितृत्वम् **\।**

> अन्न-दाता भय-त्राता यश् च विद्यां प्रयच्छति **\।**
>
> जनको ह्य् उपनेता च पञ्चैते पितरः स्मृताः \।\। इति स्मृतेः **\।**

उपकर्ता पितृ-समः इति न्यायेन जनकेतराणाम् अपि पितृत्वम् अस्ति मुख्यं
तज्-जनकस्यैवेति तत्त्वम् **\।** **वरोरु** इति **\।**
गुप्ताङ्ग-निरीक्षको हि पितृतो\ऽपि प्रियो\ऽस्ति स्त्रीणाम् अतो मां विहाय मा
गच्छ मद्-आज्ञा-पालनम् एव त्वद्-धर्म इति सम्बुद्ध्य्-अभिप्रायः **\।**
श्लेषेण देहं कृन्ततीति देह-कृत् कृती छेदने **\।** देह-पातो भावी
सूचितः **\।\।**२४**\।\।**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तत् त इत्य् अत्र त्वयेति चित्सुखः
\।\।२४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : तत्** तस्माद् इति यदि त्वं
पतिव्रता भवसीति भावः \। **देह-कृद्** अपि पितेति पोषकादि-रूपस् तु
पिता किम् उतेति भावह् \। श्लेषेण देहं कृन्ततीति भावी देह-पातश् च
सूचितः \। **मां तिरोऽकरोत्** तिरश्चकार \।\।२४\।\।

**\॥।**

**\।\। ४.३.२५ \।\।**

**यदि व्रजिष्यस्य् अतिहाय मद्-वचो**

**भद्रं भवत्या न ततो भविष्यति \।**

**सम्भावितस्य स्व-जनात् पराभवो**

**यदा स सद्यो मरणाय कल्पते \।\।**

**श्रीधर-स्वामी (भावार्थ-दीपिका) :** विपक्षे दोषम् आह--- **यदि**
इति \। **मद्-वचोऽतिहाय** अतिक्रम्य \। यतः **संभावितस्य**
सु-प्रतिष्ठितस्य यदा **पराभवो** भवति, तदा स पराभवस् तस्य
**मरणाय कल्पते** \।\।२५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *विपक्षे*
मद्-आज्ञा-त्याग-रूपे **\।** **ततस्** तत्र गमनात् **\।** **भवत्यास्**
तव **कल्पते** समर्थो भवति **स्वजन-पराभूतो** मरणम् एव
श्रेष्ठं मनुते स्वस्य पराभवितुश् च **\।** श्री-गीतोपनिषद्-आचार्येण
स्वान्ते वासिने\ऽर्जुनाय तु मरणतो\ऽप्य् अधिकः संभावितस्य चाकीर्तिर्
मरणाद् अतिरिच्यते \[गीता २.३२\] इति प्रतिपादितः **\।** अकीर्तेः
पराभव-जन्यत्वेन कार्य-कारणयोर् अभेद एवेति **\।\।**२५**\।\।**

इति श्रीमद्-भागवत-भावार्थ-दीपिका-प्रकाशे चतुर्थ-स्कन्धे
तृतीयो\ऽध्यायः **\।\।**३**\।\।**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** विपक्षे दोषम्
आह---**यदि** इति \। **अपहाय** अतिक्रम्य \। **सम्भावितस्य**
सुप्रतिष्ठितस्य **यदा पराभवो** भवति, तदा स पराभवः तस्य
**मरणाय कल्पते** \।\।२५\।\।

इति सारार्थ-दर्शिन्यां हर्षिण्यां भक्त-चेतसाम् \।

चतुर्थस्य तृतीयोऽयं सङ्गतः सङ्गतः सताम् \।\।\*\।\।

**\॥।**

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं
संहितायां वैयासिक्यां चतुर्थ-स्कन्धे श्री-विदुर-मैत्रेय-संवादे

उमा-रुद्र-संवादो नाम

तृतीयोऽध्यायः \।

\।\। ४.३ \।\।

**\॥।**

## 

**(४.४)**

**चतुर्थोऽध्यायः**

<details><summary>विषयः</summary>

सत्याः स्वेच्छयैव यज्ञे गमनं तत्र पत्य्-अवमान-दर्शनात् पितरं निर्भर्त्स्य योगेन देह-त्यागश् च \।
</details>

**\।\। ४.४.१ \।\।**

**मैत्रेय उवाच---**

**एतावद् उक्त्वा विरराम शङ्करः**

**पत्न्य्-अङ्ग-नाशं ह्य् उभयत्र चिन्तयन् \।**

**सुहृद्-दिदृक्षुः परिशङ्किता भवान्**

**निष्क्रामती निर्विशती द्विधास सा \।\।**

**श्रीधर-स्वामी (भावार्थ-दीपिका) :**

चतुर्थे तु पतिं हित्वा गता पित्रावमानिता \।

रुषा निर्भर्त्स्य तं यज्ञे जहौ देहम् इतीर्यते \।\।

**उभयत्र** अनुज्ञाने बलान् निवारणे च \। सुहृद्-दिदृक्षुर् निष्क्रामन्ती
भवात् परिशङ्किता पुनर् निर्विशन्ती च तदा सा सती द्विधा आस बभूव
\। न गता न च स्थिता आन्दोलावद् गतिर् अभवत् \।\।१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तं दक्षम् (१) \। द्विधा
द्विचित्ता \।\।१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** परिशङ्किनीति चित्सुखः \।\।१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

अदत्ताज्ञं पतिं त्यक्त्वा गता पित्राप्य् अनाद्रिता \।

सती चतुर्थे कोपेन तं विगर्ह्य तनुं जहौ \।\।ओ\।\।

**उभयत्र** अनुज्ञायां बलान् निवारणे च सुहृद्-दिदृक्षुः सा बलान्
निष्क्रामन्ती आस \। भवात् परिशङ्किता च पुनर् विशति चेति द्विधा सैका
सती द्विविधा अभूत् \। औत्सुक्य-शङ्कयोर् द्वयोः सङ्ग्रामे तुल्य-बलत्वाद्
इति भावः \।\।१\।\।

**\॥।**

**\।\। ४.४.२ \।\।**

**सुहृद्-दिदृक्षा-प्रतिघात-दुर्मनाः**

**स्नेहाद् रुदत्य् अश्रु-कलातिविह्वला \।**

**भवं भवान्य् अप्रतिपूरुषं रुषा**

**प्रधक्ष्यतीवैक्षत जात-वेपथुः \।\।**

**श्रीधर-स्वामी (भावार्थ-दीपिका) :** सुहृदां दिदृक्षायाः प्रतिघातेन
दुर्मनाः \। अश्रूणां कलाभिर् लेशैर् अतिविह्वला व्याकुला \। अप्रति-पूरुषं
स्व-समान-पुरुषान्तर-रहितम् \। प्रधक्ष्यतीव भस्मीकरिष्यतीव रुषा
जातो वेपथुः कम्पो यस्याः \।\।२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्रधक्ष्यतीवात्मानम् इति
शेषः \। भाविसूचनम् \। रोदनम् इह शिवानुज्ञार्थम् अपि ज्ञेयम् \।\।२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** प्रधक्ष्यतीव भस्मीकरिष्यतीव
\। आत्मानम् इति शेषः \। विबोद्धुम् अर्हतीतिवद् दाह-गोचरीभविष्यतीवेति
वा \।\।२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अश्रूणि कलयतीति सा \।
न विद्यते प्रतिपुरुषस् तुल्यो यस्य तं भवम् \। मां गन्तुं नानुजानीते
इति प्रधक्ष्यतीव कटाक्षैर् भस्मीकरिष्यतीव ऐक्षत \।\।२\।\।

**\॥।**

**\।\। ४.४.३ \।\।**

**ततो विनिःश्वस्य सती विहाय तं**

**शोकेन रोषेण च दूयता हृदा \।**

**पित्रोर् अगात् स्त्रैण-विमूढ-धीर् गृहान्**

**प्रेम्णात्मनो योऽर्धम् अदात् सतां प्रियः \।\।**

**श्रीधर-स्वामी (भावार्थ-दीपिका) :** ततस् तं विहाय पित्रोर् गृहान्
अगात् \। कथं-भूतम् ? यः प्रीत्या तस्यै आत्मनो देहस्यार्धम् अदात् \।
त्यागे हेतुः, स्त्रैणं स्त्री-स्वभावस् तेन विमूढा धीर् यस्याः \।\।३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** रोदने\ऽप्य् अननुज्ञाता
स्त्रीस्वभावायत्ता जगामैवेत्याह---स्त्रैण्यम् इति \। स्त्रैणशब्दात्स्वार्थे
ष्यञ् \।\।३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तत इति \। स्त्रैण्येति मायापि सा
भगवन्-मायया मोहिताभूद् इति भावः \। स्त्रैणेति सम्बन्धोक्तिः
\।\।३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ततश् चौत्सुक्य-शङ्कयोर्
द्वयोर् आयत्य् आमौत्सुक्यस्य प्राबल्ये शङ्कायाः पराभवे च तं भवं
विहाय दूयता उपतप्यमानेन पित्रोर् गृहान् अगात् \। कथम्-भूतम् ? यः
प्रेम्णा आत्मनो देहस्यार्ध-मदात् तम् \। त्यागे हेतुः---स्त्रैण्यं
स्त्री-स्वभावस् तेन मूढा धीर् यस्यां सा \।\।३\।\।

**\॥।**

**\।\। ४.४.४ \।\।**

**ताम् अन्वगच्छन् द्रुत-विक्रमां सतीम्**

**एकां त्रि-नेत्रानुचराः सहस्रशः \।**

**स-पार्षद-यक्षा मणिमन्-मदादयः**

**पुरो-वृषेन्द्रास् तरसा गत-व्यथाः \।\।**

**श्रीधर-स्वामी (भावार्थ-दीपिका) : द्रुत-विक्रमां** शीघ्रं गच्छतीम्
\। **सह पार्षदैर्** यक्षैश् च वर्तमानाः \। **मणिमान् मदश्** च
**आदिर्** येषां, ते \। **पुरः** पुरतो **वृषेन्द्रो** येषां ते \।
**गत-व्यथा** निरामयाः \। रुद्रातिक्रमेण तस्यागमनाद् आगत-व्यथा
इति वा \।\।४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** निर्भयत्वं हि राज्ञो विना
न घटत इति चेद् आह---**आगत-** इति \।\।४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्**।***

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : द्रुत-विक्रमां**
निवारयिष्यतीति शङ्कया पद्भ्याम् एव द्रुतं गच्छन्तीं पार्षदैर् यक्षैश्
च सह वर्तमानाः \। अहो एकाकिन्य् एवास्माकम् अभीष्ट-देवी चलतीत्य् आगता
व्यथा येषां ते रुद्रानुचरा इति रुद्रस्यैवाभिप्रायम् अवगम्येति भावः
\।\।४\।\।

**\॥।**

**\।\। ४.४.५ \।\।**

**तां सारिका-कन्दुक-दर्पणाम्बुज-**

**श्वेतातपत्र-व्यजन-स्रग्-आदिभिः \।**

**गीतायनैर् दुन्दुभि-शङ्ख-वेणुभिर्**

**वृषेन्द्रम् आरो\ऽप्य् अ विटङ्किता ययुः \।\।**

**श्रीधर-स्वामी (भावार्थ-दीपिका) :** तां वृषेन्द्रम् आरो\ऽप्य् अ
सारिकादिभिः क्रीडोपकरणैः श्वेतातपत्रादिभिश् च महा-राज-विभूतिभिः
सह विटङ्किताः शोभिताः ययुः \। सारिका पठन-निरूपिता पक्षिणी \।
गीतायनैर् गीताश्रयैः \।\।५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** वृषेंद्रो नन्दी पठने
निरूपिता स्थापिता श्यामवर्णा शुकी \। मण्डुकेति पाठे मण्डुकं
जलक्रीडावाद्यं, विटङ्कः शुष्कपर्वते शोभायां धूर्तपूरुषे इति स्वामी
\।\।५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** सारिकाम् इति चित्सुख-पाठान्तरम्
\। गच्छन्तीम् इत्य् अर्थः \। अम्बुजेति चित्सुखः \।\।५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सारिकेत्य् आदिभिः
खेलनोपकरणैस् तस्याः खेलन-व्यसनित्वं गीतायनैर् दुन्दुभ्य्-आदिभिर्
गायनी-लासिक्यादिभिश् च तस्या गान-व्यसनित्वम् अवधार्येति भावः \।
श्वेतातपत्रादिभिर् महाराज-विभूतिभिः सह विटङ्किताः शोभिता वा ययुः
\।\।५\।\।

**\॥।**

**\।\। ४.४.६ \।\।**

**आब्रह्म-घोषोर्जित-यज्ञ-वैशसं**

**विप्रर्षि-जुष्टं विबुधैश् च सर्वशः \।**

**मृद्-दार्व्-अयः-काञ्चन-दर्भ-चर्मभिर्**

**निसृष्ट-भाण्डं यजनं समाविशत् \।\।**

**श्रीधर-स्वामी (भावार्थ-दीपिका) :** आसमन्ताद्यो वेद-घोषस्
तेनोर्जितं शोभमानं यक्ष-संबन्धि पशु-विशसनं यस्मिन् \। यद् वा,
तेनोर्जितम् अतिशयितं यज्ञ-वैशसं परस्परं स्पर्धा यस्मिन् \। तद्
यजनं यज्ञ-स्थानं समाविशद् देवी \। विबुधैश् च जुष्ट \। मृदादिभिर्
निसृष्टानि निर्मितानि भाण्डानि पात्राणि यस्मिन् \।\।६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पशुविशसनस्य
शोभमानत्वं तु न सङ्गच्छत इति चेत्तत्राह---यद्वेति \। परस्परं
शास्त्रविचारस्पर्द्धोन्योन्यजिगीषयैव जुष्टम् इति \। विप्रं
कीर्णजटाच्छन्नं रौरवेणाजिनेन च इतिवत् \।\।६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्**।***

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यजनं यज्ञ-स्थानं
कीदृशम् ? आसमन्ताद् यो वेद-घोषस् तेनोज्जितं शोभितं
यज्ञ-सम्बन्धि-पशु-विशसनं यत्र तत् \। यद् वा, यज्ञे विदुषां
शास्त्र-विचार-स्पर्धया परस्पर-परा-बुभूषैव वैशसं विबुधैश् च
जुष्टं मृदादिभिर् निसृष्टानि निर्मितानि भाण्डानि यत्र तत् \।\।६\।\।

**\॥।**

**\।\। ४.४.७ \।\।**

**ताम् आगतां तत्र न कश्चनाद्रियद्**

**विमानितां यज्ञ-कृतो भयाज् जनः \।**

**ऋते स्वसॄर् वै जननीं च सादराः**

**प्रेमाश्रु-कण्ठ्यः परिषस्वजुर् मुदा \।\।**

**श्रीधर-स्वामी (भावार्थ-दीपिका) :** कश्चन नाद्रियत् नादृतवान् \।
यज्ञ-कृतो दक्षाद् यद् भयं तस्मात् \। तत्र हेतुः, तेन विमानिताम् \।
स्वसॄर् जननीं च ऋते विना \। तास् तु सादराः परिषस्वजुर् आलिङ्गितवत्यः
\। प्रेमाश्रुभिर् निरुद्धः कण्ठो यासाम् \।\।७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तां सतीम् \।\।७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** विमानिन इति चित्सुखः \। प्रेम्णेति
सम्बन्धोक्तिः \।\।७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स्वस्रॄर् जननीं च ऋते
विना तां तत्र कश्चनापि नाद्रियत् \। तत्र हेतुः---यज्ञकृतो दक्षाद् यद्
भयं तस्मात् \। ततश् च विमानितां तैर् अनादृताम् अपि तां स्वसॄर्
जनन्यः सादराः दक्षाद् अबिभ्यतः परिषस्वजुः \।\।७\।\।

**\॥।**

**\।\। ४.४.८ \।\।**

**सौदर्य-सम्प्रश्न-समर्थ-वार्तया**

**मात्रा च मातृ-ष्वसृभिश् च सादरम् \।**

**दत्तां सपर्यां वरम् आसनं च सा**

**नादत्त पित्राप्रतिनन्दिता सती \।\।**

**श्रीधर-स्वामी (भावार्थ-दीपिका) : अप्रतिनन्दित्**आऽनादृता सती **न**
आदत्त गृहीतवती \। कथम् ? सौदर्येण सोदरत्वेन भगिनीनां यः
संप्रश्नस् तत्र समर्था योग्या या वार्ता तया सह \। तां च नादत्त
नाशृणोद् इत्य् अर्थः \।\।८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्**।***

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सौदर्याणां
भगिनी-गणानां सम्प्रश्नैः कुशल-प्रश्नैः समर्था योग्या या वार्ता तया
सह दत्तां सपर्यां नादत्त न गृहीतवती \। कुशल-प्रश्ने न
प्रत्युवाच---आसनादिकं च न पस्पर्शेत्य् अर्थः \। तत्र हेतुर्
अप्रतिनन्दित् अनादृता \।\।८\।\।

**\॥।**

**\।\। ४.४.९ \।\।**

**अरुद्र-भागं तम् अवेक्ष्य चाध्वरं**

**पित्रा च देवे कृत-हेलनं विभौ \।**

**अनादृता यज्ञ-सदस्य् अधीश्वरी**

**चुकोप लोकान् इव धक्ष्यती रुषा \।\।**

**श्रीधर-स्वामी (भावार्थ-दीपिका) :** न विद्यते रुद्रस्य भागो
यस्मिंस् तम् \। देवे रुद्रे कृतं हेलनम् अवज्ञाम् आह्नानाद्य् अकरणात्
\।\।९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्**।***

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** आहूति-मन्त्रान् शृण्वती
रुद्र-भाग-हीनम् अध्वरम् अवेक्ष्य देवे श्री-रुद्रे स्वस्यावहेलनात्
कृत-हेलनं ज्ञात्वा चुकोप \।\।९\।\।

**\॥।**

**\।\। ४.४.१० \।\।**

**जगर्ह सामर्ष-विपन्नया गिरा**

**शिव-द्विषं धूम-पथ-श्रम-स्मयम् \।**

**स्व-तेजसा भूत-गणान् समुत्थितान्**

**निगृह्य देवी जगतोऽभिशृण्वतः**

**श्रीधर-स्वामी (भावार्थ-दीपिका) :** जगर्ह निन्दितवती \। अमर्षेण
कोपेन विपन्नाऽव्यक्ता तथा \। शिवं द्वेष्टीति शिव-द्विट् तम् \।
धूम-पथः कर्म-मार्गस् तत्र श्रमोऽभ्यासस् तेन स्मयो गर्वो यस्य \।
दक्ष-वधाय समुत्थितान् स्वाज्ञया निगृह्य निवार्य \।\।१०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र यज्ञे संप्रश्नः
कुशलप्रश्नः \। तां सपर्याम् \। इत्य् अर्थ इति \। कुशले पृष्टे न
प्रत्युवाचासनं च न पस्पर्शेति भावः \।\।८-१०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्**।***

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अमर्षेण कोपेन विपन्नया
स-गद्गदया धूम-पथे कर्म-मार्गे श्रमेणाभ्यासेन स्मयो गर्वो यस्य
तम् \। दक्ष-वधाय समुत्थितान् स्वाज्ञया निगृह्य निवार्य \।\।१०\।\।

**\॥।**

**\।\। ४.४.११ \।\।**

**देव्य् उवाच---**

**न यस्य लोकेऽस्त्य् अतिशायनः प्रियस्**

**तथाप्रियो देह-भृतां प्रियात्मनः \।**

**तस्मिन् समस्तात्मनि मुक्त-वैरके**

**ऋते भवन्तं कतमः प्रतीपयेत् \।\।**

**श्रीधर-स्वामी (भावार्थ-दीपिका) :** निन्दाम् एवाह---न यस्येति
त्रयोदशभिः \। मुक्त-वैरके त्यक्त-विरोधे तस्मिन् शिवे भवन्तम् ऋते
विना कतमः प्रतीपयेत् प्रतिकूलम् आचरेत् \। वैराभावे हेतवः, यस्य
लोके अतिशायनोऽतिशयितो नास्ति \। तथा प्रियश् चाप्रियश् च नास्ति \।
समास-पाठेऽतिशयेन प्रियो नास्ति \। देह-भृतां प्रियोऽयम् आत्मा तस्य \।
समस्तस्यात्मनि कारण-भूते समस्त-रूप इति वा \।\।११\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अतिशयितो\ऽधिको नास्ति
ईश्वरत्वात् \। प्रियश्चाप्रियश् च नास्ति आत्मारामत्वात् \। अतिशायनश् च
प्रियश्चेतीतरेतरयोगे\ऽपि सर्वो द्वन्द्वो विभाषयैकवद्भवति
इत्येकत्वं पुंस्त्वं त्वार्षम् \। अथ च देहधारिणां प्रियात्मनः
प्रियात्म-स्वरूपस्य तस्मिन्समस्तात्मनि सर्वजगत्कारणे भवन्तं विनेति
भवानेव प्रतीपयेत् प्रतिकूलं कुर्यात् \। यद् वा, ऋते सत्य-रूपे \।
तस्मिन्मुक्तवैरके सति भवन्तं कः प्रतीपयेत्समुचिताचरणेन
प्रतिकूलं कुर्यात् \। एते याज्ञिकसदस्यादयस्तु त्वद्-अन्नैः कुक्षिंभरा
एव \। किं तु स रुद्र एव वा तदीयो वा कश्चिद् एव प्रतीपयेद् इति भावः
\।\।११\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** प्रतीयत इति चित्सुखः \।\।११\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** गर्हाम्
एवाह---त्रयोदशभिः \। न यस्येति अतिशायनः यस्माद् अधिको नास्ति
ईश्वरत्वात् \। प्रियश् चाप्रियश् च नास्त्य् आत्मारामत्वात् \। निर्विसर्ग-पाठे
अतिशायनश् च प्रियश् चेतीतरेतर-योगेऽपि सर्वो द्वन्द्वो विभाषयैकवद्
भवतीत्य् एकत्वम् \। ऊ-कारोऽच ह्रस्व-दीर्घ-प्लुत इतिवत् \। अथ च
देह-धारिणां प्रियात्मनः प्रियात्म-स्वरूपस्य तस्मिन् समस्तात्मनि
सर्व-जगत्-कारणे भवन्तं विनेति भवान् एव प्रतीपयेत् प्रतीपं
प्रतिकूलं कुर्यात् \। यद् वा, ऋते, सत्य-रूपे तस्मिन् मुक्त-वैरके सति
भगवन्तं कः प्रतीपयेत् समुचिताचरणेन प्रतिकूलं कुर्यात् ? एते
याज्ञिक-सदस्यादयस् तु त्वद्-दत्तैर् अन्नैः कुक्षिम्भरा एव, किन्तु स
रुद्र एव वा तदीयो वा कश्चिद् एव प्रतीपयेद् इति भावः \।\।११\।\।

**\॥।**

**\।\। ४.४.१२ \।\।**

**दोषान् परेषां हि गुणेषु साधवो**

**गृह्णन्ति केचिन् न भवादृशो द्विज \।**

**गुणांश् च फल्गून् बहुली-करिष्णवो**

**महत्तमास् तेष्व् अविदद् भवान् अघम् \।\।**

**श्रीधर-स्वामी (भावार्थ-दीपिका) :** तस्य च प्रतिकूल-करणं
द्वेधा \। महत्तम-द्रोहेण, साक्षात् तद्-द्रोहेण च \। तत्र पुरुषाणां
चातुर्विध्यं वदन्ती महत्तम-द्रोहम् आह---दोषान् इति द्वाभ्याम् \। हे
द्विजेत्य् अधिक्षेपः \। भवादृशास् त्वद्-विधा असूयकाः परेषां गुणेषु
दोषान् एव गृह्णन्ति, न तु गुणान् \। केचिन् मध्यस्था गुणेषु दोषान् न
गृह्णन्ति, किन्तु यथा-स्थितान् गुण-दोषान् विवेकेन गृह्णन्ति, ते तु
महान्त उच्यन्ते \। साधवस् तु केवलं गुणान् एव गृह्णन्ति, न दोषान्, ते
तु महत्तरा उच्यन्ते \। महत्तमास् तु दोषान् न गृह्णन्त्य् एव, ते च
प्रत्युत फल्गूंस् तुच्छान् अपि गुणान् बहुलीकुर्वन्तीति करिष्णवो भवन्ति
\। तेषु भवान् अघम् अविदत् विदितवान् कल्पितवान् इत्य् अर्थः \। तच् च,
ब्रह्मिष्ठान् अभिभूय \[भा।पु। ४.३.३\] इत्य् अनेन सूचितम् \।\।१२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तस्य रुद्रस्य \। तत्र
यज्ञे \। इत्य् अर्थ इति \। अनेकार्थत्वात्कल्पनार्थो\ऽपि विदेर्युक्त इति
भावः \। तच्चाघकल्पनम् \। अत्र विश्वनाथः---असाधोस्तव सभायामेते
खल्वसाधव एवेति वक्तुं साधूनसाधूंश् च लक्षयति-दोषानिति \।
परेषां दोषानपि गुणेषु प्रकारविशेषेण गुणान्तःपातितयैव ये गृह्णन्ति
यथा कठोरभाषित्वं यदस्य दोषस्तदपि हितकारित्वादयं
रोगनिवर्त्तको निम्बरस इव गुण एवेत्येवं ते साधवो महान्त एव
केचिद्भवन्ति \। हे द्विजेति \। तत्र न भवादृशास्तु गुणानपि
दोषान्तःपातितयैव गृह्णन्ति \। यथास्य यत्परोपकारित्वं तत्
परद्रव्यजिघृक्षयैवेति दोष एवायमित्य् एवं ते खल्वसाधव एव \। ये
तु दोषानपश्यन्तो गुणानेव गृह्णन्ति यथा वणिगयमातिथेयो निस्तीर्ण इत्य्
एवं ते महत्तराः \। ये गुणानेव गृह्णन्ति न तु दोषान् त्यक्तपरिग्रहः
भिक्षुरयमुदरपूरमन्नमात्रं यथा तथा गृह्णाति न तु दरिद्रो
बह्वाशीत्येवं ते साधवः \। तथा ये दोषानेव गृह्णन्ति न तु गुणान्
यथा भिक्षुरयमुदरपूरण सिद्धान्नं यदत्ति तदयं कामी भ्रष्टो
मन्तव्य इत्य् एवं ते\ऽसाधवः \। ये तु फल्गूंस्तुच्छानपि
गुणान्बहुलीकरिष्णवो बहुलीकरणशीलाः किमुताफल्गून्, दोषांस्तु नैव
पश्यन्ति यथा शीतार्तत्वाद् एव मदीयवस्त्रमपहरन्नपि
शस्त्रपाणित्वे\ऽपि दयालुत्वाद् एव न हिनस्ति तदयं धन्य इत्य् एवं ते
महत्तमास्तथैव ये तुच्छानपि दोषान्बहुलीकरिष्णवो गुणान्नेव गृह्णन्ति
यथा विरक्तो\ऽयं वनमपहाय यद्गृहस्थगृहेषु तत्प्रचुरधनं
चोरयितुकाम इत्य् एवं ते\ऽसाधुतमाः \। ये तु गुणाभावे\ऽपि परेषां
गुणानेव पश्यन्ति यथा जगत्यस्मिन्के\ऽपि दुष्टा न सन्ति सर्व एव
साधव इति \। साधूनां द्वैविध्ये\ऽप्य् उक्तेन तमप्प्रत्ययेन
युक्तिसंभवेन च महतां चातुर्विध्यमायातं तथैव तमप्तारतम्येन
न भवादृशा इति \। अविदद्भवानघमित्याभ्यामसाधूनाम् अपि
द्वैविध्ये\ऽपि युक्त्या चातुर्विध्यं
शुद्धसत्त्व-रूपकल्याणगुणमयभक्तियोगतारतम्येन \। पुनर् अप्येवं
साधूनामपराधतारतम्येनासाधूनां चातुर्विध्यं ज्ञेयम् \। एवं च
देहभृतां प्रियात्मनः \। तस्मिन्समस्तात्मनि मुक्तवैरके श्रीरुद्रस्य
सर्वत्रापि प्रीतिमत्त्वेन सर्वत्रादोषदृष्टित्वाच्चातिमहत्तमत्वं
तेष्वविदद्भवानघमित्यनेन तस्मिञ्छ्रीरुद्रे दोषमात्रदर्शनात् \। तस्य
च सर्वात्मत्वात्सर्वजगत्येव दोषदृष्टिप्राप्त्या चोदिते परमेष्ठिना
इत्यनेन ब्रह्मण्यपि दोषदृष्ट्या ब्रह्मिष्टानभिभूयेति महत्स्वपराधेन
च दक्षस्यात्यसत्तमत्वं ध्वनितम् \।\।१२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** केचिद् असाधारणाः साधवो गुणेष्व्
एव दोषान् न गृह्णन्ति, प्रकार-विशेषेण गुणान्तः-पातितयैव मन्यते \।
अतः साधारणास् तु ते गुणान् दोषांश् च यथावद् एव मन्यन्त इत्य् अर्थः
\। तद् एवं साधवो महान्तः, तेष्व् असाधारणास् तु महत्तराः \।
महत्तमाः पुनस् तुच्छान् अपि गुणान् बहुलीकरिष्णवो भवन्ति \।
स्वभावत एव प्रचुरतया मन्यन्ते \। च-काराद् दोषान् अपि गुणान् मन्यन्त
एवेत्य् अर्थः \। भवादृशास् तु तथा तथा न, किन्तु
तत्-तद्-विपरीत-भावाः \। गुण-दोषयोर् यथावद् अमननात्, गुणानां
दोषतया ग्रहणात्, तुच्छस्यापि दोषस्य प्राचुर्य-मननात् पूर्वस्माच् च \।
अतस् ते क्रमेणासतोऽसत्तरा असत्तमाश् च ज्ञेयाः \। अत्रासत्तमेषु गुणानां
दोषतया ग्रहणम् अपि वर्तत इति पूर्वस्माच् चेति युक्तम् \। त एते
भवादृशा भवद्-उपमेयाः साधारण-गुणि-जन-विरोधित्वात् \। भवांस् तु
महत्तमेष्व् अपि तथा-मननात् सर्वाधम एव, किम् उत
साक्षाच्-छ्री-शिवेऽपीत्य् अर्थः \।\।१२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** असाधोस् तव सभायाम् एते
खल्व् असाधव एवेति वक्तुं साधून् असाधुंश् च लक्षयति---दोषान् इति \।
परेषां दोषान् अपि गुणेषु प्रकार-विशेषेण गुणान्तः-पातितयैव ये
गृह्णन्ति, यथा "कठोर-भाषित्वं यद् अप्य् अस्य दोषः, तद् अपि
हित-कारित्वाद् अयं रोग-निवर्तको निम्ब-रस इव गुण एव" इत्य् एवं ते
साधवो महान्त एव केचिद् भवन्ति \।

हे द्विजेत्य् अधिक्षेपः \। तत्र न भवादृशा इति, **भवादृशास्** तु गुणान्
अपि दोषान्तः-पातितयैव गृह्णन्ति, यथा "अस्य यत् परोपकारित्वं, तत्
पर-द्रव्य-जिघृक्षयैवेति दोष एवायम्" इत्य् एवं ते खल्व् असाधव एव
\।

ये तु दोषान् अपश्यन्तो गुणान् एव गृह्णन्ति, यथा "वणिग् अयम् आतिथेयो
निस्तीर्णः" इत्य् एवं ते महत्तराः \। ये गुणान् एव गृह्णन्ति, न तु दोषान्
\। "त्यक्त-परिग्रहः भिक्षुर् अयम् उदर-पूरम् अन्न-मात्रं यथा तथा
गृह्णाति, न तु दरिद्रो[^४] बह्वाशी" इत्य् एवम् \।

[^४]: दरिद्रम् इन् तेxत्।


तथैव ये दोषान् एव गृह्णन्ति, न तु गुणान्, यथा "भिक्षुर् अयम्
उदर-पूरं स्निग्धान्नं यद् अत्ति, तद् अयं कामी भ्रष्टो मन्तव्यः" इत्य्
एवं ते असाधुतराः \।

ये तु फल्गूंस् तुच्छान् अपि गुणान् बहुली-करिष्णवो बहुली-करण-शीलाः,
किम् उत फल्गून् दोषांस् तु नैव पश्यन्ति, यथा "शीतार्तत्वाद् एव
मदीय-वस्त्रम् अपहरन्न् अपि, शस्त्र-पाणित्वेऽपि दयालुत्वाद् एव न
हिनस्ति, तद् अयं धन्यः" इत्य् एवं ते महत्तमाः \।

तथैव ये तुच्छान् अपि दोषान् बहुली-करिष्णवो गुणान् नैव गृह्णन्ति,
यथा "विरक्तोऽयं वनम् अपहाय यद् गृहस्थ-गृहेषु वसति, तत्
प्रचुर-धनं चोरयितु-कामः" इत्य् एवं ते असाधुतमाः \।

ये तु गुणाभावेऽपि परेषां गुणान् एव पश्यन्ति, यथा "जगत्य् अस्मिन् केऽपि
दुष्टा न सन्ति, सर्व एव साधवः" इत्य् एवं ते अतिमहत्तमाः \।

तथैव दोषाभावेऽपि परेषां दोषान् एव पश्यन्ति, यथा "जगत्य् अस्मिन्
केऽपि शिष्टा न सन्ति, सर्व एव दुष्टाः" इति ते अत्यसाधुतमाः \।

इत्य् एवं सत्त्व-तारतम्येन साधव इति साधूनां द्वैविध्येऽप्य् उक्तेन
तमप्-प्रत्ययेन युक्त-सम्भवेन च महतां चातुर्विध्यम् आयातम् \।
तथैव तमप्-तारतम्येन **न भवादृशा** इति, **अविदद् भवान् अघम्**
इत्य् आभ्याम् असाधूनाम् अपि द्वैविध्येऽपि युक्त्या चातुर्विध्यं ज्ञेयम् \।
शुद्ध-सत्त्व-स्वरूप-कल्याण-गुणमय-भक्ति-योग-तारतम्येन पुनर् अप्य्
एवं साधुनाम् अपराध-तारतम्येनासाधूनां चतुर्-विध्यं ज्ञेयम् \।

एवं च देह-भृतां प्रियात्मनः, तस्मिन् समस्तात्मनि मुक्त-वैरक
\[भा।पु। ४.४.११\] इत्य् आदिना श्री-रुद्रस्य सर्वत्रापि प्रीतिमत्त्वेन
सर्वत्रादोष-दृष्ट्या च अतिमहत्तमत्वम् \। "तेष्व् अविदद् भवान् अघम्"
इत्य् अनेन तस्मिन् श्री-रुद्रे दोष-मात्र-दर्शनात्, तस्य च सर्वात्मकत्वात्
सर्व-जगत्य् एव दोष-दृष्टि-प्राप्त्या, चोदिते परमेष्ठिना \[भा।पु।
४.२.१६\] इत्य् अनेन ब्रह्मण्य् अपि दोष-दृष्ट्या, ब्रह्मिष्ठान् अभिभूय
\[भा।पु। ४.३.३\] चेति महत्स्व् अप्य् अपराधेन च दक्षस्य
अत्यसत्तमत्वं ध्वनितम् \।\।१२\।\।

**\॥।**

**\।\। ४.४.१३ \।\।**

**नाश्चर्यम् एतद् यद् असत्सु सर्वदा**

**महद्-विनिन्दा कुणपात्म-वादिषु \।**

**सेर्ष्यं महापूरुष-पाद-पांसुभिर्**

**निरस्त-तेजःसु तद् एव शोभनम् \।\।**

**श्रीधर-स्वामी (भावार्थ-दीपिका) :** एतच् च दुर्जनेषु युक्तम् एवेत्य्
आह---नेति \। कुणपं जडं शरीरं तद् एवात्मेति वदन्ति ये तेषु \।
ईर्ष्या अक्षान्तिः \। सेर्ष्यं यथा भवत्य् एवं महतां विनिन्देति यद् एतद्
आश्चर्यं न भवति सेर्ष्यं निरस्तं तेजः प्रभावो येषाम् इति वा \।
यद्यपि महा-पुरुषाः स्व-निन्दां सहन्ते तथापि तत्-पाद-रेणवस्
तद्-असहमानास् तेषां तेजो निरस्यन्ति \। अतोऽशक्तेषु महन्-निन्दनम्
एवोचितम् इत्य् अर्थः \।\।१३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
एतत्पूर्वश्लोकोक्तसेर्ष्यपदस्य महद्विनिन्दनपदेन संबन्धे पुनर्
उक्तिप्रतीत्य् आह---सेव्यं निरस्तम् इति \। अतो दुर्जनत्वात् \। इत्य् अर्थ
इति \। अशक्तास्तत्पदं गन्तुं ततो निन्दां प्रकुर्वते इति भावः
\।\।१३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** एतच् च नाश्चर्यम् \। अनाश्चर्यत्वे
हेतुः---कुणपेति \। एषां शुद्धम् आत्मानं त्यजताम् अशुद्धे तस्मिन्न्
उपादेय-बुद्धीनां किम् आश्चर्यम् इति भावः \। सोपहासम्
आह---तेजोऽन्तर-रहितेषु मृतकेषु भीषणत्वम् इव \। तद् एव
तेजस्त्व-ख्यापनात् शोभनं गौरवापादकं नान्यत् किम् अप्य् अस्तीति तैः
किम् अन्यत् कर्तव्यम् इति भावः \। पाद-पांशु-शब्देनात्र प्रभाव-लेशो
लक्ष्यते \। लक्षणा चेयं तेषाम् अतितुच्छत्व-व्यञ्जनार्था \। सेर्ष्या इति
चित्सुखः \।\।१३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एतच् च त्वादृशेषु
दुर्जनेषु उचितम् एवेत्य् आह---नेति \। कुणपं जडं शरीरं तद् एवात्मेति
वदन्ति ये तेषु असत्सु या सर्वदापि महद्-विनिन्दा एतद् आश्चर्यं न \।
कीदृशेषु ? पांशुभिः कर्तृभिः सेर्ष्यं यथा स्यात् तथा निरस्तं तेजः
प्रभावो येषाम् तेषु \। यद्यपि महान्तः स्व-निन्दां सहन्ते, तथापि
तत्-पाद-रेणवस् तद्-असहमानास् तेषां तेजो निरस्यन्तीत्य् अर्थः \।
अतोऽसत्सु महद्-विनिन्दनम् एव समुचित-फल-दायकत्वात् शोभनम्
\।\।१३\।\।

**\॥।**

**\।\। ४.४.१४ \।\।**

**यद् द्व्य्-अक्षरं नाम गिरेरितं नृणां**

**सकृत् प्रसङ्गाद् अघम् आशु हन्ति तत् \।**

**पवित्र-कीर्तिं तम् अलङ्घ्य-शासनं**

**भवान् अहो द्वेष्टि शिवं शिवेतरः \।\।**

**श्रीधर-स्वामी (भावार्थ-दीपिका) :** तद् एवं महत्तम-द्रोहम् उक्त्वा
तस्मिन्न् एव कृतं द्रोहम् आह---यद् इति द्वाभ्याम् \। यद् यस्य
द्व्य्-अक्षर-मात्रं शिव इति तत् प्रसिद्धं नाम नृणां सर्वेषाम् आश्व् अघं
सर्वं हन्ति \। केवलं गिरैवेरितम् उच्चारितं नतु मनः-पूर्वकम् \।
तत् तु सकृद् अपि प्रसङ्गाद् अपि \। तं शिवं द्वेष्टि \। न लङ्घ्यं
शासनम् आज्ञा यस्य \। अहो शिवेतरोऽमङ्गल-रूपः \।\।१४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तस्मिन्नेव रुद्र एव \।

> शिवेति द्व्यक्षरं नाम यस्य वाचा प्रवर्तते \।
>
> भस्मीभवन्ति तस्याशु महापातककोटयः \।\। इति \।
>
> शिवेति यद्वाचि हि वर्णयुग्मं प्रवर्तते यस्य न तस्य पापम् \।
>
> स्वर्गस्य लाभः सुलभोन्यधर्माः प्रत्यूहवन्तः कलिदोषदृष्टाः \।\।
> इति \।
>
> शिवेति नाम विमलं येनोच्चारितमादरात् \।
>
> तेन भूयो न संसारसागरः समवाप्यते \।\। इति \।

परं ब्रह्मेति विज्ञेयं शिव इत्यक्षरद्वयम् इत्य्-आदिबहुशो नाममाहात्म्ये
तत्तद्ग्रन्थनामपूर्वकमुक्तम् \।\।१४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्**।***

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** न च महत्स्व् अपि मध्ये
श्री-शिव-तुल्यः को\ऽप्य् अन्यो\ऽस्तीत्य् आह---यस्य द्व्य्-अक्षरं शिव इति तत्
प्रसिद्धं नाम केवलं गिरैव ईरितम्, नतु मनसा ध्यातं, तच् च
सकृद् अपि प्रसङ्गाद् अपि पैवित्र-कीर्तिम् इति माधुर्यं अलङ्घ्य-शासनम्
इत्य् ऐश्वर्यम् \। शिवेतरोऽमङ्गलः \।\।१४\।\।

**\॥।**

**\।\। ४.४.१५ \।\।**

**यत्-पाद-पद्मं महतां मनो-\ऽलिभिर्**

**निषेवितं ब्रह्म-रसासवार्थिभिः \।**

**लोकस्य यद् वर्षति चाशिषोऽर्थिनस्**

**तस्मै भवान् द्रुह्यति विश्व-बन्धवे \।\।**

**श्रीधर-स्वामी (भावार्थ-दीपिका) :** पाप-हरत्वम् उक्त्वा
भुक्ति-मुक्ति-प्रदत्वेन शिवं वर्णयन्त्य् आह \। यस्य पाद-पद्मं
मनांस्य् एवालयस् तैः \। ब्रह्म-रसो ब्रह्मानन्दः स एवासवो मकरन्दस्
तद् अर्थिभिः \। यच् चार्थिनः सकामस्य लोकस्य तास् ता आशिषो वर्षति
\।\।१५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यस्य शिवस्य \। महतां
सनकादीनाम् \। यच्च पादपद्मम् \।\।१५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्**।***

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पाप-हरत्वम् उक्तं
मुक्ति-प्रदत्वम् आह---यद् इति \। ब्रह्म-रसो ब्रह्मानन्दः एवासवो
मकरन्दस् तद्-अर्थिभिः \। भोग-प्रदत्वम् आह---लोकस्य इति \।\।१५\।\।

**\॥।**

**\।\। ४.४.१६ \।\।**

**किं वा शिवाख्यम् अशिवं न विदुस् त्वद् अन्ये**

**ब्रह्मादयस् तम् अवकीर्य जटाः श्मशाने \।**

**तन्-माल्य-भस्म-नृकपाल्य् अवसत् पिशाचैर्**

**ये मूर्धभिर् दधति तच्-चरणावसृष्टम् \।\।**

**श्रीधर-स्वामी (भावार्थ-दीपिका) :** यद् उक्तं शिवापदेशो ह्य् अशिव
इति, यच् चोक्तं प्रेतावासेष्व् इत्य्-आदि तद् आक्षिपन्त्य् आह---किं वेति \। यो
जटा अवकीर्य श्मशानेऽवसद् वसति स्म \। तस्य श्मशानस्य माल्यानि
भस्मानि नृ-कपालानि च भूषणत्वेन सन्ति यस्य तम् \। त्वत्तोऽन्ये न
विदुः किम्, विदन्त्य् एवेति चेन् न, तथा सति तेषां तद् दास्यानुपपत्तेर्
इत्य् आह \। तच् चरणाद् अवसृष्टं गलितं निर्माल्यं मूर्धभिर् धारयन्ति
\।\।१६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तथा सति ज्ञानाभावे सति
\। तेषां ब्रह्मादीनाम् \। तस्य शिवस्य दास्यानुपपत्तेः \।\।१६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** किं वेति, वा-शब्दः कटाक्षे \। किं
किम् इति न विदुर् इति हेतु-जिज्ञासया तस्यासूया-मात्रात्मता-ख्यापनाय \।
यदि च किम् इति शिरश्-चालने \। तथापि सोपहासतया वेदनाभाव एव
तात्पर्यम् \। सोपहासत्वेनैव विशुद्धं हेतुम् आह---ये मूर्धेति
\।\।१६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यद् उक्तं शिवापदेशो ह्य्
अशिव इति, यच् चोक्तं प्रेतावासेष्व् इत्य्-आदि तद् आक्षिपन्त्य् आह\। यो जटा
अवकीर्य श्मशानेऽवसद् तस्य श्मशानस्य माल्यानि भस्मानि नृ-कपालानि च
भूषणत्वेन सन्ति यस्य तम्\। त्वत्तोऽन्ये ब्रह्मादयो न विदुः किं
विदन्त्य् एवेति चेन् न \। तथा सति तेषां तद् दास्यानुपपत्तेर् इत्य् आह \।
तच् चरणाद् अवसृष्टं गलितं निर्माल्यं ये मूर्धभिर् धारयन्ति
\।\।१६\।\।

**\॥।**

**\।\। ४.४.१७ \।\।**

**कर्णौ पिधाय निरयाद् यद् अकल्प ईशे**

**धर्मावितर्य् असृणिभिर् नृभिर् अस्यमाने \।**

**छिन्द्यात् प्रसह्य रुशतीम् असतीं प्रभुश् चेज्**

**जिह्वाम् असून् अपि ततो विसृजेत् स धर्मः \।\।**

**श्रीधर-स्वामी (भावार्थ-दीपिका) :** इदानीं देहं त्यक्तुकामा
धर्म-तत्त्वम् आह \। कर्णावाच्छाद्य निर्गच्छेत् \। यद् यदि मर्तुं
मारयितुं वा कल्पो न भवति \। कदा ? धर्मावितरि धर्म-रक्षके ईशे
स्वामिन्य् असृणिभिर् निरङ्कुशैर् नृभिर् अस्यमानेऽधिक्षिप्यमाणे \। प्रभुः
शक्तश् चेत् \। रुशतीम् अकल्याण-वादिनीम् \। प्रसह्य बला इच्छन् द्यात् \।
ततोऽपि स्वयं प्राणान् विसृजेद् इति यत् स धर्मः \।\।१७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मार्गे वाय्वङ्कुशे सृणिः इति
निरुक्तिः \। ततो जिह्वाच्छेदनापेक्षयापि निन्दाश्रवणप्रायश्चित्तं
प्रकुर्वन्स्वयं प्राणान्विसृजेद् इत्य् अर्थः \। यद् वा, ततः
प्रभुत्वाभावे\ऽसूंस्त्यजेद् इत्य् अर्थः \। यद् वा, जिह्वाच्छेदादनन्तरं
यदि स निन्दकः प्राणांस्त्यजेत्तदा
धर्मस्तस्यानन्तनरकभोगप्रशमनात्तद्वधलक्षणो\ऽधर्मो न
भवतीत्य् अर्थः \। अत्रेयं व्यवस्था क्षत्रियस्य दण्डाधिकारात्स एव
तजिह्वां छिन्द्यात्, अपरेषामन्यदण्डे\ऽनधिकृतानां त्रयाणां मध्ये
वैश्य-शूद्रौ तनुत्याग-रूपं स्वदण्डं कुर्याताम् \। ब्राह्मणस्य
शरीरदण्डानौचित्यात्स तु कर्णौ पिधाय विष्णुं स्मरंस्ततो निर्गच्छेद्
इति वक्ष्यत्यपि शिशुपालाख्याने---

> निन्दां भगवतः शृण्वंस्तत्परस्य जनस्य वा \।
>
> ततो नापैति यः सो\ऽपि यात्यधः सुकृताच्च्युतः \।\। इति \।\।१७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** कर्णाव् इति \। अतिसामर्थ्ये
अधिक्षेपक जिह्वा-च्छेद-स्व-प्राण-त्यागौ \। समर्थेन तु निन्दक-जिह्वा
छेत्तव्या \। तत्राप्य् असमर्थेन स्व-प्राण-परित्यागोऽपि कर्तव्य इति \।
ततो न्यूनत्वे---असमर्थेन तच्-छेद-तत्-त्याग-सकर्ण-पिधान-निर्गमा
ज्ञेयाः \। निन्दकान् निन्दन-स्थानाद् अपगमश् चासमर्थस्यैवेति
\।\।१७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु त्वं साधून्
लक्षयन्ती परेषु दोष-दर्शनं निषिद्ध्यसि, अथ च मां विप्रं
प्रजापतित्वेन जगत्-पूज्यं पितरम् अपि निन्दसीति त्वम् अप्य्
असाधुतरैवेति तत्र सम्प्रति निन्दायाः का वार्ता शिव-द्विषं त्वां यद्
अहं न हन्मि एष मे महापराध इत्य् अत्र धर्म-तत्त्वं शृण्व् इत्य्
आह---कर्णाव् इति \। धर्मावितरि धर्म-रक्षके महत्तमे ईशे स्वामिनि
असृणिभिर् निरङ्कुशैर् नृभिर् अस्यमाने अधिक्षिप्यमाणे सति कर्णौ पिधाय
निरयान् निर्गच्छेत् \। यद् यदि अकल्पो हन्तुं मर्तुं वा यदि न समर्थः
स्यात् \। प्रभुश् चेद् यदि च समर्थः स्याद् इत्य् अर्थः, तदा असतां
निन्दकानां रुशतीम् अकल्याण-वादिनीम् जिह्वां प्रसह्य बलाद् एव छिन्द्यात्
\। ततोऽपि निन्दा-श्रवण-प्रायश्चित्तं कुर्वन् स्वयं प्राणान् विसृजेत् \।
यद् वा, जिह्वाच्छेदनाद् यदि स निन्दकः प्राणान् विसृजेत् तदा धर्मः
तस्यानन्त-नरक-भोग-प्रशमनात् तद्-वध-लक्षणो\ऽधर्मो न
भवतीत्य् अर्थः \। तत्रेयं व्यवस्था---क्षत्रियस्य दण्डे\ऽधिकारान् स
एव निन्दक-जिह्वां छिन्द्यात् \। अपरेषाम् अन्य-दण्डे\ऽनधिकृतां त्रयाणां
मध्ये वैश्य-शूद्रौ तनु-त्याग-रूपं स्व-दण्डम् एव कुर्याताम् \।
ब्राह्मणस्य शरीर-दण्डानौचित्यात् स तु कर्णौ पिधाय विष्णुं स्मरन्
निर्गच्छेद् इति \।\।१७\।\।

**\॥।**

**\।\। ४.४.१८ \।\।**

**अतस् तवोत्पन्नम् इदं कलेवरं**

**न धारयिष्ये शिति-कण्ठ-गर्हिणः \।**

**जग्धस्य मोहाद् धि विशुद्धिम् अन्धसो**

**जुगुप्सितस्योद्धरणं प्रचक्षते \।\।**

**श्रीधर-स्वामी (भावार्थ-दीपिका) :** तव त्वत्त उत्पन्नम् \।
शिति-कण्ठो नील-कण्ठस् तन् निन्दकात् \। प्रमादाद् आपन्नस्यापवित्रस्य
त्व्यागं विना न शुद्धिर् इति दृष्टान्तेनाह \। जग्धस्य भक्षितस्यान्न्
अस्योद्धरणं वमनम् एव पुंसो विशुद्धिं प्रचक्षते \।\।१८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : \"**अहं च सर्वैश्वर्यात्
सर्व-सामर्थ्यात् त्वां ब्रह्माण्ड-कोटीर् अपि हन्तुं समर्थापि शिव एव
स्व-भार्या-द्वारा दक्षं जघानेति शिव-यशो-हानि-भीत्या न हन्मि \।
स्व-प्रायश्चित्तं करिष्याम्य् एव पश्य पापिंश् चक्षुर्भ्याम्\" इत्य् आह---अत
इति \।\।१८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यस्माच् छ्री-शिव-ख्याति-सङ्कोचात्
तच्-छेदे समर्था नाहम् अतस् तवेत्य् आदि-जुगुप्सितस्य
जग्धस्यापथास्यान्धसोऽन्नस्योद्धरणं वमनम् एव विशुद्धिं
रोग-शान्तिम् \।\।१८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : \"**अहं तु सर्वैश्वर्यात्
सर्व-सामर्थ्याच् च त्वां स्वं च ब्रह्माण्ड-कोटीर् अपि हन्तुं शक्नुवत्य्
अपि स्व-भार्या-द्वारा शिव एव दक्षं जघानेति शिव-यशो-हानि-भीत्या
त्वां न हन्मि, स्व-प्रायश्चित्तं तु करिष्याम्य् एवेत्य् अरे पापिन् !
स्व-चक्षुर्भ्यां पश्य\" इत्य् आह---अत इति \। तव त्वत्तः प्रमादाद्
गृहीतस्यापवित्र-वस्तुनस् त्यागं विना न शुद्धिर् इत्य्
अर्थान्तर-न्यासेनाह---जग्धस्य भुक्तस्यान्धसोऽन्नस्य उद्धरणं
वमनम् \।\।१८\।\।

**\॥।**

**\।\। ४.४.१९ \।\।**

**न वेद-वादान् अनुवर्तते मतिः**

**स्व एव लोके रमतो महा-मुनेः \।**

**यथा गतिर् देव-मनुष्ययोः पृथक्**

**स्व एव धर्मे न परं क्षिपेत् स्थितः \।\।**

**श्रीधर-स्वामी (भावार्थ-दीपिका) :** यद् उक्तं लुप्त-क्रियायाशुचय
इति तत् प्रत्य् आह---नेति \। वेद-वादान् विधि-निषेध-रूपान् स्व एव लोके
स्वात्मन्य् एव रममाणस्य महतो मुनेः सम्यग् विरक्तस्य मतिर्
नानुवर्तते, निवृत्ताधिकारत्वात् \। अधिकार-भेदे दृष्टान्तः, यथा
देवानां गतिर् आकाश एव मनुष्याणां पृथिव्याम् एव \। अतः स्व एव धर्म
प्रवृत्ति-लक्षणे निवृत्ति-लक्षणे वा स्थितः सन् परम् अन्यं धर्मे
पुरुषं वा न क्षिपेन् न निन्देत्, व्यवस्थिताधिकारत्वेनोभयोः सत्यत्वात्
\। न क्षिपेद् एवेति वान्वयः \।\।१९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** नानुसरति
कुशलाचरितेनैषाम् इह चार्थो न विद्यते \। विपर्ययेण वानर्थ इति \।
स्वैरं चरन्ति मुनयो\ऽपि न नाह्यमाना इति बद्धानां मुक्तानां च मिथः
पृथगेव गतिरित्य् अत्र दृष्टान्तः \। यथेति \।\।१९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्**।***

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** देहं त्यजाम्य् एव किन्तु
त्वया शास्त्रार्थम् अविदुषा भगवति श्री-रुद्रे निर्दोषे\ऽप्य् आरोपितं
लुप्त-क्रियायाशुचय इत्य्-आदि-दोष-कण्टकम् उद्धृत्यैवेत्य् आह---नेति \।
स्व एव लोके स्वात्मन्य् एव रममाणस्य महा-मुनेः मतिर् वेद-वादान्
विधि-निषेध-रूपान् अनुलक्ष्यीकृत्य न वर्तते तत्रानधिकाराद् एवेति
भावः \। यद् उक्तम्---कुशलाचरितेनैषाम् इह चार्थो न विद्यते \।
विपर्ययेण चानर्थः इति स्वैरं चरन्ति मुनयो\ऽपि न नह्यमाना इति \।
अतो मुक्तानां बद्धानां च मिथः पृथग् एव गतिर् इत्य् अत्र
दृष्टान्तः---यथेति \। अत एव स्वे स्वीये धर्मे स्थितः परं न क्षिपेद्
इति विधिः \।\।१९\।\।

**\॥।**

**\।\। ४.४.२० \।\।**

**कर्म प्रवृत्तं च निवृत्तम् अप्य् ऋतं**

**वेदे विविच्योभय-लिङ्गम् आश्रितम् \।**

**विरोधि तद् यौगपदैक-कर्तरि**

**द्वयं तथा ब्रह्मणि कर्म नर्च्छति \।\।**

**श्रीधर-स्वामी (भावार्थ-दीपिका) :** एतद् एवोपपादयन्त्य् आह \।
प्रवृत्तम् अग्नि-होत्रादि, निवृत्तं शम-दमादि, ऋतं सत्यम् एव यतो देवे
आश्रितं विहितम् \। तच् च विविच्य व्यवस्थयाश्रितं न त्व् अविशेषेण \।
व्यवस्थाम् एवाह \। उभयं राग-वैराग्य-लक्षणं लिङ्गं चिह्नम्
अधिकारि-विशेषणं यस्मिंस् तत् \।

ननु, यावज् जीवम् अग्नि-होत्रं जुहोति, शान्तो दान्तः इत्य्-आदिषु नैवं
व्यवस्था प्रतीयते ? सत्यम्, तथाप्य् उभयोर् एकाधिकार-विरोधात् तथा
पर्यवस्यतीत्य् आह \। युगपद्-भावो यौगपदं यौगपदेनैकस्मिन्
कर्तरि तत् कर्म-द्वयं विरोधि \।

ननु तर्हि निवृत्तं कर्म शिवेनापि कर्तव्यम् एव न ? इत्य् आह---ब्रह्मणि
सदाशिवे किञ्चिद् अपि कर्म न ऋच्छति न प्राप्नोति \। अतो यथा
प्रवृत्त-निवृत्तयोः परस्पर-धर्माकरणेन दोषस् तथेश्वरे एतद्
उभय-धर्माकरणेऽपीति भावः \।\।२०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एतद् एव भिन्नगतित्वम्
एव रागवति निवृत्तं विरोधिवैराग्यवति प्रवृत्तं च विरोधि,
अत्रा-शङ्कते---नन्व् इति \। उभयोः प्रवृत्तनिवृत्तयोः तथा पर्यवस्यति
अधिकारभेदेन पर्यवसानं प्राप्नोति \। पुनर् आशङ्कते---नन्व् इति \।
यतः किंचिन्न प्राप्नोति अतो हेतोः \। इति भाव इति \। प्रवृत् तस्य
शमदमाद्यकरणे न प्रत्यवायो यथा निवृत्तस्याग्निहोत्राद्यकरणे न
प्रत्यवायस्तथेश्वरस्योभयस्याप्यकरणे न प्रत्यवाय इति तात्पर्यम्
\।\।२०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्**।***

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु प्रवृत्तं कर्म शिवो
मा करोतु निवृत्तं कथं न करोतीत्य् अत आह---कर्म प्रवृत्तम्
अग्नि-होत्रादि, निवृत्तं शम-दमादि, ऋतं सत्यम् एव \। यतो वेदे आश्रितं
विहितम् \। तच् च विविच्य व्यवस्थयैव, न त्व् अविशेषेण \। व्यवस्थाम्
एवाह---उभयं रागो वैराग्यं च चिह्नम् यत्र तत् रागे सत्य् अग्निहोत्रादि
वैराग्ये सति शम-दमादीनि विविच्याधिकारि-द्वये व्यवस्थितम् इत्य् अर्थः
\। तत् कर्म-द्वयं यौगपद्येन यौगपद्येनैकस्मिन् कर्तरि विरोधि
रागवति निवृत्तं विरोधि वैराग्यवति प्रवृत्तं विरोधि अविहितम् इत्य्
अर्थः \। तथैव तद्-द्वयं प्रवृत्तं निवृत्तं चेत्य् उभयम् अपि न
ऋच्छति नाप्नोति \। यथा प्रवृत्त-निवृत्तयोः परस्पर-धर्माकरणे न
प्रत्यवायस् तथैवेश्वरस्य तद् उभय-धर्माकरणेऽपीति भावः
\।\।२०\।\।

**\॥।**

**\।\। ४.४.२१ \।\।**

**मा वः पदव्यः पितर् अस्मद्-आस्थिता**

**या यज्ञ-शालासु न धूम-वर्त्मभिः \।**

**तद्-अन्न-तृप्तैर् असु-भृद्भिर् ईडिता**

**अव्यक्त-लिङ्गा अवधूत-सेविताः \।\।**

**श्रीधर-स्वामी (भावार्थ-दीपिका) :** चिता-भस्म-कृत-स्नानस् तथा
नग्न इत्य्-आदिना यो भोगाद्य्-अभाव उक्तस् तत्राह \। हे पितः, अस्माभिर्
आस्थिता आश्रिताः पदव्योऽणिमादि-समृद्धयो वो युष्माकं मा \। न सन्तीत्य्
अर्थः \। यतो वः पदव्यो यज्ञ-शालास्व् एव भवन्ति \। ताश् च
तद्-अन्नेन यज्ञ-गतेनान्नेन तृप्तैः केवलम् ईडिता धूम-वर्त्मभिश् च
भुज्यन्ते \। या अस्मत् पदव्यस् तास् तु नैवं भूताः किं त्व्
अव्यक्त-लिङ्गाः न व्यक्तं लिङ्गं हेतुर् यासाम्, इच्छा-मात्र-प्रभवत्वात्
\। अवधूतैर् ब्रह्म-विद्भिः सेविताः \। अतोऽहम् आढ्यः, रुद्रो दरिद्र
इति गर्वं मा कृथा इति भावः \।\।२१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** हन्त हे पुत्रिके ममैव
तदभाग्यं यत्परमाग्रतमस्य सदाचारस्य मम कन्या त्वं
भिक्षुककदाचारगृहे पतितासि तदपि गुणशीलनिधिस्त्वं
स्वभर्तुरपकर्षं यन्न सहसे तत्तव पतिव्रताचूडामणेरुचितम् एवेति
\। तत्र सभर्त्सनम् आह---मेति \। इत्य् अर्थ इति \। जन्मकोटिभिर् अपि
न भविष्यन्तीति भावः \। नन्वेवं कुतो ब्रूषे\ऽस्माकम् अपि सिद्धयः
सन्त्येवेति नेत्याह---या यज्ञशालासु
तदन्नतृप्तैरुदरंभरैर्वायसादितुल्यैर्धूमवर्त्मभिः कामिभिर्नेडिता
न स्तुताः किं त्वव्यक्तलिङ्गास्त्वादृशैरलक्षितप्रभावाः ब्रह्मविद्भिः
सनकादिनारदादिभिः सेविताः सेव्यन्ते, वर्तमाने क्तः \। इति भाव इति
\।

> अक्षरत्वाद्वरेण्यत्वाद् भूतसंसारबन्धनात् \।
> तत्त्वमत्स्यर्थसिद्धत्वादवधूतोभिगीयते \।\।

इति तत्त्वविवेकोक्तेः ज्ञानिन एवावधूतपदवाच्या अवधूयन्ते
सेवोद्यतानाम् अपि पापानि येभ्यस्ते\ऽवधूताः येषां संस्मरणात्पुंसां
सद्यः शुद्ध्यन्ति वै गृहाः इत्यादेर्वयम् एवाट्यास्त्वं दरिद्रोसीति
तात्पर्यम् \।\।२१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्**।***

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** हन्त पुत्रिके !
ममैवेतद् अभाग्यं यत् परमाढ्यतमस्य सदाचारस्य मम कन्या त्वं
भिक्षुक-कदाचार-गृहे पतितासि \। तद् अपि सगुण-बहुल-निधिस् त्वं
स्व-भर्तुर् अपकर्षं यन् न सहसे तत् तव पतिव्रता-चूडामणेर् उचितम्
एवेति \। तत्र सभर्त्सनम् आह---मेति \। हे पितः ! अस्माभिर् आस्थिता
आश्रिताः पदव्योऽणिमादि-सिद्धैश्वर्य-वैराग्य-ज्ञान-पेमादि-सुखवत्यः
वो युष्माकं मा \। जन्म-कोटिभिर् अपि न भविष्यतीत्य् अर्थः \। ननु कुत
एवं ब्रूषे ? ताः सिद्धयो\ऽप्य् अस्माकं सन्त्य् एव \। नेत्य् आह---याः
पदव्यो यज्ञ-शालासु न सम्भवन्ति तद्-अन्न-तृप्तैः उदरम्भरैः
काक-तुल्यैर् धूम-वर्त्मभिः कर्मिभिर् न स्तुताः, किन्त्व् अव्यक्त-लिङ्गास्
तादृशैर् अलक्ष्य-प्रभावा अवधूतैः सनकादि-नारदाद्यैः सेव्यन्ते \।
वर्तमाने क्तः \।\।२१\।\।

**\॥।**

**\।\। ४.४.२२ \।\।**

**नैतेन देहेन हरे कृतागसो**

**देहोद्भवेनालम् अलं कुजन्मना \।**

**व्रीडा ममाभूत् कुजन-प्रसङ्गतस्**

**तज् जन्म धिग् यो महताम् अवद्य-कृत् \।\।**

**श्रीधर-स्वामी (भावार्थ-दीपिका) :** किं बहुनोक्तेनेमं देहं
त्यक्ष्याम्य् एवेत्य् आह द्वाभ्याम् \। एतेन नालं न पूर्यते किम् \। अपि त्व्
अलम् एव \। कथं भूतेन \। कु-जन्मना \। तद् एवाह \। हरे,
कृतापराधस्य तव देहाद् उद्भूतेनोत्पन्नेन \। ननु श्लाघ्योऽयं देहः
कथं त्याज्यस् तत्राह \। कु-जनस्य तव प्रसङ्गतः संबन्धान् मम
लज्जाऽभूत् \। अतो यो महताम् अप्रिय-कर्ता तस्माद् यज् जन्म तद् धिक् \।
त्वत्-संबन्धाद् अश्लघ्यम् इत्य् अर्थः \।\।२२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स्वाशयम् आह---किं
बहुनेत्यादि \। तद् एवं कुजन्मत्वम् एव प्रजापतित्वान्मम
देहोद्भूतस्तव देहः श्लाध्य एवेत्याशङ्कते---नन्व् इति \। अतो
लज्जाकरत्वात् \। इत्य् अर्थ इति \। रुद्रापराधकरणात्त्वमप्यश्लाघ्यो
जातस्तज्जातत्वादयं देहो\ऽतीवाश्लाघ्य इति भावः \।\।२२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अलं-शब्दोऽत्र निवारणे \। अलं
भूषण-पर्याप्ति-शक्ति-वारण-वाचकम् इत्य् अमरः \। निवारणं च
प्रयोजनाभावः \। यथा अलम् अतिविस्तरेणेत्य् आदौ \। तस्य च
वीप्सातिशये \। नञ् चात्र शिवश् चालने \। ततश् चायम् अर्थः---एतेन
देहेन मम व्रीडा नाभूत् किम् ? अपि त्व् अभूद् एव \। तस्माद् एतेनात्यर्थम्
एव प्रयोजनं नास्तीति \। यद् वा, एतेनालं प्रयोज्नाभावो न, अपि तु
प्रयोजनाभाव एव \। तस्माद् एतेनालम् एवेत्य् अर्थः \।\।२२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एवं दक्षं विनिन्द्य
तत्-सम्बन्धात् स्व-देहं निन्दति---नैतेनेति \। एतेन मम देहेन नालं,
अपि त्व् अलम् अलम् एव \। कुतः ? हरे शिवे कृतागसस्य तव देहाद्
उद्भूतेन यो महताम् अवद्य-कृत् भक्तापराधि एतज् जन्म धिक् \।\।२२\।\।

**\॥।**

**\।\। ४.४.२३ \।\।**

**गोत्रं त्वदीयं भगवान् वृषध्वजो**

**दाक्षायणीत्य् आह यदा सुदुर्मनाः \।**

**व्यपेत-नर्म-स्मितम् आशु तदाहं**

**व्युत्स्रक्ष्य एतत् कुणपं त्वद्-अङ्गजम् \।\।**

**श्रीधर-स्वामी (भावार्थ-दीपिका) :** किं च, परिहासादिषु विनोदेनापि
दाक्षायणीति संबोधयंस् त्वदीयं त्वत्-संबन्ध-वाचकं गोत्रं नाम
यदा वृष-ध्वज आह गृह्णाति, तदाहं व्यपेत-नर्म-स्मितं यथा भवत्य्
एवं सु-दुर्मना अतिदुःखित-चित्ता भवामि \। तत् तस्माद् धि निश्चितम्
एतत् कुणप-प्रायं व्युत्स्रक्ष्ये त्यक्ष्यामि \।\।२३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कारणान्तरम् आह---आह
वक्ष्यति भविष्यदर्थे लट्, एवं भवामि भविष्यामि कुणपं
कुणपप्रायं मलप्रायं---

> विट्सारिकायां कुणपी पूतगन्धौ शवे पुमान् \।
>
> शरीरे कुणपं रक्षोमलयोः कर्मणः फले \।\। इति स्वामी \।

इतः पूर्वम् एव देहं त्यक्ष्य इति भावः \। चक्रवर्ती---तु परिहासादिषु
त्वदीयं त्वत्सम्बन्धज्ञापकं गोत्रं नाम त्वं दाक्षायणी भवसि तव
मत्सरद्वेषनिन्दावज्ञादिकं सधर्म एवेति यदा वृषध्वज आह तदाहं
विगतनर्मस्मितं यथा स्याद् एवं सुदुर्मना भवामीति पूर्ववत् \। गोत्रा
भूगव्ययोर्गोत्रः शैले गोत्रं कुलाख्ययोः इति यादवः \।\।२३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्**।***

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किं च, परिहासादिषु
**त्वदीयं** त्वत्-संबन्ध-ज्ञापकं **गोत्रं** नाम त्वं **दाक्षायणी**
भवसि तव मत्सर-द्वेष-निन्दावज्ञादिकं स्व-धर्म एवेति यदा
**वृषध्वज** आह **तदाहंविगत-नर्म-स्मितं** यथा स्याद् एवं
**सु-दुर्मना** भवामि \। **तत्** तस्माद् धि निश्चितम् **एतत्
कुणप**-प्रायं **व्युत्स्रक्ष्ये** त्यक्ष्यामि \।\।२३\।\।

**\॥।**

**\।\। ४.४.२४ \।\।**

**मैत्रेय उवाच**---

**इत्य् अध्वरे दक्षम् अनूद्य शत्रु-हन्**

**क्षिताव् उदीचीं निषसाद शान्त-वाक् \।**

**स्पृष्ट्वा जलं पीत-दुकूल-संवृता**

**निमील्य दृग् योग-पथं समाविशत् \।\।**

**श्रीधर-स्वामी (भावार्थ-दीपिका) :** दक्षं प्रत्यनुवादं कृत्वा
शत्रु-हन् \। क्रोधादि-रिपु-घातिन् \। उदीचीम् उदीच्यां दिशि \। पाठान्तरे
उदङ्-मुखी \। शान्त-वाक् गृहीत-मौना \। जलं स्पृष्ट्वाचम्य \। दृक् दृशम्
\।\।२४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अनूद्य लक्षीकृत्योक्त्वा \।
हे शत्रुहन्न् इति \। यथा त्वं कामादिरूपशत्रु हंसि तथा सापि
स्वदेहत्यागमिषेण दक्षं स्वशत्रुं जघानेति भावः \। पाठान्तरे
उदीचीति पाठे \। पीतदुकूलेति \। मर्तुकामानां
कुसुंभरंजितवस्त्रधारणौचित्यात् \। उदीचीं दिशमुद्दिश्य क्षितौ
निषसादेति योज्यम् \। देहत्यागस्यायत्नसाध्यत्वेपीतिकृत्यतात्र
योगिजनशिक्षणाय फलाधिक्याय वा दर्शिता \।\।२४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** पीत-दुकूलेत्य् अपि तादृश्यास्
तद्-अवस्थायाम् आचारतया ज्ञेयम् \। सतीति पूर्वेणान्वयः \।\।२४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अनूद्य दक्षं लक्ष्यीकृत्य
उक्त्वा हे शत्रुहन् ! स्व-देह-त्याग-मिषेण दक्षं स्व-शत्रुं मा
जघानैवेति भावः \। उदीची उदङ्-मुखी \। उदीचीम् इति पाठान्तरे उदीच्यां
दिशि \। दृक् दृशं \। पीत-दुकूलेति मर्तु-कामानां
कुसुम्भ-रञ्जित-वसन-धारणौचित्यात् \। \।\।२४\।\।

**\॥।**

**\।\। ४.४.२५ \।\।**

**कृत्वा समानाव् अनिलौ जितासना**

**सोदानम् उत्थाप्य च नाभि-चक्रतः \।**

**शनैर् हृदि स्थाप्य धियोरसि स्थितं**

**कण्ठाद् भ्रुवोर् मध्यम् अनिन्दितानयत् \।\।**

**श्रीधर-स्वामी (भावार्थ-दीपिका) :** योग-मार्गम् एवाह---कृत्वेति \।
अनिलौ प्राणापानाव् ऊर्ध्वाधोवृत्ति-करौ निरोधेन समानाव् एक-रूपौ
नाभि-चक्रे कृत्वा तत उदानम् उत्थाप्य धिया सह हृदि स्थापयित्वा
कण्ठ-मार्गेण भ्रुवोर् मध्यम् अनयत् \।\।२५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** जितासना
प्राणादिसंचारवेगदेहसंचलनरहिता \। प्रथमं रेचकपूरके
कृत्वा\ऽनिलौ एकविषयगती विधाय ततो\ऽनन्तरं
मूलाधारादुत्क्रमणकर्तारं सुषुम्णासञ्चारिणमुदानमुत्थाप्योर्ध्वमुखं
कृत्वा नाभिचक्रमानीय ततो नाभिमण्डलाद्धिया निश्चलया बुद्ध्या
शनैरुद्वेगं विना हृदि स्थाप्य---संस्थाप्योरसि स्थितं वायुं कण्ठं
नीत्वा कण्ठाद् भ्रुवोर्मध्यमनयदित्यन्वयः \। यद् वा,
सर्वसन्धिसंचारिणं वायुं व्यानमूर्ध्वाधोगतिनिमित्तौ प्राणापानौ
समानवायुनैकीकृत्य तं समानवायुम् \। सोदानमुदानगत्या
सहितमुदानेनैकीकृत्योपर्युपरि स्थानं जीवेन सहानयद् इति \। अत्र
द्रव्यनयनशक्तिमता वायुना जीवसंज्ञद्रव्यनयनं न तु तन्मात्रं
तस्य योगिनो नित्याभ्यस्तत्वात् \।\।२५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्**।***

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** योग-मार्गम् एवाह \।
अनिलौ प्राणापानाव् ऊर्ध्वाधो-वर्तिनौ निरोधेन समानाव् एक-रूपौ
नाभि-चक्रे कृत्वा तत उदानं प्रति उत्थाप्य धिया सह हृदि स्थापयित्वा
\।\।२५\।\।

**\॥।**

**\।\। ४.४.२६ \।\।**

**एवं स्व-देहं महतां महीयसा**

**मुहुः समारोपितम् अङ्कम् आदरात् \।**

**जिहासती दक्ष-रुषा मनस्विनी**

**दधार गात्रेष्व् अनिलाग्नि-धारणाम् \।\।**

**श्रीधर-स्वामी (भावार्थ-दीपिका) :** महतां पूज्यतमेन श्री-रुद्रेण
\।\।२६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एवमुक्तरीत्या भ्रूमध्यं
वायुं नीत्वा स्वयं च तत्र स्थित्वा मनस्विनीवशीकृतमना
महतामिन्द्रादीनां महीयसा पूज्यतमेन हरेण गात्रेषु
करचरणाद्यवययेषु \। अनिलाग्निधारणां देहभस्मीकरणाय
वाय्वग्न्युत्पत्तिलक्षणं ध्यानं दधार चकार अनेकार्थत्वात्वाद्धातूनाम्
\। दक्षरुषेत्यनेनात्महत्यादोषं मार्ष्टि \।

> यमुद्दिश्य त्यजेदेहं पापभागी स जायते \।
>
> इतो न कोपयेत्कंचित्परलोकसुखाय च \।\। इत्य्-आदिपुराणान्तरात्
> \।\।२६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्**।***

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** महतां महीयसा
श्री-रुद्रेण \।\।२६\।\।

**\॥।**

**\।\। ४.४.२७ \।\।**

**ततः स्व-भर्तुश् चरणाम्बुजासवं**

**जगद्-गुरोश् चिन्तयती न चापरम् \।**

**ददर्श देहो हत-कल्मषः सती**

**सद्यः प्रजज्वाल समाधिजाग्निना \।\।**

**मध्वाचार्यः (भागवत-तात्पर्यम्) : [+++]{।मर्क्}**

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** चरणाम्बुजे आसवं भजनानन्दम्
\। भर्तुर् अपरं न ददर्श \। देहश् च सद्यः प्रज्वलितोऽभूत् \।
समाधिना योऽग्निस् तेन \।\।२७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
ततस्तस्मिन्ननिलाग्निधारणाकाले सप्तम्यर्थे तसिः \। जगद्गुरोः
सर्वेषां ज्ञानोपदेष्टृत्वादाचार् यस्य स्वभर्तुः शिवस्य
चरणयोर्ध्यानेनोत्पन्नानन्दलक्षणमासवं मधु चिन्तयन्त्यास्वादयन्ती
हतं दक्षकन्यात्वाभिमानलक्षणं कल्मषं यतस्तथाभूतो देहः
प्रजज्वाल दिदीपे \। ज्वल-दीप्तौ \। सद्यस्तत्क्षण एव न
तदुत्तरक्षण इति विद्युदिव प्रदीप्यान्तरधाद् इत्य् अर्थः \। तस्या
मायाशक्तित्वान्मायायाश् च साकाराया अपि नित्यैव सा जगन्मूर्तिर्यया
सर्वमिदं ततम् इत्याद्युक्तेर्नित्यत्वान्मायिकवस्तूनाम्
एवानित्यत्वव्यवस्थापनात्तस्या अप्यनित्वे शक्तिशक्तिमतोरभेदात्
मायिनन्तु महेश्वरम् इत्य् उक्तेस्तच्छक्तिमत ईश्वरस्याप्यनित्यत्वं स्याद्
अतस्तद्देहनाशो न व्याख्येयः \। अन्यथा
स्कान्दीयकेदारखण्डोक्तशिवधृततद्देहस्य
विष्णुकर्तृकचक्रच्छेदाद्योन्यादिक्षेत्रोत्पत्तिवर्णनमसङ्गतं स्यात् \।
तीर्थस्तु---दक्षो मदेहं मा संस्कुर्याद् इति देहेग्निधारणां चकारेत्याह
\।\।२७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** देहे हत-कल्मषेति सम्बन्धोक्तिः
\। तथा च व्याख्या---देहे तद्-उपलक्षिते हीर्दीति \।\।२७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : [+++]{।मर्क्}**

**\॥।**

**\।\। ४.४.२८ \।\।**

**तत् पश्यतां खे भुवि चाद्भुतं महद्**

**हा हेति वादः सुमहान् अजायत \।**

**हन्त प्रिया दैवतमस्य देवी**

**जहाव् असून् केन सती प्रकोपिता \।\।**

**श्रीधर-स्वामी (भावार्थ-दीपिका) :** स्वे भुवि च हा हेत्य् आदि-वादः
\। तम् एवाह \। हन्तेति विषादे दैवतम् अस्य प्रिया केन दक्षेण
प्रकोपिता सती \।\।२८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एवं जगत्सुन्दरदेहत्यागे
कस्याप्यन्तःकरणखेदो नाभूद् इति चेत्तत्राह---तद् इति \।
तत्सतीदेहप्रज्ज्वलन-रूपमाश्चर्यम् \।\।२८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्**।***

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** दैवतमस्य पूर्यतमस्य
प्रिया केन दक्षेण प्रकोपिता सती असून् जहाव् इति लोक-प्रतीतिः
\।\।२८\।\।

**\॥।**

**\।\। ४.४.२९ \।\।**

**अहो अनात्म्यं महद् अस्य पश्यत**

**प्रजापतेर् यस्य चराचरं प्रजाः \।**

**जहाव् असून् यद्-विमतात्मजा सती**

**मनस्विनी मानम् अभीक्ष्णम् अर्हति \।\।**

**श्रीधर-स्वामी (भावार्थ-दीपिका) :** महद् अनात्म्यं दौर्जन्यम् \।
अस्य सर्वत्र स्नेह एव न्याय्य इत्य् आहुः, यस्येति \। येन विमताऽवज्ञाता
\।\।२९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यद्वानात्म्यं न विद्यते
आत्मा यस्य स मृतकस् तस्य भावो\ऽनात्म्यं
संज्ञापूर्वकविधेरनित्यत्वादृद्ध्य्-अभावः \। येनात्मजायाम् अपि स्नेहो

न कृतः स मृतक एवेति ध्वनितम् \। येन मानार्हात्मिजावज्ञाता तं
धिगिति भावः \।\।२९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्**।***

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अनात्म्यं जीवन्-मृतत्वम्
अस्य दक्षस्य न विद्यते आत्मा यस्य स मृतकस् तस्य भावः अनात्म्यं
सम्ज्ञा-पूर्वक-विधित्वेनानित्यत्वाद् वृद्ध्य्-अभावः \। यस्येति सर्वत्रैव
स्नेह उचितः \। अथ च, स्व-कन्यायाम् अपि स्नेहाभाव इति जीवन्-मृतत्वम्
एवेति भावः \। आत्मजा तत्रापि सती तत्रापि मनस्विनीति धिक् दक्षम् इति
भावः \।\।२९\।\।

**\॥।**

**\।\। ४.४.३० \।\।**

**सोऽयं दुर्मर्ष-हृदयो ब्रह्म-ध्रुक् च**

**लोकेऽपकीर्तिं महतीम् अवाप्स्यति \।**

**यदङ्गजां स्वां पुरुष-द्विड् उद्यतां**

**न प्रत्यषेधन् मृतयेऽपराधतः \।\।**

**श्रीधर-स्वामी (भावार्थ-दीपिका) :** दुर्मर्षम् अत्यसहनं हृदयं
यस्य \। लोके जन-मध्ये \। च-शब्दान् नरकं च \। यद् यतः स्वीयाम्
अङ्ग-जां सुताम् अपरा**धत**ः स्वावज्ञया मृतये मरणायोद्यतां न
निवारितवान् \। पुरुष-द्विट् शिव-द्वेषी \।\।३०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** य एतादृशमनार्यमकार्षिः
सोयं दक्षः \। अत्यसहनमतिक्रूरम् \। तत्पुरुषाय इति श्रुतेः पुरुषो
रुद्रः \। अनेन विष्णुद्वेषो\ऽपि ध्वनितः \। पुरुषो विष्णुरुच्यते इति
श्रुतेः \।\।३०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ब्रह्म-बन्धुर् इति क्वचित् \। लोके
चापकीर्तिम् असतीम् इत्य् एव पाठः \। बहुत्र सद् अपि पाठान्तरं
नाङ्गीकृतम् \। च-शब्दान् नरकं चेति व्याख्यानात् \।\।३०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** दुर्मर्ष-हृदयः
अत्यसहिष्णु-मनाः पुरुष-द्विट् शिव-द्वेषी अपराधतः स्वावज्ञया मृतये
मरणाय उद्यतां न निवारितवान् \।\।३०\।\।

**\॥।**

**\।\। ४.४.३१ \।\।**

**वदत्य् एवं जने सत्या दृष्ट्वासु-त्यागम् अद्भुतम् \।**

**दक्षं तत्-पार्षदा हन्तुम् उदतिष्ठन्न् उदायुधाः \।\।**

**श्रीधर-स्वामी (भावार्थ-दीपिका) :** अद्भुतं दृष्ट्वा च \।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अद्भुतं योगाग्निना
देहप्रज्ज्वलनलक्षणम् \। तत्पार्षदा रुद्रगणाः \।\।३१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्**।***

**\॥।**

**\।\। ४.४.३२ \।\।**

**तेषाम् आपततां वेगं निशाम्य भगवान् भृगुः \।**

**यज्ञ-घ्न-घ्नेन यजुषा दक्षिणाग्नौ जुहाव ह \।\।**

**श्रीधर-स्वामी (भावार्थ-दीपिका) :** यज्ञ-घ्नान् हन्तीति
यज्ञ-घ्न-घ्नं तेनापहतं रक्ष इत्य्-आदिना \।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तेषां
रुद्रगणानामापततामागच्छतां निशाम्य दृष्ट्वा \। अपहतं रक्ष इत्य् अत्र
रक्षो यज्ञघ्नं जीवजातम् इत्य् अर्थः \। आदिना येनोरसि दुस्तरितासो
यदून्यतासो अनृतं वयन्तः तेषां वपूंष्यर्चिषा जातवेदशुष्कं न
वृक्षमुत सन्दहस्व इत्य्-आदिग्रहः \।\।३२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्**।***

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यज्ञघ्नान् हन्तीति
तेनापहतं रक्ष इत्य् आदिना \।\।३२\।\।

**\॥।**

**\।\। ४.४.३३ \।\।**

**अध्वर्युणा हूयमाने देवा उत्पेतुर् ओजसा \।**

**ऋभवो नाम तपसा सोमं प्राप्ताः सहस्रशः \।\।**

**श्रीधर-स्वामी (भावार्थ-दीपिका) :** अध्वर्युणा भृगुणा \। ये तपसा
सोमं प्राप्तास् ते ऋभवो नाम देवा उत्थिताः \।\।३३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ततः किमत आह
अध्वर्युणेति \।\।३३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्**।***

**\॥।**

**\।\। ४.४.३४ \।\।**

**तैर् अलातायुधैः सर्वे प्रमथाः सह-गुह्यकाः \।**

**हन्यमाना दिशो भेजुर् उशद्भिर् ब्रह्म-तेजसा \।\।**

**श्रीधर-स्वामी (भावार्थ-दीपिका) :** ब्रह्म-तेजसा उशद्भिर्
देदीप्यमानैः \।\।३४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** देवगणाद्ब्राह्मणशक्तिरे
व बलीयसी इति ध्वनयन्नाह---तैर् इति \। यद्वोशद्भिर्भृगोः सङ्कल्पं
कर्तुम् इच्छद्भिः वश कान्तौ - कान्तिः स्याद् दीप्तिवांच्छयोः इति धरणिः
\।\।३४\।\।

इति श्रीमद्-भागवत-भावार्थ-दीपिका-प्रकाशे चतुर्थ-स्कन्धे
चतुर्थो\ऽध्यायः \।\।४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्**।***

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ब्रह्म-तेजसा उशद्भिर्
दीप्यमानैः \।\।३४\।\।

इति सारार्थ-दर्शिन्यां हर्षिण्यां भक्त-चेतसाम् \।

चतुर्थस्य चतुर्थोऽयं सङ्गतः सङ्गतः सताम् \।\।\*\।\।

**\॥।**

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं
संहितायां वैयासिक्यां चतुर्थ-स्कन्धे

सती-देहोत्सर्गो नाम चतुर्थोऽध्यायः \।

\।\।४.४\।\।

**\॥।**

## 

**(४.५)**

**पञ्चमोऽध्यायः**

<details><summary>विषयः</summary>

वीरभद्र-कृत-यज्ञ-विध्वंसः, दक्ष-वधश् च \।
</details>

**\।\। ४.५.१ \।\।**

**मैत्रेय उवाच---**

**भवो भवान्या निधनं प्रजापतेर्**

**असत्-कृताया अवगम्य नारदात् \।**

**स्व-पार्षद-सैन्यं च तद्-अध्वरर्भुभिर्**

**विद्रावितं क्रोधम् अपारम् आदधे \।\।**

**श्रीधर-स्वामी (भावार्थ-दीपिका) :**

पञ्चमे तु सती-देह-त्यागम् आकर्ण्य शङ्करः \।

वीरभद्रं रुषोत्पाद्य तेन दक्षम् अघातयत् \।\।

प्रजा-पतेर् हेतोर् निधनम् \। कुतः ? तेनासत्-कृतायाः \। तस्याध्वरे
ऋभवो देवास् तैः \।\।१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तेन वीरभद्रेण निधने
हेतुं पृच्छति कुत इति \। तेन दक्षेण \। असत्कृताया अवज्ञातायाः \।
तस्य दक्षस्य! अपारं महान्तम् \।\।१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तद्-अध्वर-र्त्विग्-विद्रावितम् इति
चित्सुखः \।\।१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

पञ्चमे श्रुत-वृत्तान्तः कुप्यान् दक्षम् अघातयत् \।

उत्कृत्य स्व-जटोत्थेन वीरभद्रेण धूर्जटिः \।\।

प्रजापतेर् हेतोर् निधनम् \। कुतः तेनासत्कृतायाः तस्याध्वरे ये ऋभवो
देवास् तैः \।\।१\।\।

**\॥।**

**\।\। ४.५.२ \।\।**

**क्रुद्धः सुदष्टौष्ठ-पुटः स धूर्जटिर्**

**जटां तडिद्-वह्नि-सटोग्र-रोचिषम् \।**

**उत्कृत्य रुद्रः सहसोत्थितो हसन्**

**गम्भीर-नादो विससर्ज तां भुवि \।\।**

**श्रीधर-स्वामी (भावार्थ-दीपिका) :** स धूर्जटिः रुद्रो घोरः सन्
जटाम् उत्कृत्योत्पाट्योत्थितः संस् तां भुवि विससर्ज \। सुदष्ट
ओष्ठ-पुटो येन \। तडितां वह्नीनां च सटा ज्वालास् तद्वद् उग्रं रोचिर्
यस्यास् ताम् \।\।२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** धूता कंपिता जटा अस्येति
धूर्जटिः पृषोदरादिः \। सुदष्टे ओष्ठयोः पुटे\ऽग्रे येन स तथा \।
पुटमग्रे च संश्लेषे इति निरुक्तिः \। सटा जटाकेशरयोः इति मेदिनी \।
लक्षितलक्षणामाश्रित्य स्वामिचरणैर्ज्वालेत्युक्तम् \। तां जटाम् \।\।२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सटा ज्वालाः रुद्रो घोरः
सन् \।\।२\।\।

**\॥।**

**\।\। ४.५.३ \।\।**

**ततोऽतिकायस् तनुवा स्पृशन् दिवं**

**सहस्र-बाहुर् घन-रुक् त्रि-सूर्य-दृक् \।**

**कराल-दंष्ट्रो ज्वलद्-अग्नि-मूर्धजः**

**कपाल-माली विविधोद्यतायुधः \।\।**

**श्रीधर-स्वामी (भावार्थ-दीपिका) :** ततो जटायाः सकाशाद् **अतिक्**आयो
वीरभद्रो जात इति शेषः \। तनुवा तन्वा देहेन दिवं स्पृशन्**,**
अत्युच्च इत्य् अर्थः \। घन-रुक् कृष्ण-वर्णः \। त्रयः सूर्या इव दृशो
यस्य \। करालास् तुङ्गा दंष्ट्रा यस्य \। ज्वलद्-अग्निर् इव मूर्धजा यस्य
\। कपाल-माला-युक्ताः \। विविधान्य् उद्यतान्य् आयुधानि यस्य \।\।३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इत्य् अर्थ इति \।
अल्पदेहेन दिवः स्पर्शानुपपत्तेर् इति भावः \। करालो दन्तुरे तुङ्गे
भीषणे त्वभिधेयवत् इति मेदिनी \।\।३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ततो जटायाः तन्वा दिवं
स्पृशन् \। त्रयः सूर्या इव दृशो यस्य सोऽभवत् \।\।३\।\।

**\॥।**

**\।\। ४.५.४ \।\।**

**तं किं करोमीति गृणन्तम् आह**

**बद्धाञ्जलिं भगवान् भूत-नाथः \।**

**दक्षं स-यज्ञं जहि मद्-भटानां**

**त्वम् अग्रणी रुद्र भटांशको मे \।\।**

**श्रीधर-स्वामी (भावार्थ-दीपिका) :** हे रुद्र ! हे भट**,**
युद्ध-कुशल ! मद्-भटानां त्वम् अग्रणीः सन् स-यज्ञं दक्षं जहि \।
ब्रह्म-तेजो दुर्जयम् इति मा मंस्थाः, यतस् त्वं मेऽ**ं**शकः \।\।४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** भटः स्यात्पुंसि वीरे च
विशेषे पामरस्य च इति मेदिनी \।\।४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** हे रुद्र ! हे भट ! हे
युद्ध-कुशल ! त्वं मे अंशक इति ब्रह्म-तेजो दुर्जयम् इति मा मंस्था
इति भावः \।\।४\।\।

**\॥।**

**\।\। ४.५.५ \।\।**

**आज्ञप्त एवं कुपितेन मन्युना**

**स देव-देवं परिचक्रमे विभुम् \।**

**मेनेतदात्मानम् असङ्ग-रंहसा**

**महीयसां तात सहः सहिष्णुम् \।\।**

**श्रीधर-स्वामी (भावार्थ-दीपिका) :** मन्युना रुद्रेन \। परिचक्रमे
प्रदक्षिणीचकार \। असङ्गम् अप्रतिघातं यद् रंहो वेगस् तेन \। भो
तात ! महीयसां बलीयसाम् अपि सहः सहिष्णुं बलं सोढुं क्षमं मेने
\।\।५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मन्युर्दैन्ये क्रतौ क्रोधे
शोकऽशङ्करबुद्धिषु इति धरणिः \। नमस्ते रुद्र मन्यव इति श्रुतेश् च
\। मन्यू रुद्रः स वीरभद्रो देवदेवं महादेवम् \।
कथारसाविष्टचेतस्त्वेन प्रीत आह हे तातेति \। यद्वासङ्गस्यात्मारामस्य
रुद्रस्य रंहसा बलेन \।\।५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मन्युना रुद्रेन \।
परिचक्रमे प्रदक्षिणी-चकार \। असङ्गं केनापि सह गन्तुम् अशक्यं यद्
रंहो वेगस् तेन \। यद् वा, असङ्गस्यात्म-रूपस्य रुद्रस्य रंहसा
महीयसां बलीयसाम् अपि सहः सहिष्णुं बलं सोढुं क्षमं मेने
\।\।५\।\।

**\॥।**

**\।\। ४.५.६ \।\।**

**अन्वीयमानः स तु रुद्र-पार्षदैर्**

**भृशं नदद्भिर् व्यनदत् सुभैरवम् \।**

**उद्यम्य शूलं जगद्-अन्तकान्तकं**

**सम्प्राद्रवद् घोषण-भूषणाङ्घ्रिः \।\।**

**श्रीधर-स्वामी (भावार्थ-दीपिका) :** जगद्-अन्तको मृत्युस् तस्याप्य्
अन्तकं शूलम् \। घोषयन्ति शब्दं कुर्वन्तीति घोषणानि नूपुरादीनि
भूषणानि ययोस् ताव् अङ्घ्री यस्य सः \।\।६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स वीरभद्रः \।
प्रसिद्धम् \। सुभैरवमतिभयङ्करं यथा स्यात्तथा व्यनदत् \।
शूलविशेषणं वा प्राद्रवदतिवेगेनागच्छत् \।\।६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** जगद्-अन्तकस्याप्य्
अन्तक-तुल्यम् \। घोषणानि शब्दायमानानि भूषणानि ययोस् ताव् अङ्घ्री
यस्य सः \।\।६\।\।

**\॥।**

**\।\। ४.५.७ \।\।**

**अथ र्त्विजो यजमानः सदस्याः**

**ककुभ्य् उदीच्यां प्रसमीक्ष्य रेणुम् \।**

**तमः किम् एतत् कुत एतद् रजोऽभूद्**

**इति द्विजा द्विज-पत्न्यश् च दध्युः \।\।**

**श्रीधर-स्वामी (भावार्थ-दीपिका) :** ककुभि दिशि \। तमो न भवति
किं तु रज इति ज्ञात्वाहुः \। रज एतत् कुतोऽभूत् ? दध्युश् चिन्तयाम् आसुः
\।\।७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अथ
वीरभद्रागमनारंभे \। प्रथमं तम इति ततस्तम एतन्न किन्तु रज
इति ज्ञात्वाहुः \। एतद्रजः कुतो\ऽभूद् इति \।\।७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पुनर् अपि विविधं
संशेरते---बाता इति \। उपदण्डत्वाद्राज्ये चौरभयं सर्वथा नास्तीति
भावः \। ह प्रसिद्धम् \।\।८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्रथमं तम इति \।
ततस् तम एतन् न भवति, किन्तु रज इति ज्ञात्वाआहुः \। रज एतत्
कुतोऽभूद् इति \।\।७\।\।

**\॥।**

**\।\। ४.५.८ \।\।**

**वाता न वान्ति न हि सन्ति दस्यवः**

**प्राचीन-बर्हिर् जीवति होग्र-दण्डः \।**

**गावो न काल्यन्त इदं कुतो रजो**

**लोकोऽधुना किं प्रलयाय कल्पते \।\।**

**श्रीधर-स्वामी (भावार्थ-दीपिका) :** हेत्व्-अन्तरासम्भवेन
औत्पात्तिकं कल्पयन्ति---वाता इति \। दस्यूनाम् अभावे हेतुः,
प्राचीनबर्हिस् तदानीन्तनो राजा जीवतीति \। न काल्यन्ते न शीघ्रं
नीयन्ते \।\।८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पुनर् अपि विविधं
संशेरते---बाता इति \। उपदण्डत्वाद्राज्ये चौरभयं सर्वथा नास्तीति
भावः \। ह प्रसिद्धम् \।\।८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पुनर् अपि विविधं
संशेरते---वाता इति \। प्राचीनबर्हिस् तदानीन्तनो राजा इति स्पष्टम्
\।\।८\।\।

**\॥।**

**\।\। ४.५.९ \।\।**

**प्रसूति-मिश्राः स्त्रिय उद्विग्न-चित्ता**

**ऊचुर् विपाको वृजिनस्यैव तस्य \।**

**यत् पश्यन्तीनां दुहितॄणां प्रजेशः**

**सुतां सतीम् अवदध्याव् अनागाम् \।\।**

**श्रीधर-स्वामी (भावार्थ-दीपिका) :** प्रसूतिर् दक्ष-पत्नी सा मिश्रा
मुख्या यासाम् \। विपाकः फलम् \। पश्यन्तीनाम् इति तस्याः दुःखाधिक्ये
हेतुः---**अवदध्यौ** अवज्ञातवान् \। अनागाम् अनागसम् \।\।९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तस्य कस्येत्याकाङ्क्षायाम्
आह---यद् इति \।\।९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्रसूतिर् दक्ष-पत्नी सा
मिश्रा मुख्या यासां तातस्य वृ**जिनस्य** अपराधस्य एष विपाकः फलम्
\। पश्यन्तीनाम् इति तस्या दुःखाधिक्ये हेतुः---**अवदध्यौ** अवज्ञातवान्
\। अनागां निरपराधम् \।\।९\।\।

**\॥।**

**\।\। ४.५.१० \।\।**

**यस् त्व् अन्त-काले व्युप्त-जटा-कलापः**

**स्व-शूल-सूच्य्-अर्पित-दिग्-गजेन्द्रः \।**

**वितत्य नृत्यत्य् उदितास्त्र-दोर्-ध्वजान्**

**उच्चाट्ट-हास-स्तनयित्नु-भिन्न-दिक् \।\।**

**श्रीधर-स्वामी (भावार्थ-दीपिका) :** न चेदं सुतावज्ञा-मात्रं, किं
तु रुद्रावज्ञानं च, अतो नास्य भद्रं भविष्यतीत्य् आहुः---यस् त्व् इति
द्वाभ्याम् \। व्युप्तो विकीर्णो जटा-कलापो यस्य \। स्व-शूलस्य सूच्याम्
अग्रेऽर्पिताः प्रोता दिग्-गजेन्द्रा येन \। उदितान्य् उन्नमितान्य् अस्त्राणि यैस्
ते \। दोषो बाहव एव ध्वजास् तान् वितत्य हर्षेण नृत्यति \।
उच्चोऽट्ट-हासः कठोरो हास एव स्तनयित्नुर् गर्जितं तेन भिन्ना विदीर्णा
दिशो येन सः \।\।१०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** उन्नमितान्युच्चैःकृतानि
\।\।१०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यस् त्व् अन्त-काल इति युग्मकम्
\।\।१०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** न चास्य प्रजापतेस्
तेजस्वित्वं श्री-रुद्रे प्रभवतीत्य् आहुः---यस् त्व् इति द्वाभ्याम् \।
व्युप्त-जटा-कलापः विकीर्ण-जटा-पुञ्जः \। उदितान्य् उन्नमितान्य् अस्त्राणि
येषु ते दोषो बाहव एव ध्वजास् तान् वितत्य नृत्यति \। स्तनयित्नुर्
गर्जितं तेन भिन्ना विदीर्णा दिशो येन सः \।\।१०\।\।

**\॥।**

**\।\। ४.५.११ \।\।**

**अमर्षयित्वा तम् असह्य-तेजसं**

**मन्यु-प्लुतं दुर्निरीक्ष्यं भ्रु-कुट्या \।**

**कराल-दंष्ट्राभिर् उदस्त-भागणं**

**स्यात् स्वस्ति किं कोपयतो विधातुः \।\।**

**श्रीधर-स्वामी (भावार्थ-दीपिका) :** अमर्षयित्वाऽसहन-युक्तं कृत्वा
\। मन्यु-प्लुतं क्रोध-व्याप्तम् \। उदस्तो विक्षिप्तो भगणो
नक्षत्र-सङ्घो येन \। पुनश् च तं कोपयतो विधातुर् अपि किं स्वस्ति
स्यान् न स्याद् एव, काऽन्यस्य कथा \।\।११\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एतेन दक्षापराधेन सर्व
एव महाविपदि सपापनौरिव निमज्जाम इति भावः \। भगण एव
भागणः, स्वार्थिको\ऽण् \।\।११\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अमर्षोऽसहनं कोपस् तु
तत्-कार्य-भूतः \।\।११\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अमर्षयित्वा कोपयित्वा
उदन्त उत्क्षिप्तो भागणो वह्नि-सूर्यादीनाम् अपि ज्योतिर्-गणो येन तम् \।
पुनर् अपि प्रेयस्य्-अवमानेन कोपयतो विधातुः प्रजापतेः पितुर्
ब्रह्मणोऽपि किं स्वस्ति स्यात् ? काऽन्यस्य कथेति दक्षस्य दौरात्म्येन
सर्व एव महा-विपदि निमङ्क्ष्याम इति भावः \।\।११\।\।

**\॥।**

**\।\। ४.५.१२ \।\।**

**बह्व् एवम् उद्विग्न-दृशोच्यमाने**

**जनेन दक्षस्य मुहुर् महात्मनः \।**

**उत्पेतुर् उत्पाततमाः सहस्रशो**

**भयावहा दिवि भूमौ च पर्यक् \।\।**

**श्रीधर-स्वामी (भावार्थ-दीपिका) :** उद्विग्ना प्रचलिता दृग् यस्य तेन
जनेन बहु यथा भवत्य् एवम् उच्यमाने सत्य्-उत्पात-तमा महोत्पाता
उत्थिताः \। पर्यक् सर्वतश् च \। कथं-भूताः ? महात्मनोऽपि दक्षस्य
भयावहाः \।\।१२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** जनेन तत्रत्यलोकेन \।
महात्मनो विपरीतलक्षणया दुरात्मनः \। यद् वा, महे यज्ञोत्सवे आत्मा
बुद्धिर् यस्य यज्ञाविष्टचेतसः कर्मतन्त्रं वितनुताम् इत्य्-आदिनन्द्युक्तेः
\। अपिनातितेजस्विन इत्य् अर्थः स्वाम्यभिप्रेतः \।\।१२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** हेमातवः, सत्यम् एव
ब्रूथेत्य् एवं जनेन तत्रत्य-लोक-समूहेनापि बहु उच्यमाने महात्मनोऽपि
दक्षस्य \। यद् वा, विपरीत-लक्षणस्य दुरात्मन इत्य् अर्थः \।\।१२\।\।

**\॥।**

**\।\। ४.५.१३ \।\।**

**तावत् स रुद्रानुचरैर् महा-मखो**

**नानायुधैर् वामनकैर् उदायुधैः \।**

**पिङ्गैः पिशङ्गैर् मकरोदराननैः**

**पर्याद्रवद्भिर् विदुरान्वरुध्यत \।\।**

**श्रीधर-स्वामी (भावार्थ-दीपिका) :** नानायुधानि येषाम् \। वामनकैर्
ह्रस्वैः \। उद्यतायुधैः \। पिङ्गैः कपिलैः \। पिशङ्गैः पीतैः \।
मकरस्येवोदरमाननं च येषां तैः \। परितो धावद्भिर् अवरुद्धः
\।\।१३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यावदुत्पाता
उत्पन्नास्तावत्कालक्षेपमन्तरेण \।\।१३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** वामनकैर् ह्रस्व-देहैः
\। अन्वरुध्यत आव्रियत \।\।१३\।\।

**\॥।**

**\।\। ४.५.१४ \।\।**

**केचिद् बभञ्जुः प्राग्-वंशं पत्नी-शालां तथापरे \।**

**सद आग्नीध्र-शालां च तद्-विहारं महानसम् \।\।**

**श्रीधर-स्वामी (भावार्थ-दीपिका) :** यज्ञ-शालायाः
पूर्व-पश्चिम-स्तम्भयोर् अर्पितं पूर्व-पश्चिमायतं काष्ठं प्राग्-वंशस्
तम् \। यज्ञ-शालायाः पश्चिमतः पत्नी-शाला ताम् \। यज्ञ-शालायाः पुरतः
स्थितं सदो मण्डपः \। सदसः पुरो हविर् धानं तस्योत्तरत
आग्नीध्र-शालाम् \। तद् विहारं यजमान-गृहम् \। महानसं
पाक-भोजन-शालाम् \।\।१४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यज्ञ-शालायाः
पूर्व-पश्चिम-स्तम्भयोर् अर्पितं पूर्व-पश्चिमायतं काष्ठं प्राग्-वंशः
\। यज्ञ-शालायाः पश्चिमतः पत्नी-शाला \। यज्ञ-शालायाः पुरतः सदो
मण्डपः \। सदसः पुरतो हविर् धानं तस्योत्तरत आग्नीध्र-शाला \।
तद्-विहारं यजमान-गृहम् \। महानसं पाक-भोजन-शालाम् \।\।१४\।\।

**\॥।**

**\।\। ४.५.१५ \।\।**

**रुरुजुर् यज्ञ-पात्राणि तथैकेऽग्नीन् अनाशयन् \।**

**कुण्डेष्व् अमूत्रयन् केचिद् बिभिदुर् वेदि-मेखलाः \।\।**

**श्रीधर-स्वामी (भावार्थ-दीपिका) :** रुरुजुर् बभञ्जुः \।
उत्तर-वेद्या मेखलाः सीमा-सूत्राणि \। आज्ञा गुरूणां ह्य् अविचारणीया इति
हेतोर् न ते दोष-भाजिन इति भावः \।\।१५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** हविःशालायाः पूर्वभागे
यजमानादिस्थित्यर्थे गृहे प्राग्वंशशब्दो वर्त्तते \। प्राग्वंशः
प्राग्धविर्गेहात् इत्यमरोक्तेः \।\।१४-१५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** रुरुजुर् बभञ्जुः
\।\।१५\।\।

**\॥।**

**\।\। ४.५.१६ \।\।**

**अबाधन्त मुनीन् अन्ये एके पत्नीर् अतर्जयन् \।**

**अपरे जगृहुर् देवान् प्रत्यासन्नान् पलायितान् \।\।**

**श्रीधर-स्वामी (भावार्थ-दीपिका) :** प्रत्यासन्नान् पलायितान्
समीप-स्थान् पलायितान् अपि जगृहुः \।\।१६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तिष्ठत, भवतीः
संप्रति विधवाः कुर्म इत्यश्लीलवचोभिर्वा पत्नीरतर्जयन \।
तर्जन्युत्थानपूर्वकमकथयन् \। प्रत्यासन्नान्समीपस्थान् \।\।१६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तिष्ठत भवतीः
सम्प्रति विधवाः कुर्महे इति अश्लील-वचनैर् वा पत्नीर् अतर्जयन्
\।\।१६\।\।

**\॥।**

**\।\। ४.५.१७ \।\।**

**भृगुं बबन्ध मणिमान् वीरभद्रः प्रजापतिम् \।**

**चण्डेशः पूषणं देवं भगं नन्दीश्वरोऽग्रहीत् \।\।**

**वंशीधरः (भावार्थ-दीपिका-प्रकाशः) :**
मणिमान्कश्चिद्रुद्रगणनाथः \। प्रजापतिं दक्षम् \। चण्डीशचण्डेश्वरः
\।\।१७\।\।

---------------------------------------------------------------------------------------------------------------------

*न कतमेनापि व्याख्यातम्।*

**\॥।**

**\।\। ४.५.१८ \।\।**

**सर्व एवर्त्विजो दृष्ट्वा सदस्याः स-दिवौकसः \।**

**तैर् अर्द्यमानाः सुभृशं ग्रावभिर् नैकधाद्रवन् \।\।**

**श्रीधर-स्वामी (भावार्थ-दीपिका) :** ग्रावभिर् अर्द्यमानाः नैकधा
अनेकधा दुद्रुवुः \।\।१८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सदस्या विधिदर्शिनः
\।\।१८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ग्रावभिर् अर्द्यमानाः
नैकधा दुद्रुवुः \।\।१८\।\।

**\॥।**

**\।\। ४.५.१९ \।\।**

**जुह्वतः स्रुव-हस् तस्य श्मश्रूणि भगवान् भवः \।**

**भृगोर् लुलुञ्चे सदसि योऽहसच् छ्मश्रु दर्शयन् \।\।**

**श्रीधर-स्वामी (भावार्थ-दीपिका) :** स्रुवो हस्ते यस्य \। भवो
वीरभद्रः \। लुलुञ्चे उत्पाटितवान् \।\।१९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** लुञ्च-अपनयने \।\।१९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भवो वीरभद्रः \।
लुलुञ्चे उत्पाटयामास \।\।१९\।\।

**\॥।**

**\।\। ४.५.२० \।\।**

**भगस्य नेत्रे भगवान् पातितस्य रुषा भुवि \।**

**उज्जहार सद-स्थोऽक्ष्णा यः शपन्तम् असूसुचत् \।\।**

**श्रीधर-स्वामी (भावार्थ-दीपिका) :** उज्जहाराद् धृतवान् \। यः
सदस्थः सभायां स्थितः सन् शपन्तं शिव-निन्दां कुर्वन्तं दक्षम्
अक्ष्णाक्षिनि-कोचेनासूसुचत् प्रेरितवान् \।\।२०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अक्षिनिकोचेन नेत्रचालनेन
\।\।२०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** शपन्तं दक्षम्
अक्षि-निकोचेन असूसुचत् प्रेरितवान् \।\।२०\।\।

**\॥।**

**\।\। ४.५.२१ \।\।**

**पूष्णो ह्य् अपातयद् दन्तान् कालिङ्गस्य यथा बलः \।**

**शप्यमाने गरिमणि योऽहसद् दर्शयन् दतः \।\।**

**श्रीधर-स्वामी (भावार्थ-दीपिका) :**
कलिङ्ग-देश-राजस्यानिरुद्धोद्वाहे बलभद्रो यथा द्यूते दन्तान्
पातितवान् \। गरिमणि गुरुतरे रुद्रे निन्द्यमाने दतो दन्तान् दर्शयन् यो
जहास \। पूष्णोर् इति पाठेद् विवचनं---ऐन्द्रापौष्णश् चरुर् भवति इत्य्
अत्रान्य-सहितस्यापि पूष्णो दन्त-पात-प्राप्त्य्-अर्थं सूचितवान् \। तथा
हि---पूषा प्रपिष्ट-भागोऽदन्तको हि तं देवा अब्रुवन् इति विहितस्य
पेषणस्य द्वि-दैवत्याभावात् तत्र, तस्य दन्ताः सन्तीति वक्तव्यं स्यात्
\। नचैतत् सङ्गच्छत इत्य् आशङ्क्य तत्रापि तस्य दन्त-पातोऽवस्थाभेदे
प्रवृत्तेन द्वि-वचनेन प्राप्यते, अत एव पूष्णोऽनुग्रहं द्वेधा वक्ष्यति
\। पूषा तु यजमानस्य दद्भिर् जक्षतु पिष्ट-भुक् इति \। केवलश् चेत्
प्रपिष्ट-भुग् भविष्यति \। अन्य-सहितश् चेद् यजमानस्य दद्भिर्
भक्षयिष्यतीत्य् अर्थः \।\।२१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ऐन्द्रापूषाणौ देवते चरोः
स ऐन्द्रापौष्णः \। देवाताद्वन्द्वे च ७.३.२ इति पदद्वयादिवृद्धिः \।
देवताद्वन्द्वे च ६.३.२६ इति पूर्वपदस्यानङ् \।
अन्यसहितस्येन्द्रसहितस्यापि दन्तपातप्राप्तिरर्थः \। प्रयोजनं तद्
इति द्विवचनमित्यविशेषणं सूचितवान्मैत्रेय इति शेषः \।
तद्दर्शयति---तथा हीति \। प्रकर्षेण पिष्टः प्रपिष्टो
गोधूमचूर्णतण्डुलचूर्णादिस्तल्लक्षणो भागो यस्य स तथा \। अदन्तको
दन्तरहितः \। हि यतो देवास्तं पूषाणमितीत्थमदन्तकमब्रुवन्न् इति
मन्त्रविहितस्य पेषणस्य पिष्टभागस्य
पूषेत्येकवचनश्रुतेर्द्विदैवत्याभावात् \। तत्रेंद्रसाहित्यावस्थायां
तस्य पूष्णः वक्तव्यं स्यात् पिष्टातिरिक्तचरुद्रव्यस्य सत्त्वात् \।
एतत्सदन्तत्वं न च सङ्गच्छते, कुतस् तस्य पूष्णः सदन्तत्वे पूषा तु
यजमानस्य दद्भिर्जक्षतु पिष्टभुक् इत्यग्रिमानुग्रहस्यायोग्यत्वापातात् \।
तत्रापीन्द्रसाहित्यावस्थायाम् अपि \। अवस्थाभेदे केवले साहित्य-रूपे \।
अत एवावस्थाभेदेन पूष्णो द्विविधत्वाद् एव \। इत्यर्थः---इति तात्पर्यम्
\। कालिङ्गस्य कलिङ्गदेशनृपस्य \।\।२१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** पूष्णोर् इति पाठे टीकायां
तत्-सहितस्यापीति \। इन्द्र-सहितो यः पूषा तस्यापि दन्त-पातम् अकरोद्
इति प्राप्त्य्-अर्थम् इत्य् अर्थः \। तत्र तस्य दन्तीति तद्-रहितस्येति
वक्तव्यं स्यात् \। इतीति किं तत्राह दन्ती, स तु पूषा दन्तवान् इत्य्
अर्थः \। तस्य दन्ताः सन्तीति वा पाठः \। आशङ्क्य विचार्य \। तत्रापि
इन्द्र-सहितत्वेऽपीति पूष्ण इत्य्-आदि पूर्वार्धम् \। शप्यमान इत्य्-आदि
परार्धम् अनयोः पद्यार्धयोर् विपर्ययेण पाठस् तु न स्वामि-चित्सुखयोः
सम्मतः \।\।२१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**
कलिङ्ग-देश-राजस्यानिरुद्धोद्वाहे बलभद्रो यथा दन्तान् द्यूते
उत्पाटितवान्, गरिमणि गरिमवति रुद्रे \। दतो दन्तान् \। पुष्णोर् इति
पाठे द्वि-वचनम् ऐन्द्रापौष्णश् चरुर् भवतीत्य्
अत्रेन्द्र-सहितस्यान्यस्यापि पुष्णो दन्त-पातन-प्राप्त्य्-अर्थं ज्ञेयम्
\।\।२१\।\।

**\॥।**

**\।\। ४.५.२२ \।\।**

**आक्रम्योरसि दक्षस्य शित-धारेण हेतिना \।**

**छिन्दन्न् अपि तद् उद्धर्तुं नाशक्नोत् त्र्यम्बकस् तदा \।\।**

**श्रीधर-स्वामी (भावार्थ-दीपिका) :** छिन्दन्न् अपीत्य् अत्र शिर इत्य्
उपरि व्यक्तीभविष्यति \। त्र्यम्बको वीरभद्रः \।\।२२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तच्छिर उद्धर्तुं छेत्तुम्
\। तदा छेदनावसरे \।\।२२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** हेतिना खड्गेन
तन्-मस्तकं त्र्यम्बको वीरभद्रः \।\।२२\।\।

**\॥।**

**\।\। ४.५.२३ \।\।**

**शस्त्रैर् अस्त्रान्वितैर् एवम् अनिर्भिन्न-त्वचं हरः \।**

**विस्मयं परम् आपन्नो दध्यौ पशुपतिश् चिरम् \।\।**

**श्रीधर-स्वामी (भावार्थ-दीपिका) :** अस्त्रान्वितैर् मन्त्र-सहितैः \।
अनिर्भिन्ना त्वग् यस्य तथा-भूतं दृष्ट्वेति शेषः \।\।२३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तच्छिर उद्धर्तुं छेत्तुम्
\। तदा छेदनावसरे \।\।२३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** शस्त्रैः खड्गादिभिः
अस्त्रान्वितैर् शर-त्रिशूलादि-सहितैर् इच्छन्न् अत्वचं दृष्ट्वेति शेषः
\।\।२३\।\।

**\॥।**

**\।\। ४.५.२४ \।\।**

**दृष्ट्वा संज्ञपनं योगं पशूनां स पतिर् मखे \।**

**यजमान-पशोः कस्य कायात् तेनाहरच् छिरः \।\।**

**श्रीधर-स्वामी (भावार्थ-दीपिका) :** स पशूनां पतिर् मखे
संज्ञपनं योगं कण्ठ-निष्पीडनादि-रूपं मारणोपायं दृष्ट्वा
तेनोपायेनाहरत् \।\।२४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स प्रसिद्धः पशुपतिः
वीरभद्रः अंशांशिनोरभेदोपचाराद्भवत्र्यंबकपशुपतिहरशब्दा
वीरभद्रवाचका एव वह्निकणवह्निन्यायेन वा \। यजमान एव पशुस्
तस्य \।\।२४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** संज्ञपनं योगं
कण्ठ-निष्पीडनेन त्रोटनं, तेनोपायेनाहरत् \।\।२४\।\।

**\॥।**

**\।\। ४.५.२५ \।\।**

**साधु-वादस् तदा तेषां कर्म तत् तस्य पश्यताम् \।**

**भूत-प्रेत-पिशाचानाम् अन्येषां तद्-विपर्ययः \।\।**

**श्रीधर-स्वामी (भावार्थ-दीपिका) :** अन्येषां ब्राह्मणादीनां
तद्-विपर्ययोऽसाधु-वादः अभूद् इति शेषः \।\।२५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तेषां रुद्रगणानाम् \।
साधु कृतम् इति जल्पः साधुवादः \।\।२५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अन्येषां विप्रादीनां
तद्-विपर्ययोऽसाधु-वादः \।\।२५\।\।

**\॥।**

**\।\। ४.५.२६ \।\।**

**जुहावैतच् छिरस् तस्मिन् दक्षिणाग्नाव् अमर्षितः \।**

**तद्-देव-यजनं दग्ध्वा प्रातिष्ठद् गुह्यकालयम् \।\।**

**श्रीधर-स्वामी (भावार्थ-दीपिका) :** गुह्यकालयं कैलासम् \।\।२६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तस्मिन्यज्ञे \।
दक्षिणसंज्ञाग्नौ \। स च (दक्षश्च) देवयजनं च (यज्ञश्च) इति
समाहारद्वन्द्वो वा \।\।२६\।\।

इति श्रीमद्-भागवत-भावार्थ-दीपिका-प्रकाशे चतुर्थ-स्कन्धे
पञ्चमो\ऽध्यायः \।\।५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** गुह्यकालयं कैलासम्
\।\।२६\।\।

इति सारार्थ-दर्शिन्यां हर्षिण्यां भक्त-चेतसाम् \।

चतुर्थे पञ्चमोऽध्यायः सङ्गतः सङ्गतः सताम् \।\।\*\।\।

**\॥।**

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं
संहितायां वैयासिक्यां चतुर्थ-स्कन्धे श्री-विदुर-मैत्रेय-संवादे
दक्ष-यज्ञ-विध्वंसनं नाम

पञ्चमोऽध्यायः \।

\।\।५\।\।

**\॥।**

**(४.६)**

## 
**अथ चतुर्थोऽध्यायः**

<details><summary>विषयः</summary>

ब्रह्म-सहितानां देवानां कैलासे गमनं रुद्रस्य स्तवनं च \।
</details>

**\।\। ४.६.१ \।\।**

**मैत्रेय उवाच---**

**अथ देव-गणाः सर्वे रुद्रानीकैः पराजिताः \।**

**शूल-पट्टिश-निस्त्रिंश- गदा-परिघ-मुद्गरैः \।\।**

**श्रीधर-स्वामी (भावार्थ-दीपिका) :**

षष्ठे तु देव-सङ्घेन सह गत्वा भवं विधिः \।

सान्त्वयाम् आस दक्षादि जीविताद्य् अर्थम् आदरात् \।\।

अथ देव-गणाः स्वयंभुवे न्यवेदयन्न् इति द्विटियेनान्वयः \।\।१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** आदिना भृग्वादिग्रहः \।
द्वितीयादिना श्मश्रुरोहादिग्रहः \।\। अथ दक्षयज्ञनाशानन्तरम् \।
रुद्रानीकैः शिवसैन्यैः \।\।१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अथेति युग्मकम् \।\।१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

कैलास-वर्णनं षष्ठे तत्रत्य-बट-मूलगम् \।

शिवं सह सुरैर् गत्वा स्तुत्वा प्रासादयद् विधिः \।\।१\।\।

**\॥।**

**\।\। ४.६.२ \।\।**

**सञ्छिन्न-भिन्न-सर्वाङ्गाः सर्त्विक्-सभ्या भयाकुलाः \।**

**स्वयम्भुवे नमस्कृत्य कार्त्स्न्येनैतन् न्यवेदयन् \।\।**

**श्रीधर-स्वामी (भावार्थ-दीपिका) :** शूलादिभिः सञ्छिन्नानि त्रुटितानि
भिन्नानि विदीर्णान्य् अङ्गानि येषाम् \। सह ऋत्विग्भिः सभ्यैश् च वर्तमानाः
\।\।२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स्वयंभुवे
स्वयंभुवमनुकूलयितुम् इत्य् अर्थः \। क्रियार्थोपपदस्य च कर्मणि
स्थानिनः इति तुमुनो\ऽप्रयुक्तस्य कर्मणि चतुर्थी, न तु नमोयोगे \।
उपपदविभक्तेर्बलीयस्त्वाच्छान्दसी वा \। एतद्वृत्तं कार्त्स्न्येन
सामस्त्येन \।\।२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स्वयंभुवे स्वयम्भुवम्
\।\।२\।\।

**\॥।**

**\।\। ४.६.३ \।\।**

**उपलभ्य पुरैवैतद् भगवान् अब्ज-सम्भवः \।**

**नारायणश् च विश्वात्मा न कस्याध्वरम् ईयतुः \।\।**

**मध्वाचार्यः (भागवत-तात्पर्यम्) :** त्रि-मूर्ति-गत-रूपेण नारायणो
नाययौ \।\।३\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** कस्य दक्षस्य यज्ञे ब्रह्मा
विष्णुश् च नेयतुर् न जग्मतुः \। यत्रारुद्रको यज्ञस् तत्र
नारायण-विरिञ्चाव् अपि नागतौ \।\।३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ननु अग्नौ वैष्णवं
पुरोडाशं निर्वपति प्रजापतेन त्वद्-एतानि इति श्रुतस्तौ कथं नाहूतौ
तत्र \। किञ्चानाहूताग्रे तत्सन्धानादिप्रार्थनं च कथं युक्तम् इति
चेदाहूतावपि तत्र न गतावित्य् आह---उपलभ्य ज्ञात्वा \। समष्टिजीवत्वाद्
ब्रह्मा परमात्मत्वान्नारायणश् च विश्वात्मेत्युभयोर्विशेषणम् \। पुराज्ञाने
हेत्वन्तरं च भगवानिति \। एतदपि द्वयोर्विशेषणम् \।\।३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** समष्टि-जीवत्वात् ब्रह्मा
परमात्मत्वान् नारायणो विश्वात्मा \। कस्य नेयतुर् अध्वरम् इति चित्सुखः
\।\।३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** उपलभ्य सर्वज्ञतया
ज्ञात्वा \। कस्य दक्षस्य \। नेयतुः न जग्मतुः \।\।३\।\।

**\॥।**

**\।\। ४.६.४ \।\।**

**तद् आकर्ण्य विभुः प्राह तेजीयसि कृतागसि \।**

**क्षेमाय तत्र सा भूयान् न प्रायेण बुभूषताम् \।\।**

**श्रीधर-स्वामी (भावार्थ-दीपिका) :** विभुर् ब्रह्मा \। तेजीयस्य्
अतितेजस्विनि पुरुषे कृतागसि सत्य् अपि स्वयं तत्र कृतागसा बुभूषताम्
अपराधं कर्तुम् इच्छतां सा तथा बुभूषा तेषां क्षेमाय न भूयात् \।
प्रायेणेति लोकोक्तिः \। न भवेद् एवेत्य् अर्थः \।\।४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र तेजस्विनि तथा
बभूषा कृतागसां तेषां तेजस्विन्यपराधकृतवताम् \। इत्यर्थं इति \।
प्रायेणत्यनेन कस्याचन्महदतिक्रमकर्तुर् अपि क्षेमो भवेद् इति न
मन्तव्यम् इति भावः \। हन्ति श्रेयांसि सर्वाणि पुंसो महदतिक्रमः इति
श्रीदशमोक्तेः

\।\।४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तद् आकर्ण्येति \। बुभूषतां
प्राप्तुम् इच्छतां कृतागस्त्वम् इति शेषः \। कृतागसाम् इति
चित्सुख-पुण्यारण्ययोर् मतः \। कृतापराधीभवितुम् इच्छताम् इत्य् अर्थः
\। यद् वा, तेजीयसि तत्र शिवे बुभूषतां सम्बन्धम् इच्छतां मध्ये
कृतागसि तत्र दक्षे सा सती प्रायेण प्राचुर्येण क्षेमाय न भूयात् न
भवेद् इत्य् अर्थः \।\।४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** विभुर् ब्रह्मा \। तेजीयसि
महात्मनि जने कृतागसि कृतम् आगोऽपराधो यस्य तयाभावे सति \।
क्षेमाय स्व-कल्याणाय बुभूषताम् जिजीविषतां तत्र क्षेमे विषये सा
बुभूषा जिजीविषा मा भूयात् न भवतु \। श्री-रुद्रे महा-तेजीयस्य्
अपराध-विषयी-भूते सति अपराधिनां दक्षादीनां
मृत-म्रियमाण-मरिष्यतां स्व-क्षेमाय विषय-भोगाद्य्-अर्थं जिजीविषतां
सा जिजीविषा मा भवत्व् इत्य् अर्थः \। दक्षादयोऽपराधिनो मिर्यन्तां नाम
मा जीवन्तु, जीवित्वा पुनर् अप्य् अपराधं करिष्यतां तेषां जीवनेनालं,
मरणम् एव वरम् इति भावः \। भवतेः सत्तार्थत्वात् सत्तायाश् च
जीवन-रूपत्वात् बुभूषा-जिजीविषयोस् तुल्यथार्थता ज्ञेया \।
प्राय-ग्रहणं तेषाम् एव मध्ये केषाञ्चिज् जीवित्वा अपराधम् अकरिष्यतां
जिजीविषा जीवनं च भूयाद् इत्य् अर्थ-लाभाय \।\।४\।\।

**\॥।**

**\।\। ४.६.५ \।\।**

**अथापि यूयं कृत-किल्बिषा भवं**

**ये बर्हिषो भाग-भाजं परादुः \।**

**प्रसादयध्वं परिशुद्ध-चेतसा**

**क्षिप्र-प्रसादं प्रगृहीताङ्घ्रि-पद्मम् \।\।**

**श्रीधर-स्वामी (भावार्थ-दीपिका) :** अथापि प्रसादयध्वं
क्षमापयत \। ये भवन्तो बर्हिषो यज्ञस्य भाग-भाजं परादुर् दूराद्
एव खण्डितवन्तः \। प्रगृहीताङ्घ्रि-पद्मं पादौ प्रगृह्येत्य्
अर्थः\।\।५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अथापि यदि बुभूषथेत्य्
अर्थः \। इत्यर्थं इति \। पादग्रहणमात्रेणैव स प्रसीदति
तदन्तःकरणमहं जानामीति भावः \। प्रणिपातप्रतीकारः संरंभो हि
महात्मनाम् इत्य् उक्तेः \। उष्णत्वमग्न्यातपसंनियोगाच्छैत्यं हि यत्सा
प्रकृतिर्जलस्य इति न्यायात् \। बर्हिर्यज्ञकुशाग्निषु इति धरणिः
\।\।५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तथापि यदि बुभूषथेत्य्
अर्थः \। कृत-किल्बिषा यूयं भवं परादुः दूराद् एव खण्डितवन्तः \।
न च तत्-प्रसादो दुष्कर इति वाच्यम् \। प्रगृहीतेति
अङ्घ्रि-पद्म-ग्रहण-मात्रेणैव स प्रसीदत्य् एवेति तद्-अन्तः-करणम्
अहं जानाम्य् एवेति भावः \।\।५\।\।

**\॥।**

**\।\। ४.६.६ \।\।**

**आशासाना जीवितम् अध्वरस्य**

**लोकः स-पालः कुपिते न यस्मिन् \।**

**तम् आशु देवं प्रियया विहीनं**

**क्षमापयध्वं हृदि विद्धं दुरुक्तैः \।\।**

**श्रीधर-स्वामी (भावार्थ-दीपिका) :** अध्वरस्य जीवितं पुनः
सन्धानं प्रार्थयमानाः सन्तः \। यस्मिन् कुपिते सति स-पालो लोको न
भवेन् नश्येद् इत्य् अर्थः \।\।६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तस्य कोपेन
सपाललोकस्यापि नाशसंभवादतस्तं तूर्णं प्रसादयध्वं, किं च
तत्कोपे केवलं दक्षदुरुक्तिरे व न कारणम् अपि तु प्रियावियोगोपीतीतः
शीघ्रं यतध्वम् इति भावः \।\।६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** हृदि विद्धम् इति
बहिरङ्ग-दृष्ट्यैवोक्तम् \।\।६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यस्मिन् कुपिते सति
स-पाल एव लोको न भवेत्, तं क्षमापयध्वम् \। यूयम् अध्वरस्य
जीवितं प्रार्थयमानाः \।\।६\।\।

**\॥।**

**\।\। ४.६.७ \।\।**

**नाहं न यज्ञो न च यूयम् अन्ये**

**ये देह-भाजो मुनयश् च तत्त्वम् \।**

**विदुः प्रमाणं बल-वीर्ययोर् वा**

**यस्यात्म-तन्त्रस्य क उपायं विधित्सेत् \।\।**

**मध्वाचार्यः (भागवत-तात्पर्यम्) :** यज्ञ इन्द्रः \। यज्ञो
यज्ञपतिस् त्व् इन्द्रः पुरुहूतः पुरुष्टुत इत्य् अभिधानम् \।
तस्यात्म-तन्त्रस्य तस्य विष्णोर् मनो-वशस्य \।

> नाहम् इन्द्रो न चैवान्ये यत् तत्त्वं न विदुः परम् \।
>
> तस्य विष्णोर् वशे रुद्रो मम वायोर् अथापि वा \।
>
> नान्यस्य कस्यचित् पुंसस् तस्येत्थं वः कुतः कृतम् \।\। इति
> ब्रह्म-वैवर्ते \।
>
> मुमुक्षवो ब्रह्मणश् च शिवादीन्द्रादिभिस् तथा \।
>
> श्रुत्वा ज्ञानं परं गुह्यं मुच्यन्ते ब्रह्मणा सह \।\। इति कौर्मे
> \।\।७\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** वयं तु तत्र गन्तुं बिभीमस्
त्वम् एव कञ्चिद् उपायं विधत्स्वेति चेद् अत आह---नेति \। यज्ञस् तदानीं
तन इन्द्रः \। यस्य तत्त्वं बल-वीर्ययोः प्रमाणम् इयत्तां च न विदुः
\। वीर्यं पराक्रमः \। पापम् इति पाठेऽपराधम् \।\।७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यज्ञा यज्ञपतिस्त्विन्द्रः
पुरुहूतः पुरुष्टुतः इति तीर्थोक्तेर्यज्ञपदमत्र न विष्णुपरं तस्य
यः सर्वज्ञः सर्ववित् इति श्रुतेर्व्याकोपात् \। तत्त्वं स्वरूपं
बलवीर्येत्युपलक्षणं ज्ञानादीनाम् \। यद्यपि यज्ञः
स्वायंभुवमन्वन्तरेन्द्रः श्रीविष्णोरवतारः यज्ञाधिष्ठातृत्वेन तस्य
प्राचीनबर्हिषो राज्ये षष्ठमन्वन्तरे\ऽपि स्थितेर् इति उक्तं
स्वामिचरणैस्तदानीन्तन इन्द्र इति \।\।७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यज्ञः स्वायम्भुव-मन्वन्तरेन्द्रः
श्री-विष्णोर् आवेशावतारः यज्ञाधिष्ठातृत्वेन तस्य प्राचीनबर्हि-राज्ये
षष्ठ-मन्वन्तरेऽपि स्थितेस् तथोक्तम् \।\।७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु त्वाम् एव वयं
प्रपन्ना अतस् त्वम् एव कम् अप्य् उपायं विधत्स्वेति तत्राह---नाहं
ब्रह्मापि न यज्ञः इदानीन्तन इन्द्रोऽपि न च यूयं याज्ञिको वेद-विदोऽपि
यस्य तत्त्वं बल-वीर्ययोः प्रमाणम् इयत्तां च न विदुः \।\।७\।\।

**\॥।**

**\।\। ४.६.८ \।\।**

**स इत्थम् आदिश्य सुरान् अजस् तु तैः**

**समन्वितः पितृभिः स-प्रजेशैः \।**

**ययौ स्व-धिष्ण्यान् निलयं पुर-द्विषः**

**कैलासम् अद्रि-प्रवरं प्रियं प्रभोः \।\।**

**श्रीधर-स्वामी (भावार्थ-दीपिका), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मया सह गमने चैतेषां
शिवः क्षिप्रं प्रसेत्स्यतीति महादयालोरजस्य कैलासयात्राम् आह---स इति
\।\।८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** स इत्थम् इत्य्-आदि-चतुर्दशकम्
\।\।८\।\।

**\॥।**

**\।\। ४.६.९ \।\।**

**जन्मौषधि-तपो-मन्त्र- योग-सिद्धैर् नरेतरैः \।**

**जुष्टं किन्नर-गन्धर्वैर् अप्सरोभिर् वृतं सदा \।\।**

**श्रीधर-स्वामी (भावार्थ-दीपिका) :** कैलासं
वर्णयति---जन्माउषधीत्य्-आदि चतुर्दशभिः \। नरेतरैः देवैर् जुष्टम्
\।\।९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** जन्मना विशिष्टकुलोत्पत्त्या
ओषधिना चित्रकाद्यौषधेन \। तपसा कृछ्रचान्द्रायणादिना \। मन्त्रेण
महामृत्युंजयादिना \। महामृत्युंजयमन्त्रश् च
मन्त्रमहोदधावुक्तः---महामृत्युंजयं वक्ष्ये दुरितापन्निवारणम् \।

यं प्राप्य भार्गवः शंभोर्मृतान्दैत्यानजीवयत् तारः खं व्यापिनी
चन्द्रयुक्ता रश्चतुराननः \। अर्वीशबिन्दुसंयुक्तो हंसः सर्गी च
भूर्भुवः \।

> सकारबालसर्गाढ्यस्त्र्यंबकं वैदिको मनुः \।
>
> भूर्भुवः स्वो भुजङ्गेशस्तारो जूंसर्गवान्भृगुः \।\।
>
> आकाशो मनुबिन्द्वाढ्यः प्रणवान्तो मनूत्तमः \।\।

तथा हि---

ॐ हौं ॐ जूं सः भूर्भुवः स्वः त्र्यंबकं यजामहे सुगन्धिं
पुष्टिवर्धनम् \। उर्वारुकम् इव बन्धनान्मृत्योर्मुक्षीय मामृतात्
भूर्भुवः स्वरों जूं सः हौं ॐ \।\।

योगेनाष्टाङ्गेन \। एतैः सिद्धैर्नरेतरैर्दैवादिभिः \।\।९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कैलासं
वर्णयति---जन्माउषधीत्य्-आदि चतुर्दशभिः \। नरेतरैः देवैः
\।\।९\।\।

**\॥।**

**\।\। ४.६.१० \।\।**

**नाना-मणिमयैः शृङ्गैर् नाना-धातु-विचित्रितैः \।**

**नाना-द्रुम-लता-गुल्मैर् नाना-मृग-गणावृतैः \।\।**

**श्रीधर-स्वामी (भावार्थ-दीपिका) :** शृङ्गै रमणं रति-प्रदम् इत्य्
उत्तरेणान्वयः \। कथं-भूतैः ? नाना-धातुभिर् विचित्रितैः
नाना-द्रुम-लता गुल्माश् च येषु \।\।१०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मणयो मरकतादयः \।
धातवो हरितालादयः सुवर्णादयः \। मृगाणां चमर्यादीनां गणाः
समूहास्तैरावृतैर्वेष्टितैः \।\।१०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** शृङ्गाणां पूर्वापरं
विशेषण-द्वयं नाना-द्रुमेत्य् अस्य नाना-मृगेति विशेषाणम् \।\।१०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। ४.६.११ \।\।**

**नानामल-प्रस्रवणैर् नाना-कन्दर-सानुभिः \।**

**रमणं विहरन्तीनां रमणैः सिद्ध-योषिताम् \।\।**

**श्रीधर-स्वामी (भावार्थ-दीपिका) :** नाना अमलानि प्रस्रवणानि येषु
\। नाना कन्दराः सानवश् च येषु \। रमणैः सह क्रीडन्तीनाम् \।\।११\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** निर्झरः प्रस्रवोंभसाम्
इति हलायुधः \। जलस्य नानात्वं मारकतादिस्थलसंपर्कात् \।
कर्दमराहित्येनामलत्वं न तु शौक्ल्येन तथात्वे नानात्वं, कन्दरा गुहा
\। सानवो नगोर्ध्वसमभूमागाः \। रमणं रतिप्रदम् \।\।११\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** नानामलेत्य्-आदि द्वयं तु पृथग्
पृथग् एव \।\।११\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** रमणैः कान्तैः सह
विहरन्तीनां सिद्ध-योषितां रमणं रति-प्रदम् \।\।११\।\।

**\॥।**

**\।\। ४.६.१२ \।\।**

**मयूर-केकाभिरुतं मदान्धालि-विमूर्च्छितम् \।**

**प्लावितै रक्त-कण्ठानां कूजितैश् च पतत्त्रिणाम् \।\।**

**श्रीधर-स्वामी (भावार्थ-दीपिका) :** मयूराणां केकाभिः स्वनैर्
नादितम् \। मदान्धैर् अलिभिर् विमूर्छितं मूर्छना राग-गति-विशेषस् तद्
व्याप्तं कृतम् \। रक्त-कण्ठानां कोकिलानां प्लावितैः प्लुतत्वं नीतैः
स्वरैः अन्येषां च पतत्त्रिणां कुजितैः \।\।१२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** क्रमयुक्ताः स्वराः सप्त
मूर्च्छना यत्र सा भवेत् \। स्वरा निषादादयः \। प्लुतत्वमुच्चैस्त्वम् \।
नीतैः प्रापितैः स्वरैश्चाभिरुतम् \। यद् वा, मयूरकेकाभिः रुतं
कृतशब्दम् \। रलोपे दीर्घाभावो\ऽत्र छन्दोभङ्गभयात् गतो\ऽसौ
पुनराजसु इतिवत् \।\।१२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मयूराणां केका एव अभितो
रुतानि गृहस्थानाम् इवोक्ति-प्रत्युक्ति-कोलाहलो यत्र तं मदान्धानाम्
अलीनां गायकानाम् इव मूर्छितानि राग-स्वरालाप-मूर्च्छना, यत्र तं
रक्त-कण्ठानां कोकिलानां पतत्रिणाम् अन्येषां च पक्षिणां प्लावितैः
प्लुतत्वं नीतैः कुजितैः \।\।१२\।\।

**\॥।**

**\।\। ४.६.१३ \।\।**

**आह्वयन्तम् इवोद्धस्तैर् द्विजान् काम-दुघैर् द्रुमैः \।**

**व्रजन्तम् इव मातङ्गैर् गृणन्तम् इव निर्झरैः \।\।**

**श्रीधर-स्वामी (भावार्थ-दीपिका) :** उद्धस्तैर् उन्नत-शाखैर्
द्रुमैर् द्विजान् पक्षिण आह्वयन्तम् इव \। लोके हि हस्तम् उत्क्षिप्योच्चैः
स्वरेणाऽऽह्वानम् अर्थिनां कुर्वन्ति \। अद्रिश् चोत्क्षिप्त-हस्ताकारैर् द्रुमैस्
तत् रत्य्-अपक्षिस्वनैश् च तथा लक्ष्यत इत्य् अर्थः \। व्रजद्भिर्
मातङ्गैर् व्रजन्तम् इव निर्झर-ध्वनिभिर् गृणन्तं भाषमाणम् इव
\।\।१३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इत्य् अर्थ इति \। अत्र
कैलासस्य तद्वासस्थानस्याप्यर्थिमनोरथपूरकत्वकथनेन शिवस्य
तथात्वं तु कैमुत्यन्यायसिद्धम् इति ध्वनितम् \।\।१३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** उद्धस्तैर् उद्गतैर्
हस्तैर् इव काम-दुघैर् द्रुमैर् द्विजान् पक्षिणोऽतिथीन् ब्राह्मणान् इव
आह्वयन्तम् \। व्रजद्भिर् मातङ्गैर् व्रजन्तम् इव गृणद्भिर् निर्झरैर्
गृणन्तम् इव मधुरं भाषणम् \।\।१३\।\।

**\॥।**

**\।\। ४.६.१४ \।\।**

**मन्दारैः पारिजातैश् च सरलैश् चोपशोभितम् \।**

**तमालैः शाल-तालैश् च कोविदारासनार्जुनैः \।\।**

**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) :**
*न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मन्दारैः पुष्पद्रुमैः \।
पारिभद्रैः \। सरलैर्देवदारुभिः \। तमालैस्तापिच्छैः \। शालैः
सर्जैः \। तालैस्तृणराजैः \। कोविदारैः कांचनारकैः \। असनैः
प्रियकपुष्पैः \। अर्जुनैः ककुभैः \।\।१४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मण्डारादिभिर् मण्डितम्
\।\।१४\।\।

**\॥।**

**\।\। ४.६.१५ \।\।**

**चूतैः कदम्बैर् नीपैश् च नाग-पुन्नाग-चम्पकैः \।**

**पाटलाशोक-बकुलैः कुन्दैः कुरबकैर् अपि \।\।**

**श्रीधर-स्वामी (भावार्थ-दीपिका) :** चूताम्रयोर् नीप-कदम्बयोर्
अवान्तर-जाति-भेदः \। वेणु-कीचकयोश् च नीरन्ध्र-सरन्ध्रत्वेन
भेदः \।\।१५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** नागो नागकेसरः \।
पुन्नागः सुरवल्लभः \। कुरबकैस्तिलकैः \।\।१५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** चूताम्रयोर्
नीप-कदम्बयोर् अप्य् अवान्तर-जाति-भेदः \। वेणु-कीचकयोश् च
नीरन्ध्र-सरन्ध्रत्वेन \।\।१५\।\।

**\॥।**

**\।\। ४.६.१६ \।\।**

**स्वर्णार्ण-शत-पत्रैश् च वर-रेणुक-जातिभिः \।**

**कुब्जकैर् मल्लिकाभिश् च माधवीभिश् च मण्डितम् \।\।**

**श्रीधर-स्वामी (भावार्थ-दीपिका) :** स्वर्णार्णैः स्वर्ण-वर्णैः
शत-पत्रैर् मण्डितम् \। रेणुक-जातिभिर् इत्य् अत्र रेणुका एला \। जातिर्
मालती \।\।१६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** वरः करवीरः \।
कुब्जकैः कुङ्कुमतरुभिः \। माधवी वासन्ती \। अत्र
संस्कृताधिकारित्वात्पर्यायान्तरम् एवोक्तमपभ्रंशानां
नानत्वात्तैर्बोधनस्याशक्यत्वात् \।\।१६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** स्वर्णार्णेति \। अर्णो वर्णः
\।\।१६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** रेणुक-जातिभिर् इति
रेणुका एला \। जातिर् मालती \।\।१६\।\।

**\॥।**

**\।\। ४.६.१७ \।\।**

**पनसोदुम्बराश्वत्थ-प्लक्ष-न्यग्रोध-हिङ्गुभिः \।**

**भूर्जैर् ओषधिभिः पूगै राजपूगैश् च जम्बुभिः \।\।**

**श्रीधर-स्वामी (भावार्थ-दीपिका), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पनसः
प्रकाण्डोद्भूतमहाफलवृक्षविशेषः \। उदुंबरो जन्तुफलः \।
अश्वत्थश्चलदलः \। प्लक्षः पर्कटी \। न्यग्रोधो बटः \। हिङ्गू
रामठवृक्षः \। भूर्जैर्भूर्जपत्रैः \। औषधीभिः
सौभांजनादिवृक्षैः \।\।१७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** हिङ्गुर् अत्र कराञ्ज-तुल्यो
वृक्ष-विशेषः \।\।१७\।\।

**\॥।**

**\।\। ४.६.१८ \।\।**

**खर्जूराम्रातकाम्राद्यैः प्रियाल-मधुकेङ्गुदैः \।**

**द्रुम-जातिभिर् अन्यैश् च राजितं वेणु-कीचकैः \।\।**

**श्रीधर-स्वामी (भावार्थ-दीपिका) :** द्रुम-जातिभिर् इत्य् अत्र जातिर्
अवान्तर-भेद-सामान्वयम् \।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** आम्रातकः विदुलः \।
प्रियालो राजादनम् \। मधुको मधूकः \। इङ्गुदी तापसतरुः \।
अवान्तरभेदसामान्यमवान्तरजातिः \।\।१८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.६.१९ \।\।**

**कुमुदोत्पल-कह्लार-शतपत्र-वन-र्द्धिभिः \।**

**नलिनीषु कलं कूजत्-खग-वृन्दोपशोभितम् \।\।**

**श्रीधर-स्वामी (भावार्थ-दीपिका) :** कुमुदादि-समृद्धिभिर् हेतुभिर्
नलिनीषु सरःसु कलं मधुरं यथा भवत्य् एवं कूजन्ति यानि
पक्षि-वृन्दानि तैर् उपशोभितम् \।\।१९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कुमुदाद्याः
कमलजातयस्ताभिः \। वनर्द्धिभिर्जलसमृद्धिभिः \। यद् वा, \।
कुमुदादिवनानां समूहानां समृद्धिभिराधिक्यैः वनं नपुंसकं नीरे
समूहालयकानने इति कोशात् \।\।१९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नलिनीषु सरःसु
\।\।१९\।\।

**\॥।**

**\।\। ४.६.२० \।\।**

**मृगैः शाखामृगैः क्रोडैर् मृगेन्द्रैर् ऋक्ष-शल्यकैः \।**

**गवयैः शरभैर् व्याघ्रै रुरुभिर् महिषादिभिः \।\।**

**श्रीधर-स्वामी (भावार्थ-दीपिका) :** मृगादिभिर् निर्जुष्टं निषेवितम्
\। पूर्वं मृग-गणाः शृङ्ग-विशेषणत्वेनोक्ता इदानीं स्वातन्त्र्येणेत्य्
अपौनरुक्त्यम् \।\।२०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** शाखामृगा वानराः \। क्रोडा
वराहाः \। मृगेन्द्राः सिंहाः \। ऋक्षा भल्लूकाः \। शल्यकाः कण्टकबराहाः
\। गवया वनगावः \। आदिना शरभादयो ग्राह्याः \।\।२०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** नाना-मृग (१०) इत्य् अस्यैव
विवरणं मृगैर् इति \। मृगनाभिभिर् इति क्वचित् पाठः \। कर्णोर्णादयो
मनुष्याकारा मृग-प्रायाः \।\।२०\।\।[^५]

---------------------------------------------------------------------------------------------------------------------

[^५]: नाना-मृग (१०) इत्य् अस्यैव विवरणं मृगैर् इति \। मृगेन्द्रैर्
    ऋक्ष-शल्यकैः गवयैः शरभैर् व्याघ्रै रुरुभिर् महिषादिभिः \।
    कर्णोर्णैक-पदाश्वास्यैर् निर्जुष्टं मृग-नाभिभिर् इति क्वचित् पाठः
    \। तत्र कर्णोर्णादयो मनुष्याकारा मृग-प्रायाः \।\। इति पाठान्तरः।


**विश्वनाथ-चक्रवर्ती (सारार्थ-दर्शिणी) :** नाभिः कस्तूरी-मृगः \।
कदली-समूहैः संरुद्धानि आवृतानि नलिनीनां पुलिनानि तैः श्रीः शोभा
यत्र तम् \।\।२०\।\।

**\॥।**

**\।\। ४.६.२१ \।\।**

**कर्णान्त्रैकपदाश्वास्यैर् निर्जुष्टं वृक-नाभिभिः \।**

**कदली-खण्ड-संरुद्ध-नलिनी-पुलिन-श्रियम् \।\।**

**श्रीधर-स्वामी (भावार्थ-दीपिका) :** नाभिभिः कस्तूरी-मृगैः
कदली-षण्डैः संरुद्धान्यावृतानि नलिनीनां पुलिनानि तैः श्रीः शोभा
यस्मिन् \।\।२१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** शाखामृगा वानराः \। क्रोडा
वराहाः \। मृगेन्द्राः सिंहाः \। ऋक्षा भल्लूकाः \। शल्यकाः कण्टकबराहाः
\। गवया वनगावः \। आदिना शरभादयो ग्राह्याः \।\।२१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** पुण्यं तु चार्व् अपि इत्य् अमरः \।
चारुत्वं तत्र सौगन्धिक-प्रायम् एवेति तथा तैर् व्याख्यातम् \। अतो
मन्वन्तरान्तरेऽपि गङ्गाया आगमनं प्रकारान्तरेण ज्ञेयं
मध्य-पद-लोपश् च ज्ञेयः \।\।२१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। ४.६.२२ \।\।**

**पर्यस्तं नन्दया सत्याः स्नान-पुण्यतरोदया \।**

**विलोक्य भूतेश-गिरिं विबुधा विस्मयं ययुः \।\।**

**श्रीधर-स्वामी (भावार्थ-दीपिका) :** नन्दया गङ्गया पर्यस्तं
परिवेष्टितम् \। सत्या भवान्याः स्नानेन पुण्यतरम् अति-सुगन्धम् उदकं
यस्याम् \।\।२२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पुण्यं धर्मे शोभने च
सुगन्धे सुकृतौ जले इति कोशात् \।\।२२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** विलोक्येति सार्धकम् \।\।२२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नन्दया गङ्गया पर्यन्तं
परिवेष्टितम् \। सत्या रुद्राण्याः स्नानेन पुण्यतरम् उदकं यस्याः तया
\।\।२१\।\।

**\॥।**

**\।\। ४.६.२३ \।\।**

**ददृशुस् तत्र ते रम्याम् अलकां नाम वै पुरीम् \।**

**वनं सौगन्धिकं चापि यत्र तन्-नाम पङ्कजम् \।\।**

**श्रीधर-स्वामी (भावार्थ-दीपिका) :** तत्र गिरौ वनं च ददृशुः \।
यत्र वने तन्-नाम सौगन्धिकं पङ्कजं भवति \। जाताव् एक-वचनम्
\।\।२३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पङ्कजानि सन्ति
सौगन्धिकाख्यानि मानससरोवरीयकमलजातीनीत्य् अर्थः \।\।२३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तन्-नाम सौगन्धिकं
नाम पङ्कजं भवति \। जाताव् एक-वचनम् \।\।२३\।\।

**\॥।**

**\।\। ४.६.२४ \।\।**

**नन्दा चालकनन्दा च सरितौ बाह्यतः पुरः \।**

**तीर्थपाद-पदाम्भोज- रजसातीव पावने \।\।**

**श्रीधर-स्वामी (भावार्थ-दीपिका) :** पुरीं वर्णयति---नन्दा चेति
चतुर्भिः \। सरितौ पुरः पुराद् बाह्यतो भवतः \। तीर्थ-पादस्य
हरेः पादाम्भोज-रजसा \।\।२४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तीर्थौ
तीर्थवत्पवित्रकरौ ध्यानार्चनादिना पादौ यस्य तस्य विष्णोः
पदांभोजरजसा \। एतेन भगीरथानयनात्पूर्वमप्यलकायां
गङ्गासदृश्यौ नद्यावास्तां ते च भगीरथसङ्गमादतीव पावन्यावभूताम्
इति \।\।२४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पुरः पुराद् बाह्यतः
सरितौ भवतः \।\।२४\।\।

**\॥।**

**\।\। ४.६.२५ \।\।**

**ययोः सुर-स्त्रियः क्षत्तर् अवरुह्य स्व-धिष्ण्यतः \।**

**क्रीडन्ति पुंसः सिञ्चन्त्यो विगाह्य रति-कर्शिताः \।\।**

**श्रीधर-स्वामी (भावार्थ-दीपिका) :** ययोर् विगाह्य प्रविश्य क्रीडन्ति
\।\।२५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ययोर्नन्दालकनन्दयोः \।
तयो रतिकर्शितद् एवस्त्रीपावनकर्तृत्वेन त्वाम् अपि पावयिष्यत इति मा
दासीजत्वेनापावनशङ्कां कुर्वित्य् अभिप्रेत्याह---क्षत्तर् इति \। त्वं तु
व्यासोद्भूतत्त्वाच्छुद्ध एवेति भावः \।\।२५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ययोर् विगाह्य \।\।२५\।\।

**\॥।**

**\।\। ४.६.२६ \।\।**

**ययोस् तत्-स्नान-विभ्रष्ट- नव-कुङ्कुम-पिञ्जरम् \।**

**वितृषोऽपि पिबन्त्य् अम्भः पाययन्तो गजा गजीः \।\।**

**श्रीधर-स्वामी (भावार्थ-दीपिका) :** ययोर् अम्भो विगत-तृषोऽपि गजाः
पिबन्ति \। तत्र हेतुः---तासां सुर-स्त्रीणां स्नानेन विभ्रष्टं गलितं
यन् नवं कुङ्कुमं तेन पिञ्जरं पीत-वर्णम् \। गजीः करिणीः \।\।२६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र पाने
कुङ्कुमसङ्गात्सुगन्धं सुवर्णं च वारि दृष्ट्वा पानलोलुपा आसन्न् इत्य्
अर्थः \।\।२६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ययोर् अम्भो गजा
विगत-तृषोऽपि पिबन्ति \। तत्र हेतुः---तासां सुर-स्त्रीणां स्नानेन
विभ्रष्टैर् नव-कुङ्कुमैः पिञ्जरं पीत-वर्णम् सुगन्धं च \।\।२६\।\।

**\॥।**

**\।\। ४.६.२७ \।\।**

**तार-हेम-महा-रत्न-विमान-शत-सङ्कुलाम् \।**

**जुष्टां पुण्य-जन-स्त्रीभिर् यथा खं स-तडिद्-घनम् \।\।**

**श्रीधर-स्वामी (भावार्थ-दीपिका) :** तारं रूप्यम् \।
तारादि-मय-विमानानां शतैः सङ्कुलाम् \। तडिद्भिः स्त्रीणां, घनैर्
विमानानां, खेन पुर्याः सादृश्यम् \।\।२७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तारं रूप्ये न ना ताम्रे
मौक्तिकात्युच्चशब्दयोः इति \। महारत्नानि हीरकादीनि \। सङ्कुलां व्याप्ताम्
\। पुण्यजना यक्षाः \।\।२७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तार-हेमेति पञ्चकम् \।\।२७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तारो मुक्ता तडिद्भिः
स्त्रीणां, घनैर् विमानानां, खेन पुर्याः सादृश्यम् \।\।२७\।\।

**\॥।**

**\।\। ४.६.२८ \।\।**

**हित्वा यक्षेश्वर-पुरीं वनं सौगन्धिकं च तत् \।**

**द्रुमैः काम-दुघैर् हृद्यं चित्र-माल्य-फल-च्छदैः \।\।**

**श्रीधर-स्वामी (भावार्थ-दीपिका) :** यक्षेश्वर-पुरीं हित्वाऽतिक्रम्य
तद् वनं च दृष्ट्वा ते देवा आराद् दूराद् वटं ददृशुर् इति
चतुर्थेनान्वयः \। कथं-भूतं वनम् ? चित्राणि माल्यानि फलानि छदाश्
च पत्राणि येषु तैर् द्रुमैर् हृद्यं सुख-करम् \।\।२८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यक्षेश्वर-पुरीं वनं च
हित्वा अतिक्रम्य ते देवा आराद् दूराद् वटं ददृशुर् इत्य् अन्वयः \।\।२८\।\।

**\॥।**

**\।\। ४.६.२९ \।\।**

**रक्त-कण्ठ-खगानीक- स्वर-मण्डित-षट्पदम् \।**

**कलहंस-कुल-प्रेष्ठं खरदण्ड-जलाशयम् \।\।**

**श्रीधर-स्वामी (भावार्थ-दीपिका) :** रक्त-कण्ठ-खगानाम् अनीकस्य
स्वरैर् मण्डिताः षट्-पदाः षट्-पद-स्वरा यस्मिन् \। कल-हंसानां
कुलस्य प्रेष्ठम् \। खर-दण्डानि पद्मानि तैर् युक्ता जलाशया यस्मिन्
\।\।२९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अलकान्तः प्रवेशे
तद्वैचित्र्यदर्शनेन तत्स्थेन जनसंल्लापेन कालक्षेपे
छिन्नदक्षदेहेन यज्ञानुसन्धानं दुष्करं स्याद् इति धिया तां पुरीं
तद्वनञ्च हित्वा बहिरे व गच्छन्तस्ते देवा इति \। माल्यानि पुष्पाणि \।
छदाः पत्राणि \।\।२८-२९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** रक्त-कण्ठ-खगानाम्
अनीकस्य स्वरैर् मण्डिताः षट्-पदाः षट्-पद-स्वरा यस्मिन् \।
कल-हंस-कुल-प्रेष्ठानि खर-दण्डानि पद्मानि येषु ते जलाशया यस्मिंस्
तत् \।\।२९\।\।

**\॥।**

**\।\। ४.६.३० \।\।**

**वन-कुञ्जर-सङ्घृष्ट- हरिचन्दन-वायुना \।**

**अधि पुण्यजन-स्त्रीणां मुहुर् उन्मथयन् मनः \।\।**

**श्रीधर-स्वामी (भावार्थ-दीपिका) :** वन-कुञ्जरैः सङ्घृष्टा ये
हरि-चन्दन-द्रुमास् तत्-सम्बन्धिना वायुना पुण्य-जन-स्त्रीणां मनः अधि
अधिकम् उन्मथयत् \।\।३०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सङ्घृष्टाः
कण्डूतिवारणार्थम् \। उन्मथयद्विलोडयत् \।\।३०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अधि अधिकं मन
उन्मथयत् कामोद्दीपकत्वात् इति भावः \।\।३०\।\।

**\॥।**

**\।\। ४.६.३१ \।\।**

**वैदूर्य-कृत-सोपाना वाप्य उत्पल-मालिनीः \।**

**प्राप्तं किम्पुरुषैर् दृष्ट्वा त आराद् ददृशुर् वटम् \।\।**

**श्रीधर-स्वामी (भावार्थ-दीपिका) :** यत्र चोत्पल-मालिन्यो वाप्यस् तत्
किंपुरुषैः प्राप्तं वनं दृष्ट्वा \। पाठान्तरे किंपुरुषैः प्राप्ता वापीश्
च दृष्ट्वेत्य् अर्थः \।\।३१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यत्र च वने \।
पाठान्तरे प्राप्ता इति पाठे \। इत्य् अर्थ इति \। द्वितीयार्थेयं
प्रथमेति भावः \। किंपुरुषा देवयोन्यवान्तरभेदः \।\।३१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** वाप्यो वापीश् च दृष्ट्वा
किंपुरुषैः प्राप्ता \। प्राप्तम् इति पाठे वन-विशेषणम् \।\।३१\।\।

**\॥।**

**\।\। ४.६.३२ \।\।**

**स योजन-शतोत्सेधः पादोन-विटपायतः \।**

**पर्यक्-कृताचल-च्छायो निर्नीडस् ताप-वर्जितः \।\।**

**श्रीधर-स्वामी (भावार्थ-दीपिका) :** योजन-शतम् उत्सेध उच्छ्रायो
यस्य \। पादोनैः सर्वतः पञ्च-सप्तति-योजन-प्रमाणैर् विटपैः
शाखाभिर् आयतो विस्तृतः \। पर्यक् सर्वतः कृता अचला छाया येन \।
निर्गतं नीडं यस्मात् \।\।३२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स वटः \। नीडं
स्यानकुलाययोः \। निश्चयेन स्तुते पक्षिगृहे\ऽपि इति निरुक्तिः \। तापेति
\। शीतस्याप्युपलक्षणं शीतोष्णरहित इत्य् अर्थः \।
पक्षिवासरहितत्वादनुपद्रवश् च \।\।३२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** योजन-शतम् उत्सेध
उच्छ्रायो यस्य सः \। पादोनैः सर्वतः
पञ्च-सप्तति-योजन-प्रमाण-विटपैः शाखाभिर् आयतो विस्तृतः \। पर्यक्
सर्वतः कृता अचला छाया येन सः \। निर्नीडः पक्षि-वास-रहितत्वाद्
अनुपद्रवः \।\।३२\।\।

**\॥।**

**\।\। ४.६.३३ \।\।**

**तस्मिन् महा-योगमये मुमुक्षु-शरणे सुराः \।**

**ददृशुः शिवम् आसीनं त्यक्तामर्षम् इवान्तकम् \।\।**

**श्रीधर-स्वामी (भावार्थ-दीपिका) :** मुमुक्षूणां शरणे आश्रये \।
त्यक्ताम् अर्षो योऽन्तकस् तत् तुल्यम् \।\।३३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तस्मिन्वटे सामीपिकाधारे
सप्तमी \। महायोगानां सनकानां प्राचुर्यं यत्र तस्मिंस् तथा
दक्षकृतापराधस्मृत्यैवेत्युक्तम् \।\।३३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तस्मिन्न् इति षट्कम् \।\।३३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अन्तकम् इवेति तस्मिन्
कृतस्यापराधस्य स्मृत्या, त्यक्तामर्षम् इवेति तद् अपि स्वेषु
क्रोध-रहितम् इव \।\।३३\।\।

**\॥।**

**\।\। ४.६.३४ \।\।**

**सनन्दनाद्यैर् महा-सिद्धैः शान्तैः संशान्त-विग्रहम् \।**

**उपास्यमानं सख्या च भर्त्रा गुह्यक-रक्षसाम् \।\।**

**श्रीधर-स्वामी (भावार्थ-दीपिका) :** तं विशिनष्टि---सनन्दनाद्यैर्
इति पञ्चभिः \। सख्या कुवेरेणोपास्यमानम् \।\।३४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** सनन्दनाद्यैर् इत्य् अत्र
सनकाद्यैर् इति सम्बन्धोक्तिः \।\।३४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सिद्धैर् उपास्यमानं
सख्या कुवेरेण च \।\।३४\।\।

**\॥।**

**\।\। ४.६.३५ \।\।**

**विद्या-तपो-योग-पथम् आस्थितं तम् अधीश्वरम् \।**

**चरन्तं विश्व-सुहृदं वात्सल्याल् लोक-मङ्गलम् \।\।**

**श्रीधर-स्वामी (भावार्थ-दीपिका) : विद्या** उपासना, **तपश्**
चित्तैकाग्र्यं **योगः** समाधिस् तेषां **पन्थानं** प्रवर्तन-द्वारा \।
**लोकस्य मङ्गलं** हितं तपो-वात्सल्यात् स्नेहाद् आचरन्तम् \।\।३५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तं शिवम् \। सनन्दः
सनन्दनः \।\।३४-३५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** विद्या-तपो-योगानां
पन्थानाम् \। प्रवर्तन-द्वारा आस्थितम् आश्रितं लोक-मङ्गलं तपश्
चरन्तम् \।\।३५\।\।

**\॥।**

**\।\। ४.६.३६ \।\।**

**लिङ्गं च तापसाभीष्टं भस्म-दण्ड-जटाजिनम् \।**

**अङ्गेन सन्ध्याभ्र-रुचा चन्द्र-लेखां च बिभ्रतम् \।\।**

**श्रीधर-स्वामी (भावार्थ-दीपिका) :** सन्ध्याभ्र-रुचा
रक्त-वर्णेनाङ्गेन भस्मादि-लिङ्गं चन्द्र-लेखां च बिभ्रतम् \।\।३६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** लिङ्गं चिह्नं लिङ्गं
शेफसि बेषे च चिह्ने बुद्ध्यादिसंहतौ इति यादवः \।\।३६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तापसाः शैवाः तेषाम् अभिष्टम् \।
अङ्गेनेत्य् अत्र कक्षेणेति चित्सुखः \। कक्षेण योग-पदेन \।\।३६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तापसानां शैवानां
सन्धाभ्र-रुचा रक्त-वर्णेनाङ्गेन \।\।३६\।\।

**\॥।**

**\।\। ४.६.३७ \।\।**

**उपविष्टं दर्भ-मय्यां बृस्यां ब्रह्म सनातनम् \।**

**नारदाय प्रवोचन्तं पृच्छते शृण्वतां सताम् \।\।**

**श्रीधर-स्वामी (भावार्थ-दीपिका) :** व्रतिनाम् आसनं बृसी तस्याम् \।
ब्रह्म प्रवोचन्तम् \।\।३७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ब्रह्म वेदं सतां
शृण्वतां सनकादीनां मध्ये नारदस्य भक्तत्वाच्छ्रैष्ट्यम् \। वेदस्यापि
प्रायो भक्तिप्रतिपादकत्वम् एवेति ज्ञेयम् \।\।३७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ब्रह्म श्री-भगवत्-तत्त्वम् \।
प्रवोचन्तम् इत्य् उपदिशन्तम् इत्य् अर्थः \।\।३७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** व्रतिनाम् आसनं वृषी
तस्याम् उपविष्टं ब्रह्म वेदं शृण्वतां सनन्दनादीनां सनन्दनाद्यैर् इति
पूर्वोक्तेः षष्ठ्य्-अन्तत्वात् तेष्व् अपि नारदस्य श्रैष्ठ्यं, तस्य
भक्तत्वात् \। तत्-प्रष्टव्यस्य वेदस्यापि प्रायो भक्ति-पदार्थकत्वं
ज्ञेयम् \।\।३७\।\।

**\॥।**

**\।\। ४.६.३८ \।\।**

**कृत्वोरौ दक्षिणे सव्यं पाद-पद्मं च जानुनि \।**

**बाहुं प्रकोष्ठेऽक्ष-मालाम् आसीनं तर्क-मुद्रया \।\।**

**श्रीधर-स्वामी (भावार्थ-दीपिका) :** सव्यं पाद-पद्मं दक्षिणे ऊरौ
कृत्वा विन्यस्य जानुनि न सव्ये बाहुं कृत्वा दक्षिण-बाहु-प्रकोष्टे
मणि-बन्ध-स्थाने अक्ष-मालां च कृत्वा दक्षिण-हस्त-कृतया
तर्क-मुद्रयोपलक्षितम् आसीनम् इत्य् अर्थः \। तद् उक्तं योग-शास्त्रे---

> एक-पादम् अथैकस्मिन् विन्यसेद् ऊरु-संस्थितम् \।
>
> इतरस्मिंस् तथा बाहुं वीरासनम् इदं स्मृतम् \।\।

तर्क-मुद्रा चोक्ता---

> तर्जन्य्-अङ्गुष्ठयोर् अग्रे मिथः संयोज्य चाङ्गुलीः \।
>
> प्रसार्य बन्धनं प्राहुस् तर्क-मुद्रेति मान्त्रिकाः \।\। इति \।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** बाहु करम् \।\।३८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सव्यं पाद-पद्मं
दक्षिणे ऊरौ कृत्वा \। जानुनि च सव्ये सव्यं बाहुं कृत्वा
दक्षिण-बाहु-प्रकोष्टे मणि-बन्ध-स्थाने अक्ष-मालां कृत्वा
दक्षिण-पाणि-कृतया तर्क-मुद्रया उपलक्षितम् आसीनम् इत्य् अर्थः \। तद्
उक्तं योग-शास्त्रे---

> एक-पादम् अथैकस्मिन् विन्यसेद् ऊरु-संस्थितम् \।
>
> इतरस्मिंस् तथा बाहुं वीरासनम् इदं स्मृतम् \।\।

तर्क-मुद्रा चोक्ता---

> तर्जन्य्-अङ्गुष्ठयोर् अग्रे मिथः संयोज्य चाङ्गुलीः \।
>
> प्रसार्य बन्धनं प्राहुस् तर्क-मुद्रेति मान्त्रिकाः \।\। इति \।\।३८\।\।

**\॥।**

**\।\। ४.६.३९ \।\।**

**तं ब्रह्म-निर्वाण-समाधिम् आश्रितं**

**व्युपाश्रितं गिरिशं योग-कक्षाम् \।**

**स-लोक-पाला मुनयो मनूनाम्**

**आद्यं मनुं प्राञ्जलयः प्रणेमुः \।\।**

**श्रीधर-स्वामी (भावार्थ-दीपिका) :** ब्रह्म-निर्वाणं ब्रह्मानन्दस्
तत्र समाधिर् ऐकाग्र्यं तम् आश्रितम् \। योग-कक्षतां योग-पट्तं च
वाम-जानु-दृढीकरणार्थं विशेषेणोपाश्र्तवन्तम् \। मनन-शीला मनवस्
तेषाम् आद्यं मुख्यम् \।\।३९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इत्य् अर्थ इति \। एतेन
वीरासनमुक्तम् इति भावः, तत्तथा \। तर्कमुद्रा च तत्रैवोक्ता
\।\।३८-३९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ब्रह्म-निर्वाणं
ब्रह्मानन्दम् \।

> अधोक्षजालम्बम् इहाशुभात्मनः
>
> शरीरिणः संसृति-चक्र-शातनम् \।
>
> तद् ब्रह्म-निर्वाण-सुखं विदुर् बुधाः

इति प्रह्लादोक्तेर् अधोक्षजालम्बनं वा तत्र समाधिं चित्तैकाग्र्यम्
आश्रितम् \। योग-कक्षां वाम-जानु-दृढी-करणार्थं योग-पट्टं च
विशेषेणोपाश्रितम् \। मनूनां मनन-शीलानाम् आद्यं मुखम् \।\।३९\।\।

**\॥।**

**\।\। ४.६.४० \।\।**

**स तूपलभ्यागतम् आत्म-योनिं**

**सुरासुरेशैर् अभिवन्दिताङ्घ्रिः \।**

**उत्थाय चक्रे शिरसाभिवन्दनम्**

**अर्हत्तमः कस्य यथैव विष्णुः \।\।**

**मध्वाचार्यः (भागवत-तात्पर्यम्) :** महत्तमस् तेजस्वितमोऽर्कस्य
सकाशाद् अपि \।

> तेजोऽर्थे उत्तमार्थे च पूजार्थे च प्रयुज्यते \।
>
> महच्-छब्दो महः-शब्दो मान्य-शब्दस् तथैव च \।\। इति
> शब्द-निर्णये \।\।४०\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** अर्हत्तमो विष्णुर् वामन-मूर्तिर्
यथा \। कस्य कश्यपस्य \।\।४०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स शिवः \। आत्मयोनिं
ब्रह्माणं यथैव कस्य ब्रह्मणो जनकत्वाद्विष्णुरर्हत्तमः पूज्यतमस्
तथा रुद्रस्य ब्रह्मेत्य् अर्थः \।\।४०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** स तूपलभ्येति सार्धकम् \।
ब्रह्मणः प्रकटेन वन्दनेन सत्त्वं विशुद्धम् इत्य् अस्य तथा
व्याख्यानं प्रकटीकृतम् \।\।४०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अभिवन्दनम् अर्थात्
तस्यात्म-योनेश् चक्रे, अर्हत्तमः यद्यप् स्वतः पूज्यस् तद् अपि तस्य
पितृत्वाद् इति भावः \। यथा विष्णुर् वामनः कस्य कश्यप-प्रजापतेः
\।\।४०\।\।

**\॥।**

**\।\। ४.६.४१ \।\।**

**तथापरे सिद्ध-गणा महर्षिभिर्**

**ये वै समन्ताद् अनु नीललोहितम् \।**

**नमस्कृतः प्राह शशाङ्क-शेखरं**

**कृत-प्रणामं प्रहसन्न् इवात्मभूः \।\।**

**श्रीधर-स्वामी (भावार्थ-दीपिका) :** महर्षिभिः सहिता ये
नील-लोहितम् अनुवर्तन्ते तेऽपि तस्मै वन्दनं चक्रुः \। एवं सर्वैर्
नमस्कृतः प्राह \। कृतः प्रणामो देवैर् यस्मै तम् \।\।४१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ते\ऽपरे\ऽपि \। तस्मै
ब्रह्मणे \। तथा रुद्रवत् \। वन्दनं नतिम् \।\।४१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** नमस्कृत इत्य् अर्धकम् \।\।४१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** महर्षिभिः सहिता ये
नारदादयो नील-लोहितम् अनुवर्तन्ते स्म, तेऽपि तस्य वन्दनं चक्रुः \।
एवं नमस्कृतो ब्रह्मा कृत-प्रणामो देवैर् यस्मै तम् शिवम् \। इवेत्य्
अनेनान्तर्-भयाद् बहिर् एव मुख-प्रसादः प्रकाशित इत्य् उक्तम् \।\।४१\।\।

**\॥।**

**\।\। ४.६.४२ \।\।**

**ब्रह्मोवाच---**

**जाने त्वाम् ईशं विश्वस्य जगतो योनि-बीजयोः \।**

**शक्तेः शिवस्य च परं यत् तद् ब्रह्मा निरन्तरम् \।\।**

**मध्वाचार्यः (भागवत-तात्पर्यम्) :** अन्तर्याम्य्-अपेक्षया शक्तेः
शिवस्य च परम् इति \।

क्रियन्ते स्तुतयोऽन्यत्र तद्-अन्तर्याम्य्-अपेक्षया \।

न जीवेषु गुणाः पूर्णा यथा-योग्या हि तद्-गताः \।\। इति ब्राह्मे
\।\।४२\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** यद्यपि त्वं नीचवन् मां
नमस्करोषि तथापि तवैश्चर्यम् अहं वेद्मीत्य् आह---जान इति \। त्वां
विश्वस्येशं जाने \। तत्र हेतुः, जगतो योनिर् या शक्तिः प्रकृतिर् बीजं
शिवः पुरुषस् तयोः कारणम् \। तथापि निरन्तरं निर्भेदं यद् ब्रह्म
निर्विकारं तद् एव त्वम् इति जाने \।\।४२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र विश्वेशत्वे \।
तथापीशत्वे\ऽपि \।\।४२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तत्र शैव-मतम् आश्रित्य
सर्व-परत्वेन स्तौति---जाने इति \। शैवाः खलु
भगवत्-प्रकृति-पुरुषान् सदा-शिव-रूपत्वेन मन्यन्ते \। ततश् चायम्
अर्थः---त्वां विश्वस्य प्राकृताऽप्राकृत-लक्षणस्य सर्वस्यैवेशं
सदा-शिव-रूपं जाने \। यतो जगतः प्राकृत-प्रपञ्चस्य योनि-बीजयोः
परं जाने \। योनि-बीजे एव क्रमेण व्यनक्ति शक्तेः शिवस्य चेति \।
तत्र केचिन् निर्भेदं ब्रह्म परम-कारणत्वेन यन् मन्यन्ते तच् च त्वाम्
एव जाने इत्य् आह---यत् तद् इति \।\।४२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यद्यपि त्वं मां
प्रणमसि, तद् अपि परमेश्वरेणैक्यात् तवैश्वर्यम् अधिकम् इति
शैव-मतम् आश्रित्य् आह---जाने इति \। शैवाः खलु
भगवत्-प्रकृति-पुरुषान् सदा-शिव-रूपत्वेन मन्यन्ते \। ततश् चायम्
अर्थः---त्वां विश्वस्य प्राकृताप्राकृत-लक्षणस्य सर्वस्येशं
सदा-शिव-रूपं जाने \। यतो जगतः प्राकृत-प्रपञ्चस्य योनि-बीजयोः
परं जाने \। योनि-बीजे एव क्रमेण व्यनक्ति---शक्तेः शिवस्य चेति यत्
प्रसिद्धं निरन्तरं निर्भेदं ब्रह्म, तद् अपि त्वाम् एव जाने \।\।४२\।\।

**\॥।**

**\।\। ४.६.४३ \।\।**

**त्वम् एव भगवन्न् एतच् छिव-शक्त्योः स्वरूपयोः \।**

**विश्वं सृजसि पास्य् अत्सि क्रीडन्न् ऊर्ण-पटो यथा \।\।**

**मध्वाचार्यः (भागवत-तात्पर्यम्) :** तद्-वशत्वात् स्वरूपं तु विष्णोः
सर्वम् उदीर्यते \।

स्वरूपं स च सर्वत्र बिम्बत्वाद् एव सूच्यते \।\।

साक्षात् स्वरूपं मत्स्याद्या विष्णोत्तम्र् नान्यत् कथञ्चन \।

तस्माद् अन्य-गता दोषो न तस्मिन् पुरुषोत्तमे \।\। इति तत्त्व-निर्णये
\।\।४३\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** ननु विरुद्धम् एतत् ?
तत्राह---त्वम् एव स-रूपयोर् अविभक्तयोः शिव-शक्त्योः कृईडन्
विश्व-सृष्ट्य्-आदि करोषि \। ऊर्ण-नाभिर् इव \। स्वरूपयोर् इति पाठे
स्वांशयोः \। अतो न विरोधः \।\।४३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्राक्षिपति---नन्व् इति \।
एतदीशत्वे ब्रह्मत्वं विरुद्धं मायाशबलेशस्य तद्रहितब्रह्मत्वं
तेजस्तिमिरैकत्रस्थितिवन्न सङ्गच्छते\ऽतो विरुद्धम् \। अतस्तयोः
तदभिन्नाभिन्नस्य तदभिन्नत्वनियमात् इति न्यायेन तदभिन्नत्वात् \।
तथा हि-तच्छब्देन ब्रह्म तदभिन्न ईशस्तदभिन्नौ प्रकृतिपुरुषौ
तयोस्तदभिन्नत्वं ब्रह्माभिन्नत्वम् एवेत्य् अर्थः \।
शिवशक्त्योरित्यधिकरणे सप्तमी \। तत्र क्रीडन्न् इत्य् अर्थः \। यद् वा,
द्वितीयार्थे षष्ठी \। ते क्रीडन् क्रीडयिष्यन्न् इत्य् अर्थः \। तृतीयार्थे
षष्ठीति चक्रवर्ती \। ताभ्यां क्रीडन्न् इत्य् अर्थः \।\।४३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** शिव-शक्त्योर् इति शिव-शक्ती
निमित्ती-कृत्येत्य् अर्थः \।\।४३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** शिव-शक्त्योः
पुरुष-प्रकृत्योः स्वरूपयोः स्वांशयोर् इति पाठे शिवस्य स्वांशत्वात्
शक्तेस् तच्-छाया-रूपत्वात् तत्-समान-रूपयोः \। तृतीयार्थे षष्ठी
ताभ्याम् विश्वं सृजसि \।\।४३\।\।

**\॥।**

**\।\। ४.६.४४ \।\।**

**त्वम् एव धर्मार्थ-दुघाभिपत्तये**

**दक्षेण सूत्रेण ससर्जिथाध्वरम् \।**

**त्वयैव लोकेऽवसिताश् च सेतवो**

**यान् ब्राह्मणाः श्रद्दधते धृत-व्रताः \।\।**

**मध्वाचार्यः (भागवत-तात्पर्यम्) :** अभिपत्तये प्रतीकाराय \।
सूत्रेण दोष-सूचकेन \।\।४४\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** धर्मम् अर्थं च दोग्धि या
त्रयी तस्या अभिपत्तये रक्षणायाध्वरं सृष्टवान् असि \। यद् वा, हे
धर्मार्थ-दुघ, धर्माद्य्-अभिपत्तये तत्-प्राप्तये \। दक्षेण सूत्रेण
निमित्तेन \। सेतवो वर्णाश् च मर्यादाश् च अवसिता निबद्धा निर्णीता इति
वा श्रद्दधते श्रद्धयाऽनुतिष्ठन्ति \।\।४४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अभिपूर्वपदे
रक्षणार्थानुपलब्धेराह---यद्वेति \। अभिपत्तिपदेन धर्माद्यन्वयस्तु
प्रसङ्गबलेनैवेत्याह---तत्प्राप्तये धर्मादिप्राप्तये \। सूत्रं
स्यात्तन्तुशास्त्रयोः इति निरुक्त्युक्तेः \।
सूत्रपदस्यार्थद्वयवाचकत्वादाह---निर्णीता इति वेति \। तथा च
सूत्रेण तन्तुना वस्त्रम् इव निबद्धाः सूत्रेण निर्णीता इति विवेकः \। अतो
दक्षवधे सति संप्रति धर्मप्रवर्तकस्याभावाद्धर्मस्य लोपे लोकस्य
दुर्गतिः स्याद् इति भावः \।\।४४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** त्वम् इत्य् अस्य टीकायां निबद्धा इत्य्
अत्र सूत्रेण तन्तुना निर्णीता इति सूत्रेण शास्त्र-विशेष-रूपेणेति ज्ञेयम्
\।\।४४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** हे धर्मार्थ-दुघ !
अभिपत्तये धर्म-रूपार्थस्य प्रवर्तनाय दक्षेण दक्ष-रूप-सूत्रेण
अध्वर-रूपं वस्त्रं तन्तुवाय इव त्वं ससर्जिथ, तथा लोके सेतवो
वर्णाश्रम-धर्म-मर्यादाश् च त्वयैवावसिता निर्णीता \। अतो दक्ष-वधे
सति सम्प्रति धर्म-प्रवर्तकस्याभावात् धर्मस्य लोपे लोकस्य दुर्गतिः
स्याद् इति भावः \।\।४४\।\।

**\॥।**

**\।\। ४.६.४५ \।\।**

**त्वं कर्मणां मङ्गल मङ्गलानां**

**कर्तुः स्व-लोकं तनुषे स्वः परं वा \।**

**अमङ्गलानां च तमिस्रम् उल्बणं**

**विपर्ययः केन तद् एव कस्यचित् \।\।**

**श्रीधर-स्वामी (भावार्थ-दीपिका) :** सर्व-कर्म-फल-दातापि त्वम्
एवेत्य् आह---हे मङ्गल ! मङ्गलानां शुभानां कर्मणां कर्तुः स्वः
स्वर्गं परं मोक्षं वा तनुषे \। अमङ्गलानाम् अशुभानां कर्माणां कर्तुश्
च तमिस्रं नरकं तनुषे \। तत्र केन हेतुना ? तद् एव तस्मिन्न् एव
कस्यचिद् विपर्ययो भवति \।\।४५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** हे मङ्गल कल्याण-रूप \।
तत्र शुभाशुभयोर्मध्ये \। तस्मिन्नेव शुभाशुभकर्मण्येव \। यथा
पुण्यकर्तुर्दक्षादेस्तमिस्रं पापं कर्तुरजामिलादेरपवर्ग इति त्वं
पृच्छ्यसे इति भावः \। तीर्थस्तु-नायं नियमो
द्रढीयान्विपर्ययदर्शनादित्याक्षिप्य समादधौ \।
केनचिद्भक्तद्वेषादिना हेतुना कस्यचिद् एव धर्मादेः फलविपर्ययः
स्यान्न तु सर्वस्येत्यज्ञानां धर्मसूक्ष्मत्वज्ञानं दुर्लभम् इति भावः
\।\।४५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** विपर्ययः केनेत्य् अत्र
महापराध-महद्-उपासन-स्वभावेनेति तत्त्वं ज्ञेयम् \। वक्ष्यते
च---कुर्व् अध्वरस्य \[भा।पु। ४.६.५०\] इत्य्-आदिना तद् एवेत्य् अत्र तु
देवेति पुण्यारण्य-पाठान्तरम् \।\।४५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कर्म-फल-दातापि त्वम्
एवेत्य् आह---त्वम् इति \। मङ्गलानां पुण्यानां कर्तुः स्वः स्वर्ग-लोकं
तनुषे परं मोक्षं वा \। अमङ्गलानाम् पापानां कर्तुस् तमिस्रं नरकम् \।
तद् एव तत्रैव केन हेतुना कस्यचिद् विपर्ययो भवेत् ? पुण्य-कर्तुर्
अपि दक्षादेस् तमिस्रं, पाप-कर्तुर् अप्य् अजामिलादेर् अपवर्ग इति त्वं
पृच्छसे इति भावः \।\।४५\।\।

**\॥।**

**\।\। ४.६.४६ \।\।**

**न वै सतां त्वच्-चरणार्पितात्मनां**

**भूतेषु सर्वेष्व् अभिपश्यतां तव \।**

**भूतानि चात्मन्य् अपृथग्-दिदृक्षतां**

**प्रायेण रोषोऽभिभवेद् यथा पशुम् \।\।**

**मध्वाचार्यः (भागवत-तात्पर्यम्) :** तव त्वाम् \। चतुर्षु षष्ठीति
सूत्रात् \।

> विष्ण्व्-अधीना जगत्-सत्ता-प्रतीति-चेष्टितं गतिः \।
>
> इति यन् नियतं ज्ञानम् अपृथग्-दर्शनं स्मृतम् \।\।
>
> मिथ्या ज्ञानं पृथग् ज्ञानम् इति वेद-विदो विदुः \।
>
> यथैवार्थस् तथा ज्ञानम् अपृथग्-दृष्टिर् उच्यते \।\। इति गारुडे
> \।\।४६-४७\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** त्वत्-कोपोऽत्र हेतुर् इत्य्
असंभावितम् इति कैमुत्य-न्यायेनाह \। न वै सतां सतः रोषोऽभिभवेत्
\। तव त्वाम् \। द्वितीयार्थे षष्ठ्यौ \। पशुम् अज्ञं यथाऽभिभवति
तद्वत् \।\।४६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्र यज्ञनाशे \।
चक्रवर्ती तु-मम रोषप्रसादावेव तत्र हेतू इति चेन्मैवं तव प्रसाद
एव भवेन्न तु रोष इति कैमुत्यन्यायेनाह---आत्मनि परमात्मनि त्वयि \।
यद् वा, आत्मनि स्वस्मिन्नपृथग्भेदेन स्वस्मिन्सुखदुःखे इव भूतान्यपि
सुखदुःखवन्ति दिदृक्षतां द्रष्टुमिच्छताम् एव किमुत पश्यताम् इति
पशव एव रोषवन्तो भवन्ति न तु सन्तः \। प्रायेणेति
जयविजयविषयकरोषवतां सनकादीनाम् इव दक्षविषयकस्तव रोष
आत्मारामस्याप्यभूद् इति सूचयति \।\।४६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** न वै इति \। आत्मनि परमात्मनि
त्वयि अनन्यत्वेन पश्यताम् \।\।४६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** त्वत्-कोपोऽत्र हेतुर् इत्य्
असंभावितम् इति कैमुत्य-न्यायेनाह \। न वै सतां सतः रोषोऽभिभवेत्
\। तव त्वाम् \। द्वितीयार्थे षष्ठ्यौ \। पशुम् अज्ञं यथाऽभिभवति
तद्वत् \।\।४६\।\।

**\॥।**

**\।\। ४.६.४७ \।\।**

**पृथग्-धियः कर्म-दृशो दुराशयाः**

**परोदयेनार्पित-हृद्-रुजोऽनिशम् \।**

**परान् दुरुक्तैर् वितुदन्त्य् अरुन्तुदास्**

**तान् मावधीद् दैव-वधान् भवद्-विधः \।\।**

**श्रीधर-स्वामी (भावार्थ-दीपिका) :** अतो ये पृथग्-धियो
भेद-दृशोऽतः कर्मण्य् एव दृष्टिर् येषाम् \। दुष्ट आशयो येषाम् \। परेषाम्
उदयेन सम्पदा अर्पिता हृदि रुग् येषाम् \। अरुन्तुदा मर्म-भेत्तारः \।
दैवेनैव वधो येषां तान् भवद्-विधो निरुपमः साधुर् मावधीन् न
हन्यात् \।\।४७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अतो विज्ञानां रोषाभावात् \।
अतो भेददर्शित्वात् \। युष्मत्कोपविषयीभूतत्वे तेषां कदाप्युद्धारो न
भावीति भावः \।\।४७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** भवद्-विधो भवानिति विशेषः
ततो निरुपम इत्य् एवार्थः \। यद् वा, भवद्-विधोऽपि किम् उत भवान् इत्य्
अर्थः \।\।४७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नन्व् असत्सु
रोष-हेतुक-समुचित-शान्ति-प्रदानेन विना कृतानाम् आगसां फलाप्राप्त्या
सर्व एवासन्तो भवेयुस् तत्राह---पृथग्-धिय इति \। परोदयेन
पर-सम्पद्-दृष्ट्या अरुन्तुदा मर्म-भेत्तारः \। दैवेनैव वधो येषाम्
इति स्वापराधेनैव ते दक्षादयो मरिष्यन्ति, तान् मा वधीर् इति
युष्मत्-कोप-विषयीभूतत्वे तेषां कदाप्य् उद्धारो न भावीति भावः
\।\।४७\।\।

**\॥।**

**\।\। ४.६.४८ \।\।**

**यस्मिन् यदा पुष्कर-नाभ-मायया**

**दुरन्तया स्पृष्ट-धियः पृथग्-दृशः \।**

**कुर्वन्ति तत्र ह्य् अनुकम्पया कृपां**

**न साधवो दैव-बलात् कृते क्रमम् \।\।**

**मध्वाचार्यः (भागवत-तात्पर्यम्) :** यदा यस्मात् \।

> हृदयस्य द्रवीभावस् त्व् अनुकम्पेति कथ्यते \।
>
> उपकारं कर्तुम् इच्छा कृपेत्य् आहुर् मनीषिणः \।\। इति शब्द-निर्णये
> \।\।४८\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** प्रत्युत साधूनां वृत्तम्
आलोक्यानुग्रहम् एव कर्तुम् अर्हसीत्य् आह द्वाभ्याम् \। यस्मिन् देशे \। यदा
काले \। स्पृष्ट-धियो मोहित-चित्ताः पृथग् दृशो भवन्ति \। तत्रापराधे
साधवो ह्य् अनुकम्पयाऽनन्तरम् एव पर-दुःखासहिष्णुतया
चित्त-प्रकम्पेन कृपां कुर्वन्ति, नतु क्रमं पराक्रमम् \। कुतः ?
दैव-बलात् कृतेऽर्थे ममैव दैवम् एवं भूतं कोऽत्रापराधस् तेषाम्
इति मत्वा तद् धननं न कुर्वत इत्य् अर्थः \।\।४८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सर्वसहनशीला अपि
साधवः परदुःखासहिष्णवः स्वापराधिनो\ऽपि दयन्त
एवेत्याह---साधुवृत्तम् इति \। इत्य् अर्थ इति \। सुखदुःखप्रदो नान्यः
पुरुषस्य इत्याद्युक्तेर् इति भावः \।

> हृदयस्य द्रवीभावो ह्यनुकंपेति कथ्यते \।
>
> उपकारं कर्तुम् इच्छा कृपेत्याहुर्मनीषिणः \।\। इति तीर्थः \।\।४८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ननु पुष्करनाभ एवेश्वरः, अहं
तु तद्-भक्त एव \। तत्राह---यस्मिन्न् इति द्वाभ्याम् \। साधारणा अपि
साधवः भगवत्-पक्षे तेषां पृथग्-दृशाम् एव दैव-बलाद् इति ज्ञेयम्
\।\।४८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सर्व-सहन-शीला अपि
साधवः पर-दुःखासहिष्णवः स्युर् अतस् ते स्वापराधिनोऽपि दयन्त
एवेत्य् आह---यस्मिन् देशे यदा वा काले स्पृष्ट-धियोऽभिभूत-बुद्धयः
कुर्वन्ति, दुष्कृतम् इति शेषः \। तत्र तेषु अनुकम्पया
कृपालुत्व-स्वभावेन कृपाम् एव कुर्वन्ति, न तु तेषु दैवेनैव बलात्कृते
दुःख-दानार्थं बलात्कारे कृते सति, क्रमं पराक्रमम् \।\।४८\।\।

**\॥।**

**\।\। ४.६.४९ \।\।**

**भवांस् तु पुंसः परमस्य मायया**

**दुरन्तयास्पृष्ट-मतिः समस्त-दृक् \।**

**तया हतात्मस्व् अनुकर्म-चेतःस्व्**

**अनुग्रहं कर्तुम् इहार्हसि प्रभो \।\।**

**मध्वाचार्यः (भागवत-तात्पर्यम्) :**

> मायया विष्ण्व्-अधीनया बन्धक-शक्त्या \।
>
> विष्णु-माया हरेर् इच्छा बन्ध-शक्तिश् च तद्-वशा \।
>
> सर्वत्रगा हरेर् इच्छा बन्ध-शक्तिर् ज्ञ-वर्जिता \।\। इति
> शब्द-निर्णये \।\।४९\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** भवांस् त्व् अस्पृष्ट-मतिः \। अत
एव समस्त-दृक् सर्व-ज्ञः \। तया मायया हत आत्मा येषां तेष्व् अत एव
कर्मानुगत-चित्तेष्व् इहापराधेऽनुग्रहं कर्तुम् अर्हसि \।\।४९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तव तु साधुचूडामणेः
कोपो न संभवेद् इत्य् आह---भवांस्त्व् इति \। अतो मायास्पृष्टमतित्वात् \।
समस्तदृक् तेषामपराधफलं महादुःखं पश्यस्येवेति भावः \। अत
एव मायाहतात्मत्वाद् एव \। एते खलु मायया हतबुद्धयः कथं विवेकं
लभन्तां नानाकर्मग्रस्तमनसः कथं वा साधून्पश्यन्त्वित्यत एतेषु
मम दथैवोचितेति विचार्यानुग्रहं कर्तुमर्हसीति भावः \।\।४९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तु-शब्दस् तेभ्यो
वैशिष्ट्य-बोधकः \। अर्हसि त्वम् इति शेषः \।\।४९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तव तु साधु-चूडामणेः
कोपो नैव सम्भवेद् इत्य् आह---भवांस् त्व् इति \। अस्पृष्ट-मतिः, अतः
समस्त-दृक् तेषाम् अपराध-फलं महा-दुःखं पश्यस्य् एवेति भावः \।
तेष्व् अनुग्रह-प्रकारम् आह---तया हतात्मस्व् इति अनुकर्म-चेतःस्व् इति
तस्मिन्न् इति \। एते खलु मायया हत-बुद्धयः \। कथं विवेकं
लभन्तां नाना-कर्म-ग्रस्त-मनसः ? कथं वा साधून् पश्यन्त्व् इत्य् अत
एतेषु मम दयैवोचितेति \।\।४९\।\।

**\॥।**

**\।\। ४.६.५० \।\।**

**कुर्व् अध्वरस्योद्धरणं हतस्य भोः**

**त्वयासमाप्तस्य मनो प्रजापतेः \।**

**न यत्र भागं तव भागिनो ददुः**

**कुयाजिनो येन मखो निनीयते \।\।**

**श्रीधर-स्वामी (भावार्थ-दीपिका) :** एवं सामान्येनोक्त्वा प्रस्तुतम्
आह---कुर्व् इति त्रिभिः \। त्वया हतस्य, अत एव **असमा**प्तस्य
प्रजापतेर् अध्वरस्य \। हे मनो ! यत्र अध्वरे कु-याज्ञिकाः भागिनोऽपि
तव भागं न ददुः \। भागार्हत्वम् आह---येन त्वया मखो निनीयते
फलं प्राप्यते \।\।५०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तर्हि संप्रति किं
कर्त्तव्यं तद् ब्रूहीति प्रस्तुतम् आह---कुर्व् इति \। अत एव त्वया
हतत्वाद् एव \। हे मनो मननशील मन्त्रमूर्ते वा मनुर्मन्त्रे च मनने
स्वायंभवप्रभृतिषु इति धरणिः \। मन्त्रैरे व मखसिद्धिरस्ति ते
च त्वन्मूर्तिभूता अत उक्तं येन त्वयेति स्वामिचरणैः \।
यागो\ऽमन्त्रो\ऽदक्षिणश् च न फलं दास्यति क्वचित् इति पुराणात्
\।\।५०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** कुयाजिन इति क्वचित् कुस्पर्धिन
इति चित्सुखः \।\।५०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तर्हि सम्प्रति किं
कर्तव्यं तद् ब्रूहीत्य् अत आह---कुर्व् इति \। त्वया हतस्य अत एव
**असमा**प्तस्य प्रजापतेर् अध्वरस्य \। हे मनो ! यत्र अध्वरे
भागिनोऽपि तव भागं न ददुः, येन फल-दात्रा त्वया मखो निनीयते
फलं प्राप्यते \।\।५०\।\।

**\॥।**

**\।\। ४.६.५१ \।\।**

**जीवताद् यजमानोऽयं प्रपद्येताक्षिणी भगः \।**

**भृगोः श्मश्रूणि रोहन्तु पूष्णो दन्ताश् च पूर्ववत् \।\।**

**वंशीधरः (भावार्थ-दीपिका-प्रकाशः) :** यजमान-सद्भावे यागो
द्वारः संभवति तस्य मया हतत्वात् कथं नष्टाक्षाद्य्-अवयवानां
स्व-भाग-निरीक्षणं कथं चायुधाश्मभिर् भग्न-गात्राणाम् ऋत्विजां च
होमाङ्गत्वम् इत्य् आशङ्क्य त्वद्-अनुग्रह-सुधा-समुद्र-मग्नाः सर्वे
संपन्ना भवन्त्व् इत्य् आह---**जीवताद्** इति \।\।५१\।\।

---------------------------------------------------------------------------------------------------------------------

*न कतमेन व्याख्यातम्।*

**\॥।**

**\।\। ४.६.५२ \।\।**

**देवानां भग्न-गात्राणाम् ऋत्विजां चायुधाश्मभिः \।**

**भवतानुगृहीतानाम् आशु मन्योऽस्त्व् अनातुरम् \।\।**

**श्रीधर-स्वामी (भावार्थ-दीपिका), विश्वनाथ-चक्रवर्ती
(सारार्थ-दर्शिणी) :** हे मन्यो ! अनातुरम् आरोग्यम् अस्तु \।\।५२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** हे मन्यो मूर्ते \।
एतत्समाप्तिं विना तवैवाङ्गभङ्गो नान्यस्येत्यभिप्रायः \।\।५२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

**\॥।**

**\।\। ४.६.५३ \।\।**

**एष ते रुद्र भागोऽस्तु यद्-उच्छिष्टोऽध्वरस्य वै \।**

**यज्ञस् ते रुद्र भागेन कल्पताम् अद्य यज्ञ-हन् \।\।**

**श्रीधर-स्वामी (भावार्थ-दीपिका) :** भागश् च तवास्त्व् इत्य् आह---एष
इति \। हे रुद्र ! यावद् इत्य् अर्थे यद् इत्य् अव्ययम् \। यज्ञे कृते यावान्
उच्छिष्टोऽवशिष्टोऽर्थस् तावान् एष तव भागोऽस्तु \। हे रुद्र ! ते
भागेनाद्य यज्ञः कल्पतां सम्पद्यताम् \।\।५३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सर्वं निरवद्यं स्याद्
यदि मम भागो भवेद् इति चेत्तवायमनुशोको मा भूद् इत्य् आह---एष त
इति \। उच्छिष्टः स्विष्टकृद्भागः यदग्नये स्विष्टकृते समवद्यति
भागधेयेनैव तद्रुद्रं समर्द्वयति सकृत्सकृदवद्यति सकृद् एव हि
रुद्र उत्तरार्द्धादवद्यत्येषा वै रुद्रस्य दिक् स्वीयायाम् एव दिशि रुद्रं
निरवदयते इति श्रुतेर् इति तीर्थः \। उत्कृष्टः शिष्टः उच्छिष्टो न तु
भुक्तावशिष्ट इत्य् अर्थः \। अत एव श्रीमहाभारते\ऽनुशासनिके इत्य् उक्तं
रुद्रस्य विक्रमं दृष्ट्वा भीता देवाः सहर्षिभिः इत्यारभ्य रुद्रस्य
भागं यज्ञे च विशिष्टं ते त्वकल्पयन् इत्यन्तेन \। किं च रुद्रस्य
देवेष ब्राह्मणत्वाद् अपि नोच्छिष्टभागार्थता ब्रह्माणस्याग्रभोजित्वात् \।

> विप्रो वाडवमुख्यौ च सर्वश्रेष्ठोग्रभुग्गुरुः \।
>
> पुरुषो वीरनामा च ब्राह्मणो ब्रह्मवित्कविः \।\।
>
> वैष्णवाग्र्यो द्विजाग्र्यश् च सर्वपूज्यो धरामरः \।\। इति
> सर्वार्थचिन्तामण्युक्तेः \।

रुद्रस्य ब्राह्मणत्वं तु त्वं हि भगवन्देवेषु ब्राह्मणो\ऽहं मनुष्येषु
ब्राह्मणः ब्राह्मणो हि ब्राह्मणमुपधावति इति जाबालश्रुतेः \। अतो
यागार्थानीतशुद्धावशिष्टद्रव्यम् एव रुद्रभागस्तं विना यागो न
पुर्य्यते ततो यागेधिकम् एव वसुसंपाद्यम् \। उच्छिष्टस्य
सर्वोत्कर्षताथर्ववेदैकादशकाण्डचतुर्थानुवाकारंभे प्रोक्ता \। तथा
हि---

> उच्छिष्टे नाम रूपं चोच्छिष्टे लोक आहितः \।
>
> उच्छिष्ट इन्द्रश्चाग्निश् च विश्वमन्तः समाहितम् \।\।
>
> उच्छिष्टे द्यावापृथिवी विश्वं भूतं समाहितम् \।
>
> आपः समुद्र उच्छिष्टे चन्द्रमा वात आहितः \।\।
>
> सन्नुच्छिष्टे प्रसंश्चोभौ मृत्युर्वाजः प्रजापतिः \।
>
> लौक्या उच्छिष्ट आयत्तावश्चन्द्रश्चापि श्रीमयि \।\।
>
> दृढो दृंहः स्थिरो\ऽन्यो ब्रह्मविश्वसृजो दश \।
>
> नाभिम् इव सर्वतश्चक्रमुच्छिष्टे देवताः श्रिताः \।\।
>
> ऋक्सामयजुरुच्छिष्ट उद्गीथः प्रस्तुतं स्तुतम् \।
>
> हिङ्कार उच्छिष्टे स्वरः साम्नो मेडिश् च तन्मयि \।\।
>
> ऐन्द्राग्नं पावमानं महानाम्नीमहाव्रतम् \।
>
> उच्छिष्टे यज्ञस्याङ्गान्यन्तर्गर्भ इव मातरि \।\।
>
> राजसूयं वाजपेयमग्निष्टोमस्तध्वरः \।
>
> अर्काश्वमेधाउच्छिष्टे जीवबर्हिमदि तमः \।\।
>
> अग्न्याधेयमथो दीक्षा कामश्छन्दसा सह \।
>
> उत्सन्ना यज्ञाः सत्राण्युच्छिष्टे\ऽधिसमाहिताः \।\।
>
> अग्निहोत्रं च श्रद्धा च वषट्कारो व्रतं तपः \।
>
> दक्षिणेष्टं पूर्तं चोच्छिष्टे\ऽधिसमाहिताः \।\।
>
> एकरात्रो द्विरात्रः सद्यः क्रीः प्रक्रीरुक्थः \।
>
> ॐ तं निहितमुच्छिष्टे यज्ञस्याणूनि विद्यया \।
>
> चतूरात्रः पञ्चरात्रः षड्रात्रश्चोभयः सह \।
>
> षोडशी शतरात्रश्चोच्छिष्टाज्जज्ञिरे सर्वे ये यज्ञा अमृतेहिताः \।\।
>
> प्रतीहारो निधनं विश्वज्जिच्चाभिजच्चयः \।\।
>
> साह्नातिपत्रावुच्छिष्टे द्वादशाहो\ऽपि तन्मयि सूनृतासंनतिः क्षेमः
> स्वधोर्जामृतंसह \।
>
> उच्छिष्टे सर्वे प्रत्यंचः कामाः कामेन तातृपुः नवभूमीः समुद्रा
> उच्छिष्टेधिश्रिता दिवः \।
>
> आसूर्यो भात्युच्छिष्टेहोरात्रे अपि तन्मयि \।\।
>
> उपहव्यं विष्वन्तं ये च यज्ञा गुहाहिताः \।
>
> बिभर्ति भर्ता विश्वस्योच्छिष्टो जनितुः पिता पिता जनितुरुच्छिष्टो\ऽसौ
> पौत्रः पितामहः \।
>
> स क्षिपति विश्वस्येशानो वृषा भूभ्यामतिघ्नः \।\।
>
> ऋतं सत्यं तपो राष्ट्रं श्रमो धर्मश् च कर्म च \।
>
> भूतं भविष्यदुच्छिष्टे वीर्यं लक्ष्मीबलं बले \।\।
>
> समृद्धिरोज आकूतिः क्षत्रं राष्ट्रं षडुर्व्यः \।
>
> सꣳवत्सरोɱप्युच्छिष्ट इडा प्रैषा ग्रहा हविः \।\।
>
> चतुर्होतार आप्रियश्चातुर्मास्यानि नीविदः \।
>
> उच्छिष्टे यज्ञा होत्राः पशुबन्धास्तदिष्टयः \।\।
>
> अर्द्धमासाश् च मासाश्चार्तवा ऋतुभिः सह \।
>
> उच्छिष्टे घोषिणीरापः स्तनयित्नुः श्रुतिर्मही \।\।
>
> शर्कराः सिकता अश्मान ओषधयो वीरधस्तृणाः \।
>
> अभ्राणि विद्युतो वर्षमुच्छिष्टे संश्रिताश्रिताः \।\।
>
> राद्धिः प्राप्तिः समाप्तिर्व्याप्तिर्मंहराधतुः \।
>
> अत्याप्तिरुच्छिष्टे भूतिश्चाहितानिहिता हिता \।\।
>
> यच्च प्रणिति प्राणेन यच्च पश्यति चक्षुषा \।
>
> उच्छिष्टा जज्ञिरे सर्वे दिवि देवा दिवि श्रिताः ऋचः सामानि च्छन्दांसि
> पुराणं यजुषा सह \।
>
> उच्छिष्टा जज्ञिरे प्राणापानौ चक्षुः श्रोत्रमचितिश् च क्षितिश् च वा \।
>
> उच्छिष्टाज्ज आनन्दामोदाः प्रमुदो\ऽभीमोदो मुदश् च ये \।
>
> उच्छिष्टाज्जज्ञिरे देवाः पितरो मनुष्या गन्धर्वाप्सरसश् च ये \।
>
> उच्छिष्टाज्जज्ञिरे सर्वे दिवि देवा दिविश्रिताः \।\।

इत्थं सर्वोपादानत्वे उच्छिष्टस्य सर्वोत्कृष्टत्वाद् एव देवैः
श्रीमहादेवस्य स भागः कल्पितो\ऽन्यथा सर्वदेवगुरोस्तहानं न
सङ्गच्छते \। स्विष्टकृत्संज्ञाहुतिरेवोच्छिष्टपदवाच्या तां विना न
यागपूर्तिरस्तीति \। अपूर्णो हि यागो न फलं दातुं शक्नोति
यच्चोपयुक्तावशिष्टं वस्तु तन्न रुद्रभागोस्ति, किं तु
यागशालागतमनुपहतं यस्थितं तदपि रुद्रभाग एव यज्ञवास्तुगतं
सर्वमुच्छिष्टमृषयः क्वचित् \। चक्रुर्र्भागं हि रुद्राय इति नवमे
नभगोक्तेः \। उत्कृष्टं शिष्टमुच्छिष्टम् इति निरुक्तेः \। त्वं हि
भगवन्देवेषु ब्राह्मणो\ऽहं मनुष्येषु इति
जाबालोपनिषदुक्तेरग्रभोक्तुर्ब्राह्मणदेवस्य
रुद्रस्योच्छिष्टदानौचित्यादुत्कृष्टभाग एवोच्छिष्टपदार्थ इति \।\।५३\।\।

इति श्रीमद्-भागवत-भावार्थ-दीपिका-प्रकाशे चतुर्थ-स्कन्धे
षष्टो\ऽध्यायः \।\।६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एष ते भागोऽस्तु यद्
उच्छिष्टः उत्कृष्टः शिष्टोऽवशिष्टोऽर्थः, तेन ते भागेन यज्ञः कल्पतां
सम्पद्यताम् \।\।५३\।\।

**\॥।**

इति सारार्थ-दर्शिन्यां हर्षिण्यां भक्त-चेतसाम् \।

षष्ठोऽध्यायश् चतुर्थस्य सङ्गतः सङ्गतः सताम् \।\।\*\।\।

**\॥।**

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं
संहितायां वैयासिक्यां चतुर्थ-स्कन्धे

रुद्र-सान्त्वनं नाम

षष्ठोऽध्यायः \।

\।\। ४.६ \।\।

**\॥।**

**(४.७)**

## 
**सप्तमोऽध्यायः**

<details><summary>विषयः</summary>

रुद्र-वर-दानं दक्ष-जीवनं यज्ञ-सन्धानं सर्व-देव-कृत-विष्णु-स्तुतिश् च \।
</details>

**\।\। ४.७.१ \।\।**

**मैत्रेय उवाच---**

**इत्य् अजेनानुनीतेन भवेन परितुष्यता \।**

**अभ्यधायि महा-बाहो प्रहस्य श्रूयताम् इति \।\।**

**श्रीधर-स्वामी (भावार्थ-दीपिका) :**

सप्तमे विष्णुर् उद्भूतः स्तुतो दक्ष-भवादिभिः \।

यज्ञं प्रवर्तयामास दक्षेणेति निरूप्यते \।\।

अजेन योऽनुनीतः प्रार्थितो भवस् तेनाभिहितम् \। हे महा-बहो विदुर
\।\।१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** आदिनेन्द्रमुनिदेवादिग्रहः
\। इत्य् उक्तरीत्या धर्मपरिपन्थिनो बाधेत इति बाहू महान्तौ बाहू यस्य
स तथेति \। यमावतारत्वादित्य् अभिप्रायः \। यद् वा, स्वसङ्गिनां
तत्त्वोपदेशेन बाधते शोकमोहादिकम् इति बाहुर्विवेकी महाश्चासौ
बाहुर्विवेकी तत्संबुद्धौ तथा \।\।१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** महाद् एव उवाचेति न सार्वत्रिकम्
\।\।१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

शम्भुं स्तुतवता विष्णुर् आविर्भूतः स तुष्टुवे \।

दक्षेण ऋत्विग्-आद्यैश् च यज्ञ-पूर्तिश् च सप्तमे \।\।ओ\।\।

अजेनानुनीतो यो भवस् तेन \।\।१\।\।

**\॥।**

**\।\। ४.७.२ \।\।**

**महाद् एव उवाच---**

**नाघं प्रजेश बालानां वर्णये नानुचिन्तये \।**

**देव-मायाभिभूतानां दण्डस् तत्र धृतो मया \।\।**

**श्रीधर-स्वामी (भावार्थ-दीपिका) :** अघम् अपराधम् \।\।२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्रजेशेत्यनेन
दण्डाधिकारो वस्तुतस् तवैव तवोद्भूतत्वान्ममापि दण्डकरणे न दोष
इत्य् उक्तम् \। किं च---बालत्वादृक्षस्य तदपराधम् अपि न गणये \। ननु
तव श्वशुरत्वात्तस्यातिज्येष्ठत्वं कथं तं बालं मन्यसे इति चेद् अत्र
श्रीमद्वाल्मीकीयवाक्येन समाधत्ते तथाहि---

> गुरु-लाघवम् अर्थानां प्रारंभे कर्मणः फलम् \।
>
> तत्त्वतो यो न जानाति स बालः प्रोच्यते बुधैः \।\।

इत्य् उक्त-बाल-लक्षणवत्त्वात् स बाल एव \। बहुत्वं तद्-ऋत्विग्-अपेक्षं
तर्हि बालत्वे\ऽपि श्वशुरत्वाद् अनुतापं तु करोष्य् एव
तत्राह---नानुचिन्तये पश्चात्-तापं न करोमि \। तत्र हेतुः दण्डस्
तत्रेति \। तत्र दक्षादौ \। अपराधाननुरूप-दण्डे हि पश्चात्तापो
भवति मया तु तथा न कृतम् इति भावः \।\।२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** दण्डः, किन्तु तेषाम् एव हितार्थाय
शिक्षा इत्य् अर्थः \।\।२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** हे प्रजेश \। परेशेति च
पाठः \। बालानाम् अज्ञानां दण्डस् तेषां हितार्थं शिक्षा-रूपः \।\।२\।\।

**\॥।**

**\।\। ४.७.३ \।\।**

**प्रजापतेर् दग्ध-शीर्ष्णो भवत्व् अज-मुखं शिरः \।**

**मित्रस्य चक्षुषेक्षेत भागं स्वं बर्हिषो भगः \।\।**

**श्रीधर-स्वामी (भावार्थ-दीपिका) :** स्वापराधम् अपहृत्यानुगृह्णाति \।
दग्धं शीर्षं यस्य तस्य प्रजा-पतेर् अजस्य मुखं यस्मिंस् तत्
तथाभूतं शिरोऽस्तु \। बर्हिषः सम्बन्धिनं भागम् \। मित्र-नाम्नो
देवस्य \।\।३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
पुत्रच्छात्रादिभिर्गुरोर्वाक्यं सबहुमानं ग्राह्यम् इति
दर्शयन्नाह---प्रजापतेर् इति \।
दग्धशीर्षत्वात्पूर्वशिरो\ऽनुसन्धानाभावः \।
स्वपौरुषजयस्तंभस्थापनायाज्ञजनशिक्षणाय च
भगादीनामप्यन्यावयवैरे व स्वनिर्वाहः स्याद् इत्य्
अभिप्रेत्याह---मित्रस्येति \। स्वनेत्रस्य सूचकत्वलक्षणदोषदुष्टत्वाद्
इति भावः \। भागं स्वम् इति \। तद्विधजनचक्षुषः \।
स्वभोज्यमात्रवस्तुदर्शनतात्पर्यकत्वेन
पारमार्थकत्वाभावाद्वैयर्थ्यम् इति भावः \।\।३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अज-मुखम् इति तस्य
तत्-तुल्य-वाग्-बुद्धित्वाद् इति भावः \। मित्रस्य चक्षुषेति
स्वनेत्र-सूचकत्व-लक्षण-दोष-दुष्टत्वाद् इति भावः \। भागं स्वम् इति
तद्-विध-जन-चक्षुषः स्व-भोज्य-वस्त-मात्र-दर्शन-तात्पर्यकत्वेन
पारमार्थिकत्वाभावाद् वैयर्थ्याद् इति भावः \।\।३\।\।

**\॥।**

**\।\। ४.७.४ \।\।**

**पूषा तु यजमानस्य दद्भिर् जक्षतु पिष्ट-भुक् \।**

**देवाः प्रकृत-सर्वाङ्गा ये म उच्छेषणं ददुः \।\।**

**श्रीधर-स्वामी (भावार्थ-दीपिका) :** प्रकर्षेण कृतानि लग्नान्य् अङ्गानि
येषां ते भवन्तु \। उच्छेषणं यज्ञावशिष्टम् \।\।४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पूषा
केवलश्चेत्पिष्टभुग्भवतु, अन्यसहितश्चेद्यजमानस्य दद्भिर्जक्षतु
भक्षतु जक्ष-भक्षहसनयोः इति \। तस्य दन्तान्प्रकाश्य साधून्हसतः
सर्वथैव दन्तधारणानौचित्याद् इति भावः \। उच्छेषणमुत्कृष्टशेषं
शिवभागं ददुः \। उच्छेषणभागो वै रुद्र इति श्रुतेः \। ये ये वा मे
मह्यं दक्षयज्ञे मामनादृत्य प्रथमं भुक्तत्वाच्छिन्नाङ्गा
अभूवन्संप्रति ते प्रकृतसर्वाङ्गा भवन्तु \। मन्निन्दनसमये
दक्षपक्षग्रहणाच्छिन्नाङ्गा अप्यधुना मम भागदानात्पूर्णाङ्गाः सन्त्व् इति
भावः \।\।४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** मे म उच्छेषणं यज्ञावशिष्टं
ददुर् इति माम् अनादृत्य स्वयं प्रथमं भूक्तत्वात् ये च्छिन्नाङ्गा
बभूवुस् ते प्रकृत-सर्वङ्गा भवन्त्व् इत्य् अर्थः \।\।४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पूषा केवल्श् चेत्
पिष्ट-भुग् भवतु \। अन्य-सहितश् चेत् यजमानस्य दद्भिर् इति तस्य
दन्तान् प्रकाश्य साधून् हसतः सर्वथैव दन्त-धारणानौचित्याद् इति
भावः \। उच्छेषणम् उत्कृष्टं शेषं शिव-भागं ये न ददुस् ते देवाः
अस्मद्-द्वेषिणः दक्षस्य यज्ञे भुक्त-भागत्वात् छिन्नाङ्गा अभूवन् \।
सम्प्रति प्रकृत-सर्वाङ्गा भवन्तु \। मन्-निन्दन-समये
दक्ष-पक्षस्याग्रहणाद् इति भावः \।\।४\।\।

**\॥।**

**\।\। ४.७.५ \।\।**

**बाहुभ्याम् अश्विनोः पूष्णो हस्ताभ्यां कृत-बाहवः \।**

**भवन्त्व् अध्वर्यवश् चान्ये बस्त-श्मश्रुर् भृगुर् भवेत् \।\।**

**श्रीधर-स्वामी (भावार्थ-दीपिका) :** येषां त्व् अङ्गानि नष्टानि ते त्व्
अश्विनोर् बाहुभ्यां कृत-बाहवः पूष्णो हस्ताभ्यां कृत-हस्ताश् च भवन्तु
\। अध्वर्यवः अन्ये च ऋत्विजः \। बस् तस्य श्मश्रूण्य् एव श्मश्रूणि यस्य
\।\।५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तन्-मध्ये ये केचिद्
अध्वर्यवो दक्ष-पक्षपातिनस् तत्-समये बाहु-हस्त-चालनं चक्रुस् ते
भग्न-बाहु-हस्ता अश्विनोर् बाहुभ्यां कृत-बाहवः पुष्णो हस्ताभ्यां
कृत-हस्ता भवन्तु \। किं च, भृगोः श्मश्रूण्य् उल्लुञ्चितानि \। स च
दक्षस्य मुख एवामात्योऽतो वस्त-मुखस्य तस्य \। श्मश्रूणि प्राप्नोत्व् इत्य्
अभिप्रेत्याह---ब् अस्त-श्मश्रुर् इति \।\।५\।\।

**\॥।**

**\।\। ४.७.६ \।\।**

**मैत्रेय उवाच---**

**तदा सर्वाणि भूतानि श्रुत्वा मीढुष्टमोदितम् \।**

**परितुष्टात्मभिस् तात साधु साध्व् इत्य् अथाब्रुवन् \।\।**

**श्रीधर-स्वामी (भावार्थ-दीपिका) :** मीढूष्टमः शिवस् तेनोक्तम् \।
परितुष्टैश् चित्तैः \।\।६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तन्मध्ये ये
केचिदध्वर्यवो दक्षपक्षपातिनो हस्तचालनं चक्रुस्ते च भग्नहस्ता
आसन् देवस्य त्वा सवितुः प्रसवे\ऽश्विनोर्बाहुभ्यां पूष्णो हस्ताभ्याम् इति
श्रुतेः \। भृगुर्हि दक्षस्य मुख्यामात्यो\ऽतो बस्तमुखस्य दक्षस्य
बस्तश्मश्रुरेवामात्य उचित इति भावः \।\।५-६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अतिशयेन मीढ्वान्
काम-वर्षी \। मीढुष्टमः शिवस् तस्योदितं वचनम् \।\।६\।\।

**\॥।**

**\।\। ४.७.७ \।\।**

**ततो मीढ्वांसम् आमन्त्र्य शुनासीराः सहर्षिभिः \।**

**भूयस् तद् देव-यजनं स-मीढ्वद्-वेधसो ययुः \।\।**

**श्रीधर-स्वामी (भावार्थ-दीपिका) :** मीढ्वांसं शिवं त्वयागत्य
सर्वं कार्यम् इत्य् आमन्त्र्य संप्रार्थ्य \। शुनासीरा देवाः सह-मीढुषा
वेधसा च वर्तमानाः स-मीढ्वद्-वेधसः \।\।७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्रणतजनेभ्यो\ऽभीष्टं
मिमिहुर् इति मीढ्वांसः मिह-सेचने क्वसुप्रत्यये रूपं
दाश्वान्साह्वान्मीढ्वांश् च इति निपातात्सिद्धम् \। तेषामतिशायेन मीढ्वान्
मीढुष्टमः अनेन तदानीम् एवैतन्नामोपलब्धम् इति रहस्यं ज्ञायते \।
परितुष्टात्मभिः प्रसन्नचेतोभिः, तत्र यज्ञे \। अथेति मङ्गले \।
साधु साध्व् इति मङ्गलमब्रुवन् \।\।७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मीढ्वांसं शिवम् आमन्त्र्य
त्वया तत्रागत्य यज्ञः सम्पादनीय इति सम्प्रार्थ्य सुनासीरा देवाः
मीढुषा वेधसा च सह वर्तमानाः \।\।७\।\।

**\॥।**

**\।\। ४.७.८-९ \।\।**

**विधाय कार्त्स्न्येन च तद् यद् आह भगवान् भवः \।**

**सन्दधुः कस्य कायेन सवनीय-पशोः शिरः \।\।**

**सन्धीयमाने शिरसि दक्षो रुद्राभिवीक्षितः \।**

**सद्यः सुप्त इवोत्तस्थौ ददृशे चाग्रतो मृडम् \।\।**

**श्रीधर-स्वामी (भावार्थ-दीपिका) :** कार्त्स्न्येन
वक्त्र-हस्त-बाह्व्-आदि-साधारण्यं विधाय \।\।८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ततो
मङ्गलध्वनेरनन्तरं सुष्ठु नासीरं सेनामुखं येषां ते तथा शुनो
वायुः शीरः सूर्यस्तौ विद्येते येषु ते शुनाशीरा इति अन्येषाम् अपि इति
पूर्वपदस्य दीर्घ इति तालव्यद्वयको\ऽपि पाठो\ऽस्ति \।

> शुनो वायुः समाख्यातः शीरः सूर्यस् तथा हलम् \।
>
> नासीरोग्रेसरे प्रोक्तस् तथा सेना-मुखे\ऽपि च \।\। इति हरिदीक्षितः
> \।\।

तद्विधाय मित्रादिर् भगादिभ्यश् चक्षुरादि-दानम् एव साधारण्यं
तत्-कृत्वेत्य् अर्थः \। यद् भगवान् मित्रस्य चक्षुषैक्षेतेत्य् आद्य् आह तद्
इत्य् अर्थः \। सवनीय-पशोर् यज्ञ-पशोश् छागस्येत्य् अर्थः \। कस्य
दक्षस्य \।\।८-९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यद् आह---तद्-विधायेति
\। भगादिभ्यश् चक्षुर्-आदीनि दत्त्वेत्य् अर्थः \।\।८\।\।

**\॥।**

**\।\। ४.७.१० \।\।**

**तदा वृषध्वज-द्वेष- कलिलात्मा प्रजापतिः \।**

**शिवावलोकाद् अभवच् छरद्-ध्रद इवामलः \।\।**

**श्रीधर-स्वामी (भावार्थ-दीपिका) :** पूर्वं वृषध्वज-द्वेषेण
कलिलः कलुषीकृत आत्मा यस्य सः \। तदा शरत्-कालीनो ह्रद
इवामलोऽभवत् \।\।१०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तदा रुद्र-दृष्ट्य्-उत्तरम्
उत्थाने \।\।१०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कलिलात्मा कौषीकृतात्मापि
\।\।१०\।\।

**\॥।**

**\।\। ४.७.११-१२ \।\।**

**भव-स्तवाय कृत-धीर् नाशक्नोद् अनुरागतः \।**

**औत्कण्ठ्याद् बाष्प-कलया सम्परेतां सुतां स्मरन् \।\।**

**कृच्छ्रात् संस्तभ्य च मनः प्रेम-विह्वलितः सुधीः \।**

**शशंस निर्व्यलीकेन भावेनेशं प्रजापतिः \।\।**

**वंशीधरः (भावार्थ-दीपिका-प्रकाशः) :** औत्कण्ठ्यात स्नेहजन्यात्
\।\। भावेन प्रेम्णा \।\।११-१२\।\।

---------------------------------------------------------------------------------------------------------------------

*न केनतमेन व्याख्यातम्।*

**\॥।**

**\।\। ४.७.१३ \।\।**

**दक्ष उवाच---**

**भूयान् अनुग्रह अहो भवता कृतो मे**

**दण्डस् त्वया मयि भृतो यद् अपि प्रलब्धः \।**

**न ब्रह्म-बन्धुषु च वां भगवन्न् अवज्ञा**

**तुभ्यं हरेश् च कुत एव धृत-व्रतेषु \।\।**

**श्रीधर-स्वामी (भावार्थ-दीपिका) :** यद् अपि यद्य् अपि प्रलब्धः
पराभूतो मया भवांस् तथापि त्वया दण्डो भृतः शिक्षा कृता,
नतुपेक्षितोऽस्मि \। युक्तम् एवैतद् इत्य् आह \। ब्रह्म-बन्धुषु च
ब्राह्मणाभासेष्व् अपि तुभ्यं तव हरेश् चेति वां युवयोर् अवज्ञोपेक्षा
नास्ति \।\।१३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** धृतव्रतेषु
तपोविद्यायुक्तेषु \।\।१३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यद्यपि विप्रलब्धस्
तिरस्कृतः, तद् अपि मयि दण्डो भृतः धृत आत्मीयत्व-बुद्ध्या शिक्षा कृता
न तूपेक्षितोऽस्मि \। युक्तम् एवैतद् इत्य् आह---ब्रह्म-बन्धुषु च
ब्राह्मणाभासेष्व् अपि तुभ्यं तव हरेश् चेति वाम् अवज्ञा नास्ति \।\।१३\।\।

**\॥।**

**\।\। ४.७.१४ \।\।**

**विद्या-तपो-व्रत-धरान् मुखतः स्म विप्रान्**

**ब्रह्मात्म-तत्त्वम् अवितुं प्रथमं त्वम् अस्राक् \।**

**तद् ब्राह्मणान् परम सर्व-विपत्सु पासि**

**पालः पशून् इव विभो प्रगृहीत-दण्डः \।\।**

**श्रीधर-स्वामी (भावार्थ-दीपिका) :** तत्र हेतुम् आह---विद्येति \।
ब्रह्मा भूत्वा त्वम् अस्राग् अस्राक्षीः \। किम् अर्थम् ? आत्म-तत्त्वम् अवितुम् \।
यद् वा, ब्रह्म वेदम् आत्म-तत्त्वं चावितुं संप्रदाय-प्रवर्तनेन
ज्ञापयितुम् इत्य् अर्थः \। तत् तस्मात् \। हे परम उत्कृष्ट \।\।१४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्रोपेक्षाभावे \।
अस्रागिति सिचो लोप आर्षः \। भूत्वेति क्रियापदाध्याहारे
गौरवमालक्ष्याह---यद्वेति \। इत्य् अर्थ इति \।
अध्ययनाध्यापनवेदरक्षणार्थम् उपदेशविचारादिनात्मतत्त्वरक्षणार्थं
चेति भावः \। एतेन ब्राह्मणस्यैवात्मतत्त्वोपदेशे\ऽधिकारो नान्यस्यात
एव विदुरो धृतराष्टोपदेशार्थं स्वस्य
साक्षाद्यमराजावतारत्वे\ऽप्यनधिकारिणं मत्वा सनत्सुजातमानाय्यैव
धृतराष्ट्रायात्मतत्त्वमुपदेशितवानित्युद्योगपर्वणि महाभारते स्फुटम्
\। वस्तुतस् तु---

> ब्राह्मणस्यैवाधिकारो धर्ममात्रोपदेशने \।
>
> अन्योपदिष्टधर्मेण फलं प्रायो न जायते \।\।
>
> जानानो\ऽपि स्वयं विप्रमुखात् श्रुत्वा समाचरेत् \।
>
> अपृष्ट्वा ब्राह्मणं कर्म कर्ता नरकमाप्नुयात् \।\। इति संहितोक्तेः \।

तथैव पञ्चमे वक्ष्यति \। यद्यपि स्वविदितं सकलधर्मं ब्राह्मं
गुह्यं ब्राह्मणैर्दर्शितमार्गेण सामादिभिर्जनतामनुशशास इति
वचनात्स्वयमीश्वरावतारो\ऽप्य् ऋषभदेवो धर्मरक्षणार्थं तथा
चकारेत्यलं प्रसक्तानुप्रसक्त्या \। तस्मादात्मतत्त्वरक्षणार्थसृष्टत्वात्
\। शिष्टाचारप्रवर्तकत्वादाह---हे परम हे शीर्षण्य---

> धर्मात्मा धर्मकर्ता च तथा धर्मप्रवर्तकः \।
>
> परमः प्रोच्यते विज्ञैस्तद्धीनो\ऽपरमो मतः \।\। इति संहितोक्तेः
> \।\।१४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तत्र हेतुः---विद्येति \।
त्वम् एव ब्रह्मा भूत्वा अस्राक् अस्राक्षीः \। यद् वा, ब्रह्म वेदम्
आत्म-तत्त्वं च रक्षितुं तत् तस्मात् हे परम पशून् इत्य् अस्माकं पशुत्वम्
\। तव पशुपतित्वम् \।\।१४\।\।

**\॥।**

**\।\। ४.७.१५ \।\।**

**योऽसौ मयाविदित-तत्त्व-दृशा सभायां**

**क्षिप्तो दुरुक्ति-विशिखैर् विगणय्य तन् माम् \।**

**अर्वाक् पतन्तम् अर्हत्तम-निन्दयापाद्**

**दृष्ट्यार्द्रया स भगवान् स्व-कृतेन तुष्येत् \।\।**

**श्रीधर-स्वामी (भावार्थ-दीपिका) :** अत्र च प्रत्य्-उपकारो नास्तीय्
आह---योऽसाव् इति \। अविदित-तत्त्व-दृशा अप्राप्त-तत्त्व-ज्ञानेन \। तद्
अगणय्य विस्मृत्य \। अर्हत्-तम-निन्दयाऽर्वाग् अधः पतन्तं माम्
अपाद्रक्षितवान् \। स्व-कृतेनैव परानुग्रहेणैव तुष्येत् \। न मया तत्
प्रतिकर्तुं शक्यम् इत्य् अर्थः \।\।१५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** भवान्कृपासमुद्रोऽहं
निर्घृण इत्य् अभिप्रेत्याह---अत्र चेति \। मद्रक्षणकर्मणि
तन्मत्कृतस्वावज्ञाम् अर्हत्तमस्य तव \। अधो नरके \। इत्य् अर्थ इति \।
स्वकर्मणा स्वयम् एव तुष्टो भव, न च त्वत्तोषहेतुर्मयि किञ्चिदस्तीति
भावः \।\।१५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** महद्-अपराधस् तु---चाटुकारादिना
वा, तत्-प्रीत्य्-अर्थ-कृतेन
निरन्तर-दीर्घ-कालीन-भगवन्-नाम-कीर्तनेन वा तं प्रसाद्य
क्षमापणीय इत्य् अवोचामैव---तत् प्रसादं विना तद्-असिद्धेः \। अत एव
पूर्वत्रोक्तं श्री-शिवं प्रति दक्षेण---योऽसाव् इति \। एवम् उत्तरत्रापि
ज्ञेयम् \।\।१५\।\। \[भक्ति-सन्दर्भ ३०३\]

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एतत् प्रत्युपकर्तुं न
शक्नोमीत्य् आह---योऽसौ भवान् अविदित-तत्त्व-ज्ञानेन तत्-तिरस्करणं
विगणय्य वस्तु-बुद्ध्या न गणयित्वा अर्वाग् अधः पतन्तं
कृपामृतेनार्द्रया दृष्ट्या अपात् \। अन्यथा मम नरकाद् उद्धारो नाभविष्यद्
इति भावः \। स्व-कृतेन पुरानुग्रहेणैव तुष्येत् \। न तु
तत्-तोष-कारणं किम् अपि मय्य् अस्तीति भावः \।\।१५\।\।

**\॥।**

**\।\। ४.७.१६ \।\।**

**मैत्रेय उवाच---**

**क्षमाप्यैवं स मीढ्वांसं ब्रह्मणा चानुमन्त्रितः \।**

**कर्म सन्तानयाम् आस सोपाध्यायर्त्विग्-आदिभिः \।\।**

**श्रीधर-स्वामी (भावार्थ-दीपिका) :** अनुमन्त्रितोऽनुज्ञातः \।
उपाध्याय-सहितैर् ऋत्विग्-आदिभिः अनुवर्तयाम् आस \।\।१६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स दक्षः अनुवर्तयामास
प्रवर्त्तयांचकार \।\।१६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सोपाध्यायिर् ऋत्विग्-आदिभिर्
अनुवर्तयामास \।\।१६\।\।

**\॥।**

**\।\। ४.७.१७ \।\।**

**वैष्णवं यज्ञ-सन्तत्यै त्रि-कपालं द्विजोत्तमाः \।**

**पुरोडाशं निरवपन् वीर-संसर्ग-शुद्धये \।\।**

**श्रीधर-स्वामी (भावार्थ-दीपिका) :** वीराणां प्रमथादीनां
संसर्ग-कृत-दोषस्य शुद्धये निवृत्त्य्-अर्थम् \।\।१७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** वैष्णवं विष्णुदेवताकं
त्रिकपालं त्रिकपालसंस्कृतं निरवपन् समन्त्रं ददुः \। वीरो
वीरभद्रस् तस्य संसर्ग उपद्रवस् तस्य शुद्धये निवृत्त्यै, एतेन
दुष्टयागो\ऽपि विष्णुपूजनाच्छुध्यतीत्युक्तम् \।
तण्डुलपिष्टनिर्मितकूर्माकारः पुरोडाशः पुरो दाश्यत इति पुरोडाशोत्र
दस्य डत्वमार्षम् \।\।१७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** वैष्णवं विष्णु-देवताकं
निरवपन् जुहुवुः \। वीराणां प्रमथादीनां
संसर्ग-कृत-दोष-शुद्ध्य्-अर्थम् \।\।१७\।\।

**\॥।**

**\।\। ४.७.१८ \।\।**

**अध्वर्युणात्त-हविषा यजमानो विशाम्पते \।**

**धिया विशुद्धया दध्यौ तथा प्रादुरभूद् धरिः \।\।**

**श्रीधर-स्वामी (भावार्थ-दीपिका) :** उपात्त-हविषाऽध्वर्युणा सह
विशुद्धया दध्यौ \। हे विशां-पते विदुर \।\।१८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यथा दध्यौ तथा तेन
रूपेण विशांपते इत्यस्य विशां विषयप्रवेशवतामिन्द्रियाणां
पतेर्वशीकर्तुस्तव यथा शुद्धबुद्धित्वाद्धरेः प्रादुर्भावस् तथा
तत्रापीत्यभिप्रायः \। यद् वा, राजभ्रातृत्वाद्विदुरे\ऽपि
विशांपतित्वमस्त्येवेति \।\।१८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** आत्त-हविषा अध्वर्युणा
सह \। हे विशां-पते विदुर तथा दध्यौ यथा प्रादुरभूद् इति
\।\।१८\।\।

**\॥।**

**\।\। ४.७.१९ \।\।**

**तदा स्व-प्रभया तेषां द्योतयन्त्या दिशो दश \।**

**मुष्णंस् तेज उपानीतस् तार्क्ष्येण स्तोत्र-वाजिना \।\।**

**श्रीधर-स्वामी (भावार्थ-दीपिका) :** स्वया प्रभया तेषां तेजो
मुष्णंस् तिरस्कुर्वन् \। उपानीतः समीपं प्रापितः \। स्तोत्रे
बृहद्-रथन्तरे वाजौ पक्षौ तद् वता \। बृहद्-रथन्तरे पक्षौ इति
श्रुतेः \।\।१९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तदा ध्यानकाले
बृहद्रथन्तराख्ये वेदोपनिषदाव् इति श्रुतिपदार्थः \।\।१९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तदेति त्रिकम् \।\।१९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तेषां ब्रह्मादीनां तेजो
मुञ्चन् हरिः उपानीतः समीपं प्रापितः \। स्तोत्रे बृहद्रथन्तरे वाजौ
पक्षौ तद्वता बृहद्-रथन्तरे पक्षौ इति श्रुतेः \।\।१९\।\।

**\॥।**

**\।\। ४.७.२० \।\।**

**श्यामो हिरण्य-रशनोऽर्क-किरीट-जुष्टो**

**नीलालक-भ्रमर-मण्डित-कुण्डलास्यः \।**

**शङ्खाब्ज-चक्र-शर-चाप-गदासि-चर्म-**

**व्यग्रैर् हिरण्मय-भुजैर् इव कर्णिकारः \।\।**

**श्रीधर-स्वामी (भावार्थ-दीपिका) :** तम् एवानुवर्णयति---श्याम इति
द्वाभ्याम् \। हिरण्यवद् रशना यस्येति वस्त्रं लक्ष्यते \। अर्क-तुल्येन
किरीटेन जुष्टः \। नीलालका एव भ्रमरास् तैर् मण्डितं कुण्डल-युक्तम्
आस्यं यस्य \। कम्ब्व्-आदिभिर् आयुधैर् भृत्य-रक्षार्थं व्यग्रैर्
हिरण्मयैर् भुजैः पुष्पितः कर्णिकार इव शोभमानः \। भुजानां
हिरण्मयत्वं केयूर-कङ्कण-मुद्रिकाद्य्-अलङ्कारैः \।\।२०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तम् एव तत्रागतम् एव \।
यद् वा, कम्ब्वादीनि हस्तानस्थितत्वाद्विशिष्टान्यग्राणि येषु तथाभूता
हिरण्मया भुजा एव प्रथमातिशयोक्त्याष्टैव दलानि तैः शोभमानः
कर्णिकारः कमलराज इव मत्त्वर्थीयार्श आदिनाचा वा
कर्णिकायामरास्तदाकाराणि दलानि सन्त्यस्येति कर्णिकारः \। यद् वा,
कर्णिकां राति ददातीति व्युत्पत्त्या वा कर्णिकारशब्देनात्र पद्माभिधानात्
\। कर्णिकारः पुमानारग्वधद्रौ च द्रुमोत्पले इति मेदिनी \।
द्रुमश्चोत्पलञ्च द्रुमोत्पलम् इति समाहारद्वन्द्वो\ऽपि सम्भवतीति
\।\।२०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** कम्ब्व्-अब्जादिभिर् विशिष्टान्य् अग्राणि
येषां तैः \।\।२०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तम्
एवानुवर्णयति---श्याम इति द्वाभ्याम् \। हिरण्य-रशनः
कङ्कण-किङ्किणीकः \। पीताम्बरस्यार्थतः प्राप्तत्वाद् अनुक्तिः
रसना-शब्देन वस्त्रं वा लक्षयितव्यम् \।
अर्क-तुल्योज्ज्वल-किरीट-युक्तः \। नीलालका एव भ्रमरास् तैर् मण्डितं
कुण्डल-युक्तम् आस्यं यस्येति भ्रमर-पदेनास्यस्य पद्मत्वम् \। ततश् च
कुण्डलयोस् तत्-फुल्लीकरणार्थम् आगतयोः सूर्यत्वं कम्ब्व्-आदिभिर्
आयुधैर् भृत्य-रक्षार्थं व्यग्रैर् हिरण्मयैः
कनक-केयूर-कङ्कण-मुद्रिकादि-मत्तेन कनक-मयैर् भुजैः पुष्पितः
कर्णिकार इव शोभमानः \।

यद् वा, कम्ब्व्-आदीनि हस्ताग्र-स्थितत्वाद् विशिष्टान्य् अग्राणि येषु तयाभावा
हिरण्मया भुजा एव प्रथमातिशयोक्त्यात् अष्टैव दलानि तैः शोभमानः
कर्णिकारः कमल-राज इव मत्व्-अर्थीयार्शादिना च वा कर्णिकां राति
ददातीति व्युत्पत्त्या वा कर्णिकार-शब्देनात्र पद्माभिधानम् \।\।२०\।\।

**\॥।**

**\।\। ४.७.२१ \।\।**

**वक्षस्य् अधिश्रित-वधूर् वन-माल्य् उदार-**

**हासावलोक-कलया रमयंश् च विश्वम् \।**

**पार्श्व-भ्रमद्-व्यजन-चामर-राज-हंसः**

**श्वेतातपतत्र-शशिनोपरि रज्यमानः \।\।**

**श्रीधर-स्वामी (भावार्थ-दीपिका) :** वक्षस्य् अधिश्रिता वधूर् लक्ष्मीर्
यस्य सः \। उदारो हासोऽवलोकश् च तयोः कलया लेशेन \। पार्श्वे
उभयतो भ्रमती व्यजन-चामरे एव राज-हंसौ यस्मिन् सः \।
रज्यमानः शोभातिशयं नीयमानः \।\।२१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** वधूर् लक्ष्मीः \।
उदारयोर् महा-माधुर्य-रत्न-वर्षिणोर् हासावलोकयोः कलया वैदग्ध्या
विश्वम् एव रमयन् किं पुनर् भक्तान् \। पार्श्वयोर् भ्रमन्ती
व्यजन-चामरे एव राज-हंसौ यस्मिन् सः \। श्वेतातपत्रम् एव शशी तेन
उपरि-स्थितेनेति सर्वोपरि शशी तत्-तले किरीट-रूपोऽर्कः, तत्-तले
आस्य-रूपं कमलं, तत्-पार्श्व-द्वये नृत्यत्-कुण्डल-रूपं पुनर्
अर्क-द्वयम् \। तत्-पार्श्व-द्वये चामर-रूपे हंस-द्वयम् \।
मुख-कमल-तले लक्ष्मी-रूपा विद्युत्-सर्व-समुदितं पुनर् अष्ट-दलम्
एकं कमलम् एव
चन्द्रार्क-विद्युद्-भ्रमर-हंस-शङ्ख-चक्र-गदा-पद्म-चाप-शर-चर्मासि-युक्तम्
अत्यद्भुतम् \। स विष्णुर् अदृश्यत इत्य् अर्थः \।\।२१\।\।

**\॥।**

**\।\। ४.७.२२ \।\।**

**तम् उपागतम् आलक्ष्य सर्वे सुर-गणादयः \।**

**प्रणेमुः सहसोत्थाय ब्रह्मेन्द्र-त्र्यक्ष-नायकाः \।\।**

**श्रीधर-स्वामी (भावार्थ-दीपिका) :** ब्रह्मेन्द्र-त्र्यक्षा नायका मुख्या
येषां ते \।\।२२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ब्रह्मेन्द्र-त्र्यक्षा नायका
येषां ते \।\।२२\।\।

**\॥।**

**\।\। ४.७.२३ \।\।**

**तत्-तेजसा हत-रुचः सन्न-जिह्वाः स-साध्वसाः \।**

**मूर्ध्ना धृताञ्जलि-पुटा उपतस्थुर् अधोक्षजम् \।\।**

**श्रीधर-स्वामी (भावार्थ-दीपिका) :** हत-रुचस् तिरस्कृत-प्रभाः \।
सन्न-जिह्वा गद्गद-वाचः \। स-साध्वसास् तन् महिम्ना क्षुभित-चित्ताः \।
उपतस्थुस् तुष्टुवुः \।\।२३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
उदारयोर्महामाधुर्यरङ्गवर्षिणोर्हासावलोकयोः कलया वैदग्ध्या विश्वम्
एव रमयन् किं पुनर् भक्तान् \। तथा च सर्वोपरि शशी तत्तले
किरीट-रूपोर्कः तत्तले आस्य-रूपं कमलं तत्पाश्र्वद्वये
नृत्यत्कुण्डल-रूपं पुनर् अर्कद्वयं तत्पार्श्वद्वये चामर-रूपं
हंसद्वयं मुखकमलतले लक्ष्मीरूपा विद्युत् सर्वसमुचितं पुनर्
अष्टदलमेकं कमलम् एव
चन्द्रार्कविद्युद्भ्रमरहंसशङ्खचक्रगदापद्मचापशरचर्मासियुक्तमत्यद्भुतं
स विष्णुरदृश्यतेत्य् अर्थः \।\।२१-२३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सन्न-जिह्वाः
स-गद्गद-वाचः, स-साध्वसास् स-सम्भ्रमां क्षुभित-चित्ताः \। मूर्ध्ना
मूर्ध्नि \।\।२३\।\।

**\॥।**

**\।\। ४.७.२४ \।\।**

**अप्य् अर्वाग्-वृत्तयो यस्य महि त्व् आत्मभुव्-आदयः \।**

**यथा-मति गृणन्ति स्म कृतानुग्रह-विग्रहम् \।\।**

**श्रीधर-स्वामी (भावार्थ-दीपिका) :** यस्य महिमानं प्रति तु अर्वाग्
एव वृत्तिर् येषां तेऽपि यथा-मति गृणन्ति स्म अस्तुवन् \। कृतः
प्रकटीकृतोऽनुग्रहार्थं विग्रहो येन तम् \। यद् वा, तेषाम्
अर्वाग्-वृत्तित्वे हेतुः, ते तु तस्य महि महिमा \। विभूति-मात्र-रूपा इत्य्
अर्थः \।\।२४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स्तुतिसाधनवागिन्द्रियस्य
सन्नत्वात्तद्व्यापाराभावे कथं ते तुष्टुवुस् तत्राह---अपीति \। महि
प्रति अनन्तत्वादर्वाग्वृइत्तयो\ऽप्राप्तवाङ्मनसव्यापारा अपि \।
महिशब्दस्य महिमार्थवाचकत्वे\ऽपि प्रतिपदाध्याहारे गौरवं
मत्वाह---यद्वेति \। वेदाः प्रमाणमितिवद्यस्य भगवत आत्मभुवादयो
महीति प्रयोगः \। इत्य् अर्थ इति \। न हि शक्तीनां शक्तत्वं
संभवतीति भावः \।\।२४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** महित्वं महिमानं प्रति
\। तु अर्वाग् एव वृत्तिर् येषां तेऽपि \।\।२४\।\।

**\॥।**

**\।\। ४.७.२५ \।\।**

**दक्षो गृहीतार्हण-सादनोत्तमं**

**यज्ञेश्वरं विश्व-सृजां परं गुरुम् \।**

**सुनन्द-नन्दाद्य्-अनुगैर् वृतं मुदा**

**गृणन् प्रपेदे प्रयतः कृताञ्जलिः \।\।**

**श्रीधर-स्वामी (भावार्थ-दीपिका) :** तत्र तावद् दक्ष-स्तुति-प्रकारम्
आह---दक्ष इति \। गृहीतम् अर्हण-सादनोत्तमं येन तम् \। उत्तमे पात्रे
आसाद्यार्हणेषु समर्पितेषु प्रीत्या सार्हण-पात्रं स्वयम् एव येन गृहीतम्
इत्य् अर्थः \। यद् वा, कथं प्रपेदे \। गृहीतम् अर्हण-सादनोत्तमं
यथा भवति तद् गृहीत्वा प्रपेदे इत्य् अर्थः \। गृहीत्वेति पाठस् तु
सुगमः \। गृणन् स्तुवन् प्रपेदे शरणं जगाम \।

> दक्ष-ऋत्विक्-सदस्येश-भृगु-ब्रह्मेन्द्र-योषितः \।
>
> ऋषयश् च तथा सिद्धा यजमानी च लोक-पाः \।\।
>
> योगि-ब्रह्माग्नि-देवाश् च स्तुवन्ति जगदीश्वरम् \।
>
> तथा गन्धर्व-विद्याधर-ब्राह्मणाश् च पृथङ् मतैः \।\।२५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र तेष्वात्मभुवादिषु \।
यक्षस्य यजमानत्वेन मुख्यत्वात्तावदादौ तत्कर्तृकस्तुतिप्रकारम्
आह---उत्तमे पात्रे स्वर्णादिनिर्मिते पात्रे \। आगते प्राप्ते\ऽर्हणेषु
पूजाद्रव्येषु समर्पितेषु स्थापितेषु सत्सु \। इत्य् अर्थ इति \।
पूजाद्रव्यसहितं पात्रं स्थालम् एव येन भक्तिपारवश्यात्स्वीकृतम् इति
भावः \। अर्थ्यते पूज्यते एभिरित्यर्हणानि पुष्पाक्षतादीनि \। तानि
साद्यन्ते स्थाप्यन्ते\ऽस्मिन्नित्यर्हणसादनं तचोत्तममर्हणसादनोत्तमम्
\। यद् वा, साद्यते\ऽस्मिन्न् इति सादनं तच्चोत्तमं
सादनोत्तममर्हणसादनोत्तमम् इति \। संभवत्वात्प्रकारान्तरम् आह---
यद्वेति \। इत्य् अर्थ इति \। पूजनपात्रमादाय स्तुतिं कुर्वन्प्रापेति
भावः \। दक्षादय ऊनविंशतिसङ्ख्याकाः
पृथङ्मतैर्निजनिजाभिमतवाक्यैः \। पृथक्पृथक्छन्दोभिश् च
सर्वेश्वरं स्तुवन्तीति स्वामिचरणैः सङ्गृहीतश्लोकार्थः \।\।२५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अर्वाग्-वृत्तित्वम् एव सर्वेषां
दर्शयति---दक्ष इत्य्-आदिना \।\।२५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** गृहीतम्
अर्हण-साधनोत्तमं यत्र तद् यथा स्यात् तथा, सादनं पात्रं,
गृहीत्वेति च पाठः \।\।२५\।\।

**\॥।**

**\।\। ४.७.२६ \।\।**

**दक्ष उवाच---**

**शुद्धं स्व-धाम्न्य् उपरताखिल-बुद्ध्य्-अवस्थं**

**चिन्-मात्रम् एकम् अभयं प्रतिषिध्य मायाम् \।**

**तिष्ठंस् तयैव पुरुषत्वम् उपेत्य तस्याम्**

**आस्ते भवान् अपरिशुद्ध इवात्म-तन्त्रः \।\।**

**मध्वाचार्यः (भागवत-तात्पर्यम्) :**

> जड-माया न तस्यास्ति शरीरत्वेन कुत्रचित् \।
>
> सृष्ट्वा तथा शरीराणि तत्-स्थितेः पुरुषः स्मृतः \।\।
>
> माया-मय-शरीरायाम् अपि विष्णुः स्वयं स्थितः \।
>
> तस्मात् प्राकृत इत्य् एव जीववत् तं वदन्ति हि \।\।
>
> अदृष्टत्वेऽपि तद्-धर्मस् तद्गत्वाद् एव कारणात् \।\। इति तत्त्व-विवेके
> \।\।२६\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** ननु साक्षात् परमैश्वर एव
रुद्रस् तस्य ब्रह्म-पुत्रत्वेन जीवत्वम् अनुकार-मात्रम् \। हन्त किम् इति
त्वया भेद-दृष्ट्याऽसाव् अवज्ञात इति मां भगवान् आक्षेप्स्यतीत्य् आशङ्क्य,
अप्रच्युत-स्वरूपस्य जीव-धर्म-नाट्यं तवैव सङ्गछते नान्यस्येत्य्
आह---शुद्धम् इति \। स्व-धाम्नि स्वरूपे तिष्ठन् भवान् शुद्धं
चिन्-मात्रं चैतन्य-धनः \। शुद्धत्वे हेतुः, उपरता
नित्य-निवृत्ताऽखिला बुद्ध्य-वस्था यस्मात् \। अतः एकं भेद-शुन्यम् \।
अत एवाभयम् \। द्वितीयाद् वै भयं भवति \[बृ।आ।उ। १.४.२\] इति
श्रुतेः \। जीवस्यापि वस्तुत एवं भूतत्वात् तद् वैलक्षण्यार्थम् उक्तम् \।
मायां प्रतिषिध्याभिभूय स्व-तन्त्र एव संस्तया मायया पुरुषत्वं
मनुष्य-नाट्यम् उपेत्य तस्यां मायायां तिष्ठन्न् अपरिशुद्ध इव
रागादिमानिवास्ते \। राम-कृष्णाद्य्-अवतारे तथा प्रतीयते भवान् इत्य्
अर्थः \। अन्ये त्व् अविद्योपाधयो मायाभिभूताः संसरन्ति \। अतस् त्वम्
एवेश्वरो न रुद्रादय इति भावः \। अत एवेमां दृष्टिं भगवान्
वारयिष्यति \। अहं ब्रह्मा च शर्वश् च जगतः कारणं परम् इत्य्-आदिना
\।\।२६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स्वयमाक्षिप्य समादधान
आह---नन्व् इति \। तस्य रुद्रस्य बुद्ध्यावस्था जागरणादयः \। बुद्धेर्
जागरणं स्वप्नः सुषुप्तिर् इति वृत्तयः इत्य् उक्तेः \। अतो
निवृत्ताखिलबुद्ध्यवस्थत्वात् \। भेदश् च विश्वतैजसादिरूपो
जाग्रदादिकृत एवेत्य् अर्थः \। अत एवैकत्वाद् एव \। स्फुटार्था श्रुतिर्न
व्याख्याता \। इत्य् अर्थ इति \। विद्योपाधिर् ईश्वरस्त्वम् एव यतो
मनुष्यनाट्यं यथार्थमभिनेतुं सत्राजितं श्वशुरं मृतं श्रुत्वा अहो
नः परमं कष्टमित्यस्राक्षौ विलेपतुः इति सत्यभामासन्निधौ सराग
इवारोदीत्तथा रामावतारे पितृमृतिं श्रुत्वा सर्वसन्निधावेव चित्रकूटे
व्यलपत्सीताहरणोत्तरमतीव कामार्त इव लक्ष्मणपार्श्वे शुशोच \। तेन
च किं तवात्मारामता प्रच्युता? नेति भावः \। इति भाव इति \।
अविद्योपाधयो रुद्राद्यास्त्वद्-दृष्ट्या मानुष्यनाट्यं कुर्वन्तो\ऽप्य् अभिनेतुं
न जानन्ति यतो मयि श्वशुरे सभायामात्मारामत्वं प्रकाशितवानतस्त्वम्
एवाखिलकलाविचक्षण ईश्वरोसि नान्य इत्याशयः \। पुनर् अपि श्रीरुद्रे
कटाक्षः श्रीरुद्रापराधशेषेणैव भगवद्-विग्रहे माथिकबुद्धिरपीति
ज्ञेयम् \। अत एवेश्वरत्वाद् एव \। छन्दश्चेदं वसन्ततिलका तभजा
जगौ गः इति लक्षणवत्त्वात् \।\।२६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** गुण-संसर्गिणाम् तद्-आवेशो
नाद्भुतः, यतः सृजामि तन्-नियुक्तोऽहम् \[भा।पु। २.६.३२\] इत्य् आदि
न्यायेनास्वतन्त्रतया ब्रह्म-रुद्राव् अपि कदाचित् तद्-आविष्टौ भवतः \।
किन्तु, भवान् एव तत्-संसर्गेऽपि तद्-अनाविष्ट इति स्व-दोषमार्जनार्थम्
आह---शुद्धम् इति \। शुद्धम् इत्य् आदि-लक्षणं यत्-तत्त्वं तद्-रूपो
भवान् श्री-भगवद्-रूपे स्व-धाम्नि स्वरूप-शक्ति-वैभवे
परम-वैकुण्ठे तिष्ठन् शुद्ध-सत्त्वादौ हेतुः मायां प्रतिषिध्य न
यत्र मायेत्य् उक्तत्वात् स्वरूप-शक्त्याविष्कारेण तत्-सम्बन्धं परिहृत्येति
तद् एवं तिष्ठन्न् एवात्म-तन्त्रः सन्न् अंशेन तयैव मायया पुरुषत्वं
तद्-द्रष्टृत्वम् उपेत्य तस्याम् एव मायायां स्व-कार्यायां तत्-तन्-नियमादिना
अपरिशुद्ध इवास्ते \। तथा प्रतीयते मात्रम् इत्य् अर्थः \।\।२६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** शुद्धं चिन्-मात्रम् एव
भवान्-मायां प्रतिषिध्य स्व-धाम्नि स्वरूपे तिष्ठन्न् एव भवान् तयैव
मायया पुरुषत्वं मनुष्य-नाट्यम् उपेत्य तस्यां मायाय्;म्
राम-कृष्णाद्य्-अवतारेषु अपरिशुद्ध इव रागादिमान् इवास्ते \। अतस् त्वम्
एवेश्वरो विद्योपाधिर् अन्ये त्व् अविद्योपाधयो रुद्राद्यास् तद्-दृष्ट्या
मनुष्य-नाट्यं कुर्वन्तोऽप्य् अभिनेतुं न जानन्ति \। श्वशुरे मयि सभायाम्
आचार्य्रूपत्वं प्रकाशितवन्तः \। त्वं तु श्वशुरं सत्राजितं मृतं
श्रुत्वा, अहो नः परमं कष्टम् इत्य् असक्षौ विलेपतुर् इति
सत्यभामा-सन्निधौ स-राम एवारोदीः इति तेन किं तवाचार्य्रूपत्वं
प्रच्युतम् इति भगवान् एवाखिल-कला-विचक्षण इति पुनर् अपि श्री-रुद्रे
कटाक्षः \। श्री-रुद्रापराध-शेषेणैव भगवद्-विग्रहे
मायिकत्व-बुद्धिर् अपीति ज्ञेयम् \।

किं च, स्व-धाम्नि वैकुण्ठे तिष्ठन्न् एव तयैव मायया सहितः
पुरुषत्वं महत्-स्रष्टृ-रूपम् उपेत्य तस्यां मायायां मायिकेषु
समष्टि-व्यष्टिषु च आस्ते अन्तर्यामि-रूपेण वसति \। यद् उक्तं---

> विष्णोस् तु त्रीणि रूपाणि पुरुषाख्यान्य् अथो विदुः \।
>
> एकं तु महतः स्रष्टृ द्वितीयं तन्तु-संस्थितम् \।
>
> तृतीयं सर्व-भूत-स्थं तानि ज्ञात्वा विमुच्यते \।\। इति \।

अपरिशुद्धः न त्व् अपरिशुद्धः मायायां स्थितोऽपि तत्-सम्बन्धाभावाद्
इति भावः \। इति तु वास्तवार्थो ज्ञेयः \।\।२६\।\।

**\॥।**

**\।\। ४.७.२७ \।\।**

**ऋत्विज ऊचुः---**

**तत्त्वं न ते वयम् अनञ्जन रुद्र-शापात्**

**कर्मण्य् अवग्रह-धियो भगवन् विदामः \।**

**धर्मोपलक्षणम् इदं त्रिवृद् अध्वराख्यं**

**ज्ञातं यद्-अर्थम् अधिदैवम् अदो व्यवस्थाः \।\।**

**मध्वाचार्यः (भागवत-तात्पर्यम्) : अधिदैवम्** उत्तम-दैवम् \। यद्
यज्ञ-भागार्थम् \। यज्ञ-भुक् देवता शरीरम् आस्थाय \। भुङ्क्ते
यज्ञ-भुजो देवान् आविश्य पुरुषोत्तम इति च \।\।२७\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** ऋत्विजोऽपि स्वस्यापराधं
परिहरन्तः स्तुवन्ति \। भो **अनञ्जन** ! उपाधि-मल-शून्य ! यद्य् अपि
त्वम् एव रुद्रादि-देवता-रूपः, तथापि नन्दीश्वर-शापात् कर्मण्य् एव
दुराग्रह-धियः सन्तस् तव तत्त्वं न विद्मः किं तु
धर्मस्यापूर्वस्योपलक्षण-भूतं त्रि-वृत् त्रयी-प्रतिपाद्यम् अध्वराख्यं
तव रूपम् अस्माभिर् ज्ञातम् \। कीदृशम् ? यद् अर्थं यस्य
सिद्धयेऽधिदैवं देवताऽधिकारेणादो-व्यवस्थाः अमूर्ख्य-वस्थाः \।
अत्रेयम् एव देवता नान्येत्य् एवं भूता नियमा इत्य् अर्थः \। यद् वा,
व्यवस्था इत्य् आख्यातम् \। अडागमाद्य्-अभाव आर्षः \। यद्-अर्थमद इदम्
इन्द्राद्य्-अधिदैवं रूपं विशेषेणास्थितवान् असीत्य् अर्थः \।\।२७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इत्य् अर्थ इति \।
देवताधिकरणे पूर्वमीमांसायां तत्तद्देवताधिकारेण
तत्तत्कर्मव्यवस्थाः कृतास्त्वयैव जैमिन्यादिरूपेणेति भावः \। भवतु
व्यवस्था, किं तया ममेति चेदर्थंरम् आह---यद्वेति \। आख्यातं
तिङन्तम् \। इत्य् अर्थ इति \। यज्ञकर्मनिष्पत्तय
एवैकस्त्वमिन्द्रादिदेवतारूपेण बहुधासीति भावः \।
अनंजनेत्यामन्त्रणेन त्वां विना सर्वे सोपाधिका एवातस्त्वम्
एवोपाधिनिवृत्तये सेव्य इत्य् उक्तम् \।\।२७\।\।

---------------------------------------------------------------------------------------------------------------------

**कैवल्य-दीपिका :** **उत्पत्ति-** इति \। **उत्पत्तिः** संसारः \।
**अशरणे** रक्षक-हीने \। **व्यालाः अन्विष्टो** हृष्टः **मृग-तृड्**
मृगतृष्णा \। **आत्मा** **गेहो** गेहं च \। **उरुर् भारो** यस्य
**द्वन्द्वानि** हर्ष-विषादादीनि \। **श्वभ्रं** गर्तः \। **मृगाः**
सिंहादयः \। **अज्ञाः** पण्डितं-मन्याः \। तेषां स्वार्थ-सङ्घः
**उपसृष्ट** उपद्रुतः **कदा याति** ? कोऽपि कदापि न याति \।
मार्गान्तरयति तत्त्वाद् इत्य् अर्थः \। अत्र च घोर-संसार-दर्शनात् \।
सदस्येषु भयम् उत्पन्नम् इति **शरणद** इत्य् अनेन व्यञ्जितम् \।
भीतानां हि शरणेच्छा \।\।२७\।\। \[मु।फ। १५.२५\]

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** व्यवस्येति चित्सुख-पाठान्तरम्
\।\।२७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** हे अनञ्जन !
मायोपाधि-रहित ! नन्दीश्वर-शापात् कर्मणि दुराग्रह-धियो वयम् अपि न
विद्मो दक्षः कथं ज्ञास्यतीति दक्षे कटाक्षः \। तर्हि किं जानीथ ? इति
तत्राहुः---धर्म उपलक्ष्यतेऽनेनेति तत् त्रिवृत् त्रयी-प्रतिपाद्यम्
अध्वराख्यं तव स्वरूप म् एव ज्ञातम् अस्माभिः \। यद्-अर्थं यस्य
सिद्धये \। अधिदैवं देवाधिकरणे अदो व्यवस्था इयम् अत्र देवतेत्य्
एवम् अमूर् व्यवस्था भवन्ति \।\।२७\।\।

**\॥।**

**\।\। ४.७.२८ \।\।**

**सदस्या ऊचुः---**

**उत्पत्त्य्-अध्वन्य् अशरण उरु-क्लेश-दुर्गेऽन्तकोग्र-**

**व्यालान्विष्टे विषय-मृग-तृष्य् आत्म-गेहोरु-भारः \।**

**द्वन्द्व-श्वभ्रे खल-मृग-भये शोक-दावे\ऽज्ञ-सार्थः**

**पादौकस् ते शरणद कदा याति कामोपसृष्टः \।\।**

**मध्वाचार्यः (भागवत-तात्पर्यम्) :**

> **उत्पत्तिर्** हरि-रूपाणां व्यक्तिर् एव न संशयः \।
>
> उत्पत्तिर् एव जीवानां देहोत्पत्तिर् इतीर्यते \।\। इति तत्त्व-निर्णये
> \।\।२८\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) : सदस्यास्** तु निरीश्वरेऽपि
दक्षाध्वरे धन-लोभेन स्व-प्रवृत्तिम् अनुचिन्त्यानुतप्ता विरक्तिम्
आशासानाः स्तुवन्ति\--हे **शरणद** ! आश्रय-पद, **उत्पत्त्य्-अध्वनि**
संसार-मार्गे वर्तमानोऽ**ज्ञानां सार्थः** समूहस् **ते पादौकः**
त्वत्-पाद-रूपं निवासं **कदा यास्यति** ? कथं-भूते संसार-मार्गे ?
**अशरणे** विश्राम-स्थान-शून्ये \। **उरु-क्लेशा** एव **दुर्गम्**
अस्थानानि यस्मिन् \। **अन्तक एवोग्रो** **व्यालः**, तेनान्विष्टे लक्ष्यीकृते
**विषय**-रूपा **मृग-तृण्** मृग-तृष्णिका यस्मिन् \। **आत्मा**
अहङ्कारास्पदं शरीरं ममत्वास्पदं **गेहं** च स एव **उरुर् भारो**
यस्य सः \। **द्वन्द्वानि** सुख-दुःखादीन्य् एव **श्वभाणि** गर्ता
यस्मिन् \। **खला** एव **मृगा** व्याघ्रादयस् तेभ्यो **भयं** यस्मिन्
\। **शोक** एव **दावाग्निर्** यस्मिन् \। **कामेनोपसृष्टः** पीडितः
\।\।२८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सदस्या विधि-दर्शिनः इत्य्
अमरः \। शरणं गृह-रक्षित्रोः इत्य् अमरश् च \। हे आश्रयप्रद ! इति
\। यदि त्वाम् आश्रय-प्रदं नाश्रयेत तदा त्वया किं कर्तव्यम् ? इति
दक्षे कटाक्षाभिप्राया संबुद्धिः \। **उत्पत्ति**-रूपो यो\ऽ**ध्वा**
तस्मिन्न् उत्पत्ति-पदम् उपलक्षणं मृत्य्-आदेः, **कदा याति** विभाषा
कदा-कर्ह्योः इति भविष्यति लट् \। छन्दश् चेदं
मन्दाक्रान्ता---मन्दाक्रान्ताम्बुधि-रसनगैर् मो म-नौ तौ ग-युग्मम् इति
लक्षणात् \।\।२८\।\।

---------------------------------------------------------------------------------------------------------------------

**कैवल्य-दीपिका :** **उत्पत्ति-** इति \। **उत्पत्तिः** संसारः \।
**अशरणे** रक्षक-हीने \। **व्यालाः अन्विष्टो** हृष्टः **मृग-तृड्**
मृगतृष्णा \। **आत्मा** **गेहो** गेहं च \। **उरुर् भारो** यस्य
**द्वन्द्वानि** हर्ष-विषादादीनि \। **श्वभ्रं** गर्तः \। **मृगाः**
सिंहादयः \। **अज्ञाः** पण्डितं-मन्याः \। तेषां स्वार्थ-सङ्घः
**उपसृष्ट** उपद्रुतः **कदा याति** ? कोऽपि कदापि न याति \।
मार्गान्तरयति तत्त्वाद् इत्य् अर्थः \। अत्र च घोर-संसार-दर्शनात् \।
सदस्येषु भयम् उत्पन्नम् इति **शरणद** इत्य् अनेन व्यञ्जितम् \।
भीतानां हि शरणेच्छा \।\।२८\।\। \[मु।फ। १५.२५\]

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** सदस्यास् तु कर्म-मार्गैर्
नाना-दुःखं विचार्य तद्-उपरति-सदनं तच्-चरणोपसरणम् एव
प्रार्थयन्ते---**उत्पत्तीति** \। \"व्यालाकृष्ट\" इति चित्सुखः \।\।२८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : [+++]{।मर्क्}**

**\॥।**

**\।\। ४.७.२९ \।\।**

**रुद्र उवाच---**

**तव वरद वराङ्घ्राव् आशिषेहाखिलार्थे**

**ह्य् अपि मुनिभिर् असक्तैर् आदरेणार्हणीये \।**

**यदि रचित-धियं माविद्य-लोकोऽपविद्धं**

**जपति न गणये तत् त्वत्-परानुग्रहेण \।\।**

**मध्वाचार्यः (भागवत-तात्पर्यम्) :** आशिषोऽपि तत एव भवन्तीत्य्
अतश् च शब्दः \।\।२९\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** श्री-रुद्रस् तु पूर्वं मम निन्दा
दुःसहा आसीत्, इदानीं तु तां न गणयामीत्य् आह---तवेति \। आशिषा
कामेनासक्तैर् निष्कामै रचित-धियम् अभिनिवेशित-चित्तम् \। मा
काम-विद्यो विद्या-हीनो लोको यद्य् अपविद्धं जपत्य् आचारा-भ्रष्टं जल्पति
तज् जल्पनम् अहं न गणये \। तत्र हेतुः---तव यः परोऽनुग्रहस् तेन
\। त्वत्-पराणां वा योऽनुग्रहस् तेन \।\।२९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तवाङ्घ्रौ त्वच्चरणे \।
मालिनी वृत्तम् \। ननमयययुतेयं मालिनी भोगिलोकैः इति लक्षणात्
\।\।२९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** श्री-रुद्रस् तु अन्यैर् दुरूहं
स्व-रहस्यं भक्त्यावेशेन प्रकटयन्न् एव स्तौति तवेति \। आशिषा
कामनया हेतुना अखिलार्थे तद्-दातरीत्य् अर्थः \। आशिषम् आशयाध्ये इति
\। चित्सुखः \। माविद्येत्य् आदौ मां विद्धि लोकान् अपि स्वान् अजितेति
चित्सुखः \।\।२९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** आशिषा कामेन हेतुना \।
अखिलार्थे अखिलार्थ-दातार्य् अपि असक्तैर् निष्कामैर् अर्हनीये सेवितुम्
अर्हे अङ्घ्रौ रचित-धियम् आवेशित-बुद्धिम् \। मा माम् \। न विद्यते विद्या
ज्ञानं यस्य तयाभावो लोको दक्षादिर् यदि अपविद्धम् आचारा-भ्रष्टं
जपति जल्पति, तद् अपि तज् जल्पनम् तव यः परोऽनुग्रहस् त्वत्-पराणां
वानुग्रहस् तेन न गणये \।\।२९\।\।

**\॥।**

**\।\। ४.७.३० \।\।**

**भृगुर् उवाच---**

**यन् मायया गहनयापहृतात्म-बोधा**

**ब्रह्मादयस् तनु-भृतस् तमसि स्वपन्तः \।**

**नात्मन्श्रितं तव विदन्त्य् अधुनापि तत्त्वं**

**सोऽयं प्रसीदतु भवान् प्रणतात्म-बन्धुः \।\।**

**श्रीधर-स्वामी (भावार्थ-दीपिका) :** भृगुस् तु स्वभावतस्
तत्त्व-ज्ञान-हीना जीवा अतोऽज्ञान-कृतं मम दुश्चेष्टितं क्षमस्वेत्य्
आह---यन् माययेति \। आत्मन्न् आत्मनि श्रितम् अनुगतं तव तत्त्वं न
विदन्ति \। प्रणतानाम् आत्म बन्धुश् च \।\।३०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अतस्तत्त्वज्ञानहीनत्वात् \।
ब्रह्मादय इति रुद्रे कटाक्षः \। यद् वा, ब्रह्मादिकारणं येषां ते तथा
तत्त्वं स्वरूपं न विदन्ति \। जानीम इत्य् अभिमानग्रस्ता अन्यानेवाज्ञानिनो
वदन्तीति भावः \। अहं तु यथार्थवादित्वादपराधी भवाम्येवेति
भावः \। भवांस्तु न ब्रह्मादीनां न मद्विधानां किं तु प्रणतानां
नम्रस्वभावानामकिंचनानां बन्धुर्हितकरस्तदपि प्रसीदतु
मदपराधं क्षाम्यतु \। वसन्ततिलका वृत्तम् \।\।३०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** नात्माश्रितम् इति पुण्यारण्यः
\।\।३०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ब्रह्मादय इति श्री-रुद्रे
कटाक्षः \। तमसि स्वपन्त इति तेऽप्य् अविद्या-ग्रस्ता एव आत्मानुश्रितं
स्व-प्रकाशं तव तत्त्वम् अधुनापि न विदन्ति, जानीम इत्य्
अभिमान-ग्रस्तान्यान् एवाज्ञानिनो वदन्तीति भावः \। प्रसीदत्व् इति अहं त्व्
अपराधी यथार्थ-वादित्वाद् भवाम्य् एवेति भावः \। भवांस् तु न
ब्रह्मादीनां नापि मद्-विधानां किन्तु प्रणतानां नम्र-स्वभावानाम्
अकिञ्चनानां बन्धुः \। तद् अपि प्रसीदतु मद्-अपराधम् इमं क्षमतु
\।\।३०\।\।

**\॥।**

**\।\। ४.७.३१ \।\।**

**ब्रह्मोवाच---**

**नैतत् स्वरूपं भवतोऽसौ पदार्थ-**

**भेद-ग्रहैः पुरुषो यावद् ईक्षेत् \।**

**ज्ञानस्य चार्थस्य गुणस्य चाश्रयो**

**मायामयाद् व्यतिरिक्तो मतस् त्वम् \।\।**

**मध्वाचार्यः (भागवत-तात्पर्यम्) :**

> अव्यक्तादि-पदार्थानां विशेष-ज्ञानिनाम् अपि तु \।
>
> न देहो वैष्णवो ज्ञेयः आनन्दः प्राकृतो न हि \।\। इति तत्त्व-सारे \।
>
> पदार्थ-भेद-ग्रहः पदार्थ-विशेषज्ञः \।
>
> भेदोऽन्तरं विशेषश् च सूक्ष्मेक्षा चाभिधीयते \।\। इति तत्त्व-निर्णये
> \।\।३२\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** ब्रह्मादयो न विदन्तीति
भृगुणोक्ते तद् असहमानो ब्रह्मा तत्त्व-ज्ञानम् आविष्कुर्वन्न् इवाह---नैतद्
इति \। पदार्थ-भेद-ग्राहकैर् इन्द्रियैः \। गुणस्येन्द्रियस्य \। यद् वा,
ज्ञानार्थयोः कारणस्य सत्त्वादेः \। अत एवासतो माया-मयाद् व्यतिरिक्तो
भवान् \।\।३१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यावदीक्षेत
तावत्सकलमेतद्भवतः स्वरूपं नेत्यन्वयः \। यत एतद् दृश्यं
ज्ञानार्थेन्द्रियाणां मायामयानामाश्रयो विषयः अर्थोन्तःकरणं त्वं तु
तद्रहित इत्य् अर्थः स्वामिसंमतः \। विश्वनाथस्तु-पदार्थानां
शब्दस्पर्शादीनां भेदग्राहकैरिन्द्रियैस्तवैतत्-स्वरूपं श्रीमूर्तिं
यावन्न पश्येत्तावद् एव ज्ञानस्याधिदैवस्यार्थस्याधिभूतस्य
गुणस्याध्यात्मत्वस्य चाश्रयः स्यात् \। त्वत्-स्वरूपे साक्षाद्दृष्टे सति न
ज्ञानादेराश्रयः \। किं त्वप्राकृत एव स्याद् यतस्त्वं
मायामयादधिदैवादेर्व्यतिरिक्तश्चिद्रूपो न तैर्गृह्यस इत्येतावत्तत्त्वं
वयं जानीमोत एते प्राकृतेन्द्रियाः पश्याम इत्य् अभिमानवन्तो\ऽपि
तत्-स्वरूपं नैव पश्यन्तीति भृग्वादिषु कटाक्षः \।
सन्दर्भस्तु-श्रीब्रह्मापि भृगुवाक्यमनुमोदमान एवाह---इन्द्रियैः
करणभूतैः पुरुषो यावद्वस्तु जानाति तावति वस्तुनि भवत
एतच्छ्रीविग्रहात्मकं स्वरूपं न स्यात्किन्तु तावदतिक्रम्यैव स्यात् यतो
वाचो निवर्त्तन्ते इत्य्-आदिश्रुतेः \। तर्हि किं लक्षणं
तत्राह---ज्ञानस्येति \। तदेतद्विग्रहलक्षणत्वम् एवाश्रयः नातः परं
परम यद्भवतः स्वरूपम् इत्याद्युक्तेः \। तस्मात्कृपया स्वयम् एव
प्रकाशत इति भावः \। व्यतिरिक्तोमतस्त्वम् इति चित्सुखसंमतः पाठः
\। तत्र व्यतिरिक्तश्चासावोमोङ्कारश्चेति व्यतिरिक्तोम् अतस्त्वम् इति च्छेदः
\।\।३१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** श्री-ब्रह्मापि भृगु-वाक्यम्
अनुमोदमान एवाह---नैतद् इति \। इन्द्रियैः करण-भूतैः पुरुषो यावद्
वस्तु जानाति तावति वस्तुनि भवत एतत् श्री-विग्रहात्मकं स्वरूपं न
स्यात् \। किन्तु तावद् अतिक्रम्यैव स्याद् इत्य् अर्थः \। तर्हि किं-लक्षणम् ?
तत्राह---ज्ञानस्येति \। तद् एव तद्-विग्रह-लक्षणस् त्वम् एवाश्रयः \।
नातः परं परमं यद् भवतः स्वरूपम् इत्य्-आदेः तस्मात् कृपया स्वयम्
एव प्रकाशत इति भावः \। व्यतिरिक्तो मतस् त्वम् इति
चित्सुख-पाठान्तरम् \। व्यतिरिक्तश् चासौ ओङ्कारश् चेति \।\।३१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पदार्थ-भेद-ग्रहैर्
विषय-ग्राहकैर् इन्द्रियैस् तव एतत्-स्वरूपं श्री-मूर्तिं यावन् न पश्येत्
तावद् एव ज्ञानस्याधिदैवस्यथार्थस्याधिभूतस्य गुणस्याध्यात्मस्य
चाश्रयः स्यात् \। तत्-स्वरूपे साक्षाद्-दृष्टे सति न ज्ञानाद् एवाश्रयः \।
किन्त्व् अप्राकृत एव स्यात्, यतस् त्वं माया-मयाद् असतोऽधिदैवादेर्
व्यतिरिक्तश् चिद्-रूपो न तैर् गृह्यसे इत्य् एतावत् तत्त्वं तु वयं
जानीमोऽत एते प्राकृतेन्द्रियाः पश्याम इत्य् अभिमानवन्तोऽपि तत्-स्वरूपं
नैव पश्यन्तीति भृग्व्-आदिषु कटाक्षः \।\।३१\।\।

**\॥।**

**\।\। ४.७.३२ \।\।**

**इन्द्र उवाच---**

**इदम् अप्य् अच्युत विश्व-भावनं**

**वपुर् आनन्द-करं मनो-दृशाम् \।**

**सुर-विद्विट्-क्षपणैर् उदायुधैर्**

**भुज-दण्डैर् उपपन्नम् अष्टभिः \।\।**

**श्रीधर-स्वामी (भावार्थ-दीपिका) :** इन्द्रस् त्व् इन्द्रिय-विषयः
सर्वोऽपि मिथ्येति ब्रह्मणोक्तम् असहमान आह \। इदं तव वपुर् अप्य्
उपपन्नम् एव नतु प्रपञ्चवद् अनिर्वचनीय-तयानुपपन्नम् \। सुराणां
विद्विषः क्षपयन्तीति तथा तैर् भुज-दण्डैर् उपलक्षितम् \।\।३२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** हे अच्युतेति \। ते सर्वाणि
रूपाणि च्युतिवर्जितान्येवेत्याह---इदमष्टभुजं वपुः शुभाकारं तनुः
शुभाकारे तनौ वपुः इति यादवः \। विश्वं भावयति भाववन्तं
करोतीति तथा \। अस्मदाद्यानंदान्यथानुपपत्तिरेवात्र प्रमाणम् इति
ब्रह्मणि कटाक्षः \। उपजातिरिदं छंदः
सहजासीधुच्छंदसोर्लक्षणवत्त्वात् आद्यपादे तु सहजा ससजं गुरुयदा
इति लक्षणमन्येषु सीधुरस्ति इह सीधुः सभरा लगौ यदि इति लक्षणात्
\।\।३२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** प्रायोऽसौ चतुर्भुज एवाविर्भवति
सम्प्रति त्व् अष्ट-भुज इति साश्चर्यम् इन्द्र उवाच \। इदम् अपीति \। न
केवलम् आनन्द-करं भुज-बाहुल्येनासुर-क्षपणाऽतिशयाद् युक्तेश् च
\।\।३२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** इदं तव वपुर् विश्वम्
अपि कृपया भाववन्तं करोतीति तत् \। सुर-विद्विट्-क्षपणैर्
दुष्ट-संहारकैर् इत्य् अष्ट-भुजम् इदं ते वपुर् अस्माभिः प्राकृतेन्द्रियैर्
अप्य् अनिर्वच्यया त्वत्-कृपया दृष्टम् एव आनन्द-करम् इत्य्
अस्मद्-आद्य्-आनन्दान्यथानुपपत्तिर् एवात्र प्रमाणम् इति ब्रह्मणि कटाक्षः
\।\।३२\।\।

**\॥।**

**\।\। ४.७.३३ \।\।**

**पत्न्य ऊचुः---**

**यज्ञोऽयं तव यजनाय केन सृष्टो**

**विध्वस्तः पशुपतिनाद्य दक्ष-कोपात् \।**

**तं नस् त्वं शव-शय-नाभ-शान्त-मेधं**

**यज्ञात्मन् नलिन-रुचा दृशा पुनीहि \।\।**

**श्रीधर-स्वामी (भावार्थ-दीपिका) :** ऋत्विजां पत्न्यः स्तुवन्ति \।
यज्ञोऽयं तव यजनाय त्वां यष्टुम् \। केन ब्रह्मणा पूर्वं सृष्टः \। हे
यज्ञात्मन् ! तं नो यज्ञं नलिन-कान्त्या दृशा नेत्रेण पुनीहि पवित्रं
कुरु \। कथं-भूतं यज्ञम् ? शवाः शेरते यस्मिन्न् इति शव-शयनं
श्मशानं तद्वद् आभा प्रतीतिर् यस्य स चासौ शान्त-मेधश् चोपरतोत्सवः
\। मेध-शब्देन पशु-हिंसाद्य्-उत्सवो लक्ष्यते \। शवम् उदकं तत्र शेते
इति तथा पद्मं तन्-नाभेति संबोधनं वा \।\।३३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अन्तरायितस्य कर्मणः
पूर्णफलवत्त्वसिद्धिः श्रीनारायणकटाक्षेणैवेत्यभिप्रेत्य पत्न्यः
स्तुवन्ति यज्ञात्मन्नित्यस्य यज्ञो वै विष्णुः इति श्रुतेर्यज्ञस्य तव
रूपत्वादेतदपूर्तौ त्वद्-अङ्गवैकल्यम् एव स्यात्तच्च नोचितमतोस्य
पूर्तिम् एव संपादयेत्यभिप्रायः \। शवशयनादिनाशुचितां प्राप्तस्य
शोधनं त्वत्कृपादृष्ट्यैव नान्यथेति भावः \। यत्र त्वद्-आगमनं
नास्ति तत्र तु तव नामोच्चारणाद्येव वैकल्यमपाकरोति \।

> मन्त्रतस्तन्त्रतश्छिद्रं देशकालार्हवस्तुतः \।
>
> सर्वं करोति निश्छिद्रं नामसङ्कीर्तनं तव \।\। इति वक्ष्यमाणत्वात्
> \।
>
> यस्य स्मृत्या च नामोक्त्या तपोयज्ञक्रियादिषु \।
>
> न्यूनं संपूर्णतां याति तं ध्यायेदच्युतं सदा \।\। इति पुराणान्तराच्
> च \।

साक्षाद् अत्र तवागमने यद्यपि यज्ञपूर्तौ संशयो नास्ति
तथाप्यत्युदारात्त्वत्तः किञ्चित्प्रार्थनमुचितम् एवास्माकं
स्त्रीस्वभावत्वाद्वेति मत्वाहुः पुनीहीति \। यद् वा, शयनाभेति
सर्वादिकारणस्य तवैवैतदपि संपाद्यमित्य् अभिप्रायेणाहुः \।
शवमित्युदकपर्यायत्वेन वैदिकनिघण्टौ प्रसिद्धं मेदिन्यामप्युक्तं
शवः स्यात्कुणपे पुमान् \। नपुंसकं तु पानीये इति
हिंसार्थकत्वान्मेधृधातोः तव सन्निधानं विना सप्रयत्नैरप्येतैर्न
किञ्चित्सिध्यतीत्यवगतमस्माभिर् इति सर्वेषु कटाक्षः \।
प्रहर्षिणीवृत्तं त्र्याशाभिर्मनजरगाः प्रहर्षिणीयम् इति लक्षणात्
\।\।३३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यज्ञपत्न्यस् तु
तत्-कृपा-दृष्ट्यार्द्रित-चित्ताः दुःखं निवेदयन्ति---यज्ञ इति \।\।३३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** केन ब्रह्मणा ?
शव-शब्दस्योदक-वाचित्वात् शव-शयनं कमलं तन्-नाभ, शान्त-मेधम्
उपरत-पशु-हिंसोत्सवं दृशा पुनीहीति त्वत्-सन्निधानं विना वर्तमानैः
स-प्रयत्नैर् अप्य् एते किम् अपि न सिध्यतीत्य् अवगतम् इति सर्वेष्व् एव
कटाक्षः \।\।३३\।\।

**\॥।**

**\।\। ४.७.३४ \।\।**

**ऋषय ऊचुः---**

**अनन्वितं ते भगवन् विचेष्टितं**

**यद् आत्मना चरसि हि कर्म नाज्यसे \।**

**विभूतये यत उपसेदुर् ईश्वरीं**

**न मन्यते स्वयम् अनुवर्ततीं भवान् \।\।**

**मध्वाचार्यः (भागवत-तात्पर्यम्) :** ईश्वरांस् तु \।\।३३\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** ऋषयस् तु कर्माण्य् अनुतिष्ठन्तस्
तत् पुण्येन तत् फलेन च युज्यन्ते भगवति तु तद् अभावम् आलक्ष्य
विस्मिताः स्तुवन्ति \। अनन्वितम् अघटमानं यद् यस्माद् आत्मना स्वयं
कर्माचरस्य् अनुतिष्ठसि, न त्व् अज्यसे लिप्यसे \। यतश् चान्ये विभूतये
संपदे ईश्वरीं लक्ष्मीम् उपसेदुर् भेजुः \। यद् वा, यत इति
सार्व-विभक्तिकस्तसिः \। याम् इत्य् अर्थः \। भवांस् तु स्वयम्
एवानुवर्तमानां तां न मन्यते नाद्रियते \।\।३४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
भगवन्नित्यतर्क्यैश्वर्यम् आह---कर्मकारिणस्त्वन्ये सर्वे लिप्यन्त
एवेति ब्रह्मादिषु कटाक्षः \। लक्ष्मीरप्यप्राप्तप्राप्तये भजतीति न
जानामि किं कर्तुर्धर्मवज्जालस्यन्दनवद्भक्तिकरणमस्याः स्वभाव
एवेति जानामीत्य् अर्थः \। रुचिरावृत्तम् जभौ सभौ गुरु रुचिरा
चतुर्ग्रहैः इति तल्लक्षणात् \।\।३४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ईश्वरीं जगल्-लक्ष्मीम्, अनुवर्तनीम्
इति चित्सुखः \।\।३४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अनन्वितम् अघटमानं यद्
यस्माद् आत्मना स्वयं कर्माचरसि अनुतिष्ठसि, अथ च नाज्यसे न लिप्यसे
कर्म-कारिणस् त्व् अन्ये सर्वे लिप्यन्त एवेति ब्रह्मादिषु कटाक्षः \। यतश्
च अन्ये विभूतये सम्पदे ईश्वरीं लक्ष्मीम् उपसेदुः भेजुः \। यद् वा,
यत इति सार्वविभक्तिकस् तसिः, याम् इत्य् अर्थः \। भवांस् तु स्वयम्
एवानुवर्तमानां तां न मन्यते नाद्रियते \।\।३४\।\।

**\॥।**

**\।\। ४.७.३५ \।\।**

**सिद्धा ऊचुः---**

**अयं त्वत्-कथा-मृष्ट-पीयूष-नद्यां**

**मनो-वारणः क्लेश-दावाग्नि-दग्धः \।**

**तृषार्तोऽवगाढो न सस्मार दावं**

**न निष्क्रामति ब्रह्म-सम्पन्नवन् नः \।\।**

**श्रीधर-स्वामी (भावार्थ-दीपिका) :** सिद्धास् तु तत् कथा-सुखम्
अभिनन्दन्तः स्तुवन्ति\--अयं नो मनो-गजस् त्वत्-कथैव मृष्टं शुद्धं
पीयूषं तन्-मयी या नदी तस्याम् अवगाढः प्रविष्टो दावाग्नि-तुल्यं
संसार-तापं न संस्मरति स्म \। न च ततो निर्गच्छति \।
ब्रह्म-संपन्नवद् ब्रह्मैक्यं प्राप्त इव \।\।३५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सिद्धाः केवलया मुक्त्यैव
प्रेमसिद्धिं प्राप्ता इत्य् अर्थः \। देवयोनिविशेषा वा किं
कर्मकरणाकरणलेपालेपविचारेण भगवतो लीलाकथामृत एव
निमज्जतेति ऋषिषु कटाक्षः \। भुजङ्ग-प्रयातं वृत्तम् चतुर्भिर्
य-कारैर् भुजङ्ग-प्रयातम् इति लक्षणात् \।\।३५\।\।

---------------------------------------------------------------------------------------------------------------------

**कैवल्य-दीपिका :** सिद्धाः \। **अयम्** इति \। **मृष्टं** निर्मलं
मन एव **वारणो** गजः \। **क्लेशाः** अविद्यादयः पञ्च **अवगाढो**
मग्नः \। **दाहं** प्राग् जातम् \। **ब्रह्म सम्पन्नवत्** समाधिस्थवत्
\।\।३५\।\। \[मु।फ। १७.३६\]

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** सिद्धा अत्र आत्मारामाः ते इति
चित्सुखः \।\।३५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सिद्धा इति केवलया
भक्त्यैव प्रेम-सिद्धिं प्राप्ता इत्य् अर्थः \। तत्-कथैव
मृष्ट-पीयूष-नदी शुद्धामृत-नदी तस्याम् अवगाढः निमग्नः दावं
संसार-ज्वालां विस्मृतवान् \। अतस् ततो न निष्क्रामति \।
ब्रह्म-सम्पन्नवत् ब्रह्मैक्यं प्राप्त इवेति किं कर्म
करणाकरण-लेपालेपाविचारेण भगवतो लीला-कथामृते निमज्जाम् एति
ऋषिषु कटाक्षः \।\।३५\।\।

**\॥।**

**\।\। ४.७.३६ \।\।**

**यजमान्य् उवाच---**

**स्वागतं ते प्रसीदेश तुभ्यं नमः**

**श्रीनिवास श्रिया कान्तया त्राहि नः \।**

**त्वाम् ऋतेऽधीश नाङ्गैर् मखः शोभते**

**शीर्ष-हीनः क-बन्धो यथा पुरुषः \।\।**

**श्रीधर-स्वामी (भावार्थ-दीपिका) :** यजमानी दक्ष-पत्नी स्तौति---ते
स्वागतं भद्रम् आगमनं जातम् \। हे अधीश ! यथा शिरसा हीनः
कबन्ध-मात्रः पुरुषोऽङ्गैः कर-चरणाद्य्-अवयवैः शोभमानैर् अपि न
शोभते तथा त्वां विना केवलं प्रयाजाद्य्-अङ्गैर् मखो न शोभते \। अतो
नः श्रिया सह त्रायस्व त्वद्-भक्तान् कुर्व् इत्य् अर्थः \।\।३६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** दक्षपत्नी प्रसूतिः \। ईश
श्रीनिवासाधीशेति संबुद्धित्रयेण स्वस्य भगवज्ज्ञाने
स्वायंभुवपुत्रीत्त्वेन देवहूतिस्वसृत्त्वेन
मातृष्वसृत्वात्तद्वत्तकृपाकटाक्षं बोधयतीति ज्ञेयं, प्रथममीशोक्त्या
शिवेति प्रसङ्गस् तद्-वारणायाह---**अधीश** इति \। तथापि ब्रह्मणः
सुरज्येष्ठत्वासर्वप्रवर्तकत्वात्तत्र प्रसक्तिवारणाय श्रीनिवासेति \।
यतः श्रिया सह मद्गृहमागतोस्यतो रुद्रापराधविध्वस्तान्नस्त्राहीति
यतो न शोभते\ऽतो हेतोः \। इत्य् अर्थ इति \। भक्त्यैव
साक्षाद्भवस्यतो भक्तिदानेन नो\ऽनुगृहाणेति भावः \। त्वामृते इत्य् उक्त्या
सर्वदेवेषु कटाक्षः \। स्रग्विणीवृत्तं कीर्तितैषा चतूरोफिका स्रग्विणी
इति लक्षणात् \।\।३६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यजमाना इति चित्सुखः \।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यजमानी दक्ष-पत्नी
प्रसूतिः \। श्रिया कान्तयेति मयि त्वद्-दास-स्वायम्भुव-मनोः पुत्र्यां
देवहूताव् इव तव महती कृपास्तीत्य् अवगतम्, यतः स्वकान्तां श्रियं
मद्-गृहमानैषीस् तन् नोऽस्मान् रुद्रापराध-विध्वस्त न त्राहि \। त्वाम् ऋत
इति ब्रह्मादि-सर्व-देवेषु कटाक्षः \।\।३६\।\।

**\॥।**

**\।\। ४.७.३७ \।\।**

**लोकपाला ऊचुः---**

**दृष्टः किं नो दृग्भिर् असद्-ग्रहैस् त्वं**

**प्रत्यग्-द्रष्टा दृश्यते येन विश्वम् \।**

**माया ह्य् एषा भवदीया हि भूमन्**

**यस् त्वं षष्ठः पञ्चभिर् भासि भूतैः \।\।**

**मध्वाचार्यः (भागवत-तात्पर्यम्) :** माया ह्य् एषा भवदीया
भगवत्-सामर्थ्यम् एव \। भगवन्-महिम्नेवासौ यद्-दृश्या भगवान्
स्वयम् इति च \।\।३७\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** लोक-पालास् त्व्
ईश्वरत्वाभिमानारूढा भगवतस् तत्त्वम् अपश्यन्त ऊचुः \। दृष्टः किम् ?
न दृष्ट इत्य् अर्थः \। कुतः ? असद्-ग्रहैः \। पुंस्त्वम् आविष्ट-लिङ्गत्वात्
\। असत्-प्रकाश-रूपाभिर् दृग्भिर् इन्द्रियैः \। अयं
भावः---शुद्ध-चित्तानां त्वं शुद्ध-सत्त्व-मूर्तिर् भासि \। अस्माकं तु
बहिर्मुखेन्द्रियाणां पञ्च-भूतोपलक्षितो जीव-विशेष इवावभासि \। अतस्
त्वम् अस्मद् इन्द्रिय-गोचरो न भवसि \। धिग् अस्मज् जीवितम् इति
\।\।३७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इत्य् अर्थ इति \। भक्त्या
विना त्वद्-रूपदर्शनं न संभवति पश्यन्ति ते मे रुचिराण्यंब सन्तो
दिव्यानि रूपाणि इत्याद्युक्तेर् इति भावः \। स्वयम् एवोक्तार्थाशयम् आह
स्वामी \। अयं भाव इति \। अतोन्यथा प्रतीतेः \। चक्रवर्ती
असद्ग्रहैर्विषयग्राहिभिरिन्द्रियैस्त्वं किं नो दृष्टो\ऽपि तु दृष्ट एवेत्य्
अर्थः \। प्रत्यगपि द्रष्टापि त्वं त्वत्कृपयैव दृश्यः स्या इत्य् अर्थः
\। यतस्त्वं षष्ठः पञ्चभूतातिरिक्तो\ऽपि
पञ्चभिर्भूतैर्भौतिकशरीरो भासीत्येषा भवदीया मायैव कृपैव वा
\। ये तु त्वदीय-श्रीविग्रहस्य भौतिकत्वं मन्यन्ते जरासन्धादिभिरिव
दृष्टो\ऽपि त्वं माधुर्यानुपलंभान्नैव दृष्ट इति \। भूमन्न् इति
व्यापकस्यापि व्याप्यत्वेन प्रतीतिर्विना अनुग्रहं न घटत इति
तात्पर्यकम् \। शुष्कज्ञानिषु देवेष्वृषिषु च कटाक्षः \। शालिनीवृत्तम्
मात्तौ गौ चेच्छालिनी वेदलोकैः इति लक्षणात् \। सन्दर्भकारस्त्वत्र
श्रीविग्रहस्य लोकपालास्तु दृश्यत्वं भौतिकत्वं च निवारयन्ति दृष्टः
किन्न इति \। किं तु स्वयम् एव प्रकाशस इत्य् अर्थः \। तत्र हेतुः
षष्ठः पञ्चभूतातिरिक्तो यस्त्वं पञ्चभिर्भूतैः स्वोपाधिभिरे व
भासि नात्मनेति यत्सैषा त्वदीया मायैव मायाभिभूतानाम् एव तथा
विवेको भवतीत्य् अर्थः \। प्रत्यग्दृष्ट्येति चित्सुखः \।\।३७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** लोक-पालास् तु तच्-छ्री-विग्रहस्य
दृश्यत्वं भौतिकत्वं च निवारयन्ति---दृष्टं किं न इति \। किन्तु
स्वयम् एव प्रकाशस इत्य् अर्थः \। तत्र हेतुः---षष्ठः
पञ्च-भूतातिरिक्तो यस् त्वं स-पञ्चभिर् भूतैः स्वोपाधिभिर् एव भासि
नात्मनेति यत् सैषा त्वदीया मायैव \। मायाभिभूतानाम् एव तथा विवेको
भवतीत्य् अर्थः \। प्रत्यग्-दृष्ट्या इति चित्सुखः \।\।३७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** असद्-ग्रहैर्
विषय-ग्राहिणीभिर् इन्द्रियैस् त्वं किं नो दृष्टः ? अपि तु दृष्ट इत्य्
अर्थः \। असद्-ग्रहैर् इति पुंस्त्वम् अजहल्-लिङ्गत्वात् प्रत्यग् अपि
द्रष्टासि \। त्वं त्वत्-कृपयैव दृश्यः स्याः इत्य् अर्थः \। यतस् त्वं
षष्ठः पञ्च-भूतातिरिक्तोऽपि पञ्चभिर् भूतैर् भौतिक-शरीरो भासीत्य्
एषा भवदीया मायैवेति \। त्वदीय-श्री-विग्रहस्य भौतिकत्वं ये
मन्यन्ते तैर् जरासन्धादिभिर् इव दृष्टोऽपि त्वं माधुर्यानुपलम्भात्
नैव दृष्ट इति शुष्क-ज्ञानिषु ऋषिषु देवेषु च कटाक्षः \।\।३७\।\।

**\॥।**

**\।\। ४.७.३८ \।\।**

**योगेश्वरा ऊचुः---**

**प्रेयान् न तेऽन्योऽस्त्य् अमुतस् त्वयि प्रभो**

**विश्वात्मनीक्षेन् न पृथग् य आत्मनः \।**

**अथापि भक्त्येश तयोपधावताम्**

**अनन्य-वृत्त्यानुगृहाण वत्सल \।\।**

**मध्वाचार्यः (भागवत-तात्पर्यम्) :** न पृथग् य आत्मनः \। अन्यथा
यो न पश्यति \।

> पृथग् ज्ञानं तद् इत्य् आहुर् यत् किञ्चिद् वीक्षतेऽन्यथा \।
>
> ज्ञान-ज्ञेयाविरोधेन न पृथक् वस्तुतो दृशिः \।\।
>
> केचिद् भेदं विनिन्दन्ति ह्य् आसुर-ज्ञान-वृत्तयः \।
>
> निराकुर्वन्त्य् अथो मन्दा भेदस्य परमार्थताम् \।\।
>
> ये तु तत्त्व-विदो मुख्या भेदं ब्रह्माण्य् अवस्तुनोः \।
>
> परमार्थम् इति ज्ञात्वा नित्यं विष्णुम् उपासते \।\। इति गारुडे \।

हे भूतेश ! तयानन्य-वृत्त्योपधावताम् अस्माकम् अनुग्रहोऽस्त्य् एव,
तथापि पुनर् अनुगृहाण \।

> यथार्थ-ज्ञानिनो नान्यः प्रियो विष्णोस् तु कश्चन \।
>
> तथाप्य् अधिक-सन्तुष्ट्यै प्रसीदेत्य् अर्थनं पुनः \।\। इति \।\।३८\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** योगेश्वरास् तद्-अभेदेन भजताम्
अनुग्रह-भाक्त्वं मन्यमानाः स्वामि-भृत्य-भावेन भजताम् अप्य् अनुग्रहं
प्रार्थयमानाः स्तुवन्ति द्वाभ्याम्---प्रेयान् इति \। विश्वात्मनि
पर-ब्रह्मणि त्वयि य आत्मनः पृथक्त्वं नेक्षेत, अमुतोऽमुष्माद् अन्यस् ते
प्रेष्ठो नास्ति, आत्मनो जीवान् पृथङ् नेक्षेतेति वा \। हे वत्सल !
भक्त-जन-प्रिय ! अनन्य-वृत्त्याऽव्यभिचारिण्या भक्त्या
भजतोऽनुगृहाणेत्य् अर्थः \।\।३८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** केवलस्य
स्वस्याभेददर्शने\ऽप्य् अन्यजीवानां तथादर्शनेनाद्वैतसिद्धिरत
आहात्मनो जीवानिति \। जीवेषु स्वस्याप्यागतत्वान्नाद्वैतहानिर् इति भावः \।
इत्य् अर्थ इति \। भक्तवत्सलनामत्वाद् इति भावः\।
नामैकदेशाच्चारणन्यायेन वत्सलपदेन भक्तवत्सल एव लभ्यते यथा
देवविश्वद्रुहो\ऽपि हि इत्येकादशे -स्कन्धे देवपदेन वसुदेवग्रहः \।
यद्यपि ज्ञानिनस्ते प्रेयान्नान्यः प्रियो हि ज्ञानिनो\ऽत्यर्थमहं स च
मम प्रियः इति त्वद्-उक्तेस्तथापि तदपि भृत्येशतयाहं ते भृत्यस्त्वं
म ईश इति भावेनोपधावतां भजतां भक्त्या
अनन्यवृत्तिवर्तनमनुवृत्तिस्तयैव तद्दानेनैवास्माननुगृहाण \। निकृष्टा
वयं त्वद्-अभेदभावं प्राप्तुं कथं शक्नुम इति द्योतितया व्याजस्तुत्या
दासा एव तवातिप्रिया इति ज्ञानिषु कटाक्षस्तद् उक्तं त्वयैव---

> न तथा मे प्रियतम आत्मयोनिर्न शङ्करः \।
>
> न च सङ्कर्षणो न श्रीर्नैवात्मा च यथा भवान् \।\। इति

नाहमात्मानमाशासे मद्भक्तैः साधुभिर्विना इति तत्र लिङ्गं वत्सलेति
\। त्वं भक्तवत्सल इति सर्वत्र श्रूयसे न ज्ञानिवत्सल इति \।
सन्दर्भकारस्तु-प्रस्तुतत्वादस्मान् ज्ञानिभक्तानप्यनुगृहाणेति लभ्यत
इत्य् आह \। वीरासिका स्यात्तयुगं यदा यरौ इति
लक्षणवत्त्वाद्वीरासिकावृत्तम् \। भृत्येशतया इति पाठो\ऽपि व्याख्यातः \।
भक्त्येश इति पाठे ईशेति संबुद्धिरनुग्रहे सामर्थ्यबोधिका \।
भक्त्येश तवोपधावताम् इति पाठे तवेति द्वितीयार्थे षष्ठी \। अत्र
विश्वनाथः---ननु परब्रह्मणो मम मायाशाबल्य एव साकारत्वं तस्मिंश्
च सति भृत्येशभावस् तत्र च सति भक्तवात्सल्यम् इति केचिद्व्याचक्षते
सत्यं ते भ्रान्ता एवेत्याहुः \।\।३८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** प्रेयान् इति \। अयम् अर्थः---यस्
त्वयि विश्वात्मनि आत्मनो जीवान् ईक्षेत त्वच्-छक्तित्वात् त्वद्-अनन्यत्वेनैव
जानाति, न तु पृथक् स्वतन्त्रत्वेनेक्षेत अमुतः अमुष्मात् यद्यपि ते
प्रेयान् नास्ति \। वत्सल! हे भृत्य-प्रिय! भृत्येश-भावेन ये भजन्ति
तेषां या अनन्या वृत्तिः अव्यभिचारिणी निज-भक्तिस् **तया** एव एव
**अनुग्**ऋहाण \। प्रस्तुतत्वेनास्मान् ज्ञानि-भक्तान् इति लभ्यत इति
\।\।३८\।\। (भक्ति-सन्दर्भ **२**०१)

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** त्वयि विश्वात्मनि आत्मनो
जीवान् यः पृथङ् नेक्षेत त्वच्-छक्तित्वात् तद्-अनन्यत्वेनैव जानाति,
अमुतः अमुष्मात् यद्यपि ते प्रेयान् अन्यो नास्ति**,**प्रियो हि
ज्ञानिनोऽत्यर्थम् अहं स च मम प्रियः \[गीता ७.१५\] इति त्वद्-उक्तेः,
तथापि तद् अपि भृत्येश ! तया अहं ते भृत्यस् त्वं मे ईश इति भेदेन
दास-प्रभु-भेद-भावेन उपाधावतां सेवमानानां या अनन्य-वृत्तिः
अनन्य-भक्त्या अनुवृत्तिस् तयैव तद्-दानेनैवास्मान् अनुगृहाण \।

वयं निकृष्टास् तद्-अभेद-भावं प्राप्तुं कथं शक्नुम इति द्योतितया
व्याज-स्तुत्या दासा एव तवातिप्रिया इति ज्ञानिषु कटाक्षः \। यद् उक्तं
त्वयैव---

> न तथा मे प्रियतम आत्म-योनिर् न शङ्करः \।
>
> न च सङ्कर्षणो न श्रीर् नैवात्मा च यथा भवान् \।\। \[भा।पु।
> ११.१४.१५\] इति \।
>
> नाहम् आत्मानम् आशासे मद्-भक्तैः साधुभिर् विना \[भा।पु। ९.४.६४\] इति
> \।

तत्र लिङ्गं हे **वत्सल** ! इति त्वं भक्त-वत्सल इति सर्वत्र
श्रूयसे, न तु ज्ञानि-वत्सलः \।\।३८\।\।

**\॥।**

**\।\। ४.७.३९ \।\।**

**जगद्-उद्भव-स्थिति-लयेषु दैवतो**

**भिद्यमान-गुणयात्म-मायया \।**

**रचितात्म-भेद-मतये स्व-संस्थया**

**विनिवर्तित-भ्रम-गुणात्मने नमः \।\।**

**मध्वाचार्यः (भागवत-तात्पर्यम्) :** प्रकृत्या जडया मिथ्या-ज्ञानं
जनयतीश्वरः \।

तस्य भ्रमश् च सत्त्वाद्या न सन्ति परमेशितुः \।\। इति च \।\।३९\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** अव्यभिचारिणी भक्तिः कथं
स्याद् भजनीयानां बहुत्वाद् इत्य् आशङ्क्याहुः \। जगत उद्भवादिषु
निमित्तेषु दैवतो जीवादृष्टाद् बहुधा भिद्यमाना गुणा यास्यास् तया
स्व-माययात्मनि स्वरूपे रचिता ब्र्ह्मादि-भेद-मतिर् येन तस्मै \।
स्व-संस्थया केवल-स्वरूपावस्थानेन च विनिवर्तितो भेद-भ्रमो गुणाश्
च तद् धेतव आत्मनि येन तस्मै \।\।३९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** विनिवर्तितो भेद-रूपो
गुणात्मा गुणबुद्धिर्यत्र तस्मै \। आत्मा यत्नो धृतिर्बुद्धिः इत्य् अमरः
\। सन्दर्भस्तु-ननु योगेश्वरत्वाभिमाने सति भृत्येशत्वाद्यभिमानः
कुतः स्यात्तत्राह---सर्वो\ऽप्य् अन्योभिमानस्तन्मायागुणभेदभ्रमेणैव
जीवेषु रचितस्ततः स्वस्फूर्त्या तस्मिन्निवर्तिते त्वत्प्रसादात्सो\ऽपि स्याद्
इत्याहुर्जगद् इति \। आत्मनां जीवानां भेदमतिर्नानाभिमानः \। यद् वा, हे
निवर्तितभ्रम ज्ञानानन्दादिकल्याणगुणवते नमः \।\।३९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ननु योगेश्वरत्वाद्य्-अभिमाने सति
भृत्यत्वाद्य्-अभिमानः कुतः स्यात् ? उच्यते---सर्वोऽप्य् अन्योऽभिमानस्
त्वन्-माया-गुण-भेद-भ्रमेणैव जीवेषु रचितः \। ततः स्व-स्फूर्त्या
तस्मिन् निवर्तिते त्वत्-प्रसादात् सोऽपि स्याद् इत्य् आहुः---जगद् इति \।
आत्मनां जीवानां भेद-मतिर् नानाऽभिमानः \।\।३९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु पर-ब्रह्मणो मम
माया-शावल्य एव साकारत्वं तस्मिंश् च सति भृत्येश-भावस् तत्र च
सति भक्त-वात्सल्यम् इति केचिद् व्याचक्षते \। सत्यं, ते भ्रान्ता एवेत्य्
आहुः---जगद् इति \। दैवतो जीवादृष्टात् बहुधा भिद्यमाना गुणा यस्यास्
तया स्व-मायया रचिता आत्मनि स्व-स्वरूपे सृष्ट्य्-आद्य्-अर्थं
ब्रह्मादि-भेद-मतिर् येन तस्मै, स्व-संस्थया स्वरूपावस्थानेन तु
विनिवर्तितो भ्रम-रूपो गुणात्मा गुण-बुद्धिर् यत्र तस्मै \। आत्मा यत्नो
धृतिर् बुद्धिर् इत्य् अमरः \।\।३९\।\।

**\॥।**

**\।\। ४.७.४० \।\।**

**ब्रह्मोवाच---**

**नमस् ते श्रित-सत्त्वाय धर्मादीनां च सूतये \।**

**निर्गुणाय च यत्-काष्ठां नाहं वेदापरेऽपि च \।\।**

**श्रीधर-स्वामी (भावार्थ-दीपिका) :** शब्द-ब्रह्म स्तौति---नमस् त
इति \। श्रितं स्वीकृतं सत्त्वं येनातो धर्मादि-फल-प्रसवित्रे \। ननु
सत्त्व-गुणत्वं निर्गुणत्वं चैकस्य कथम् इत्य् आशङ्क्याह \। यस्य
काष्ठां तत्त्वं नाहं वेद्मि, अपरे ब्रह्मादयश् च विदुस् तस्मै
\।\।४०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** शब्दब्रह्म तत्रत्योपयोगी
कर्मप्रतिपादको वेदः \। वेदस्तत्त्वं तपो ब्रह्म इत्य् अमरः \। अतः
स्वीकृतसत्त्वत्वात् \। धर्मादीहादिना ज्ञानवैराग्यैश्वर्यग्रहः \। एकस्य
सत्त्वगुणत्वनिर्गुणत्वमाक्षिपति-नन्व् इति \। अपरे ज्ञानप्रतिपादका
वेदाश् च न विदुः किमुतैते \। एतेन स कर्मज्ञानिषु कटाक्षः
काष्ठोत्कर्षे सीम्नि दिशि याथार्थ्यपि च कथ्यते इति यादवः \।\।४०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** शब्द-ब्रह्मोवाचेति अत्रायं
विरिञ्चिः पूर्वत्र तु यज्ञाधिकारीति वा \। पक्षे चात्र पूर्वं
ब्रह्माऽपेक्षया यद् इन्द्रस्य ज्ञानाधिक्यं स्वामिभिर् दर्शितम् \। तद् अपि
युक्तम् एव मन्तव्यम् \।\।४०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ब्रह्मोवाचेति \।
तत्रत्योपयोगी कर्म-प्रतिपादको वेदः, वेदस् तत्त्वं तपो ब्रह्म इत्य्
अमरः \। श्रितं सत्त्वंसत्त्व-गुणोऽयं
धर्म-ज्ञान-वैराग्य-ऐश्वर्याणां सूतये उत्पत्त्यै काष्ठां तत्त्वम्
अपरेऽपि ज्ञान-प्रतिपादका वेदाश् च न विदुः \। किम् उतैते इति कर्मिषु
ज्ञानिषु च कटाक्षः \।\।४०\।\।

**\॥।**

**\।\। ४.७.४१ \।\।**

**अग्निर् उवाच---**

**यत्-तेजसाहं सुसमिद्ध-तेजा**

**हव्यं वहे स्वध्वर आज्य-सिक्तम् \।**

**तं यज्ञियं पञ्च-विधं च पञ्चभिः**

**स्विष्टं यजुर्भिः प्रणतोऽस्मि यज्ञम् \।\।**

**मध्वाचार्यः (भागवत-तात्पर्यम्) :**

> यज्ञो यज्ञ-पुमांश् चैव यज्ञेशो यज्ञ-भावनः \।
>
> यज्ञ-भुक् चेति पञ्चात्मा यज्ञेष्व् इज्यो हरिः स्वयम् \।\।
>
> आश्रावयन्त श्रौषड् यजाथो ये यजामहे \।
>
> वषात्-कारास्तिकैर् नित्यं यजुर्भिः पञ्चभिर् विभुः \।\। इति
> तन्त्र-सारे \।\।४१\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** अग्निस् तु यज्ञ-मूर्तिं प्रणमति
\। यस्य तेजसा सुष्ठु समिद्धं प्रदीप्तं तेजो यस्य सोऽहं
प्रशस्तेऽध्वरे हविर् वहामि \। तं यज्ञियं यज्ञाय हितं पालकम् \।
यज्ञं यज्ञ-मूर्तिम् \। पञ्च-विधत्वम् ऐतरेयके उक्तम्---स एष यज्ञः
पञ्च-विधोऽग्नि-होत्रं दर्श-पूर्ण-मासौ चातुर्-मास्यानि पशुः शोभः इति
\। पञ्चभिर् यजुर्भिर् यज्ञ-मन्त्रैः स्विष्टं सुपूजितम् \। तथा च
श्रुतिः---आश्रावयेति चतुर्-अक्षरं, अस्तु श्रौषड् इति चतुर्-अक्षरं,
यजेति द्व्य्-अक्षरं ये यजामह इति पञ्चाक्षरं, द्व्य्-अक्षरो वषट्-कारः
\। स्मृतिश् च---

> चतुर्भिश् च चतुर्भिश् च द्वाभ्यां पञ्चभिर् एव च \।
>
> हूयते च पुनर् द्वाभ्यां स मे विष्णुः प्रसीदतु \।\। इति \।\।४१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
यज्ञकुण्डस्थोग्निराह---केवलं हविर्वहामि न तु तव तत्त्वं जानामि \।
जानीम इति ज्ञानाभिमानिषु याज्ञिकेषु कटाक्षः स एष इत्य्-आदिश्रुतिः
स्पष्टार्था \। तथा चेत्युक्तावपि तथा स्मृतेश् च चतुर्भिरित्य्-आदिपदं
वर्णसङ्ख्यापरं स यज्ञ-रूपः \। उपजातिश्छन्दः \।
इन्द्रवज्रेन्दुवंशयोः पादवत्त्वात् तृतीयपादे इन्दुवंशा स्याद् इदुवंशा
तयुगं यदा जरौ इति लक्षणात् \। अपरेषु त्विन्द्रवज्रा स्याद् इन्द्रवज्रा
यदि तौ जगौ गः इति लक्षणात् \।\।४१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यज्ञ-कुण्ड-स्थोऽग्निर्
आह---यत् तेजसेति \। स्वध्वरे प्रशस्त-यज्ञे हव्यं हविर् वहामि
केवलं, न तु तव तत्त्वं जानामीति ज्ञानाभिमानि-याज्ञिकेषु कटाक्षः \।
तं यज्ञियं यज्ञाय हितं, पञ्च-विधत्वम् ऐतरेयके उक्तम्---स एव
यज्ञः \। पञ्च-विधोऽग्निहोत्रं दर्श-पूर्णमासौ चातुर्-मास्यानि पशुः
शोभः इति \। पञ्चभिर् यजुर्भिर् मन्त्रैः स्विष्टम् \। तथा च
श्रुतिः---आश्रावयेति चतुर्-अक्षरं, अस्तु श्रौषड् इति चतुर्-अक्षरं,
यजेति द्व्य्-अक्षरं ये यजामह इति पञ्चाक्षरं, द्व्य्-अक्षरो वषट्-कारः
इति \। स्मृतिश् च---

> चतुर्भिश् च चतुर्भिश् च द्वाभ्यां पञ्चभिर् एव च \।
>
> हूयते च पुनर् द्वाभ्यां स मे विष्णुः प्रसीदतु \।\। इति \।

यज्ञं यज्ञ-मूर्तिम् \।\।४१\।\।

**\॥।**

**\।\। ४.७.४२ \।\।**

**पुरा कल्पापाये स्व-कृतम् उदरी-कृत्य विकृतं**

**त्वम् एवाद्यस् तस्मिन् सलिल उरगेन्द्राधिशयने \।**

**पुमान् शेषे सिद्धैर् हृदि विमृशिताध्यात्म-पदविः**

**स एवाद्याक्ष्णोर् यः पथि चरसि भृत्यान् अवसि नः \।\।**

**श्रीधर-स्वामी (भावार्थ-दीपिका) :** देवास् तु सत्यं वयम् अपि देवास्
तथापि जगद्-आद्य्-अन्तयोस् त्वम् एव नान्यः कश्चिद् इत्य् आहुः---पुरेति \।
कल्पापाये प्रलये विकृतं कार्य-जातम् उदरीकृत्य संहृत्य त्वम् **एव**
आद्यः पुमान् उरगेन्द्र एवाधिकं शयनं शय्या तस्मिन् शेषे शयनं करोषि
\। सिद्धैर् जन-लोकादि-वासिभिर् विमृशिता विचिन्तिता**अध्य्**आत्म-पदवी
ज्ञान-मार्गो यस्य स एव त्वं य इदानीम् अक्ष्णोः पथि चरसि
प्रत्यक्षो\ऽसि \। अवसि रक्षसि \।\।४२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** त्वत्पालितैर्भृत्यैरे व
त्वं दृश्यसे नान्यैर् इति याज्ञिककर्मवत्सु ज्ञानिषु च कटाक्षः \।
रसैरुद्रैश्छिन्ना यमनसभला गः शिखरिणी इति
लक्षणवत्त्वाच्छिखरिणीवृत्तम् \।\।४२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स्व-कृतं स्व-सृष्टं
विकृतं कार्य-जातम् उदरीकृत्य उदरस्थीकृत्य, विमृशिता अध्यात्म-पदवी
ज्ञान-मार्गो यस्य सः \। भृत्यान् अवसि पालयसीति पथि चरसीत्य् आभ्याम्
द्वाभ्याम् त्वत्-पालितैर् भृत्यैर् एव त्वं दृश्यते ज्ञायसे नान्यैर् इति
याज्ञिक-कर्मिषु ज्ञानिषु च कटाक्षः \।\।४२\।\।

**\॥।**

**\।\। ४.७.४३ \।\।**

**गन्धर्वा ऊचुः---**

**अंशांशास् ते देव मरीच्य्-आदय एते**

**ब्रह्मेन्द्राद्या देव-गणा रुद्र-पुरोगाः \।**

**क्रीडा-भाण्डं विश्वम् इदं यस्य विभूमन्**

**तस्मै नित्यं नाथ नमस् ते करवाम \।\।**

**श्रीधर-स्वामी (भावार्थ-दीपिका) :** गन्धर्वाप्सरसस् तु वयं भिया
केवलं सर्वान् अपि परमेश्वरत्वेन उपश्लोकयामस् त्वम् एव तु
परमेश्वरोऽन्ये तु त्वद्-अंशा एवेत्य् आहुः---अंशांशा इति \। हे विभूमन्
महत्तम ! क्रीडा-भाण्डं क्रीदोपकरणं विश्वं ब्रह्माण्डं यस्य तस्मै
ते नमनं कुर्मः \।\।४३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** हे देव सर्वेषु
देदीप्यमान, अत एव विभूमन्सर्वेश्वर मरीच्यादयो\ऽशांशा अंशो ब्रह्मा
तदंशा ब्रह्माद्या अंशा एव \। यद् वा, ब्रह्मापि
त्वन्नाभिकञ्जोद्भूतत्वादंशांश एव \। रुद्राद्या अपि
ब्रह्मोद्भुतत्वादंशांशा एव त्वद्-अंशत्वात्तेषां वस्तुतत्वाम् एव स्तुवीमः
\। ते तु खल्वीश्वराभिमानिन एव, न त्वीश्वरा इति ब्रह्मादिषु कटाक्षः
\। मत्तमयूरं वृत्तम् वेदै रन्ध्रैर्तौ यसगा मत्तमयूरम् इति
लक्षणात् \।\।४३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तुभ्यम् एव नित्यं नमः
करवामेति वयं यस्य सभां प्रविशामस् तम् एव परमेश्वरत्वेन
स्तुवाना अपि तेषां त्वद्-अंशांशत्वात् त्वाम् एव वस्तुतः स्तुवामेति ते खल्व्
ईश्वराभिमानिन एव न त्व् ईश्वरा इति ब्रह्मादिषु कटाक्षः \।\।४३\।\।

**\॥।**

**\।\। ४.७.४४ \।\।**

**विद्याधरा ऊचुः---**

**त्वन्-माययार्थम् अभिपद्य कलेवरेऽस्मिन्**

**कृत्वा ममाहम् इति दुर्मतिर् उत्पथैः स्वैः \।**

**क्षिप्तोऽप्य् असद्-विषय-लालस आत्म-मोहं**

**युष्मत्-कथामृत-निषेवक उद्व्युदस्येत् \।\।**

**श्रीधर-स्वामी (भावार्थ-दीपिका) :** विद्याधरास् तु केवलं विद्याभिः
संपदः प्राप्यन्ते अहङ्कारादि-व्यामोह-निवृत्तिस् तु त्वत्-कथा-श्रवणं
विना नास्तीत्य् आहुः \। अर्थं पुरुषार्थ-साधनं कलेवरम् अभिपद्य
प्राप्य त्वन्-माययास्मिन् ममेत्य् अहम् इति चाभिमानं कृत्वेमम् आत्म-मोहं
युष्मत् कथामृत-निषेवक उदुच्चैर् व्युदस्येत् परित्यजेन् नान्यः \। ननु
स्वैः पुत्रादिभिर् अधिक्षिप्तो दुःखितः सन् परित्यजेद् एव, नेत्य् आहुः \।
क्षिप्तोऽपि दुर्मतिः \। असत्सु विषयेष्व् एव लालसा तृष्णा यस्य सः
\।\।४४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्राक्षिपति-नन्व् इति \।
अत्र शुष्कज्ञानिषु कटाक्षः \। वसन्ततिलकावृत्तम् \।\।४४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अर्थं विषयम् अभिपद्य
प्राप्य ममाहम् इत्य् अभिमानं च कृत्वा दुर्मतिः स्वैः पुत्रादिभिः
क्षिप्तोऽप्य् असद्-विषय-लालस एव इमम् आत्म-मोहं
युष्मत्-कथामृत-निषेवकः सन् उच्चैर् व्युदस्येत् परित्यज्येन् नान्य इति
शुष्क-ज्ञानिषु कटाक्षः \।\।४४\।\।

**\॥।**

**\।\। ४.७.४५ \।\।**

**ब्राह्मणा ऊचुः---**

**त्वं क्रतुस् त्वं हविस् त्वं हुताशः स्वयं**

**त्वं हि मन्त्रः समिद्-दर्भ-पात्राणि च \।**

**त्वं सदस्यर्त्विजो दम्पती देवता**

**अग्निहोत्रं स्वधा सोम आज्यं पशुः \।\।**

**मध्वाचार्यः (भागवत-तात्पर्यम्) :** सर्व-शब्दाभिधेयत्वं
सर्वान्तर्यामिकत्वतः \।

न तु सर्व-स्वरूपत्वात् सर्व-भिन्नो यतो हरिः \।\। इति मात्स्ये
\।\।४५\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** ब्राह्मणाः स्तुवन्ति---त्वम् इति
त्रिभिः \। सदस्याश् च ऋत्विजश् च \।\।४५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स्रग्विणी छन्दोद्वयम्
\।\।४५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सदस्याश् च ऋत्विजश् च ते
\।\।४५\।\।

**\॥।**

**\।\। ४.७.४६ \।\।**

**त्वं पुरा गां रसाया महा-सूकरो**

**दंष्ट्रया पद्मिनीं वारणेन्द्रो यथा \।**

**स्तूयमानो नदल् लीलया योगिभिर्**

**व्युज्जहर्थ त्रयी-गात्र यज्ञ-क्रतुः \।\।**

**श्रीधर-स्वामी (भावार्थ-दीपिका) :** गां पृथ्वीं रसाया रसातलाद्
दंष्ट्रया व्युज्जहर्थ विशेषेणोद्धृतवान् असि योगिभिः स्तूयमानः \। हे
त्रयी-गात्र देव-मूर्ते, यज्ञो यागः स-यूपस् तद् विशेषः, क्रतुस् तद्
रूपी यज्ञ-सङ्कल्प-रूप इति वा \। यज्ञः क्रतुः कर्म यस्येति वा
\।\।४६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** त्रयोगात्रेति \। वेदस्य
सर्वप्रकाशकत्वेन सर्व-रूपतास्तीति भावः \।\।४६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** त्रयी-गात्र हे
वेद-मूर्ते, यज्ञः सयूपः क्रतुर् निर्यूपः \।\।४६\।\।

**\॥।**

**\।\। ४.७.४७ \।\।**

**स प्रसीद त्वम् अस्माकम् आकाङ्क्षतां**

**दर्शनं ते परिभ्रष्ट-सत्-कर्मणाम् \।**

**कीर्त्यमाने नृभिर् नाम्नि यज्ञेश ते**

**यज्ञ-विघ्नाः क्षयं यान्ति तस्मै नमः \।\।**

**श्रीधर-स्वामी (भावार्थ-दीपिका) :** स त्वम् अस्माकं त्वद्-दर्शनम्
आकाङ्क्षतां प्रसीद अस्मद्-यज्ञम् अप्य् उद्धरेत्य् अर्थः \। न चाशक्यं
तवैतत् \। यतस् तव नाम्नि कीर्त्यमान एव यज्ञ-विघ्नाः क्षयं यान्ति
\। एवं प्रभावो यस् तस्मै नमः \।\।४७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कीर्त्यमान एव किं पुनः
कीर्तिते किन्तरां तत्साक्षात्सन्निधौ यज्ञविघ्ना रुद्रानुचरा इति तेषु
कटाक्षः \। अत्र स्तावकानामन्यत्र कटाक्षैर् भगवतो भक्तेश् च प्राय
उत्कर्षपोषान्न दोष आख्येयः \।\।४७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नाम्नि कीर्त्यमान एव किं
पुनः कीर्तिते, किन्तरां तत् साक्षात् सन्निधौ, यज्ञ-विघ्ना रुद्रानुचरा
इति तेषु कटाक्षः \। अत्र स्तावका-नाम-मात्र-कटाक्षैर् भगवतो भक्तेश्
च प्राय उत्कर्ष-पोषाय दोषः आख्येयः \।\।४७\।\।

**\॥।**

**\।\। ४.७.४८ \।\।**

**मैत्रेय उवाच---**

**इति दक्षः कविर् यज्ञं भद्र रुद्राभिमर्शितम् \।**

**कीर्त्यमाने हृषीकेशे सन्निन्ये यज्ञ-भावने \।\।**

**श्रीधर-स्वामी (भावार्थ-दीपिका) :** इत्य् अनेन प्रकारेण सर्वैः
कीर्त्यमाने \। हे भद्र विदुर ! सन्निन्ये प्रवर्तयामास \।\।४८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** भद्रेति \।
भगवद्-भक्तत्वान्मङ्गल-रूप सर्वेषां भद्रचिन्तकत्वाद्वा \। भद्रेति
\। विदुरे लक्षणया भद्रत्वस्थापनेनास्वारस्यं मत्वाह---यद्वेति \।
भद्ररुद्रो भद्राख्यरुद्रो वीरभद्रस्तेन दूषितम् \।\।४८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** हे भद्र ! यद् वा,
भद्र-रुद्रेण भद्राख्य-रुद्रेण वीरभद्रेण अभिमर्षितं विदूषितम् \।
सन्निन्ये प्रवर्तयामास \।\।४८\।\।

**\॥।**

**\।\। ४.७.४९ \।\।**

**भगवान् स्वेन भागेन सर्वात्मा सर्व-भाग-भुक् \।**

**दक्षं बभाष आभाष्य प्रीयमाण इवानघ \।\।**

**श्रीधर-स्वामी (भावार्थ-दीपिका) :** सर्वात्मतया
सर्व-भाग-भोक्तापि भगवान् निजानन्द-तृप्तोऽपि स्वेन भागेन
त्रिकपाल-पुरोडाशेन प्रीयमाण इव दक्षम् आभाष्य संबोध्य बभाषे
\।\।४९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्रीयमाण इदानीं प्रीयमाण
इवेति \। रुद्रापराधित्वान्न वस्तुतः प्रीत इति भावः \।
तीर्थस्तु-पूर्वं प्रीयमाण इवेत्युभयार्थाभिप्रायेणेवशब्दः \।
इवोभयार्थे सादृश्ये इत्य् अभिधानात् \। यद् वा, न पुरोडाशमात्रं
प्रीतिहेतुः किं तु भक्तिरेवेतीवशब्दोपादानम् \। हे अनघेति \।
निरपराधिनाम् एव प्रीणातीत्यत्र त्वम् एव प्रमाणमित्य् अभिप्रायः
\।\।४९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**
भगवत्त्वेनआनन्द-पूर्णोऽपि सर्वात्मत्वेन सर्व-भाग-भुग् अपि स्वेन
भागेन प्रीयमाण इवेति रुद्रापराधित्वान् न वस्तुतः प्रीतः \। हे
अनघेति निरपराधिन्य् एव भगवान् प्रीणातीय् अत्र त्वम् एव प्रमाणम् इति
भावः \।\।४९\।\।

**\॥।**

**\।\। ४.७.५० \।\।**

**श्री-भगवान् उवाच---**

**अहं ब्रह्मा च शर्वश् च जगतः कारणं परम् \।**

**आत्मेश्वर उपद्रष्टा स्वयन्-दृग् अविशेषणः \।\।**

**श्रीधर-स्वामी (भावार्थ-दीपिका) :** योऽहं जगतः कारणम् आत्मा
चेश्वरश् च उपद्रष्टा साक्षी च स्वयं-प्रकाशश् च निरुपाधिश् च, स एव
ब्रह्मा शर्वश् चेत्य् अन्वयः \।\।५०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मा पुनर् अपराधं कार्षोर्
इति हितमुपदिशति अविशेषणः \। त्रयाणामस्माकं नास्ति विशेष इत्य् अर्थः
\।\।५०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** स्वावतारत्वोपदेशेन ब्रह्म-शिवाव्
अप्य् आदरयति---अहम् इति \।\।५०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मा पुनर् अपराधं कार्षीर्
इति हितम् उपदिशति---अहम् इति \। स्वयं-दृक् स्व-प्रकाशः अविशेषणः
त्रयाणाम् अस्माकं नास्ति विशेष इत्य् अर्थः \।\।५०\।\।

**\॥।**

**\।\। ४.७.५१ \।\।**

**आत्म-मायां समाविश्य सोऽहं गुणमयीं द्विज \।**

**सृजन् रक्षन् हरन् विश्वं दध्रे संज्ञां क्रियोचिताम् \।\।**

**श्रीधर-स्वामी (भावार्थ-दीपिका) :** कुतः ? इत्य् अत आह---अहम्
एवात्म-मायाम् अधिष्ठाय जगत्-सृष्ट्य्-आदि कुर्वन् स च स च सन्
सर्व-शक्तिः क्रियोचितां संज्ञां धारयामि \।\।५१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ननु परमेश्वरः खल्वेक
एव शास्त्रेपूच्यते त्रित्वं तस्य त्वया कुत उक्तमित्य् अत्राह---क्रियासु
सृष्टिस्थितिसंहृतिषूचिताम् \। स्रष्टा पालकः संहर्तेत्येवंरूपां
ब्रह्मविष्णुरुद्राख्याम् \।\।५१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु परमेश्वरः खल्व्
एक एव \। स च भवान् एव शास्त्रेषूच्यते इति, तत्राह---आत्मेति \।
समाविश्याधिष्ठाय स प्रसिद्धो गुणातीत एक एवाहं क्रियाः
सृष्टि-स्थिति-संहृतयस् तासु समुचितां संज्ञां स्रष्टेति पालक इति
संहर्तेत्य् आख्याम् \।\।५१\।\।

**\॥।**

**\।\। ४.७.५२ \।\।**

**तस्मिन् ब्रह्मण्य् अद्वितीये केवले परमात्मनि \।**

**ब्रह्म-रुद्रौ च भूतानि भेदेनाज्ञोऽनुपश्यति \।\।**

**श्रीधर-स्वामी (भावार्थ-दीपिका) :** तस्मिन् केवलेऽद्वितीये
समानासमान-जातीय-भेद-रहिते ब्रह्मणि मयि ब्रह्म-रुद्रौ भूतानि च
भेदेनाज्ञः पश्यतीत्य् अर्थः \।\।५२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ननु ब्रह्मणो
हिरण्यगर्भत्वेन जीवत्वाद्रुद्रस्येश्वरत्वे\ऽपि गुणस्पर्शात्कथं
तयोस्त्वद्-अभेदस् तत्र कैमुत्यन्यायम् आह---इत्य् अर्थ इति \।
ब्रह्मरुद्रौ च भूतानि जीवानपि भेदेनाज्ञ एव पश्यति किमुत
ब्रह्मरुद्रौ, भूतानां मदीयतटस्थशक्तित्वाब्रह्मरुद्रयोस्तु
गुणावतारत्वान्मदभेद एवेति भावः \।\।५२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** स्वस्य तद्-उभयेश्वरत्वेऽपि
तद्-आदरार्थं तद्-अनन्यत्व-न्यायेनाभेदम् उपपादयति---भूतानीति \।
कैमुत्येन दृष्टान्तः \।\।५२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु ब्रह्मणो
हिरण्यगर्भत्वेन जीवत्वात् रुद्रस्येश्वरत्वेऽपि गुण-स्पर्शात् कथं
तयोस् तद्-अभेदः ? तत्र कैमुत्य-न्यायेनाह---ब्रह्म-रुद्रौ चेति
भूतानि जीवान् अपि अज्ञ एव भेदेन पश्यति, न तु विज्ञः, किम् उत
ब्रह्म-रुद्रौ भूतानां मदीय-तटस्थ-शक्तित्वात् ब्रह्म-रुद्रयोर्
गुणावतारत्वान् मद्-अभेद इत्य् अर्थः \।\।५२\।\।

**\॥।**

**\।\। ४.७.५३ \।\।**

**यथा पुमान् न स्वाङ्गेषु शिरः-पाण्य्-आदिषु क्वचित् \।**

**पारक्य-बुद्धिं कुरुते एवं भूतेषु मत्-परः \।\।**

**श्रीधर-स्वामी (भावार्थ-दीपिका) :** विद्वांस् तु भेदं न पश्यतीति
सदृष्टान् तम् आह---यथेति \।\।५३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यथा स्वशिरः
पाण्यादिसुखदुःखे तथैव सर्वभूतेष्वपि सुखःदुःखे पश्येद् इत्य् एव
भक्तानामभेददर्शनम् इत्य् अर्थः \।\।५३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** प्रकाशश् च निरुपाधिश् च स एव
ब्रह्मा च शर्वश् चेत्य् अन्वयः \। शर्वस्य मद्-आत्मकत्वान् मत्-परस् तु
भूतेष्व् अपि स्वाङ्गेष्व् इव ममताम् एव करोतीत्य् आह---यथेति \।\।५३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भूतानि तु मद्-भक्तोऽपि
स्वाभेदेन पश्येद् इत्य् आह---स्व-शिरः-पाण्य्-आदिषु \। सुख-दुःखे यथा
तह्तैव सर्व-भूतेष्व् अपि सुख-दुःखे पश्येद् इत्य् एव भक्तानाम्
अभेद-दर्शनम् इत्य् अर्थः \।\।५३\।\।

**\॥।**

**\।\। ४.७.५४ \।\।**

**त्रयाणाम् एक-भावानां यो न पश्यति वै भिदाम् \।**

**सर्व-भूतात्मनां ब्रह्मन् स शान्तिम् अधिगच्छति \।\।**

**मध्वाचार्यः (भागवत-तात्पर्यम्) :**

> अन्तर्यामि-स्वरूपेण ब्रह्म-रुद्राद्य्-अभिन्नता \।
>
> न तु जीव-स्वरूपेण जीवा भिन्ना यतो हरेः \।\।
>
> विशेषाभेद-वचनं सन्निधान-विशेषतः \।
>
> सन्निधानं तु तत् प्रोक्तं सामर्थ्य-व्यञ्जनं हरेः \।\। इति
> भविष्यत्-पर्वणि \।
>
> हरेर् वशत्व-दृष्टिस् तु भूतानाम् अपृथग्-दृशिः \।
>
> प्रियत्व-दृष्टिर् अथवा ब्रह्मआदीनां विशेषतः \।\। इति गारुडे \।

सर्व-भूतात्मना सर्व-भूतान्तर्यामित्वेन \।\।५४\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** तस्माद् एवम् ऐक्यं पश्यन्
कृतार्थो भवतीत्य् आह---त्रयाणाम् एको भावः स्वरूपं येषाम् \।\।५४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** त्रिदेव्यां पृथग्-ईश्वरत्वम्
अपश्यन्न् एव कृतार्थो भवतीत्य् आह---त्रयाणाम् एकः पुरुषस्यैव भावः
\। पार्थिवाद् दारुणो धूमः \[भा।पु। १.३.३१\] इति न्यायेन यथायथं
प्राकट्यं येषु, तेषां सर्व-भूतस्य आत्मनां तत्-तत्-कार्ये प्रवर्तकानाम्
\।\।५४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अभेद-दर्शनस्य फलम्
आह---त्रयाणाम् इति \।\।५४\।\।

**\॥।**

**\।\। ४.७.५५ \।\।**

**मैत्रेय उवाच---**

**एवं भगवतादिष्टः प्रजापति-पतिर् हरिम् \।**

**अर्चित्वा क्रतुना स्वेन देवान् उभयतोऽयजत् \।\।**

**मध्वाचार्यः (भागवत-तात्पर्यम्) :** उभयतः सोमतो हविषश् च
\।\।५५\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** स्वेन क्रतुना त्रि-कपालेष्ट्या \।
उभयतोऽङ्गैः प्रधानेन च \।\।५५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यतः पारक्यधीरनुचिता
तस्माद्धेतोः \। त्रिदेव्या ऐक्यमेक-रूपत्वम् \। सन्दर्भस्तु-त्रयाणामेकः
पुरुषस्यैव भावः पार्थिवाद्दारुणो धूमः इति न्यायेन यथायथं
प्राकट्यं येषु तेषां सर्वभूतस्यात्मनां तत्तत्कार्यप्रवर्तकानाम् इत्य्
आह \। इममर्थं कालिदासो\ऽपि कुमारसंभवे प्राह---तथाहि---

> एकैव मूर्तिर्बिभिदे त्रिधासौ सामान्यमेषां प्रथमावरत्वम् \।
>
> विष्णोर्हरस् तस्य हरिः कदाचिद्वेधास्तयोस्तावपि धातुराद्यौ \।\। इति
> \।

सो\ऽभेददर्शी शान्तिं मोक्षम् \।\।५४-५५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्रजापति-पतिर् दक्ष
उभयतोऽङ्गैः प्रधानेन च \।\।५५\।\।

**\॥।**

**\।\। ४.७.५६ \।\।**

**रुद्रं च स्वेन भागेन ह्य् उपाधावत् समाहितः \।**

**कर्मणोदवसानेन सोमपान् इतरान् अपि \।**

**उदवस्य सह र्त्विग्भिः सस्नाव् अवभृथं ततः \।\।**

**श्रीधर-स्वामी (भावार्थ-दीपिका) :** स्वेन भागेन यज्ञावशिष्टेन
उदवस्यते समाप्यतेऽनेनेत्य् उदवसानं, तेन कर्मणा \। सोमपान् इतरान्
अप्य् उपाधावद् इत्य् अनुषङ्गः \। ततश् चोदवस्य कर्म समाप्य
अवभृथ-रूपं यथा भवति, तथा स्नातवान् \।\।५६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** आग्नेयं
पञ्चकपालमुदवसानीयं निर्वपेत् इति श्रुत्युक्तेन
पञ्चकपालपुरोडाशनिर्वपनलक्षणेनोदवसानकर्मणा सोमपानिति पाणिनेर्
अपि सर्वज्ञेन व्यासेन प्रयुक्तत्वात्क्विप्प्रत्ययः प्रायिक इति ज्ञातव्यम्
\। अत्र च डप्रत्ययो बोध्यः \। ततश् च
उदवसानेष्ट्यनन्तरमवभृथं यज्ञान्तस्नानं यथा स्यात्तथा
\।\।५६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** उदवस्येत्य् अर्धकम् \।\।५६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** उदवस्यते
समाप्यतेऽनेनेत्य् उदवसानं, तेन \। उदवस्य समाप्य अवभृथ-स्नानं
चकारेत्य् अर्थः \।\।५६\।\।

**\॥।**

**\।\। ४.७.५७ \।\।**

**तस्मा अप्य् अनुभावेन स्वेनैवावाप्त-राधसे \।**

**धर्म एव मतिं दत्त्वा त्रिदशास् ते दिवं ययुः \।\।**

**श्रीधर-स्वामी (भावार्थ-दीपिका) :** स्वेनैवानुभावेनाप्त-राधसे
प्राप्त-सिद्धये तस्मा अपि \।\।५७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तस्मै दक्षाय \।
स्वेनैवानुभावेन भगवन्महिम्नैव राध-संसिद्धौ इतो\ऽसुः
सिद्धिरत्र यागस्यान्या पुनर् जीवनादिरूपा वा ज्ञेया \। ये यज्ञे आगतास्ते
इत्य् अर्थः \।\।५७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तस्मै दक्षाय
अवाप्त-राधसे प्राप्त-सिद्धाय \।\।५७\।\।

**\॥।**

**\।\। ४.७.५८ \।\।**

**एवं दाक्षायणी हित्वा सती पूर्व-कलेवरम् \।**

**जज्ञे हिमवतः क्षेत्रे मेनायाम् इति शुश्रुम \।\।**

**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) :**
*न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मेनायां मेनकायाम्
\।\।५८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मेनायां मेनकायाम्
\।\।५८\।\।

**\॥।**

**\।\। ४.७.५९ \।\।**

**तम् एव दयितं भूय आवृङ्क्ते पतिम् अम्बिका \।**

**अनन्य-भावैक-गतिं शक्तिः सुप्तेव पूरुषम् \।\।**

**मध्वाचार्यः (भागवत-तात्पर्यम्) :**

> शक्तित्वाद् विष्णु-शक्तिस् तु शक्ति-शब्देन चोच्यते \।
>
> शक्यत्वात् प्रकृतिश् चपि स्वापः सृष्टिं विना हरौ \।
>
> रतिस् तस्यास्तु कथितो न ह्य् अन्यः स्वाप उच्यते \।\। इति तन्त्र-सारे
> \।\।५९\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** आवृङ्क्ते भजते स्म \।
अनन्य-भावानाम् एकैव गतिर् यस् तम् \। प्रलय-काले सुप्ता शक्तिर्
ईश्वरम् इव \।\।५९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ननु पतिव्रतायाः पत्या
सहैव मुक्तिश्रवणाक्षात्मजया सत्या पत्यौ जीवति
निजदेहत्यागो\ऽनुचितः कृत इति चेन्न, सा मुक्तिमिता किन्तु तम् एव
देहान्तरेणावापेत्याह---तम् एवेति \। सुप्ता उपरता शक्तिमार्यारूपा
सृष्ट्यारंभे ईश्वरं यथा भजति तथेत्य् अर्थः \।\।५९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** आवृङ्क्ते भजते स्म \। न
विद्यतेऽन्यस्मिन् भावो यस्याः सा \। एकं गति-रूपं प्रलय-काले सुप्ता
शक्तिः पुरुषम् ईश्वरम् असुप्तम् इव \।\।५९\।\।

**\॥।**

**\।\। ४.७.६० \।\।**

**एतद् भगवतः शम्भोः कर्म दक्षाध्वर-द्रुहः \।**

**श्रुतं भागवताच् छिष्याद् उद्धवान् मे बृहस्पतेः \।\।**

**श्रीधर-स्वामी (भावार्थ-दीपिका) :** बृहस्पतेः शिष्यान् मया श्रुतम् \।
परं पवित्रं य आकर्ण्य तथानुकीर्तयेत् \। स आत्मनः परस्याप्य् अघं
संसार-व्यसनं सर्वदा धुनोति \।\।६०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** दक्षस्याध्वरं यागं
द्रोहितवान्नाशितवानिति दक्षाध्वरध्रुक् तस्य \।\।६०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** बृहस्पतेः शिष्याद्
उद्धवात् सकाशात् \।\।६०\।\।

**\॥।**

**\।\। ४.७.६१ \।\।**

**इदं पवित्रं परम् ईश-चेष्टितं**

**यशस्यम् आयुष्यम् अघौघ-मर्षणम् \।**

**यो नित्यदाकर्ण्य नरोऽनुकीर्तयेद्**

**धुनोत्य् अघं कौरव भक्ति-भावतः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यशसे हितं यशस्यम्
एवमायुष्यम् \। अघानां पातकानामोघं प्रवाहं मृष्यति हिनस्तीति तथा
मृषिरत्र हिंसायामनेकार्थत्वात् भक्तिभावेन प्रेम्णा तृतीयार्थे तसिल् \।
कौरवेति \। कुरुवंशोद्भूतत्वेन तव भक्तिभावोस्त्येवेत्यभिप्रायः
\।\।६१\।\।

इति श्रीमद्-भागवत-भावार्थ-दीपिका-प्रकाशे चतुर्थ-स्कन्धे
सप्तमो\ऽध्यायः \।\।७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** भावेन इति चित्सुख-पाठान्तरम्
\।\।६१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

इति सारार्थ-दर्शिन्यां हर्षिण्यां भक्त-चेतसाम् \।

चतुर्थे सप्तमोऽध्यायः सङ्गतः सङ्गतः सताम् \।\।\*\।\।

**\॥।**

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं
संहितायां वैयासिक्यां चतुर्थ-स्कन्धे दक्ष-यज्ञ-सन्धानं नाम
सप्तमोऽध्यायः \।

\।\।२१\।\।

**\॥।**

## 

**(४.८)**

**अथाष्टमोऽध्यायः**

<details><summary>विषयः</summary>

प्रतिसर्ग-वर्णने ध्रुवोपाख्यानम्---विमातुर् दुरुक्त्या विद्धस्य ध्रुवस्य वन-गमनं तत्र नारदोपदेशेन भगवद्-आराधनं च \।
</details>

**\।\। ४.८.१ \।\।**

**मैत्रेय उवाच---**

**सनकाद्या नारदश् च ऋभुर् हंसोऽरुणिर् यतिः \।**

**नैते गृहान् ब्रह्म-सुता ह्य् आवसन्न् ऊर्ध्व-रेतसः \।\।**

**श्रीधर-स्वामी (भावार्थ-दीपिका) :**

दक्ष-कन्यान्वये प्राप्ता दक्ष-यज्ञ-कथोदिता \।

मनु-पुत्रान्वये प्राप्ता ध्रुव-चर्याथ पञ्चभिः \।\।

अष्टमे गुरु-दारोक्तिर् ओषमत् सरतः पुरात् \।

निर्गतेन ध्रुवेणाह तपसा तोषणं हरेः \।\।

एवं तावन् मनु-कन्यान्वयोक्त्यैव मरीच्य्-आदीनां ब्रह्म-पुत्राणां वंशा
वर्णितास् तत्रावशीष्टं किञ्चिद् आह---सनकाद्या इति \। नावसन्न् आश्रिताः
ऊर्ध्व-रेतसो नैष्ठिकाः \। अतस् तेषां वंशो नास्ति \।\।१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पञ्चभिरधुनोच्यत इति
शेषः \। गुरुदारा मातृसपत्नी तस्या उक्तेर्यो रोषो मत्सरश् च
भ्रात्रुत्कर्षासहनजस्ताभ्याम् इति द्विवचनान्ताभ्यां तसिः \।\। तत्र
ब्रह्मपुत्रेषु अत ऊर्ध्वरेतस्त्वात् \। तेषां सनकादीनाम् \।\।१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्**।***

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

विमातुर् वाग्-विष-प्लुष्टो मातुर् वाग्-अमृताप्लुतः \।

ध्रुवोऽष्टए मधुवने तपसातोषयद् धरिम् \।\।

तद् एवं मनोः कन्या-वंशोक्त्यैव मरीच्य्-आदीनां ब्रह्म-पुत्राणां वंशा
वर्णिताः \। इदानीं तस्य पुत्र-वंशे वक्तव्येऽपि लाघवाद् अवशिष्टानां
ब्रह्म-पुत्राणां वंश-जिज्ञासायाम् आह---सनकाद्या इति \।\।१\।\।

**\॥।**

**\।\। ४.८.२ \।\।**

**मृषा-धर्मस्य भार्यासीद् दम्भं मायां च शत्रु-हन् \।**

**असूत मिथुनं तत् तु निरृतिर् जगृहेऽप्रजः \।\।**

**श्रीधर-स्वामी (भावार्थ-दीपिका) :** अधर्मोऽपि ब्रह्म-पुत्रस् तस्य
वंशम् आह---मृषेति चतुर्भिः \। दम्भः पर-प्रतारणम् \। माया
तद्-उचिता चेष्टा \। तयोः सोदरयोर् अपि दाम्पत्यम् अधर्मांशतया \। एवम्
उपर्य् अपि \। अप्रजोऽपुत्रः \।\।२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** हेयत्वेन
त्यक्तुमधर्मवंशम् आह हे शत्रुहन्न् इति \। अधर्म एव शत्रुस्तं
भवद्विध एव हन्तीत्यभिप्रायः \। तत् मिथुनम् \। निरृतिर् इति
नरकाधिष्ठातृदेवता रक्षस्तुल्यस्वभावास्ति \। यद् वा,
दिक्पालो\ऽलक्ष्म्यधिष्ठातृदेवता निरृतिः स्याद् अलक्ष्म्यां तु दिक्पाले
नरकाधिपे इति कोशात् \।\।२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** एवं श्री-कर्दम-कन्या-रूपाणां
सात्त्विक-शक्ति-देवीनां विवरणम् उक्त्वा तामस-शक्ति-देवीनाम् आह---मृषेति
\। निरृतिर् नैरृतकाणाधिपतिः \।\।२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अधर्मोऽपि ब्रह्म-पुत्रस्
तस्य वंशम् आह---मृषेति \। हे शत्रुहन्न् इति \। अधर्म एव शत्रुस् तं
भवद्-विधा हन्तीत्य् अर्थः \। दम्भः पर-प्रतारणम् \। माया तद्-उचिता
क्रिया \। तयोः सोदरयोर् अपि दाम्पत्यम् अधर्मांशतया \। निरृतिर्
नैरृत-कोणाधिपतिः \।\।२\।\।

**\॥।**

**\।\। ४.८.३ \।\।**

**तयोः समभवल् लोभो निकृतिश् च महा-मते \।**

**ताभ्यां क्रोधश् च हिंसा च यद् दुरुक्तिः स्वसा कलिः \।\।**

**श्रीधर-स्वामी (भावार्थ-दीपिका) :** निकृतिः शठता \। यत् याभ्यां
कलिश् च तस्य स्वसा दुरुक्तिश् चेत्य् अर्थः \।\।३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तयोर्दंभ माययोः \। हे
महामते तव महे सर्वपूज्ये हरावासमन्तान्मतिर् यस्य
तथाविधत्त्वाल्लोभादयो न सन्तीति भावः \। ताभ्यां लोभनिकृतिभ्याम्
\। इत्य् अर्थ इति व्याख्येयम् \।\।३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** निकृतिः शठता \। यत्
याभ्यां कलिश् च तस्य स्वसा दुरुक्तिश् च \।\।३\।\।

**\॥।**

**\।\। ४.८.४ \।\।**

**दुरुक्तौ कलिर् आधत्त भयं मृत्युं च सत्तम \।**

**तयोश् च मिथुनं जज्ञे यातना निरयस् तथा \।\।**

**श्रीधर-स्वामी (भावार्थ-दीपिका) :** यातना तीव्र-वेदना \।\।४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सत्तमेति \।
कलिसंबन्धाभावम् आह कलिना धीरभीरुणा इत्याद्युक्तेः \।
तयोर्मृत्युभययोः \।\।४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एवम् अत्र शास्त्रे भक्तेर्
अभिधेयत्वेन तस्याःश् चानुकूल-प्रतिकूल-वस्तु-जिज्ञासायां
वर्जनीयत्वेनाधर्म-वंशो नरकान्त उक्तः \।\।४\।\।

**\॥।**

**\।\। ४.८.५ \।\।**

**सङ्ग्रहेण मयाख्यातः प्रतिसर्गस् तवानघ \।**

**त्रिः श्रुत्वैतत् पुमान् पुण्यं विधुनोत्य् आत्मनो मलम् \।\।**

**श्रीधर-स्वामी (भावार्थ-दीपिका) : प्रतिसर्गो**ऽनुसर्ग एव \। यद्
वा, प्रतिसर्गः प्रलयः \। अधर्मस्य प्रलय-हेतुत्वात् प्रतिसर्गत्वम्
\। एतद् एतम् अधर्म-वंशम् \। **पुण्यम्** इति वर्जन-द्वारा
पुण्य-हेतुत्वात् \।\।५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इह शास्त्रे\ऽभिधेयत्वेन
तस्याश् चानुकूल-प्रतिकूल-वस्तु-जिज्ञासायां वर्जनीयत्वेनाधर्म-वंशो
नरकान्तः सङ्ग्रहेण सङ्क्षेपेणोक्तः \। अनुसर्गः पश्चात् सर्गः
पृष्ठ-भागीय इत्य् अर्थः \। अधर्मः पृष्ठतो यस्मात् इत्य् उक्तेः \।
**अनघ** इति त्वयायं नानुभूत इति भावः \। त्रिः श्रवणं तु
दृढीकरणार्थम् \। आत्मनश् चेतसो मलं दंभादि-रूपम् एव \।\।५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सङ्ग्रहेण सङ्क्षेपेण \।
प्रतिसर्गः प्रलयः, प्रलय-हेतुत्वात् प्रलयः \। हे अनघेति
अधर्म-वंशोऽयं त्वया नानुभूत इति भावः \। पुण्यं वर्जन-द्वारा
पुण्य-करम् \।\।५\।\।

**\॥।**

**\।\। ४.८.६ \।\।**

**अथातः कीर्तये वंशं पुण्य-कीर्तेः कुरूद्वह \।**

**स्वायम्भुवस्यापि मनोर् हरेर् अंशांश-जन्मनः \।\।**

**मध्वाचार्यः (भागवत-तात्पर्यम्) :** आविष्टा हरिणा जीवा ब्रह्मा दक्षो
मनुः पृथुः \।

शक्राद्या ऋषयश् चैव मत्स्य-व्यासादयो हरिः \।\। इति ब्रह्म-वैवर्ते
\।\।६\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** हरेर् अंशो ब्रह्मा तस्यांशाद्
देहार्धज् जन्म यस्य \।\।६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** वक्तव्यकथायाः
समाप्तत्वादतः परं किं वक्तव्यम् इति तत्राह अथात इति \।
अथेत्यनेन पूर्वस्माद्वक्ष्यमाणस्यार्थस्य मङ्गलत्वं वक्ति \।
यतो\ऽधर्मादिकं हेयमत उपादेयं कथयामीत्यत इति \। यद् वा, अथातो
ब्रह्मजिज्ञासा - अथात आदेशमप्राक्ष्म इतिवत्
श्रुतिसूत्रतुल्यत्वमस्योपाख्यानस्य सूचितम् इति \। अपिना वंशाधिक्यं च
सूचितम् \। कुरूद्वहेति \। भवदीयवंशवदयम् अपि वंशो वर्णनार्ह
एवेत्याह \। यद् वा, हरेरंशानां ध्रुवपृथुदत्तयज्ञर्षभाणां जन्म
यतस् तस्य यज्ञदत्तयोर्दौहित्रत्वं ध्रुवस्य पौत्रत्वं
पृथोर्ध्रुवप्रपौत्रत्वमृषभस्यापि प्रपौत्रत्वं चास्तीति विवेकः \।
अत्रैवं बोध्यं वत्सां मनोरुच्चपदः स्वसारम् इति कर्दमप्रार्थनायां
मुनिकर्तृकपूर्वनामोच्चारणेन ज्येष्ठत्वे प्रतीते\ऽप्य् उच्चपदस्तथापि
प्रियव्रतोत्तानपदोः स्वसेयमित्य् अत्रान्यत्रापि प्रियव्रतोत्तानपादौ
शतरूपापतेः सुतौ अत्रापि च द्वन्द्वे प्रियव्रतस्यैव ज्येष्ठत्वेन
प्राधान्यात्पूर्वनिपाताज्ज्येष्ठत्वं सिद्ध्यति \। तद्वंशस्य प्रथमं
वर्णनीयत्वाद्यदुत्तानपदो वंशवर्णनं पूर्वं कृतं
तद्भक्तबाहुल्योत्सुकतयेति बोध्यं, स्वतन्त्रेच्छस्य मुनेः
पर्यनुयोगानर्हत्वाद् इति न्यायेन वा बोध्यम् \। किं च, पूर्वं
प्रियव्रतेनैव राज्यं कृतं यदा विरजसन्तत्यन्तस्तद्वंशः
समाप्तिमितस्तदा पुनर् उत्तानपाद्राजाभूत् \। प्रियव्रतादिराज्यकाले स
योगसमाधिनिष्ठस्तपोनिष्ठो वा तद्वंशसमाप्तौ स्वर्गादागत्य मनुना
ब्रह्मणा च पुनस्तस्मै राज्यं दत्तं समाधेरुत्थाप्य मन्वागमनं हि
ध्रुवानुशासनार्थागमनवत्संभावितम् एव \। अन्यथा प्रथमं
प्रियव्रतराज्याभावे भूमण्डलजलधिमेखलमाकलय्येति
ध्रुवचरितोक्तिः समुद्रमुपविस्तीर्णम् इति प्राचेतसोपाख्यानोक्तिश् च न
सङ्गच्छेत \। प्रियव्रतात्पूर्वं समुद्राद्य्-अभावात्समुद्रादीनां
तद्रथचरणनेमिनिम्नोद्भूतत्वस्य यो निमिनिम्नैरकरोच्छायां
घ्नन्सप्तवारिधीन् इत्य्-आदिनोक्तत्वाद् इति प्रतिभाति \।
युगपदेकभूमण्डले चक्रवर्तिद्वयासंभवात् \।\।६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** हरेर् अंशांशानां
कपिल-दत्त-यज्ञ-पृथु-ऋषभादीनां जन्म यतस् तस्य \।\।६\।\।

**\॥।**

**\।\। ४.८.७ \।\।**

**प्रियव्रतोत्तानपादौ शतरूपा-पतेः सुतौ \।**

**वासुदेवस्य कलया रक्षायां जगतः स्थितौ \।\।**

**मध्वाचार्यः (भागवत-तात्पर्यम्) :**

> प्रियव्रतोत्तानपाद-प्रमुखेषु हरिः स्वयम् \।
>
> आविष्टः स्मरण्स्मृतेषु ऋषभाद्याः स्वयं हरिः \।\। इति हरिवंशेषु
> \।\।७\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** जगतो रक्षायां स्थितौ
\।\।७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** वासुदेवस्य कलया
कलारूपेण विष्णुना या जगतो रक्षा तस्यां स्थितौ
विष्णोर्वासुदेवकलारूपत्वं श्रीदशमस्कन्धोपक्रमे वर्णयिष्यामः
\।\।७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** वासुदेवस्य कलया
कला-रूपेण विष्णुना या जगतो रक्सा तस्यां क्रियायां स्थितौ \।\।७\।\।

**\॥।**

**\।\। ४.८.८ \।\।**

**जाये उत्तानपादस्य सुनीतिः सुरुचिस् तयोः \।**

**सुरुचिः प्रेयसी पत्युर् नेतरा यत्-सुतो ध्रुवः \।\।**

**श्रीधर-स्वामी (भावार्थ-दीपिका) :** सुनीतिः सुरुचिश् च जाये \। तयोर्
मध्ये इतरा सुनीतिः \।\।८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्रियव्रतोत्तानपात्पत्नी
पितरौ तु ग्रन्थान्तरादवसेयौ \। उक्तम् अपि स्कान्दीयकेदारखण्डे---

> कर्दमस्य सुता देवी काम्या नाम्नी प्रियव्रतम् \।
>
> पतिं लेभे सूनृता तु धर्मकन्योच्चपादकम् \।\।

इति प्रियव्रतस्य विश्व-रूपदुहिता बर्हिष्मत्यपि भार्यासीद् इति वक्ष्यति
पञ्चम-स्कन्धे \। सूनृतेति \। सुनीतेरे व नामान्तरम् एवं सुरुचिपितापि
तदानीन्तनः प्रजापतिविशेषो ज्ञेयः \। तयोः सुनीतिसुरुच्योः \। इतरा
सुनीतिः \।\।८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तयोर् जाययोर् मध्ये
\।\।८\।\।

**\॥।**

**\।\। ४.८.९ \।\।**

**एकदा सुरुचेः पुत्रम् अङ्कम् आरो\ऽप्य् अ लालयन् \।**

**उत्तमं नारुरुक्षन्तं ध्रुवं राजाभ्यनन्दत \।\।**

**श्रीधर-स्वामी (भावार्थ-दीपिका) :** तयोः प्रियाप्रियत्वे प्रपञ्चयन्
ध्रुव-चरित्रम् आह पञ्चभिर् अध्यायैः \। सुरुचेः पुत्रम् उत्तम-संज्ञं
लालयन् \।\।९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** नाभ्यनन्दत नाङ्ग्यकरोत्
\।\।९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सुरुचेः पुत्रम्
उत्तम-संज्ञम् \।\।९\।\।

**\॥।**

**\।\। ४.८.१० \।\।**

**तथा चिकीर्षमाणं तं सपत्न्यास् तनयं ध्रुवम् \।**

**सुरुचिः शृण्वतो राज्ञः सेर्ष्यम् आहातिगर्विता \।\।**

**श्रीधर-स्वामी (भावार्थ-दीपिका) :** तथा अङ्कारोहणं चिकीर्षमाणम्
\।\।१०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सेर्ष्यं यथा भवति
तथा \।\।१०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.८.११ \।\।**

**न वत्स नृपतेर् धिष्ण्यं भवान् आरोढुम् अर्हति \।**

**न गृहीतो मया यत् त्वं कुक्षाव् अपि नृपात्मजः \।\।**

**श्रीधर-स्वामी (भावार्थ-दीपिका) :** गर्वोक्तिम् एवाह त्रिभिः---नेति
\। नृपतेर् धिष्ण्यम् आसनं नृपात्मजोऽपि भवान् नारोढुम् अर्हति
\।\।११\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** वत्सेति साक्षेपा संबुद्धिः
वत्सवदज्ञोसीत्यभिप्रायः \। नृपात्मज इति \। न हि नृपात्मजत्वम् एव
राज्यासनारोहकरं किन्तु राज्ञ्यात्मजत्वम् \। नृपात्मजत्वस्य
दास्यादिपुत्रे\ऽपि संभवादित्य् अभिप्रायः \। नैवं धृत इति पाठे
एवमुत्तमवत्कुक्षौ न धृतः, अपि न कदाचिल्लालनार्थं कुक्षौ
कटिपरिदेशे न गृहीत इत्य् उक्तम् \। वस्तुतस् तु यस्त्वं हरिभक्तो मया
लालनार्थम् अपि कुक्षौ न धृतोस्यहो मे भाग्यमान्द्यम् इति वागर्थः \।
तथा नृपतेर्धिष्ण्यमात्रमारोढुं नार्हसि किं तु सर्वोत्कृष्टं
विष्णुपदं, हे नृपतेर्नरपालकस्य विष्णोर्वत्स प्रिय!
नृपपदमत्रोपलक्षणं नृप आत्मजो यस्येति तथा तव पुत्रस्यापि राज्यं
भविष्यति तव तत्र कः सन्देह इति भावः \। वत्सः पुत्रे प्रिये
चाद्यवर्षे धेनुसुते च ना \। उरसि क्लीबम् इति धरणिः \।\।११\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** धिष्ण्यम् आसनं यद्
यस्मात् नृपात्मजोऽपि त्वं मया कक्षौ न गृहीतः \।\।११\।\।

**\॥।**

**\।\। ४.८.१२ \।\।**

**बालोऽसि बत नात्मानम् अन्य-स्त्री-गर्भ-सम्भृतम् \।**

**नूनं वेद भवान् यस्य दुर्लभेऽर्थे मनोरथः \।\।**

**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) :**
*न व्याख्यातम्**।***

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** दुर्लभे
राज्यासनारोहण-रूपे यस्य तव \।\।१२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** त्वं बालोऽस्य् अत एव
नात्मानम् इत्य्-आदि \।\।१२\।\।

**\॥।**

**\।\। ४.८.१३ \।\।**

**तपसाराध्य पुरुषं तस्यैवानुग्रहेण मे \।**

**गर्भे त्वं साधयात्मानं यदीच्छसि नृपासनम् \।\।**

**श्रीधर-स्वामी (भावार्थ-दीपिका) :** पुरुषम् ईश्वरम् \।\।१३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पुरुषम् आराध्येति
भक्तं-मन्येयं राज्ञः सन्निधौ, न तु वस्तुतो हरि-भक्तेयम् \। त्वम्
आत्मानं मम गर्भे साधयेति सम्प्रत्य् एव त्रि-चतुरैः पञ्च-षैर् वा
व्रतैर् मद्-गर्भ-प्राप्ति-साधनैर् हरिं सन्तोष्य त्वं शीघ्रं म्रियस्व
\। तन्-मातरम् अहं रुदतीं पश्येयम् इत्य् एवं तव च मम च सुखं
भवत्व् इति भावः \।\।१३\।\।

**\॥।**

**\।\। ४.८.१४ \।\।**

**मैत्रेय उवाच---**

**मातुः सपत्न्याः स दुरुक्ति-विद्धः**

**श्वसन् रुषा दण्ड-हतो यथाहिः \।**

**हित्वा मिषन्तं पितरं सन्न-वाचं**

**जगाम मातुः प्ररुदन् सकाशम् \।\।**

**श्रीधर-स्वामी (भावार्थ-दीपिका) :** मिषन्तं पश्यन्तम् \।
सन्न-वाचम् \।\।१४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तर्हि राज्यासनलाभः
कथं स्यात्तत्राह---तपसेति \। पुरुष नारायणम् \। तस्य पुरुषस्य
गर्भे साधय संप्रत्येव त्रिचतुरैः
पञ्चषैर्व्रतैर्मद्भर्तृप्राप्तिसाधनैर्हरिं सन्तोष्य त्वं शीघ्रं
म्रियस्व \। त्वन्मातरं रुदन्तीं पश्येयमित्य् एवं तव च मम च सुखं
भवत्व् इति भावः \। पुरुषमाराध्येति भक्तंमन्येयं नृपसन्निधाने न
तु भक्तेयम् इति भावः \।\।१३-१४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मिषन्तं पश्यन्तम् \।
सन्न-वाचं स्त्रैनत्वात् कुण्ठित-वाचम् \।\।१४\।\।

**\॥।**

**\।\। ४.८.१५ \।\।**

**तं निःश्वसन्तं स्फुरिताधरोष्ठं**

**सुनीतिर् उत्सङ्गम् उदूह्य बालम् \।**

**निशम्य तत्-पौर-मुखान् नितान्तं**

**सा विव्यथे यद् गदितं सपत्न्याः \।\।**

**श्रीधर-स्वामी (भावार्थ-दीपिका) : उदूह्य**आरो\ऽप्य् अ \।
अन्तः-पुर-जन-मुखात् श्रुत्वा \।\।१५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पुरे\ऽतःपुरे भवाः पौरा
दासीजनास् तेषां मुखात् \। अत्रापि पुरपदमेकदेशोच्चारणन्यायेनान्तःपुरं
वक्तीति निशम्य भानुनन्दनीतिवत् \। तत्सपत्न्युदितम् \।
नितान्तमतिशयेन सा सुनीतिः \। विव्यथे दुःखिता बभूव \।\।१५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : उदूह्य** आरो\ऽप्य् अ
\।\।१५\।\।

**\॥।**

**\।\। ४.८.१६ \।\।**

**सोत्सृज्य धैर्यं विललाप शोक-**

**दावाग्निना दाव-लतेव बाला \।**

**वाक्यं सपत्न्याः स्मरती सरोज-**

**श्रिया दृशा बाष्प-कलाम् उवाह \।\।**

**श्रीधर-स्वामी (भावार्थ-दीपिका) :** शोक एव **दावाग्निस्** तेन \।
**दाव्**आग्नि-गता **लतेव** स्थिता सा **बाला विलापं चकार** \।\।१६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** दावलतापि
वह्निस्पर्शाच्चटचटेति शब्दं कुर्वती प्रस्विन्नेव
जलमप्यश्रुवन्मुञ्चतीति भावः \। हेतौ तृतीया \। प्राप्तेतिपदाध्याहारो
वा \। बालेति परिचारकस्त्रीतुल्यताम् आह---बाला त्रुटिस्त्रियोः इति मेदिनी
\।\।१६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : दाव-लता** वन-लता
\।\।१६\।\।

**\॥।**

**\।\। ४.८.१७ \।\।**

**दीर्घं श्वसन्ती वृजिनस्य पारम्**

**अपश्यती बालकम् आह बाला \।**

**मामङ्गलं तात परेषु मंस्था**

**भुङ्क्ते जनो यत् पर-दुःखदस् तत् \।\।**

**श्रीधर-स्वामी (भावार्थ-दीपिका) : वृजिनस्य** दुःखस्य \।
**अमङ्गलम्** अपराधं **परेषु मा मंस्थाः** \। **यद्** यतः
**परेभ्यो दुःखं ददाति** यः स स्व-दत्तम् एव दुःखं **भुङ्क्ते**
\।\।१७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
शलभभक्षितसश्यवत्पूर्वकृतकर्मणो\ऽपरिहार्यत्वं पश्यन्त्याह---हे
तातेति \। प्रियत्वं द्योतयन्ती तत्र स्वासामर्थ्यमाहेत्यभिप्रायः
\।\।१७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अमङ्गलं** दोषं विमात्रे
मा देहि \। प्राचीन-स्व-कृत-दुष्कृत-फलम् एव त्वम् अन्वभूर् इत्य् आह \।
**यद्** यतः **परेभ्यो दुःखं ददाति** यः, स \[**तत्**\] स्व-दत्तम्
एव **भुङ्क्ते** \।\।१७\।\।

**\॥।**

**\।\। ४.८.१८ \।\।**

**सत्यं सुरुच्याभिहितं भवान् मे**

**यद् दुर्भगाया उदरे गृहीतः \।**

**स्तन्येन वृद्धश् च विलज्जते यां**

**भार्येति वा वोढुम् इडस्पतिर् माम् \।\।**

**श्रीधर-स्वामी (भावार्थ-दीपिका) :** दुर्भगया मया उदरे गृहीतस्
तस्या एव स्तन्येन वृद्धश् च \। दुर्भगत्वम् एवाह \। यां माम् इडस्पतिर्
भू-पतिर् भार्येति वोढुं स्वीकर्तुं विलज्जते \। वा-शब्दाद् दासीत्य् अपि
\।\।१८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** परेण द्वेषादुक्तम् अपि
गुणग्राहिणस्तत्पथ्यम् एव प्रतिभातीत्य् आह---सत्यम् इति \। विलज्जते
मद्रक्षणपालने यो भारस्तं वोढुं त्रपत इत्य् अर्थः \।
स्वास्याननुरूपतामननेनेति भावः \। इडस्पतिरिहेडाया
इडसादेशश्छान्दसः \। इडा भूमिस्तस्याः पतिः मे दुर्भगाया इति षष्ट्यौ
तृतीयार्थे, तस्या दुर्भगाया एव स्तन्येन क्षीरेण न तु
पितृदत्तरसायनेनेति भावः \।\।१८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** वाचोढुम् इति चित्सुख-पुण्यारण्यौ
\। वाचा ऊढुं वक्तुम् इत्य् अर्थः \।\।१८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** गृहीतः धृतः \।
दुर्भगत्वम् एवाह---यां माम् इडस्पतिर् भू-पतिर् भार्येति वोढुम् इयं मे
भार्या भवतीति बुद्ध्या यो मद्-रक्षण-पालन-भारः, तं वोढुम्
लज्जते \। वा-शब्दाद् दासीति भावम् अपि \।\।१८\।\।

**\॥।**

**\।\। ४.८.१९ \।\।**

**आतिष्ठ तत् तात विमत्सरस् त्वम्**

**उक्तं समात्रापि यद् अव्यलीकम् \।**

**आराधयाधोक्षज-पाद-पद्मं**

**यदीच्छसेऽध्यासनम् उत्तमो यथा \।\।**

**श्रीधर-स्वामी (भावार्थ-दीपिका) :** पितृ-भार्यात्वेन मात्रा समा
मातुः सपत्नी तयापि, यद् उक्तं---तपसाराध्य पुरुषम् इत्य्-आदि तद्
आतिष्ठ कुरु \। अध्यासनं यदीच्छसि \।\।१९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मात्रा समा स-माता तया
विमात्रापि त्वद्-वधम् अभिलषन्त्यापि यद् उक्तं तद् आतिष्ठ कुरु \।
अव्यलीकं तद् अपि प्रियं न भवति \। न हि हरि-भजनं कस्याप्य्
अप्रियम् अतो विमत्सरस् तस्या द्वेषं परित्यज्येत्य् अर्थः \। मम रोदनम्
आजन्म विधात्रा ललाटे लिखितम् एव तव तु सुखं भवत्व् इति भावः
\।\।१९\।\।

**\॥।**

**\।\। ४.८.२० \।\।**

**यस्याङ्घ्रि-पद्मं परिचर्य विश्व-**

**विभावनायात्त-गुणाभिपत्तेः \।**

**अजोऽध्यतिष्ठत् खलु पारमेष्ठ्यं**

**पदं जितात्म-श्वसनाभिवन्द्यम् \।\।**

**श्रीधर-स्वामी (भावार्थ-दीपिका) :** परिचर्य निषेव्य \। विश्वस्य
विभावनाय पालनाय आत्ता स्वीकृता गुणाभिपत्तिः सत्त्व-गुणाधिष्ठानं
येन, तस्य \। जित आत्मा मनः श्वसनः प्राणश् च यैस् तैर् अभिवन्द्यम्
\।\।२०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मात्रा समा समाता तया
विमात्रापि त्वद्-वधमभिलषन्त्यापि यत्तप उक्तं तत्कुरु अव्यलीकं
प्रियं तत्, न हि हरिभजनं कस्याप्यप्रियम्भवति विमत्सरः तस्या
द्वेषं परित्यज्येत्य् अर्थः \। मम रोदनमाजन्म विधात्रा ललाटे
लिखितं तव सुखं भवत्व् इति भावः \। अलीकमप्रिये\ऽपि स्याद् दिव्ये
सत्ये नपुंसकम् इति मेदिनी \। विशेषेणालीकं व्यलीकं न
व्यलीकमव्यलीकम् \। अध्यासनमधिकमासनम् उद्गतं तमो\ऽज्ञानं यस्य
स तथा यथा ज्ञानी भगवत्प्राप्तये तत्पादं सेवते तं च प्राप्नोति
तथा त्वम् अपि तं प्राप्स्यसीति भावः \।\।१९-२०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यस्याङ्घ्रीति \। परिचर्य निषेव्य
आत्ता सान्निध्य-मात्रेणापकृता गुणाभिपत्तिर् गुण-साम्यं प्रकृतिर् येन,
तस्य वन्द्यम् इत्य् अत्र पद्यम् इति सम्बन्ध-सम्मत[^६]-पाठान्तरम्
\।\।२०\।\।

[^६]: सम्बन्धोक्ति- ; स्वामि-सम्मत-


---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु किं हरिम् आराध्य
तस्याः पापीयस्याः गर्भं प्रवेक्ष्यामीति तत्र सा वराकी खलु का, तस्याः
किङ्करस् त्वत्-पितैव वराको दीन-बुद्धिस् त्वं ब्रह्म-पदाद् अप्य् उत्कृष्टं
पदं प्राप्तुं पारयिष्यसि, तद् इतः शीघ्रं व्रज \। हरिं भज मा
विषीदेत्य् आह---यस्येति चतुर्भिः \। विश्वस्य विभावनाय पालनाय आत्ता
स्वीकृता गुणाभिपत्तिः सत्त्व-गुणाधिष्ठानं येन तस्य \।
जितात्म-श्वसनैर् विजित-मनः-प्राणैर् योगिभिर् अभिवन्द्यम् \।\।२०\।\।

**\॥।**

**\।\। ४.८.२१ \।\।**

**तथा मनुर् वो भगवान् पितामहो**

**यम् एक-मत्या पुरु-दक्षिणैर् मखैः \।**

**इष्ट्वाभिपेदे दुरवापम् अन्यतो**

**भौमं सुखं दिव्यम् अथापवर्ग्यम् \।\।**

**श्रीधर-स्वामी (भावार्थ-दीपिका) :** एक-मत्या सर्वान्तर्यामि-दृष्ट्या
\।\।२१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** चतुर्मुखस्य
भगवत्पुत्रत्वेन तत्प्रसादयोग्यतया तस्य
तादृशैश्वर्यप्राप्तिर्युक्तैवास्मत्पूर्वजेन केनाप्तं येन श्रद्धयास्माकम्
अपि तत्र झटिति प्रवृत्तिः स्यात्तत्राह---तथेति \। यथाजस् तथा
अन्यतो भक्त्यादिव्यतिरिक्तसाधनेनान्येभ्यो देवेभ्यो वा भौमं
मन्वन्तराधिपत्यं दिव्यं स्वर्गसम्बन्धि आपवर्ग्यं कैवल्यसम्बन्धि,
अथेत्यनेन देहत्यागानन्तरम् एवापवर्गसुखावाप्तिर्न जन्मातरं
प्राप्येत्याह \।\।२१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एक-मत्या एकाग्र-बुद्ध्या
\।\।२१\।\।

**\॥।**

**\।\। ४.८.२२ \।\।**

**तम् एव वत्साश्रय भृत्य-वत्सलं**

**मुमुक्षुभिर् मृग्य-पदाब्ज-पद्धतिम् \।**

**अनन्य-भावे निज-धर्म-भाविते**

**मनस्य् अवस्थाप्य भजस्व पूरुषम् \।\।**

**श्रीधर-स्वामी (भावार्थ-दीपिका) :** मृग्या पदाब्जयोः पद्धतिर् मार्गो
यस्य तम् एवाश्रय शरणं व्रज \। ततो भजस्व \। नान्यस्मिन् भावो
यस्य तस्मिन् \। निज-धर्मैर् भाविते शोधिते \।\।२२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** किं बहूक्त्या सारं
वक्ष्यामीत्य् आह---तम् इति \। एवेति \। देवतान्तरनिरासाय
यत्किंचिद्दोषदृष्ट्या विमुखो न भविष्यतीत्य् आह---भृत्यवत्सलम् इति \।
चक्रवर्ती तु---मद्विधमातृकोटितो\ऽपि त्वयि भृत्ये तस्य
वात्सल्यमुदेष्यत्यतो दुःखगन्धम् अपि न प्राप्स्यतीति भावः \। यं त्वं
प्राप्स्यसि तस्य पदाब्जयोः पद्धतिर्मार्ग एव मुमुक्षुभिर्मृग्यते, न तु
तैर् अपि सुलभ इति भावः \। एतेन न केवलं सकामैरे व स
सेव्यो\ऽपि तु मोक्षेप्सुभिरपीत्युक्तम् \। आश्रितस्य च नान्यस्मिन्भाव
आसक्तिर् यस्य तादृशे मनसि \। वत्सेति \। पञ्चवार्षिकस्य ते
कर्मान्तरानधिकाराद्भक्तिरे व
कार्येत्याह---निजधमैर्भक्तिधर्मैर्यमनियमादिभिः पुरुषमित्यनेन
स्वान्तस्थम् एव तं न देशान्तरादानेयम् इत्य् उक्तम् \।\।२२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भृत्य-वत्सलम् इति
मद्-विध-मातृ-कोटितोऽपि त्वयि भृत्ये तस्य वात्सल्यम् उदेष्यत्य् अतो
दुःख-गन्धम् अपि न प्राप्स्यतीति भावः \। यं त्वम् आश्रययिष्यत् तस्य
पदाब्जयोः पद्धतिर् मार्ग एव मुमुक्षुभिर् मृग्यते, न तु सा तैर् अपि
सुलभा इति भावः \। आश्रित्य च नान्यस्मिन् भाव आसक्तिर् यस्य तादृशे
मनसि \। पञ्चवार्षिकस्य ते कर्मानधिकारात् निज-धर्मैर्
भक्ति-धर्मैर् भाविते शोधिते मनसि पुरुषम् अवस्थाप्य भजस्व
\।\।२२\।\।

**\॥।**

**\।\। ४.८.२३ \।\।**

**नान्यं ततः पद्म-पलाश-लोचनाद्**

**दुःख-च्छिदं ते मृगयामि कञ्चन \।**

**यो मृग्यते हस्त-गृहीत-पद्मया**

**श्रियेतरैर् अङ्ग विमृग्यमाणया \।\।**

**श्रीधर-स्वामी (भावार्थ-दीपिका) :** तम् एवेत्य् अनेन सूचितं
सर्वोत्तमत्वं प्रपञ्चयति---नान्यम् इति \। हस्तेन गृहीतं दीपवत्
पद्मं यया \। इतरैर् ब्रह्मादिभिः \।\।२३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कुतोयम्
एवाशेषपुरुषार्थावाप्तौ नियमो\ऽन्यः किं न स्याद् इति चेत्सुखाराध्यस्यापि
देवतान्तरस्य नश्वरफलदायित्वात् त्वद्-दुःखं
निर्मूलयितुमसमर्थस्य भजनपरिणामदर्शिन्यहं नोपदिशामीत्य्
आह---नेति \। यो युष्माकं कुलदेवता लक्ष्मीकान्तः
स्तुतस्तस्मात्पद्मपलाशलोचनादित्यनेन तस्य दृष्टिपातेनैव तप्तस्त्वं
शीतलीभविष्यसीति ध्वनितं, त्वयानन्विष्यैतद् उक्तं विचारिते
कश्चित्स्याद् एवेत्यत आह---मृगयामि विचारेणान्यं तादृशं न पश्यामीति
भावः \। लक्ष्मीरे व स कुतो न स्यात्तत्राह य इति \। श्रीत्वं तु
भारत्यादावप्यस्तीत्यत आह---इतरैर् इति \। तर्हि संपल्लक्षणा श्रीरे
व सा स्याद् इत्यत आह---हस्तेति \। अनेन श्रीप्रिया मूर्तिमती
साक्षाल्लक्ष्मीर् इति ज्ञायते मृग्यत इत्यनेन हरेर्गुणतः
स्वरूपतश्चोत्कर्षो ध्वनितः \। विमृग्यमाणयेत्यनेन श्रीकटाक्षमोक्षस्य
दुःसाधनत्वमुक्तम् \।\।२३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** श्रिया जगद्-अधिष्ठात्र्या
हस्त-गृहीत-पद्मयेति तल्-लोचन-साम्येनाधिक-तद्-रुचेः \।
सर्व-सम्पत्ति-निधानेन तेन पद्मेन सेवाभिलाषाद् वा \।\।२३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सुखाराध्यस्यापि
देवतान्तरस्य नश्वर-फल-दायित्वात् त्वद्-दुःखं निर्मूलयितुम्
असमर्थस्य भजनं परिणाम-दर्शिन्य् अहं त्वां नोपदिशामीत्य्
आह---नान्यम् इति \। पद्म-पलाशेति तस्य दृष्टि-पातेनैव तप्तस् त्वं
शीतलीभविष्यामीति भावः \। हस्ते गृहीतं दीपवत् पद्मं यया \।
इतरैर् ब्रह्मादिभिः \।\।२३\।\।

**\॥।**

**\।\। ४.८.२४ \।\।**

**मैत्रेय उवाच---**

**एवं सञ्जल्पितं मातुर् आकर्ण्यार्थागमं वचः \।**

**सन्नियम्यात्मनात्मानं निश्चक्राम पितुः पुरात् \।\।**

**श्रीधर-स्वामी (भावार्थ-दीपिका) :** सञ्जल्पितं विलापम् \।
ततोऽर्थस्यागमो यस्मात्, तथाभूतं वच आकर्ण्य \।\।२४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** बालत्वाद्रोषतोषयोः
क्षणकालीनत्वेन समत्वान्मातृवचः श्रुत्वापि गृह एवावस्थानं हृदि
संनिधाय तत्समर्थनाय ततो निर्गमनं वा युक्तम् इति ध्रुवेण
द्वयोर्मध्ये किमकारीत्यान्तरीं शङ्कां परिहत्तुत्म् आह---एवम् इति \। ततो
विलापाकर्णनानन्तरम् \। अर्थस्याभिप्रेतस्य \। आत्मना धैर्येणात्मानं
मनः \।\।२४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.८.२५ \।\।**

**नारदस् तद् उपाकर्ण्य ज्ञात्वा तस्य चिकीर्षितम् \।**

**स्पृष्ट्वा मूर्धन्य् अघ-घ्नेन पाणिना प्राह विस्मितः \।\।**

**श्रीधर-स्वामी (भावार्थ-दीपिका) :** *न व्याख्यातम्**।***

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
ध्रुवस्याभीष्टसिद्धिलक्षणं नारदसंवादं वक्ति नारद इति \।
उपाकर्ण्येत्यनेन नारदस्य दूरश्रवणशक्तिर्योगीन्द्रत्वात्स्वाभाविकीति
सूचयति \। सर्वप्राणिचित्तविषयं ज्ञानं वा योगसिद्धं स्पृष्ट्वति
गुरुप्रसादं ध्वनयति---अघघ्नेनेति \। सर्वदुरितविनाशकेन
पित्रादिद्वेषनिमित्तदोषनाशं वक्ति \।\।२५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** नारदो यदृच्छयैवागतः सन्न् इति
ज्ञेयम् \।\।२५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्राह स्वगतम् \।\।२५\।\।

**\॥।**

**\।\। ४.८.२६ \।\।**

**अहो तेजः क्षत्रियाणां मान-भङ्गम् अमृष्यताम् \।**

**बालोऽप्य् अयं हृदा धत्ते यत् समातुर् असद्-वचः \।\।**

**श्रीधर-स्वामी (भावार्थ-दीपिका) :** विस्मित इत्य् उक्तं तद्
एवाह---अहो तेजः प्रभावः \।\।२६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तद् एव विस्मितत्वम् एव
तेजो धैर्यलक्षणम् \। अमृष्यतामसहमानानां समातुः समानमातुः
सुरुच्याः \।\।२६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अहो इति स्वगतं वाक्यम्, उवाचेत्य्
अग्रे स्फुटोक्ति-ख्यापनात् \। तेजः परिभवेच्छा \।*\।*२६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। ४.८.२७ \।\।**

**नारद उवाच---**

**नाधुनाप्य् अवमानं ते सम्मानं वापि पुत्रक \।**

**लक्षयामः कुमारस्य सक्तस्य क्रीडनादिषु \।\।**

**श्रीधर-स्वामी (भावार्थ-दीपिका), विश्वनाथ-चक्रवर्ती
(सारार्थ-दर्शिणी) :** *न व्याख्यातम्**।***

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पुत्रकेति
पुत्रसहदृशत्वाच्छिष्यस्येत्यभिप्रेत्योक्तम् \। सादृश्ये\ऽपि कप्रत्ययः
\।\।२७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** विकल्पे विद्यमानेऽपि
असन्तोष-हेतवो मोहम् ऋते न सन्तीत्य् एव यतोऽमी मोहाद् अभिन्नाः \। यच्
च सुखं दुःखं कर्मभिर् इति लोके श्रूयते, तत्र च पक्षे तानि मोहम्
ऋते न सन्तीत्य् अर्थः \।\।२७\।\।

**\॥।**

**\।\। ४.८.२८ \।\।**

**विकल्पे विद्यमानेऽपि न ह्य् असन्तोष-हेतवः \।**

**पुंसो मोहम् ऋते भिन्ना यल् लोके निज-कर्मभिः \।\।**

**मध्वाचार्यः (भागवत-तात्पर्यम्) :** विविध-कल्पने विद्यमानेऽपि
परिणततया \।\।२८\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) : विकल्पे** मानापमान-विवेके सत्य्
अपि **भिन्ना** न सन्ति, किं तु मोह-कल्पिता एवेत्य् अर्थः \। कुतः ? यत्
सुखं दुःखं वा तन् निज-कर्मभिर् एव भवति यतः \।\।२८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** असन्तोषहेतवो
दुःखहेतवो\ऽमानादयस्तत्कर्तारो वा \। इत्य् अर्थ इति \। अज्ञानकल्पिता
एवेति भावः \। अत्र विश्वनाथः---विकल्पो भेदस्तस्मिन्विद्यमाने\ऽपि
ज्ञानयोगिनां तावद्विकल्पो नास्त्येवेति को वासन्तोषः के वा तस्य हेतवः
\। भक्तियोगिनां कर्मयोगिनां च विकल्पो विद्यत एवेति विद्यमाने विकल्पे
पुंसो मोहं विनासन्तोषस्य हेतवो\ऽपमानादयस्तत्कर्तारश् च भिन्ना न
सन्ति किं तु मोह एवेत्य् अर्थः \। यद् यस्माल्लोके सर्वत्र
निजकर्मभिरेवापमानादयो भवन्तीत्यात्मानं विना कस्मै दोषो देय
इत्यत एवं विवेकिनो भक्ताः सकर्माणश् च केचिद्भवन्तीति भावः
\।\।२८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** विकल्पो भेदः, तस्मिन्
विद्यमानेऽपीति ज्ञान-योगिनां तावद् विकल्पो नास्त्य् एवेति को वासन्तोषः ?
के वा तस्य हेतवः ? भक्ति-योगिनां कर्म-योगिनां विकल्पो विद्यत एवेति
\। **विद्यमानेऽपि** **विकल्पे** **पुंसो मोहं विना असन्तोषस्य
हेतवो**ऽवमानादयस् तत्-कर्तारश् च **भिन्ना न** सन्ति, किन्तु मोह
एवेत्य् अर्थः \। **यद्** यस्माल् **लोके** सर्वत्र **निज-कर्मभिर्**
एवाशुभैर् असन्तोष-हेतवोऽवमानादयः, तत्-कर्तारश् च भवन्तीत्य्
आत्मानं विना कस्मै दोषो देयः ? इति \। अत एव विवेकिनो भक्ताः
कर्मिणश् च केचिन् निर्मत्सरा भवन्ति इति भावः \।\।२८\।\।

**\॥।**

**\।\। ४.८.२९ \।\।**

**परितुष्येत् ततस् तात तावन्-मात्रेण पूरुषः \।**

**दैवोपसादितं यावद् वीक्ष्येश्वर-गतिं बुधः \।\।**

**श्रीधर-स्वामी (भावार्थ-दीपिका) :** उपशमोपदेशेन
निवर्तयति---परितुष्येद् इति षड्भिः \। **ईश्वर-गतिं** **वीक्ष्य**
ईश्वरानुकूल्यं विना नोद्यमाः फल-हेतव इति ज्ञात्वा **परितुष्येत्**
सन्तोषम् एव कुर्यात् \।\।२९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** निवर्तयति-तपस इति \।
यतः कर्मैव दुःखादिहेतुस्ततो हेतोः यत्र फलप्रापकं
तत्रैवेश्वरानुकूल्यं भवतीति दैवोपपादितेनैव तुष्येद् इति भावः \।
बुध इति \। स्वोपार्जितविवेकबुद्ध्येत्याह इति ज्ञात्वेश्वरप्रेरितम् एव
कर्म फलतीति विचार्य \।\।२९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यत्र फल-प्रापकं दैवं,
तत्रैवेश्वरानुकूल्यं भवतीति **दैवोपसादितेनैव परितुष्येद्** इति
भावः \। दैवम् ईश्वरो वा \।\।२९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यस्माद् एवं तस्माद्
**दैवेन** प्राचीन-निज-कर्मणा **उपसादितं** प्रापितं **यावत्** यत्
प्रमाणकं सुखं दुःखं वा, **तावन्-मात्रेण परितुष्येत्** \। विवेकेन
सोपार्जित-बुद्ध्येति भावः \। तच् च **ईश्वर-गतिं वीक्ष्य**
ईश्वर-प्रेरितम् एव कर्म फलतीति ज्ञात्वेत्य् अर्थः \।\।२९\।\।

**\॥।**

**\।\। ४.८.३० \।\।**

**अथ मात्रोपदिष्टेन योगेनावरुरुत्ससि \।**

**यत्-प्रसादं स वै पुंसां दुराराध्यो मतो मम \।\।**

**श्रीधर-स्वामी (भावार्थ-दीपिका) :** दुष्करश् च तवायम् उद्यम इत्य्
आह---अथेति द्वाभ्याम् \। **यस्य प्रसादम्** अवरोढुं प्राप्तुम् इच्छसि
\।\।३०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तव तु
प्रारिप्सितोयमुद्यमोतिकठिन इत्य् आह---अथेति \। अथ यदि योगेनोपायेन
मातृपदमत्रोभयमातृपरे ज्ञेयं सुरुच्यापि तपसाराध्य
पुरुषमित्युपदिष्टत्वात् \। दुराराध्यस्य कुतः प्रसादः कुतस्तरां
फलाप्तिर् इति भावः \। वा इत्यनेन स्वानुभवसिद्धम् इति दर्शयति
\।\।३०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तव तु प्रारिप्सितोऽयम्
उद्यमोऽतिकठिन इत्य् आह---अथेति \। अवरोद्धुं प्राप्तुम् इच्छसि
\।\।३०\।\।

**\॥।**

**\।\। ४.८.३१ \।\।**

**मुनयः पदवीं यस्य निःसङ्गेनोरु-जन्मभिः \।**

**न विदुर् मृगयन्तोऽपि तीव्र-योग-समाधिना \।\।**

**श्रीधर-स्वामी (भावार्थ-दीपिका) : निःसङ्गेन** **तीव्र-योगेन**
युक्तेन **समाधिना** **मृगयन्तोऽपि** **यस्य पदवीं** मार्गं **न
विदुः,** स देवो दुराराध्यः \[३०\] \।\।३१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मुनयो\ऽपि यन्मार्गं
समाराध्यं न जानन्ति बालकस्त्वं किमुतेति भावः \।\।३१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.८.३२ \।\।**

**अतो निवर्तताम् एष निर्बन्धस् तव निष्फलः \।**

**यतिष्यति भवान् काले श्रेयसां समुपस्थिते \।\।**

**श्रीधर-स्वामी (भावार्थ-दीपिका) : श्रेयसां** **काले** वृद्धत्वे
\।\।३२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यतः स दुराराध्योस्त्यतो
निवर्तताम् \। एष तत्प्रसादनलक्षणो हठः \।
वास्तवोर्थस्तु-विनिश्चितं फलं यत्र तथाभूत एव सन्निवर्ततां काले
प्राप्त्यवसरे एवास्मिन् यतिष्यतीति वर्तमानसामीप्ये \।\।३२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अत इति वास्तवार्थे \।
\[**निष्फलम्**\] निश्चितं फलं यत्र तथा-भूत एव सन्
**निवर्तताम्** \। **काले** प्राप्तावसर एवास्मिन् \। **यतिष्यतीति**
वर्तमान-सामीप्ये \।\।३२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : श्रेयसां काले** वयसो
वृद्धत्वे \।\।३२\।\।

**\॥।**

**\।\। ४.८.३३ \।\।**

**यस्य यद् दैव-विहितं स तेन सुख-दुःखयोः \।**

**आत्मानं तोषयन् देही तमसः पारम् ऋच्छति \।\।**

**श्रीधर-स्वामी (भावार्थ-दीपिका) : सुख-दुःखयोर्** मध्ये सुखे
सति पुण्यं क्षीयत इति, दुःखे सति पापं क्षियत इत्य् **आत्मानं
तोषयंस् तमसः पारं** मोक्षं \[**ऋच्छति**\] प्राप्नोति \।\।३३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तेन दैवविहितेन
\।\।३३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यस्येति \। निष्काम-कर्मान्य्
अत्राधिकारी \।\।३३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : सुख-दुःखयोर्** मध्ये
तेन सुखेन दुःखेन वा **तोषयन्**, सुखे सति पुण्यं क्षीयते, दुःखे
सति पापं क्षियत इति बुद्ध्येत्य् अर्थः \। **तमसः** संसारात्
\।\।३३\।\।

**\॥।**

**\।\। ४.८.३४ \।\।**

**गुणाधिकान् मुदं लिप्सेद् अनुक्रोशं गुणाधमात् \।**

**मैत्रीं समानाद् अन्विच्छेन् न तापैर् अभिभूयते \।\।**

**श्रीधर-स्वामी (भावार्थ-दीपिका) :** किं च, गुणैर् अधिकात् पुंसम्
इति ल्युब्-लोपे पञ्चमी \। तं दृष्ट्वा प्रीतिं कुर्यात्, न त्व् असूयाम् इत्य्
अर्थः \। अनुक्रोशं कृपां लिप्सेत्, न तु तिरस्कारम् \। समानान् मैत्रीं न
तु स्पर्धाम् \।\।३४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मनोदुःखाभावे
उपायान्तरम् आह---किं चेति \। गुणाः शमदमादयः \। इत्य् अर्थ इति \।
तादृशगुणाप्तये\ऽन्यथा तद्गुणातिर्न स्याद् इति भावः \। कृपाम् इति \।
अयम् अपि मादृशो भवत्वित्य् अर्थः \। न तु स्पर्धाम् इति \। स्पर्द्धया
नरकपातादि स्याद् इत्य् अर्थः \।\।३४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किं च, गुणाधिकात्
गुणाधिकं प्राप्येति ल्युब्-लोपे पञ्चमी \। मुदं लब्धुम् इच्छेत्, न त्व्
असूयाम् \। अनुक्रोशं कृपां, न त्व् अवज्ञाम् \। मैत्रीं, न तु स्पर्धां
लिप्सेद् इति यदि स्व-स्वभाव-दोषान् न लभेत, तद् अपि लब्धुं
कामयेतापीत्य् अभिप्रायः \।\।३४\।\।

**\॥।**

**\।\।** **४.८.३५ \।\।**

**ध्रुव उवाच---**

**सोऽयं शमो भगवता सुख-दुःख-हतात्मनाम् \।**

**दर्शितः कृपया पुंसां दुर्दर्शोऽस्मद्-विधैस् तु यः \।\।**

**श्रीधर-स्वामी (भावार्थ-दीपिका), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** नारदेनैवं बोधितो\ऽपि
ध्रुवस् तं प्रशस्य स्व-हार्दं विज्ञापयति---**सो\ऽयं शमो**
भगवन्-निष्ठा-लक्षणः \। **सुख-दुःखाभ्यां** पीडित-मनसाम्
\।\।३५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : अस्मद्-विधैर् यो दुर्दर्शः,**
**सो**ऽपि यद्यपि **कृपया दर्शितः** \।\।३५\।\।

**\॥।**

**\।\। ४.८.३६ \।\।**

**अथापि मेऽविनीतस्य क्षात्त्रं घोरम् उपेयुषः \।**

**सुरुच्या दुर्वचो-बाणैर् न भिन्ने श्रयते हृदि \।\।**

**श्रीधर-स्वामी (भावार्थ-दीपिका) :** क्षात्त्रं स्वभावं प्राप्तवतोऽत
एवाविनीतस्य **दुर्वाक्य-बाणैर् भिन्ने हृदि** **न श्रयते** न तिष्ठति
\।\।३६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *विश्वनाथम् अनु।*

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अथापि तथापि \।\।३६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** त्वया यद्यप्य्
अनधिकारिणेऽपि मह्यं कृपयेदम् उपशमामृतं दत्तम् \। **अथापि**
तथापि \। अत एव स्वभावं प्राप्तत्वाद् एव \। **भिन्ने** मृद्-भाजनवद्
विदीर्णे न तिष्ठतीति व्याज-स्तुत्या शौर्यादि-हीनान् दुर्बलान् ब्राह्मणान्
एवोपशमामृतं पायय, मम तु महा-घोर-शौर्यवतः क्षत्रिय-कुमारस्य
दृष्टिर् अप्य् अत्र न पततीति व्यञ्जितम् \।\।३६\।\।

**\॥।**

**\।\। ४.८.३७ \।\।**

**पदं त्रि-भुवनोत्कृष्टं जिगीषोः साधु वर्त्म मे \।**

**ब्रूह्य् अस्मत्-पितृभिर् ब्रह्मन्न् अन्यैर् अप्य् अनधिष्ठितम् \।\।**

**श्रीधर-स्वामी (भावार्थ-दीपिका) : अन्यैर् अनधिष्ठितं**
**त्रि-भुवने उत्कृष्टं पदं** **जेतुम् इच्छोर् मे** **साधु वर्त्म**
मार्गं **ब्रूहि** \।\।३७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तर्हि तवाकाङ्क्षायाः
कियानवधिरित्याकाङ्क्षायाम् आह---पदम् इति \। त्रिभुवनोत्कृष्ट त्वे\ऽप्य्
अस्मत्पितृभिर् इति या मामवमन्यते स्म तत्पतिनोत्तानपादेन तत्पित्रा
मनुना तत्पित्रा ब्रह्मणा तदन्यैर् अपि
ब्रह्मपुत्रपौत्रादिभिरनधिष्ठितमप्राप्तं पदं जेतुम् इच्छोर्वर्त्म
ब्रूहीति त्वं तावद्वर्त्ममात्रमुपदिशन्नचिरेणैव तद्विजये किञ्चन
शौर्यं मे पश्येति भावः \। एतेन ब्रह्माद्यप्राप्ये पदे
तत्पुत्रस्योत्तमस्य तु मनोरथो\ऽपि दुर्घट इत्यसूचि \। किं च,
राजसिंहासनस्यानित्यत्वेन तपसा तन्नाकाङ्क्ष इति च ध्वनितम्
\।\।३७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तर्हि त्वं किम् इच्छसि ?
इत्य् अत आह---पदम् इति \। **त्रि-भुवनोत्कृष्टत्वे**ऽपि
**अस्मत्-पितृभिर्** इति यो माम् अवमन्यते स्म, तेन सुरुचेः पत्या
उत्तानपादेन, तत्-पित्रा मनुना, तत्-पित्रा ब्रह्मणापि, अन्यैर् अपि
ब्रह्मणैः पुत्र-पौत्रादिभिः **अनधिष्ठितम्** अप्राप्तं पदं
**जिगीषोः** स्वीचिकीर्षोर् **वर्त्म** ब्रूहीति, \"त्वं तावत् वर्त्म मात्रम्
उद्दिशन्न् अचिरेणैव तद्-विजये किञ्चन शौर्यं मे पश्य\" इति भावः
\।\।३७\।\।

**\॥।**

**\।\। ४.८.३८ \।\।**

**नूनं भवान् भगवतो योऽङ्गजः परमेष्ठिनः \।**

**वितुदन्न् अटते वीणां हिताय जगतोऽर्कवत् \।\।**

**श्रीधर-स्वामी (भावार्थ-दीपिका) :** अङ्कज इति पाठे उत्सङ्गाज् जातो
यो नारदः स भवान् \। तत्र लिङ्गम्, वीणां वितुदन् वादयन् हितायाटति
\।\।३८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मम त्वयं मनोरथः
सेत्स्यत्येव यद् गृहान्निष्काम्यत एव भवद्दर्शनमिदम् एवात्र ज्ञापकम्
इत्य् आह---नूनम् इति \। अङ्गादुत्सङ्गादाविर्भूतो लोकहिताय
भगवद्-अवतार एवं त्वं न कस्यापि पुत्र इति भावः, पाठान्तरं
स्वामिचरणौर्व्याख्यातम् एव \। तत्र नारदत्वे
श्रीनारदस्यैवैतादृशत्वात् नारं नरसमूहं दयते हितोपदेशेन
पालयतीति निरुक्तेरन्वर्थत्वात् \।\।३८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** भवान् परमेष्ठिनोऽङ्गजोऽप्य्
अङ्कज इति पाठे उत्सङ्गाज् जातोऽपि यद् वीणां वितुदन्न् अटति तनूनं
जगत एव हितायेति \। अत्र श्री-मैत्रेय उवाचेति क्वचित् इतीति \।
स-निर्बन्धं स्वस्मिन् विश्वास-युक्तं
सर्वोत्कृष्ट-साधन-साध्य-लिप्सा-युक्तं च, अत एव प्रीतः \।\।३८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ममायं तु मनोरथः
सेत्स्यत्य् एवेत्य् अत्र गृहान् निष्क्रम्य त एव भवद्-दर्शनम् एव लिङ्गम्
इत्य् आह---नूनम् इति \। अङ्काद् उत्सङ्गाद् आविर्भूतो लोक-हिताय
भगवद्-अवतार एव त्वं न कस्यापि पुत्र इति भावः \। अङ्गज इति
पाठे भवान् परमेष्ठिनोऽङ्गजोऽपि मद्-वीणां विनुदन्न् अटति तज् जगतो
हितायैव \।\।३८\।\।

**\॥।**

**\।\। ४.८.३९ \।\।**

**मैत्रेय उवाच---**

**इत्य् उदाहृतम् आकर्ण्य भगवान् नारदस् तदा \।**

**प्रीतः प्रत्याह तं बालं सद्-वाक्यम् अनुकम्पया \।\।**

**वंशीधरः (भावार्थ-दीपिका-प्रकाशः) :** यादृच्छिकमुनित्वात्तद्
उक्तमाकर्ण्य स्मित्वा योगित्वेनादृश्यशक्तित्वात्तूष्णीं गतमुत किम् अप्युक्तम्
इति तत्राह---इतीति \।\।३९\।\।

---------------------------------------------------------------------------------------------------------------------

*न कतमेन व्याख्यातम्।*

**\॥।**

**\।\। ४.८.४० \।\।**

**नारद उवाच---**

**जनन्याभिहितः पन्थाः स वै निःश्रेयसस्य ते \।**

**भगवान् वासुदेवस् तं भज तं प्रवणात्मना \।\।**

**श्रीधर-स्वामी (भावार्थ-दीपिका) :** निःश्रेयसस्य अभिप्रेतार्थस्य
पन्थाः \। कोऽसौ ? इत्य् अत आह---भगवान् वासुदेवोऽत एव भज
\।\।४०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्रागुक्तं दृढीकर्तुम्
आह---जनन्येति \। वा-इत्य् एवार्थः \। यो जनन्याभिहितः स एव ते
निःश्रेयसस्य परमसुखस्य स्यान्नान्य इत्य् एवान्वयः \। कोसाव् इति
तत्राह---यो हरेर्विग्रहेषु वासुदेवनामा भगवांस्तं,
तस्मिन्प्रवणस्तत्प्रवणः स चासावात्मा मनस्तेन---

> प्रवणो ना चतुर्माग्यां क्रमनिम्नमहीतले \।
>
> प्रह्वे च जठरे लग्ने प्रकृष्टवचने\ऽपि च \।\। इति कोशात्
> \।\।४०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.८.४१ \।\।**

**धर्मार्थ-काम-मोक्षाख्यं य इच्छेच् छ्रेय आत्मनः \।**

**एकं ह्य् एव हरेस् तत्र कारणं पाद-सेवनम् \।\।**

**वंशीधरः (भावार्थ-दीपिका-प्रकाशः) :** हरिसेवनम् एव
सर्वाभीष्टहेतुरित्य् आह \। तस्येति शेषः \। तस्य तत्र तत्प्राप्तावेकम्
एव कारणान्तरव्यावर्तकं हरेः पादसेवनं कारणम् इत्य् अर्थः
\।\।४१\।\।

---------------------------------------------------------------------------------------------------------------------

*न कतमेन व्याख्यातम्।*

**\॥।**

**+\।\। ४.८.४२ \।\।**

**तत् तात गच्छ भद्रं ते यमुनायास् तटं शुचि \।**

**पुण्यं मधुवनं यत्र सान्निध्यं नित्यदा हरेः \।\।**

**श्रीधर-स्वामी (भावार्थ-दीपिका) :** मधु-वनाख्यं यमुनायास् तटं
गच्छ \। यत्र मधुवने \।\।४२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अभीष्टसाधनं क्षेत्रं
चोपदिशति---यस्माद्धरेरे व प्रधानसाधनत्वं
तत्तस्माद्यमुनायास्तटं गच्छ \। किंभूतं तटं वीरहा माधवो मधुः
इति सहस्रनामसु पठितत्वान्मधोरन्वयोद्भूतत्वाद्वा मधोर्विष्णोर्वनो
भजनं यत्र तन्मधुवनं वन संभक्तौ इत्यतो घञर्थे कविधानम्
इति कप्रत्यये भावे वननं वन इति \। हरेर्नित्यञ्च सांनिध्यं यत्र
तदेस्तीति \। एतेन व्रजान्तर्गतं तल्लक्ष्यते \। तत्रैव भगवतो
नित्यविहारस्य नारदपुराणादौ नित्यं श्रीयमुनातटे व्रजभुवि लेलायते
माधवः इत्याद्युक्तेः श्रवणात् \। अत एव शुचि पवित्रतापादकत्वेन
दीप्तं पुण्यं तपस्यं पुण-शुभे कर्मणि पुणाय हितं पुण्यं
सर्वक्षेत्रेषु मुख्यं सिद्धिस्थानम् \। यद्वा-मधुवनस्य
नित्यत्वेनाविर्भावतिरोभावावेव तस्य स्तो\ऽतो ध्रुवकाले\ऽपि
तदस्त्येवेति मन्तव्यम् \। स्वामिचरणोक्तिस्तु---मधुवनमाख्यातवानिति
मधुवनाख्यम् इति डान्ता बोध्या \।\।४२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अतिशय-कृपया सुखाराध्यत्वोपायम्
उपदिशति \। तत् तातेति, तातेत्य् अनुकम्पायां विघ्न-विघाताय
शुभाशीर्वादः, भद्रं त इति, नित्यदा स्वभावत एव न त्व्
अध्ययनादि-साधन-वशात् \।\।४२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तव जनन्या यद्
अभिहितं तद् एव मद्-अभिहितम् \। इमं च विशेषम् उपदिशामीत्य् आह---तत्
तातेति \। मधुवनम् इति सर्वेषु सिद्ध-क्षेत्रेषु तस्यैव मुख्यत्वात्
\।\।४२\।\।

**\॥।**

**\।\। ४.८.४३ \।\।**

**स्नात्वानुसवनं तस्मिन् कालिन्द्याः सलिले शिवे \।**

**कृत्वोचितानि निवसन्न् आत्मनः कल्पितासनः \।\।**

**श्रीधर-स्वामी (भावार्थ-दीपिका) :** अध्ययनाद्य्-अभावेऽप्य् आत्मन
उचितानि योग्यानि देवता-नमस्कारादीनि कृत्वेति यमनियमा उक्ताः \।
आसन-कल्पनं च कुशादिभिः स्वस्तिकादिभिश् च \।\।४३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र किं कर्तव्यम् इति
तत्राह---स्नात्वेति \। अनुसवनं त्रिकालं प्रथमादिना चैलाजिनग्रहः
\। चैलाजिनकुशोत्तरम् इति गीतोक्तेः \। यद्वा---काशादि ग्राह्यमादिना \।
स्वस्तिकादिभिरित्य् अत्रादिना पद्मासनादिग्रहः \।\।४३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** स्नात्वेत्य् अष्टकम् \।\।४३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अध्ययनाद्य्-अभावेऽप्य्
आत्मन उचितानि योग्यानि देवता-नमस्कारादीनि \।\।४३\।\।

**\॥।**

**\।\। ४.८.४४ \।\।**

**प्राणायामेन त्रि-वृता प्राणेन्द्रिय-मनो-मलम् \।**

**शनैर् व्युदस्याभिध्यायेन् मनसा गुरुणा गुरुम् \।\।**

**श्रीधर-स्वामी (भावार्थ-दीपिका) :** अभिध्यायेद् इत्य्-आदि-षड्भिः \।
गुरुणा धीरेण मनसा \। गुरुं श्री-हरिम् \।\।४४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** गुरुणाम् इति चित्सुखः, ह्रस्वश्
छान्दसः \।\।४४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** त्रिवृता
रेचक-पूरक-कुम्भकात्मकेन गुरुणा विशुद्धत्वात् श्रेष्ठेन \।\।४४\।\।

**\॥।**

**\।\। ४.८.४५ \।\।**

**प्रसादाभिमुखं शश्वत् प्रसन्न-वदनेक्षणम् \।**

**सुनासं सुभ्रुवं चारु- कपोलं सुर-सुन्दरम् \।\।**

**श्रीधर-स्वामी (भावार्थ-दीपिका) :** सुरेषु सुन्दरम् \।\।४५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** त्रिवृता
पूरकादित्रित्वसङ्ख्यायुक्तेन \। यद्वा---प्रणवेन व्युदस्येत्युक्त्या
प्रत्याहारो\ऽपि ध्वनितः \। मनसश्चेन्द्रियाणां च विषयेभ्यः
प्रत्याहरणम् एव व्युदास इति शुद्धत्वाच्छ्रेष्ठेनेति वा
गुरुणेत्यस्यार्थः \।\।४४-४५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सुरेभ्योऽपि सुन्दरम्
\।\।४५\।\।

**\॥।**

**\।\। ४.८.४६ \।\।**

**तरुणं रमणीयाङ्गम् अरुणोष्ठेक्षणाधरम् \।**

**प्रणताश्रयणं नृम्णं शरण्यं करुणार्णवम् \।\।**

**श्रीधर-स्वामी (भावार्थ-दीपिका) :** रमणीयान्य् अङ्गानि यस्य \।
ओष्ठश् च ईक्षणा ईक्षणं च ओष्ठेक्षणे अरुणे ओष्ठेक्षणे धारयतीति
तथा तम् \। अरुणम् ओष्ठम् ईक्षणं च धारयतीति वा \। नृम्णं
सुख-करम् \। यद् वा, नृम्णं धनम्, सर्व-पुरुषार्थ-निधिम् इत्य् अर्थः
\।\।४६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
नृम्णपदस्यार्थद्वयवाचित्वादर्थान्तरम् आह---यद्वेति \। नृम्णं
स्यात्सुन्दरे धने इति धरणिः \। इत्य् अर्थ इति \। सर्वधन-रूपत्वं
हरेरे व कल्याणहेतुत्वात्तदनं यत्सुखप्रदम् इति भावः \।
नेत्रारुण्यस्य भयहेतुत्वे\ऽपि प्रान्तारुण्यस्य
शोभाहेतुत्वमपीत्यभिप्रेत्याह---अरुणेति \।\।४६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ओष्ठम् उपरि अधरस् त्व् अधस्तात्
\। नृम्णम् इति छान्दसम् \।\।४६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** उपर्य्-अधः-स्थितौ
दन्त-च्छदाव् अधरोष्ठाधराव् उच्येते \। प्रणतानाम् आश्रयणं नृम्णं
तेषां धन-रूपम् \।\।४६\।\।

**\॥।**

**\।\। ४.८.४७ \।\।**

**श्रीवत्साङ्कं घन-श्यामं पुरुषं वन-मालिनम् \।**

**शङ्ख-चक्र-गदा-पद्मैर् अभिव्यक्त-चतुर्भुजम् \।\।**

**श्रीधर-स्वामी (भावार्थ-दीपिका) :** पुरुषं पुरुष-लक्षण-युक्तम्
\।\।४७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** श्रीवत्सार्थो हि
श्री-कृष्णावतारवर्णने स्फुटीभविष्यतीति \। पुरुषलक्षणं
श्यामवर्णशङ्खचक्रादि तद्युक्तम् \।\।४७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** पुरुषं पुरुषस्य भगवतो
लक्षणेनान्वितम् इत्य् अर्थः \। शङ्खादिभिः सर्वत्र विख्याताश् चत्वारो
भुजा यस्य तम् \।\।४७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। ४.८.४८ \।\।**

**किरीटिनं कुण्डलिनं केयूर-वलयान्वितम् \।**

**कौस्तुभाभरण-ग्रीवं पीत-कौशेय-वाससम् \।\।**

**श्रीधर-स्वामी (भावार्थ-दीपिका), विश्वनाथ-चक्रवर्ती
(सारार्थ-दर्शिणी) :** कौस्तुभस्याभरणं ग्रीवा यस्य \।\।४८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कौस्तुभस्याभरणं
भूषण-रूपं ग्रीवा यस्य तम् \। न तु कौस्तुभेन ग्रीवाशोभा ग्रीवयैव
कौस्तुभशोभेत्य् अर्थः \।\।४८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

**\॥।**

**\।\। ४.८.४९ \।\।**

**काञ्ची-कलाप-पर्यस्तं लसत्-काञ्चन-नूपुरम् \।**

**दर्शनीयतमं शान्तं मनो-नयन-वर्धनम् \।\।**

**श्रीधर-स्वामी (भावार्थ-दीपिका) :** काञ्ची-कलापेन पर्यस्तं
परिवेष्टितम् \। मनो-नयनयोर् वर्धनं हर्ष-करम् \।\।४९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** कलाप-विन्यस्तम् इति चित्सुखः
\।\।४९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** काञ्ची-कलापेन
क्षुद्र-घण्टिका-समूहेन \। पर्यस्तं परिवेष्टितम् \।\।४९\।\।

**\॥।**

**\।\। ४.८.५० \।\।**

**पद्भ्यां नख-मणि-श्रेण्या विलसद्भ्यां समर्चताम् \।**

**हृत्-पद्म-कर्णिका-धिष्ण्यम् आक्रम्यात्मन्य् अवस्थितम् \।\।**

**श्रीधर-स्वामी (भावार्थ-दीपिका) :** हृत्-पद्म-कर्णिकाया धिष्ण्यं
मध्य-स्थानं तद् आक्रम्य समर्चताम् आत्मनि मनसि स्थितम् \।\।५०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कांचीकलापेन
तत्संज्ञभूषणेन कलापो भूषणे बर्हे समूहे चन्द्रमस्यपि इति
निरुक्तिः \।\।४९-५०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** आत्मन्य् अवस्थितं मनसि
स्फुरन्तम् \।\।५०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** समर्चताम् भक्तानां
धिष्ण्यं स्थानम् आत्मनि बुद्धौ जीवे च \।\।५०\।\।

**\॥।**

**\।\। ४.८.५१ \।\।**

**स्मयमानम् अभिध्यायेत् सानुरागावलोकनम् \।**

**नियतेनैक-भूतेन मनसा वरदर्षभम् \।\।**

**श्रीधर-स्वामी (भावार्थ-दीपिका) :** ध्यानम् आह---स्मयमानम् इति \।
नियतेन प्राग्-उक्तया धारणया सुस्थिरेणात एवैक-भूतेनैकाग्रेण \।
धारणोक्तानि विशेषणानि ध्यानेऽपि द्रष्टव्यानि \। यद् वा, यथोक्त-मात्रम्
एव \। तद् उक्तम् एकादश-स्कन्धे, नान्यानि चिन्तयेद् भूयः सुस्मितं
भावयेन् मुखम् \[भा।पु। ११.१४.४३\] इति \।\।५१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अतः संस्थितत्वात् \।
धारणोक्तानि प्रसन्नवदनेक्षणम् इत्यादीनि तथा च
धारणाध्यानयोर्भेदो न सेत्स्यति तुल्यविशेषणत्वादुभयोर् इति
चेत्तत्राह---यद्वेति \।\।५१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अभिध्यायेत् तत्-तद्-वैशिष्ट्येन
चिन्तयेद् इत्य् अर्थः \।\।५१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नियतेनासक्तेन
एक-भूतेन एकाग्रेण \।\।५१\।\।

**\॥।**

**\।\। ४.८.५२ \।\।**

**एवं भगवतो रूपं सुभद्रं ध्यायतो मनः \।**

**निर्वृत्या परया तूर्णं सम्पन्नं न निवर्तते \।\।**

**श्रीधर-स्वामी (भावार्थ-दीपिका) :** समाधिम् आह---एवम् इति \।
तूर्णं शीघ्रं सम्पन्नं सत् \।\।५२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** समाधिश्चित्तवृत्तिनिरोधः
इति लक्षणसद्भावाद् आह---समाधिम् आह एवम् इति \। परया
निवृत्त्योद्रिक्तानन्देन सम्पन्नं पूर्णं ध्येयादितरत्र न गच्छतीत्य्
अर्थः \।\।५२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** न निवर्तते ध्येयं न त्यजति
\।\।५२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** न निवर्तते योगिनो मन
इव ध्येयं न त्यजति \।\।५२\।\।

**\॥।**

**\।\। ४.८.५३ \।\।**

**जपश्**[^७] **च परमो गुह्यः श्रूयतां मे नृपात्मज \।**

[^७]: जप्यश्


**यं सप्त-रात्रं प्रपठन् पुमान् पश्यति खेचरान् \।\।**

**श्रीधर-स्वामी (भावार्थ-दीपिका) :** जप्यो मन्त्रः \।\।५३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** नृपात्मजेति \।
नरपालकपुत्रत्वात्त्वम् अपि न रान्पालयिष्यसीत्यतस् त्वां गो\ऽप्य् अम् अपि
वदामीत्यभिप्रायः \। खेचरान् देवान् प्रकृष्टं तदाकारचेतस्त्वेन पठन्
\।\।५३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** प्रपठन् वाचिकम् अपि जपन् किम्
उतोपंशु मानसं वा खेचरान् पार्षदान् अथ दक्षिण-कर्णे रह उपदिशति
\। ॐ इति \। अनेनानुपनीताय ध्रुवाय स-प्रणव-महामन्त्रोपदेशेन
वैष्णव-मन्त्राणां द्विजत्वाद्य्-अवस्थापेक्षा परिहृता \।\।५३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** जप्यो मन्त्रः \। श्रूयतां
दक्षिणः कर्ण आधीयताम् उपदिशामीत्य् अर्थः \। प्रपठन् वाचिकम् अपि
जपन् किम् उतोपंशु मानसं वा \। खेचरान् पार्षदान् \।\।५३\।\।

**\॥।**

**\।\। ४.८.५४ \।\।**

**ॐ नमो भगवते वासुदेवाय \।**

**मन्त्रेणानेन देवस्य कुर्याद् द्रव्यमयीं बुधः \।\।**

**सपर्यां विविधैर् द्रव्यैर् देश-काल-विभागवित्**

**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) :**
*न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ध्रुवस्य पञ्चवर्षत्वेन
एकादशे राजन्यमुपनयीत इति श्रुतेरुपनयनाभावे\ऽपि
सर्वज्ञनारदकर्तृक-सप्रणवमन्त्रोपदेशाद्वैष्णवमन्त्राणां नायं
नियमो यदुपनीतस्यैव ब्राह्मणादेरुपदेष्टव्यास् तथा सति श्रीनारदस्तं
कथमुपदिशेद् इति ज्ञेयमत्र विज्ञैः \। अस्य मन्त्रस्य
विनियोगाङ्गन्यासादि तु षष्ठ-स्कन्धे नारायणवर्मव्याख्याने
वर्णयिष्यामः \। जपितुं योग्यो जप्यः \। द्रव्यमयीं द्रव्यप्रधानाम् \।
सपर्यां पूजाम् \। अर्चा पूजा सपर्या स्यात् इति कोषात् \।\।५४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ॐ इति अनेनानुपनीताय
स-प्रणव-महा-मन्त्रोपदेशेन वैष्णव-मन्त्राणां
द्विजत्वाद्य्-अवस्थापेक्षा परिहृता \।\।५४\।\।

**\॥।**

**\।\। ४.८.५५ \।\।**

**सलिलैः शुचिभिर् माल्यैर् वन्यैर् मूल-फलादिभिः \।**

**शस्ताङ्कुरांशुकैश् चार्चेत् तुलस्या प्रियया प्रभुम् \।\।**

**श्रीधर-स्वामी (भावार्थ-दीपिका) :** द्रव्याण्य् एवाह---सलिलैर् इति \।
शस्तैर् दूर्वाङ्कुरैर् वन्यैर् एवांशुकैर् भूर्ज-त्वग्-आदिभिः \।\।५५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** शुचिभिः
शूद्रादिभिरनानीतैः \।

> शूद्रानीतैः स्त्रियानीतैर्यः स्नापयति केशवम् \।
>
> स याति नरकं घोरं वस्त्रापूतैस् तथा जलैः \।\। इत्य्-आदिपुराणात्
> \।

आदिना त्वगादिग्रहः \। अंशुकैः सूक्ष्मैर्वस्त्रैः पत्रैर्वा \। अंशुकं
सूक्ष्मवस्त्रे स्याद् वस्तुमात्रोत्तरीययोः \। इति मेदिनी \। तद् उक्तं
हरिभक्तिचन्द्रोदये---

> दूर्वाङ्कुरं तु हरये पूजाकाले प्रयच्छति \।
>
> पूजाफलं शतगुणं सम्यगाप्नोति मानवः \।\।
>
> शमीपत्रैश् च देवेशं पूजयन्त्यसुरद्विषम् \।
>
> यममार्गं महाघोरं न ते पश्यन्ति नारद \।
> धात्रीपत्रैर्बिल्वपत्रैस्तथैवाश्वत्थपत्रकैः \।
>
> नवीनैर्मृदुभिर्ये च पूजयन्ति जनार्दनम् \।
>
> न तेषां पुनर् आवृत्तिर्वैकुण्ठाज्जायते द्विज \।\।
>
> धात्री धुनोति पापानि शमी शमयते\ऽशुभान् \।
>
> दूर्वा हरति दुःखानि तुलसी सर्वकामदा \।
>
> श्रियं ददति बैल्वान्याश्वत्थान्यारोग्यसंपदः \।\। इति \।

प्रिययेति तुलस्या भगवतो
हृदयजत्वात्प्रियत्वमन्यपुष्पपत्राद्यपेक्षया \। तद् उक्तं
तुलस्युपनिषदि तथा हि---नमः श्री-कृष्णाय
निःश्रेयसारण्यविविधविचित्रानन्तपारिजातादिपुष्पामोदानन्द
हीश्वरहृदयानन्द-रूपाहृद्यामनोरमासुन्दर्येवाभूत् ता \। सपत्नी \।
ब्रह्ममहिषी अमृष्यमाणा शशाप त्वं जडा भवेति सा वृक्ष-रूपा
भगवत्करस्थिता दिव्यपरिमला तर्पयन्ती \। ह्रियमाणां शिरसा
धारयामीत्युद्यनि स्थापितवान् परब्रह्मपत्नी स्वशक्तिभिः परिबृंहिता
\। सपरिकरदिव्याभरणाभूषितां विचिक्रीडिषयोद्यानमागता \।
हितच्चरणनूपुरध्वन्युद्भवाप्रमदोत्तमा तत्-स्वरूप \। हि
ध्यात्वोपचारैर्दिव्यपरिमलकरजातुलसीमहाहारैः सपर्यां प्राप्ता \। सा
ननाम सा होवाच वरं वृणीष्वेति युगलतच्चरणपरिचर्यारतान्तिके
तिष्ठामीत्यब्रुवाणा \। होवाच त्वच्छेमुषीसमुत्थिता \। हि
दिव्यगुणज्वालाङ्गां स्त्रियं समातरं वैकुण्ठमहिषीप्रियां
निवेशयिष्यामीत्यन्तर्हितैकदा ध्यायन्ती स्ववाक्योद्भवा गायन्ती वीणा
क्वणिताब्जहस्ता तदन्तिके भगवन्तं दृष्ट्वा प्रणम्य स्थितवतीति
सर्वज्ञः सपुत्रिकां प्रेक्ष्योवाच त्वं का किमर्थमागतासीति लीलया
पृच्छन्तं \। हिदेव्युवाच त्वच्छक्त्युद्भवा \। हं त्वत्कैकर्यमिच्छती
\। हीत्यभिनन्द्य तत्पुत्रिकां भक्तिं हरिवल्लभां कारयामास \।
इदमन्न \। ह वै तुलस्यसंस्कृतं \। पुरुषाराधनानर्हं भवति न
तेन विष्णुः प्रीणाति तस्मात्तुलसीमिश्रित \। समर्पणं कुर्यात्
तुलसीरहितं निवेदितं यो भुंक्ते स किल्बिष \। सर्वं भुंजानः
पापीयान्भवति स सर्वलोकगर्हितो भवति कृष्णे अभक्तो भवति \।\।
इति श्रुतेः \।\।५५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** वन्यैर् एवांशुकैर्
भूर्ज-त्वग्-आदिभिः \।\।५५\।\।

**\॥।**

**\।\। ४.८.५६ \।\।**

**लब्ध्वा द्रव्यमयीम् अर्चां क्षित्य्-अम्ब्व्-आदिषु वार्चयेत् \।**

**आभृतात्मा**[^८] **मुनिः शान्तो यत-वाङ् मित-वन्य-भुक् \।\।**

[^८]: आवृतात्मा इति श्रीधरः?


**श्रीधर-स्वामी (भावार्थ-दीपिका) :** पूजाया अधिष्ठानम् आह \।
लब्ध्वा संपाद्य \। द्रव्य-मयीं शिलादि-निर्मिताम् \। अर्चां प्रतिमाम् \।
पूजासाद् गुण्य-हेतूनाह सार्धाभ्याम् \। आवृतात्मा धृत-चित्तः \। मितं
वन्यं भुङ्क्त इति तथा \।**\।५६\।\।**

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** आदिना सुवर्णादिग्रहः \।
अर्चा स्यात्प्रतिमा पूजा इति कोशात् \।\।५६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** लब्ध्वेत्य् अर्धकम् \। अर्चां
श्रीमत्-प्रतिमाम् \।\।५६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** द्रव्य-मयीं
शिलादि-निर्मिताम् अर्चां प्रतिमां प्राप्य ताम् अर्चयेत् \। पुनः
क्षित्य्-अम्ब्व्-आदिष्व् अपि, आभृतात्मा सम्यग्-धृत-चित्तः \।\।५६\।\।

**\॥।**

**\।\। ४.८.५७ \।\।**

**स्वेच्छावतार-चरितैर् अचिन्त्य-निज-मायया \।**

**करिष्यत्य् उत्तमश्लोकस् तद् ध्यायेद् धृदयङ्गमम् \।\।**

**श्रीधर-स्वामी (भावार्थ-दीपिका) :** यत् करिष्यतीति तदानीम्
अवतार-प्राचुर्याभावात् \।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** करिष्यतीति
भविष्यन्निर्देशः तदानीं स्वायंभुवमन्वन्तरे \।
यत्कंसवधादिलक्षणं चरितम् \।\।५७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** आभृतेति सार्धकम् \। आहृतेति
चित्सुःखः \। शान्तो मित-वन्य-फलादि-भुग् इति चित्सुखः \।\।५७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यत् करिष्यतीति तदानीम्
अवतार-प्राचुर्याभावात् \।\।५७\।\।

**\॥।**

**\।\। ४.८.५८ \।\।**

**परिचर्या भगवतो यावत्यः पूर्व-सेविताः \।**

**ता मन्त्र-हृदयेनैव प्रयुञ्ज्यान् मन्त्र-मूर्तये \।\।**

**मध्वाचार्यः (भागवत-तात्पर्यम्) : मन्त्र-हृदयेन** मन्त्रेण च
नमः-शब्देन च \।\।५८\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) : पूर्व-सेविताः** सेवनं कारिताः
कार्यत्वेन निहिता इत्य् अर्थः \। **मन्त्र-हृदयेन** द्वादशाक्षरेण
\।\।५८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : पूर्व-सेविता** इति
सेवन-मात्रानुशीलनं तच् चात्र श्रवणं ततो णिच्-प्रयोगात् पूर्वं
सलिलैर् इत्य्-आदिना श्राविता इत्य् अर्थः \। पूर्वैः सेविताः
सद्-आचार-लब्धा इति वा \।\।५८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : पूर्व-सेविताः**
पूर्व-पूर्व-भक्तैर् अनुष्ठितास् ता **परिचर्याः**
गन्ध-चन्दन-ताम्बूल-छत्र-चामरादि-विविध-द्रव्यवतीर्
**मन्त्र-हृदयेन** एव मूल-मन्त्रोच्चारणेनैव मनसा प्रकल्प्यानीतैर्
एवोपचारैर् इत्य् अर्थः \। विरक्तस्य प्रस्तुत-तत्-तद्-वस्त्व्-अभावाद् इति
भावः \। **मन्त्र-मूर्तये** मन्त्रेणैव ध्याता मूर्तिर् यस्य तस्मै तं
प्रसादयितुम् **प्रयुञ्ज्याद्** विदधीत \।\।५८\।\।

**\॥।**

**\।\। ४.८.५९-६० \।\।**

**एवं कायेन मनसा वचसा च मनो-गतम् \।**

**परिचर्यमाणो भगवान् भक्तिमत्-परिचर्यया \।\।**

**पुंसाम् अमायिनां सम्यग् भजतां भाव-वर्धनः \।**

**श्रेयो दिशत्य् अभिमतं यद् धर्मादिषु देहिनाम् \।\।**

**श्रीधर-स्वामी (भावार्थ-दीपिका) :** एवम् उक्त-रीत्या मनो-गतं यथा
भवति तथा कायादिभिर् भक्ति-मत्या परिचर्यया परिचर्यमाणो
धर्मार्थ-कामेषु यद् अभिमतं तच् छ्रेयो दिशतीति द्वयोर् अन्वयः
\।\।५९-६०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पूर्वैराचार्यः सेविताः या
विहिताः परिचर्या धूपगन्धादिसमर्पणलक्षणाः पूजास्ताः सर्वा अपि
मन्त्राणां हृदयेन मुख्येन हृदयं मानसे मुख्य वक्षसीश्वरबुक्कयोः
इति निरुक्तेः \। मन्त्रमूर्तये मन्त्राक्षरप्रतिपाद्याय वासुदेवाय
मन्त्रेषूपवर्णिता मूर्तिर् यस्य \। यद् वा, मन्त्रो वेदः स एव मूर्तिर्
यस्य तस्मै \।\।५८-६०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** एवम् इति युग्मकम् \।\।५९\।\।
त्रिवर्ग-मात्रस्यापि दाने कारणम् आह---भाव-वर्धन इति \।
तत्-तद्-उपकारेण स्वस्मिन् भक्तिं वर्धयतीति \।\।६०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एवम् उक्त-रीत्या
मनो-गतं यथा स्यात् तथा कायादिर् भक्ति-मत्या
चरणारविन्द-कीर्तनादि-भक्ति-युक्तया परिचर्यया \। धर्मादिषु मध्ये
यद् अभिमतं तत् दिशति ददाति \।\।५९-६०\।\।

**\॥।**

**\।\। ४.८.६१ \।\।**

**विरक्तश् चेन्द्रिय-रतौ भक्ति-योगेन भूयसा \।**

**तं निरन्तर-भावेन भजेताद्धा विमुक्तये \।\।**

**श्रीधर-स्वामी (भावार्थ-दीपिका) :** विरक्तः सन् भजेत् \। किम्
अर्थम् ? मुक्तये \।\।६१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इन्द्रियरतौ विषयभोगे
योभिमतं ददाति तम् \।\।६१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अतस् तेभ्यो विरक्तो भजेत् \।
किम्-अर्थम् ? विशिष्टा मुक्तिर् भक्तिस् तद्-अर्थम् \।\।६१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यस् तु इन्द्रिय-रमणे
त्रिवर्गे विरक्तः चकारान् मोक्षेऽपि स च निरन्तरो
ज्ञान-कर्मादि-व्यवधान-शून्यो भावो दास्यादिर् यत्र तेन \।
विशिष्ट-मुक्तये प्रेमवत्-पार्षदत्वाय \।\।६१\।\।

**\॥।**

**\।\। ४.८.६२ \।\।**

**इत्य् उक्तस् तं परिक्रम्य प्रणम्य च नृपार्भकः \।**

**ययौ मधुवनं पुण्यं हरेश् चरण-चर्चितम् \।\।**

**श्रीधर-स्वामी (भावार्थ-दीपिका) :** हरेश् चरणाभ्यां चर्चितं
मण्डितम् \।\।६२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तं नारदम् \।
चरणचर्चितम् इति भूतभविष्यत्त्वापेक्षया \। यद् वा, मथुरा
भगवान्यत्र नित्यं सन्निहितो हरिः इति श्रीदशमे वक्ष्यमाणत्वात्तत्र
सदैव हरेः स्थितत्वाद् ध्रुवकाले\ऽपि तच्चरणचर्चितत्वं नासङ्गतम्
\।\।६२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तस्य हरेः श्री-कृष्णत्वम् एव
व्यनक्ति---इत्य् उक्त इति \। पाद्म-कल्पारम्भ-कथने
प्रथम-स्वायम्भुव-मन्वन्तरे तस्मिन् हरेश् चरण-चर्चितत्वं
श्री-मथुरायास् तन्-नित्यत्वाच् छ्री-कृष्णावतारस्य \। तथा हरि-शब्देनाप्य्
अत्र श्री-कृष्ण एव विवक्षितः, श्रुत्य्-आदौ तद्-अवस्थिति-प्रसिद्धेः \।
प्रतिकल्पम् आविर्भावात् तस्यैव चरणाभ्यां चर्चितम् इति श्री-कृष्णस्यैव
नित्य-सान्निध्यं गम्यते \। अत एव द्वादशाक्षर-विद्या-दैवतस्य
श्री-ध्रुवाराध्यस्य त्व् अन्यत एव तत्रानागमनम् अभिहितम् अग्रे, मधोर्
वनं भृत्य-दिदृक्षयागतः \[भा।पु। ४.९.१\] इत्य् अनेनेति \।\।६२\।\।[^९]
\[कृष्ण-सन्दर्भ ११३\]

[^९]: थिस् एन्तिरे चोम्मेन्तर्य् इस् मिः सिन्ग् फ़्रोम् सोमे क्रम-सन्दर्भ
    एदितिओन्स्।


---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** हरेः प्रतिकल्पम्
आविर्भावात् श्री-कृष्णस्य चरणाभ्याम् चर्चितम् \।\।६२\।\।

**\॥।**

**\।\। ४.८.६३ \।\।**

**तपो-वनं गते तस्मिन् प्रविष्टोऽन्तः-पुरं मुनिः \।**

**अर्हितार्हणको राज्ञा सुखासीन उवाच तम् \।\।**

**श्रीधर-स्वामी (भावार्थ-दीपिका) :** अर्हितं सत्-कृतं सत्-कृत्य
समर्पितम् अर्हणम् अर्घादिकं यस्मै \।\।६३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तपसे हितं तपोहितं तच्
च तद्वनं तपोवनं मध्यमपदलोपी समासः \। तस्मिन् ध्रुवे
मुनिर्नारदः \। अर्हितोर्हणया इति पाठे अर्हणया पूजासाधनेनार्हितोर्चित
इत्य् अर्थः \। क्वचित् \। अर्हिताभ्यर्हणः इति पाठो\ऽप्य् अस्ति \।\।६३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अर्हतः अर्हणायेति चित्सुखः
\।\।६३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अर्हितं सत्-कृत्य
समर्पितम् अर्हणम् अर्घ्यादि यस्मै \।\।६३\।\।

**\॥।**

**\।\। ४.८.६४ \।\।**

**नारद उवाच---**

**राजन् किं ध्यायसे दीर्घं मुखेन परिशुष्यता \।**

**किं वा न रिष्यते कामो धर्मो वार्थेन संयुतः \।\।**

**श्रीधर-स्वामी (भावार्थ-दीपिका) :** किं वा, न रिष्यते न नश्यतीति
स-वितर्कः प्रश्नः \।\।६३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** रिष्यत इति \।
रिष-हिंसायाम् आत्मनेपदमार्षम् \।\।६४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** न रिष्यते न नश्यति किं
वेति स-वितर्कः प्रश्नः \।\।६३\।\।

**\॥।**

**\।\। ४.८.६५ \।\।**

**राजोवाच---**

**सुतो मे बालको ब्रह्मन् स्त्रैणेनाकरुणात्मना \।**

**निर्वासितः पञ्च-वर्षः सह मात्रा महान् कविः \।\।**

**श्रीधर-स्वामी (भावार्थ-दीपिका) :** मात्रा सह निर्वासित इति तस्या
अप्य् अनादृतत्वात् \।\।६५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स्त्रैणेन स्त्रीवशवर्तिना
\। न करुणा दयात्मनि चित्ते यस्य तादृशेन \। निर्वासितो निष्कासितः \।
कविर् इति ज्ञानित्वं द्योतयति \। यतो\ऽसौ राजसिंहासनतोत्युत्तमं
पदं साधयामीति निरूप्य मात्रादींस्त्यक्त्वा पुरान्निरगाद् इति \। महानिति
मानयोग्यताम् आह \।\।६५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सह मात्रेति तस्या अप्य्
अनादृतत्वात् \।\।६५\।\।

**\॥।**

**\।\। ४.८.६६ \।\।**

**अप्य् अनाथं वने ब्रह्मन् मा स्मादन्त्य् अर्भकं वृकाः \।**

**श्रान्तं शयानं क्षुधितं परिम्लान-मुखाम्बुजम् \।\।**

**श्रीधर-स्वामी (भावार्थ-दीपिका) :** मा स्मादन्ति, किं स्विन् न
खादन्तीत्य् अर्थः \।\।६६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अनाथमरक्षितं वृका
व्याघ्राः \। इत्य् अर्थ इति \। वितर्केण वदति नारदं प्रति क्षुधा
परिम्लानास्यं चलनेन श्रान्तमत एव शयानं
रक्षकान्तरहीनमर्भकत्वात्स्वयमकल्पं वनगं कथं न वृकादयो
भक्षयिष्यन्तीति भावः \। ब्रह्मन्न् इति \। सर्वज्ञो भवान्मे
संशयमपनुदत्व् इति भावः \।\।६६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** मा खादन्ति अर्भकं किं खादेयुर्
एवेत्य् अर्थः \। न खादन्तीति चित्सुखः \।\।६६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। ४.८.६७ \।\।**

**अहो मे बत दौरात्म्यं स्त्री-जितस्योपधारय \।**

**योऽङ्कं प्रेम्णारुरुक्षन्तं नाभ्यनन्दम् असत्तमः \।\।**

**वंशीधरः (भावार्थ-दीपिका-प्रकाशः) :** बत खेदे \।\।६७\।\।

---------------------------------------------------------------------------------------------------------------------

*न कतमेनापि व्याख्यातम्।*

**\॥।**

**\।\। ४.८.६८ \।\।**

**नारद उवाच---**

**मा मा शुचः स्व-तनयं देव-गुप्तं विशाम्पते \।**

**तत्-प्रभावम् अविज्ञाय प्रावृङ्क्ते यद्-यशो जगत् \।\।**

**श्रीधर-स्वामी (भावार्थ-दीपिका) :** देवेन श्री-हरिणा गुप्तम्
आत्म-सात् कृत्वा रक्षितम् \। यस्य यशो जगत्प्रावृङ्क्ते व्याप्नोति \।\।६८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** विशां पत इति \। देवस्य
हरेः सामर्थ्यं त्वत्तोधिकं त्वं तु प्रजापतिरे व स तु
त्वादृगनन्तपतिरतस्तद्गुप्तं को वराको वृकादिरित्य् अभिप्रायः \।
प्रावृक्त इति \। वर्तमाननिर्देशस्तु तदुपरि भगवत्प्रसादस्य
निश्चितत्वाद् एव \। उक्तमर्थं विशदयति यत्त्वयोक्तं
स्त्रैणेनाकरुणात्मनेति तेन तवाकरुणत्वे\ऽपि स तु
भगवान्कारुण्यसागरोस्ति, अत एवानाथनाथः यद्यमात्मसात्कृत्वात्मीयं
मत्वा तस्मिन्प्रहर्तुममी प्रसिद्धा वृकादयः के किं कर्तुं शक्ताः? न
किम् अपीति भावः \। श्लोकोयं प्रक्षिप्तो\ऽपि प्रकृतोपयुक्तत्वाद्व्याख्यातः
\।\।६८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मा मा सर्वथैव शोकं
मा कुरु \। तत्-प्रभावम् अविज्ञाय वर्तमान इत्य् अर्थः \। प्रावृङ्क्ते
व्याप्स्यति वर्तमान-सामीप्ये वर्तमानत्वम् \।\।६८\।\।

**\॥।**

**\।\। ४.८.६९ \।\।**

**सुदुष्करं कर्म कृत्वा लोक-पालैर् अपि प्रभुः \।**

**ऐष्यत्य् अचिरतो राजन् यशो विपुलयंस् तव \।\।**

**मध्वाचार्यः (भागवत-तात्पर्यम्) :**

> तस्यैव योग्यत्वाल् लोक-पालानां दुष्करम् \।
>
> नाशक्यं देवतानां तु यद् अन्यैः शङ्कितुं क्वचित् \।
>
> शक्ता अपि न कुर्वन्ति यद् अन्य-विहितं बुधाः \।\। इति ब्राह्मे
> \।\।६९\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** विपुलयन् विस्तारयन् \।\।६९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्रभुः
प्राप्तभगवत्प्रसादत्वात्समर्थः \। राजन्न् इति \। त्वम् अपि
राजभोगासक्तत्वात्कर्म कर्तुमशक्त इत्य् आह \। किं च, तत्कर्मणैव
तव यशो\ऽधिकं भविष्यतीत्य् आह---यश इति \।\।६९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.८.७० \।\।**

**मैत्रेय उवाच---**

**इति देवर्षिणा प्रोक्तं विश्रुत्य जगती-पतिः \।**

**राज-लक्ष्मीम् अनादृत्य पुत्रम् एवान्वचिन्तयत् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एवं विस्रब्धस्यापि
राज्ञो\ऽनुतापपरंपराम् आह---इतीति \। अनेन संसारस्य
दुस्तरत्वमसूचीति \।\।७०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** विश्रुत्येत्य् अत्र विश्रभ्येति
चित्सुखः \।\।७०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** विश्रुत्य विश्रभ्येति च
पाठः \।\।७०\।\।

**\॥।**

**\।\। ४.८.७१ \।\।**

**तत्राभिषिक्तः प्रयतस् ताम् उपोष्य विभावरीम् \।**

**समाहितः पर्यचरद् ऋष्य्-आदेशेन पूरुषम् \।\।**

**मध्वाचार्यः (भागवत-तात्पर्यम्) :** दृष्ट्या निरूपणया \। आदेशेन
उपदेशेन \।\।७१\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** ध्रुवो मधु-वने किम् अकरोत् ?
इत्य् अपेक्षायाम् आह---तत्रेत्य्-आदिना \। अभिषिक्तः स्नातः \। यस्यां प्राप्तस्
ताम् \।\।७१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र मधुवने \।
प्रयतः पूतः यस्यां विभावर्यां तत्र गतस्तां रात्रिमुपोष्योपवासं
कृत्वा ऋष्यादेशेन नारदाज्ञया \। पूरुषं हरिम् \। अनेन तीर्थव्रतम् अपि
तेन कृतम् इत्य् उक्तम् \।\।७१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मधुवने ध्रुवः किम्
अकरोत् ? इत्य् अपेक्षायाम् आह---तत्रेति \। अभिषिक्तः स्नातः \। प्रयतः
पूतः \।\।७१\।\।

**\॥।**

**\।\। ४.८.७२ \।\।**

**त्रि-रात्रान्ते त्रि-रात्रान्ते कपित्थ-बदराशनः \।**

**आत्म-वृत्त्य्-अनुसारेण मासं निन्येऽर्चयन् हरिम् \।\।**

**श्रीधर-स्वामी (भावार्थ-दीपिका) :** कपित्थानि बदराणि चाशनं
यस्य \। आत्म-वृत्तिर् देह-स्थितिस् तद्-अनुसारेण \।\।७२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तस्य तपस्यतो\ऽशनम्
आह---त्रिरात्रान्त इति \। कपित्थो बिल्वफलसमफलो वृक्षः \। यावता
देहस्थितिर्भवेत् तावन्मात्रम् एवाशानेत्य् अर्थः \।\।७२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**
कपित्थ-बदर-मात्र-भोजी आत्मनो वृत्तेर् जीविकाया अनुसारः स्वीकारस्
तेन \।\।७२\।\।

**\॥।**

**\।\। ४.८.७३ \।\।**

**द्वितीयं च तथा मासं षष्ठे षष्ठेऽर्भको दिने \।**

**तृण-पर्णादिभिः शीर्णैः कृतान्नोऽभ्यर्चयन् विभुम् \।\।**

**वंशीधरः (भावार्थ-दीपिका-प्रकाशः) :** शीर्णैः स्वतः पतितैः \।
आदिना शुष्कफलग्रहः कृतमन्नमशनं येन स तथा \।\।७३\।\।

---------------------------------------------------------------------------------------------------------------------

*न कतमेन व्याख्यातम्।*

**\॥।**

**\।\। ४.८.७४ \।\।**

**तृतीयं चानयन् मासं नवमे नवमेऽहनि \।**

**अब्-भक्ष उत्तमश्लोकम् उपाधावत् समाधिना \।\।**

**श्रीधर-स्वामी (भावार्थ-दीपिका) :** तृतीयं च आनयन् ईषद् इव
नयन्न् उपाधावद् इत्य् अन्वयः \। प्रति-मासमाहार-सङ्कोचं तपोऽतिर् एकं
च कृतवान् इत्य् अर्थः \।\।७४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.८.७५ \।\।**

**चतुर्थम् अपि वै मासं द्वादशे द्वादशेऽहनि \।**

**वायु-भक्षो जित-श्वासो ध्यायन् देवम् अधारयत् \।\।**

**वंशीधरः (भावार्थ-दीपिका-प्रकाशः) :** इत्य् अर्थ इति \।
धैर्यसंपन्नत्वादतीव दुष्करं तपो विहितवानिति भावः \।\।७४-७५\।\।

---------------------------------------------------------------------------------------------------------------------

*न कतमेन व्याख्यातम्।*

**\॥।**

**\।\। ४.८.७६ \।\।**

**पञ्चमे मास्य् अनुप्राप्ते जित-श्वासो नृपात्मजः \।**

**ध्यायन् ब्रह्म पदैकेन तस्थौ स्थाणुर् इवाचलः \।\।**

**मध्वाचार्यः (भागवत-तात्पर्यम्) :**

> यत्र देवैः कृते विघ्ने खण्डितो न पुमान् भवेत् \।
>
> तत्र तद्-यशसे विघ्नं कुर्युर् न तु विघातने \।\।
>
> यत्र खण्डितता तत्र खण्डनायैव केवलम् \।
>
> सत्यकामा यतो देवास् ते चित्ताद्य्-अभिमानिनः \।\।
>
> अतो विमोहनायैव प्राप्नुयुस् ते पराजयम् \।
>
> तेषाम् अशक्त्तोक्तिश् च विमोहाय सुर-द्विषाम् \।\। इति ब्रह्माण्डे
> \।\।७६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स्थाणुः कीलः स्थाणुः कीले
हरे पुमान् \। अस्त्री ध्रुवे इति मेदिनी \।\।७६\।\।

---------------------------------------------------------------------------------------------------------------------

*नान्यैर् व्याख्यातम्।*

**\॥।**

**\।\। ४.८.७७ \।\।**

**सर्वतो मन आकृष्य हृदि भूतेन्द्रियाशयम् \।**

**ध्यायन् भगवतो रूपं नाद्राक्षीत् किञ्चनापरम् \।\।**

**मध्वाचार्यः (भागवत-तात्पर्यम्) :** भूतेन्द्रियाश्र् अयं
भगवद्-रूपम् \।\।७७\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** भूतानि शब्दादीनि इन्द्रियाणि च
आशेरते यस्मिंस् तन्-मन आकृष्य ब्रह्म ध्यायन् \।\।७७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** भूतानां प्राणिनामिन्द्रियेषु
न शेते न विषयीभवतीति तथाभूतं भगवद्-रूपं यतो वाचो
निवर्तन्ते इत्य्-आदिश्रुतेः \। यद् वा, आ ईषच्छेते न तु जागर्ति तदगम्यम्
इत्य् अर्थः \।\।७७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भूतानां प्राणिनाम्
इन्द्रियेषु न शेरते न विषयीभवतीति तयाभावं भगवद्-रूपम् \। यद्
वा, आ सम्यक् शेते, न तु जागर्तीति तेषाम् अगम्यम् इत्य् अर्थः \।\।७७\।\।

**\॥।**

**\।\। ४.८.७८ \।\।**

**आधारं महद्-आदीनां प्रधान-पुरुषेश्वरम् \।**

**ब्रह्म धारयमाणस्य त्रयो लोकाश् चकम्पिरे \।\।**

**श्रीधर-स्वामी (भावार्थ-दीपिका) :** धारयमाणस्य सतस् तस्य तेजः
सोढुम् अशक्नुवन्तः कम्पिताः \।\।७८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सर्वात्मकत्वेन
बृहत्तमत्वाद्भगवतो रूपम् एव ब्रह्म अत एवाधारम् अपि
ततस्ताद्दृशत्वेन धारणात्तदात्मकताप्राप्त्या यदा भारविशेषेण कंपते
स्म तदा विश्वमति कंपते स्मेति भावः \।\।७८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** सर्वात्मकत्वेन बृहत्त्व-सत्त्वाद्
भगवतो रूपम् एव ब्रह्म \। अत एव आधारम् अपि \। ततस् तादृशत्वेन
धारणात् तदात्मकता-प्राप्त्या यदा भाव-विशेषेण कम्पते स्म तदा विश्वम्
अपि कम्पते स्म \।\।७८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** धारयतः ध्यायतः
ध्यायति सतीत्य् अर्थः \।\।७८\।\।

**\॥।**

**\।\। ४.८.७९ \।\।**

**यदैक-पादेन स पार्थिवार्भकस्**

**तस्थौ तद्-अङ्गुष्ठ-निपीडिता मही \।**

**ननाम तत्रार्धम् इभेन्द्र-धिष्ठिता**

**तरीव सव्येतरतः पदे पदे \।\।**

**श्रीधर-स्वामी (भावार्थ-दीपिका) :** तस्याङ्गुष्ठेन निपीडिता आक्रान्ता
सती मही तत्र तदा अर्धं ननाम \। समेऽंशके अर्ध-शब्दस्य
नपुंसकत्वाद् अंशांशिनोर् अभेदाच् चैवं सामानाधिकरण्यम् \।
**इभेन्द्रे**णाधिष्ठिता तरी नौर् यथा पदे पदे सव्यतो दक्षिणतश् च
नमति, तद्वत् \।\।७९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पुंस्यर्द्धोर्द्धं
समेंशके इत्य् अमरः \। अंशी मही अंशस्तस्या अर्द्धं भागः
तस्याङ्गुष्ठेन निपीडिता मही अर्द्धमर्द्धं प्रदेशं व्याप्य ननाम \।
यत्र स्वाङ्गांशेन भारं विन्यस्यति स्म तत्रांशेन पृथिव्या नमनम् अपि
युक्तम् एव \। स्त्रियां नौस्तरणिस्तरिः इत्य् अमरः \। नमति नतोन्नता
भवति \।\।७९\।\।

---------------------------------------------------------------------------------------------------------------------

**जीव-गोस्वामी (भक्ति-सन्दर्भः):** अत एवाधुनिकेषु
महानुभाव-लक्षणवत्सु तद्-अदर्शनेऽपि नाविश्वासः कर्तव्यः \।
कुत्रचिद् भगवद्-उपासना-विशेषेणैव तादृशम् आनुषङ्गिकं फलम् उदयते
\। यथा---यदैकेति \। अत्र सर्वात्मकतयैव विष्णु-समाधिना तादृक्
फलम् उदितम् \। एतादृश्य् उपासना चास्य
भावि-ज्योतिर्-मण्डलात्मक-विश्व-चालन-पदोपयोगितयोदितेति ज्ञेयम्
\।\।७९\।\। \[भक्ति-सन्दर्भ १५६\]

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ततो यत्र स्वाङ्गांशेन भारं
विन्यस्यति स्म तत्रांशे पृथिव्या नमनम् अपि युक्तम् \।\।७९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तदा तस्याङ्गुष्ठेन
निपीडिता मही \। अर्धम् अर्ध-प्रदेशं व्याप्य ननाम \।
काल-भावेत्य्-आदिना कर्मत्वम् इभेन्द्रेणाधिष्ठिता तरी नौर् यथा पदे
पदे सव्यतो दक्षिणतश् च नमति, तद्वत् \।\।७९\।\।

**\॥।**

**\।\। ४.८.८० \।\।**

**तस्मिन्न् अभिध्यायति विश्वम् आत्मनो**

**द्वारं निरुध्यासुम् अनन्यया धिया \।**

**लोका निरुच्छ्वास-निपीडिता भृशं**

**स-लोक-पालाः शरणं ययुर् हरिम् \।\।**

**मध्वाचार्यः (भागवत-तात्पर्यम्) :** विश्वं भगवन्तम् \। आत्मनो
द्वारं सर्वं जीवोत्पत्त्य्-आदि-द्वारम् \। लोकानाम् एव निरुच्छ्वासो
लोक-पालास् तद्-अर्थम् एव शरणं ययुः \।\।८०\।\।

> ध्यातुर् ध्रुवस्य कीर्त्य्-अर्थं हरिणा सह देवताः \।
>
> लोकोच्छ्वासं निरुध्याथ स्व-स्वार्थं च हरिं ययुः \।
>
> अन्य-प्रवृत्तयस् तेभ्यो न तेषां स्युः स्व-प्रवृत्तयः \।\। इति
> तत्त्व-निर्णये \।\।८०\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** अन्यद् अप्य् आश्चर्यम् आह \। तस्मिन्
ध्रुवे विश्वं विश्वात्मकं विष्णुम् आत्मनः सकाशाद् अन्यया
धियात्माभेद-दृष्ट्याऽभिध्यायति सति \। किं कृत्वा ? असुं प्राणं
तद्-द्वारं च निरुध्य \। विश्वम् आत्मन्य् एकीकृत्य स्व-प्राण-निरोधे कृते
विश्वस्य प्राण-निरोधो जात इति भावः \।\।८०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इति भाव इति \। तत्र
ध्रुवसंज्ञकशरीरस्य प्राणेषु निरोधनीयेषु बालत्वात्समष्टेरे व
प्राणान्न्यरुन्ध अत एवानन्यधियोक्तं व्यष्टिसमष्ट्योरैक्यबुद्धिरे व
तत्र कारणमित्याशयः \।\।८०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तस्माद् एव लोक-निरुच्छ्वासतापि
\।\।८०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तस्मिन् ध्रुवे आत्मनो
देहस्य विश्वं सर्वम् एव द्वारम् असुं प्राणं च निरुध्य हरिं ध्यायति
सति, लोका निरुच्छ्वास-निपीडिता इति व्यष्टेर् ध्रुव-संज्ञक-शरीरस्य
प्राणेषु निरोधनीयेषु बालत्वात् समष्टेर् एव प्राणान् न्यरुन्ध \। अत एव
अनन्यया धियेति व्यष्टि-समष्ट्येर् ऐक्य-बुद्धिर् एव तत्र कारणम् इत्य्
अर्थः \।\।८०\।\।

**\॥।**

**\।\। ४.८.८१ \।\।**

**देवा ऊचुः---**

**नैवं विदामो भगवन् प्राण-रोधं**

**चराचरस्याखिल-सत्त्व-धाम्नः \।**

**विधेहि तन् नो वृजिनाद् विमोक्षं**

**प्राप्ता वयं त्वां शरणं शरण्यम् \।\।**

**मध्वाचार्यः (भागवत-तात्पर्यम्) :** अखिल-सत्त्व-समूहस्य तेजः
शक्तिः समूहश् च गृहं धामेति कथ्यते इति तत्त्व-निर्णये \।\।८१\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** एवं प्राण-निरोधं कदाचिद् अपि
न विद्मः \। अखिल-सत्त्व-धाम्नः सर्व-प्राणि-शरीरस्य \। तस्माद्
वृजिनात् क्लेशात् \।\।८१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** हे भगवन्न् इति \। त्वम्
एवात्र साक्षीत्यभिप्रायः \। सत्त्वं तु प्राणिद्रव्ययोः गुणभेदे\ऽपि इति
हलायुधः \।\।८१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तस्माद् एव लोक-निरुच्छ्वासतापि
\।\।८१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एवं प्राण-निरोधं
कदापि न विद्मः \। अखिल-सत्त्व-धाम्नः सर्व-प्राणि-शरीरस्य
\।\।८१\।\।

**\॥।**

**\।\। ४.८.८२ \।\।**

**श्री-भगवान् उवाच---**

**मा भैष्ट बालं तपसो दुरत्ययान्**

**निवर्तयिष्ये प्रतियात स्व-धाम \।**

**यतो हि वः प्राण-निरोध आसीद्**

**औत्तानपादिर् मयि सङ्गतात्मा \।\।**

**श्रीधर-स्वामी (भावार्थ-दीपिका) :** यतो बालात् \। कोऽसौ बालः ?
कथं च तस्मात् प्राण-निरोधः ? इत्य् अत आह \। उत्तानपादस्य पुत्रो
मयि विश्व-रूपे सङ्गतात्मा ऐक्यं प्राप्तो वर्तत इति \।\।८२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** बालत्वाद् एव स्वप्राणेषु
निरुध्यमानेषु प्राणान्न्यरुंद्ध \। अतो\ऽस्मान्हनिष्यतीति बुद्द्या तस्मान्न
भेतव्यम् इत्य् आह---मयि सङ्गतचित्तः कम् अपि नैव जिघांसतीत्य् अर्थः
\।\।८२\।\।

इति श्रीमद्-भागवत-भावार्थ-दीपिका-प्रकाशे
चतुर्थस्कन्धे\ऽष्टमो\ऽध्यायः \।\।८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** बालम् इति बालत्वाद् एव
स्व-प्राणेषु निरुध्यमाणेषु युष्माकम् अपि प्राणान् न्यरुन्ध \। अतोऽस्मान्
हनिष्यतीति बुद्ध्या तस्मान् न भेतव्यम् इत्य् आह---यतो ध्रुवात् स मयि
सङ्गत-चित्तः कम् अपि नैव जिघांसतीत्य् अर्थः \।\।८२\।\।

इति सारार्थ-दर्शिन्यां हर्षिण्यां भक्त-चेतसाम् \।

चतुर्थे अष्टमोऽध्यायः सङ्गतः सङ्गतः सताम् \।\।\*\।\।

**\॥।**

इति श्रीमद्-भागवते महा-पुराणे ब्रह्म-सूत्र-भाष्ये

पारमहंस्यं संहितायां वैयासिक्यां

चतुर्थ-स्कन्धे ध्रुव-चरिते

अष्टमोऽध्यायः \।

\।\। ४.८ \।\।

**\॥।**

**(४.९)**

## 
**अथ नवमोऽध्यायः**

<details><summary>विषयः</summary>

ध्रुवस्य भगवद्-दर्शनं भगवत्-स्तवनं वरं लब्ध्वा पुर-प्रत्यागमनं राज्य-प्राप्तिश् च \।
</details>

**\।\। ४.९.१ \।\।**

**मैत्रेय उवाच---**

**त एवम् उत्सन्न-भया उरुक्रमे**

**कृतावनामाः प्रययुस् त्रिपिष्टपम् \।**

**सहस्रशीर्षापि ततो गरुत्मता**

**मधोर् वनं भृत्य-दिदृक्षया गतः \।\।**

**श्रीधर-स्वामी (भावार्थ-दीपिका) :**

नवमे तु हरिं स्तुत्वा लब्ध्वा तस्माद् वरान् ध्रुवः \।

प्रत्यागत्याकरोद् राज्यं पित्रा दत्तम् इतीर्यते \।\।\*\।\।

**एवं** भगवद्-वाक्येन **गत-भयाः** \।\।१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** सहस्र-शीर्षापि तत
इत्य्-आदि \। **सहस्र-शीर्ष्णः** पुरुषाद् अपि **अपिततो**ऽभिव्याप्तेः,
तेनोतः कर्तरि क्तः \। समागच्छन्तं तं दृष्ट्वा सहस्रश इन्द्रादयो
देवाः **प्रययुस् त्रिपिष्टपम्** इति प्रयाण-समये दण्डवन् निपेतुः \। स
तु दूरागमन-हेतोस् तेषां शीर्षाण्य् अभिलङ्घ्याजगामेति भावः \।
**भृत्य** एव प्रभु-दिदृक्षया याति, इदं तु विपरीतम् इत्य् अहो
कारुणिकत्वम् \।\।१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तस्माद्धरेः \। ते देवाः
\। उरुक्रमाय सप्तमी चतुर्थ्यर्थे \। गर्भोदशायिनाभेदविवक्षया
सहस्रशीर्षेति \। तदानीन्तनो\ऽवतारस्तु पृश्निगर्भाख्यो भागवतामृते
उक्तः \। गरुत्मता गरुडेन \। भक्तेति
वक्तव्ये\ऽवश्यभर्तव्यत्वविवक्षया भृत्येति \।\।१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : सहस्र-शीर्षेति**
ध्रुव-लोकाधिष्ठातुस् तद्-अभेदात् \।\।१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

हरि-स्तुतिर् वर-प्राप्तिः स्वानुतापो गृहागमः \।

बन्धुभिर् मिलनं राज्यं ध्रुवस्य नवमेऽभवत् \।\।\*\।\।

गर्भोदक-शायिना अभेदात् **सहस्र-शीर्षा** तदानीन्तनोऽवतारः
पृश्निगर्भो भागवतामृताद् अवगन्तव्यः \।\।१\।\।

**\॥।**

**\।\। ४.९.२ \।\।**

**स वै धिया योग-विपाक-तीव्रया**

**हृत्-पद्म-कोशे स्फुरितं तडित्-प्रभम् \।**

**तिरोहितं सहसैवोपलक्ष्य**

**बहिः-स्थितं तद्-अवस्थं ददर्श \।\।**

**श्रीधर-स्वामी (भावार्थ-दीपिका) : स वै** ध्रुवो **योगस्य
विपाकेन** दार्ढ्येन **तीव्रया** निश्चलया \। गरुडाधिरूढं पुरतः
स्थितम् अपि यदान्तर्-दृष्टित्वाद् असौ नापश्यत्, तदा
भगवतैवान्तः-स्थं रूपम् आक्र्ष्टम् अतस् **तिरोहितम् उपलक्ष्य**
व्युत्थितः सन् तद्-अवस्थं यादृग् अन्तः-स्फुरितस् तादृशम् \।\।२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यत आकृष्टमतो तोः
\।\।२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** स वै धियेत्य्-आदि \।
बहिः-स्फुरता अन्तः-स्फुरितं रूपं तिरोधापितम्, स तु अन्तर् अपश्यन्
बहिः-स्फुरन्तं ददर्श---अन्तर्-दृष्टौ बहिर्-दृष्ट्य्-अभावात् \।
तद्-अवस्थं नारद-कथित-रूपम् \।\।२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : तडित्-प्रभं** यथा स्यात् तथा
सहसैव **तिरोहितम्** \।\।२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स च गत्वा
योग-निमीलिताक्षस्य ध्रुवस्यान्तः-करणं प्रविश्य दर्शनं दत्त्वा
तत्रैव पुनर् अन्तर्धाय बहिस् तद्-अग्रे तस्थाव् इत्य् आह---स वा इति \।
ध्यान-**योगस्य परिपाकेन तीव्रया धिया हृदिसहसैव स्फुरितं
तडित्-प्रभं** यथा स्यात् तथा **तिरोहितं** च **उपलक्ष्य**
स्व-समीपे एव दृष्ट्वा लब्ध-नष्ट-धन इव व्याकुलो भग्न-समाधिर्
उद्घाटित-नेत्रस् **तद्-अवस्थंस्थितं** तं **बहिर् ददर्श** \।\।२\।\।

**\॥।**

**\।\। ४.९.३ \।\।**

**तद्-दर्शनेनागत-साध्वसः क्षिताव्**

**अवन्दताङ्गं विनमय्य दण्डवत् \।**

**दृग्भ्यां प्रपश्यन् प्रपिबन्न् इवार्भकश्**

**चुम्बन्न् इवास्येन भुजैर् इवाश्लिषन् \।\।**

**श्रीधर-स्वामी (भावार्थ-दीपिका) : आगत-साध्वसो** जात-संभ्रमः
\। **विनमय्य** आनतं कृत्वा \। संभ्रमम् एवाह---**दृग्भ्यां प्रपिबन्न्
इव पश्यन्न् अवन्दत** \। **आस्येन चुम्बन्न् इव** अवन्दत \।
**भुजाभ्याम् आश्लिषन्न् इव** अवन्दतेत्य् अर्थः \।\।३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ज्ञातानन्दवेगः \। इत्य्
अर्थ इति \। दृग्भ्यां मुखारविन्दमाधुर्मत्यादरेण गृह्णन्निव \। आस्येन
चरणारविन्दमाधुर्यं चुंबन्निव भुजाभ्यां चरणाङ्गुलिशिखराणि
स्पृशन्निव ननामेति भावः \। भुजैर् इति बहुत्वेन
भुजयोर्व्यापारबाहुल्यं लक्षयित्वानन्दकंपो ध्वनितः \।\।३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** तद्-दर्शनेत्य्-आदि \।
**प्रपिबन्न्** एव **दृग्भ्यां प्रपश्यन्**, **भुजैर्** इति बहु-वचनं
श्लाघ्यत्व-सूचनार्थं, अथवा मनोरथ-कृते बहुत्वे प्रेमातिशये
तात्पर्यम् \।\।३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** प्रपिबन्न् इवेत्य्-आदि
सर्वात्मावेश-मात्र-तात्पर्यकम् \। यद् वा, यथा **प्रपश्यन् प्रपिबन्न्**
इवेत्य् अत्र प्रदर्शनम् एव प्रपानत्वेनोत्प्रेक्षते \। तथा वास्तवार्थम्
ओष्ठ-स्पन्दनेन **चुम्बनं** तत्राञ्जलि-बन्धार्थं
**बाहु-द्वय**-घटनयालिङ्गनम् अपीति ज्ञेयम् \। भूजेन वेति क्वचित्
\।\।३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :आगत-साध्वसो**
जातानन्द-सम्भ्रमः \। **दृग्भ्यां** मुखारविन्द-माधुर्यं
**प्रपिबन्निव प्रपश्यन्**, **आस्येन** चरणारविन्द-माधुर्यं **चुम्बन्न्
इवअवन्दत,भुजाभ्याम् आश्लिषन्न् इव** चरणाङ्गुलि-शिखरान् पस्पर्श \।
बहु-वचनेन भुजयोर् व्यापार-बाहुल्यं लक्षयित्वा आनन्द-कम्पो
ध्वनितः \।\।३\।\।

**\॥।**

**\।\। ४.९.४ \।\।**

**स तं विवक्षन्तम् अतद्-विदं हरिर्**

**ज्ञात्वास्य सर्वस्य च हृद्य् अवस्थितः \।**

**कृताञ्जलिं ब्रह्म-मयेन कम्बुना**

**पस्पर्श बालं कृपया कपोले \।\।**

**श्रीधर-स्वामी (भावार्थ-दीपिका) : विवक्षन्तं** तद्-गुणान् वक्तुम्
इच्छन्तम् \। **अतद्-विदं** स्तुत्य्-आदि कर्तुम् अजानन्तम् \। अस्य ध्रुवस्य
सर्वस्य च **हृद्य् अवस्थितत्वात् ज्ञात्वा** \। **ब्रह्म-मयेन**
देवात्मकेन **शङ्खेन** \।\।४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स हरिः \। तं ध्रुवं
व्याकरणाद्यज्ञानात्संस्कृतं ग्रयोक्तुमशक्नुवन्तम् \। अस्य ध्रुवस्य
कपोले कपोलोपलक्षिते वदने \। यद् वा, कपोले वसते वाणी इत्याद्युक्तेस्
तत्र सरस्वती सुप्तेव स्थिता, सा भगवता वेदमयशङ्खेनैव
संचाल्योत्थापिता मय्यागतेति सुप्तैवेति भावः \। पांचजन्यो वा एष
आम्नाय उत् इति श्रुतेः \। स्याच्छङ्खः कंबुरस्त्रियाम् इत्य् अमरः \।\।४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** बालत्वात् स्तुताव्
असमर्थः \। अथ च स्तुतिं करवाणीत्य् अभिलषन्तं कृपया
शब्द-**ब्रह्म-मयेन कम्बुनाकपोले पस्पर्शेत्य्** अहो कारुणिकत्वम् \। अतो
ध्रुवो यत् स्तौति, ब्रह्म-भूतः शङ्ख एव वदतीत्य् अर्थः \।\।४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : विवक्षन्तं** तद्-गुणान्
वक्तुम् इच्छन्तम् \। अथ च **अतद्-विदं** व्याकरणाद्य्-अज्ञानात् संस्कृतं
प्रयोक्तुम् अशक्नुवन्तं **ज्ञात्वा**इति \। अत्र हेतुः---असत्येत्य्-आदि
**ब्रह्म-मयेन** देवात्मकेन शङ्खेन \।\।४\।\।

**\॥।**

**\।\। ४.९.५ \।\।**

**स वै तदैव प्रतिपादितां गिरं**

**दैवीं परिज्ञात-परात्म-निर्णयः \।**

**तं भक्ति-भावोऽभ्यगृणाद् असत्वरं**

**परिश्रुतोरु-श्रवसं ध्रुव-क्षितिः \।\।**

**श्रीधर-स्वामी (भावार्थ-दीपिका) :** भगवता **प्रतिपादितां गिरं**
प्रतिपद्येति शेषः \। प्रतिपद्यताम् इति पाठे तां वेदात्मिकाम् \।
**परिज्ञातः परात्मनोर्** ईश्वर-जीवयोर् **निर्णयो** येन सः \। अत एव
**भक्त्या भावः** प्रेम यस्य \। **असत्वरं** स्थैर्येण \। **परितः
श्रुतं** विख्यातम् **उरु-श्रवः** कीर्तिर् यस्य तम् \। **ध्रुवा क्षितिः**
स्थानं यस्येति भावि-निर्देशः \।\।५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स ध्रुवः \। प्रतिपादितां
दत्ताम् \। अत एव ज्ञातजीवेश्वर-स्वरूपत्वाद् एव \।\।५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : दैवीं** भगवद्-विषयां
निर्णयामीति \। \"ध्रुव-क्षितिम्\" इति चित्सुखः \।\।५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : प्रतिपद्य** प्राप्य \।
प्रतिपदिताम् इति पाठे प्राप्येति शेषः \। **परिज्ञातः परात्मनोर्**
ईश्वर-जीवयोर् **निर्णयो** येन सः \। **भक्ताव्** एव, न तु
साङ्ख्य-योगादिषु **भावो**ऽभिप्रायः स्वभावो वा यस्य सः \।
**असत्वरं** स्थैर्यम् आलम्ब्य **परिश्रुतोरु-श्रवसं**
विख्यात-बहु-यशसम् \। **ध्रुवा** प्रलयेऽप्य् अनश्वरो **क्षितिः**
स्थानं यस्येति भावि-सूचनम् \।\।५\।\।

**\॥।**

**\।\। ४.९.६ \।\।**

**ध्रुव उवाच---**

**योऽन्तः प्रविश्य मम वाचम् इमां प्रसुप्तां**

**सञ्जीवयत्य् अखिल-शक्ति-धरः स्व-धाम्ना \।**

**अन्यांश् च हस्त-चरण-श्रवण-त्वग्-आदीन्**

**प्राणान् नमो भगवते पुरुषाय तुभ्यम् \।\।**

**श्रीधर-स्वामी (भावार्थ-दीपिका) :**

ईशानुग्रह-संप्राप्त- वाग्-आद्य्-अद्भुत-वृत्तिभिः \।

द्वादशादित्य-सङ्काशैः श्लोकैर् अस्तौद् धरिं ध्रुवः \।\।

**योमेप्रसुप्तां** लीनां **वाचमन्यांश् च प्राणान्** इन्द्रियाणि
**स्व-धाम्ना** चिच्-छक्त्या **सञ्जीवयति** \। यतः, **अखिलाश्**
चक्षुर्-आदि-ज्ञान-क्रिया-**शक्तीर् धारयतीति** तथा \। **पुरुषाय**
अन्तर्यामिणे \।\।६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
भगवद्-अत्तवेदार्थज्ञानस्तुष्टाव यद्ध्रुवः \। वेदार्थो हि स एवेति
नात्र संशेरते बुधाः अकस्माद् एव स्वीयवागादिसर्वेंद्रियाणां
भगवद्-उन्मुखीभावमालक्ष्यैषामीदृशमप्राकृतत्वं श्रीभगवत्कृतम् इति
जानन्स स्वस्मिन्भगवतो निरुपमां निरुपाधिकां तां कृपाम् एव
साक्षादनुभवन्न् इति विस्मयेन नमस्यति---य इति \। मम
त्वद्-दासस्येमां वैखरीं नाम वाचं त्वत्\--स्वरूप-गुणलीलादिकम् एव
वर्णयित्रीम् \। इदंशब्देन वैखरीग्रहणं तु तुरीयां वाचं मनुष्या
वदन्ति इति श्रुतेरे व ध्वनितम् \। तुरीयां
परापश्यन्तीमध्यमावैखरीति चतुःसङ्ख्यासु वाक्षु चतुर्थीम् \।
प्रसुप्ताम् एव तत्कालपर्यन्त सुप्तेव स्थितां मृताम् इव संजीवयति या
तु स्वीयान्नपानादिप्रकृतभोगवार्तां विषयीकुर्वती जाग्रत्येव
वागासीत्तामत आरभ्य शाययति स्म नाशयति स्मेति भावः \। न केवलं
वागिन्द्रियम् एवापि त्वन्यानपि त्वत्परिचर्यादिकं विषयीकरिष्णून्प्राणांश् च
त्वद्-उन्मुखानिति ध्रुवस्येन्द्रियादीनां चिन्मयत्वेनाप्राकृतत्वं सद्योजातम्
इति सूचितम् \। अत्र ममेतीमाम् इति विशेषाभ्यां वागादीन्द्रियाणि
विशिष्टान्येवोपलभ्यन्ते असुप्तः सुप्तानभिचाकशीति इति
श्रुतिरीशस्येन्द्रियादिप्रबोधने मानं ब्रह्मणो वा एतानि करणानि इति
श्रुतिश् च ब्रह्मणः सकाशादेतानीन्द्रियाण्यवाप्तचेष्टानीत्य् अर्थः \।\।६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** प्रथमं
[सर्व्]{।मर्क्}हि-दशाम् आपन्नस्य वाग्-आदीनां सुप्तत्वात् तद्-दर्शनेन पुनस्
तेषां प्रबोधम् उपलभ्य तस्य तत्-कर्तृकत्वेन तम् एव
स्तौति---योऽन्तः-प्रविश्येत्य्-आदि \। मृत-सञ्जीवनी शक्तिस् तवेयम् इति
नमति---**भगवते तुभ्यं**[श्री-कृष्ण्]{।मर्क्}आय **नमः** \।
**अपुरुषाय** पुरुषेभ्यः पराय पुरुषोत्तमायेति वा \। अथवा तुभ्यं
भगवते [श्री-कृष्ण्]{।मर्क्}आय पुरुषाय आद्यावताराय नमः \।
च-कार-द्वयम् अध्याहार्यम् \। वस्तुतस् तु तस्य [सर्व्]{।मर्क्}हि-दशायां
पृआणादयो नासन्, व्युत्थानेऽपि पुनर् नाभवन्, सद्यस् तेनैव देहेन
पार्षदत्व-प्राप्तेः, तेन तसेन्द्रियाधिष्ठातृ-देवता अपि नासन् \। सर्वं
भगवच्-छक्तिर् एव, तथा तथा चकार \। एतेन पार्षद-तनूनाम्
अप्राकृतत्वम् इत्य् अयम् एव पन्थाः \।\।६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

भगवद्-दत्त-वेदार्थ-ज्ञानस् तुष्टाव यद् ध्रुवः \।

वेदार्थो हि स एवेति नात्र संशेरते बुधाः \।\।

अकस्माद् एव स्वीय-वाग्-आदि-सर्वेन्द्रियाणां भगवद्-उन्मुखी-भावम् आलक्ष्य
एषाम् ईदृशम् अप्राकृतत्वं श्री-भगवत्-कृतम् इति जानन् स्वस्मिन् भगवतो
निरुपमां निरुपाधिक्यं तां कृपाम् एव साक्षाद् अनुभवन्न् इति विस्मयेन
नमस्यति---य इति \। **स्वेन धाम्ना** चिच्-छक्त्या **इमां मम**
त्वद्-दासस्य **वाचं** त्वत्-स्वरूप-गुण-लीलादिकम् एव वर्णयित्रीं
**प्रसुप्ताम्** एतावत्-काल-पर्यन्तं शयितेव स्थितां मृताम् इव
**सञ्जीवयति**, या तु स्वीयान्न-पानादि-प्रकृत-भोग-वार्तां
विषयीकुर्वती जाग्रत्य् एव वाग् आसीत्, ताम् अत आरभ्य शाययति स्म,
नाशयति स्मैव इति भावः \। न केवलं वाग्-इन्द्रियम् एव, अपि त्व्
**अन्यान्हस्त-पादादीन्** अपि त्वत्-परिचर्यादिकं विषयी-करिष्णून्
**प्राणांश्** च त्वद्-उन्मुखान् इति \। ध्रुवस्येन्द्रियादीनां चिन्मयत्वेन
अप्राकृतत्वं सद्यो जातम् इति सूचितम् \। अत्र ममेति इमाम् इति विशेषाभ्यां
वाग्-आदीन्द्रियाणि विशिष्टान्य् एव लभ्यन्ते \।\।६\।\।

**\॥।**

**\।\। ४.९.७ \।\।**

**एकस् त्वम् एव भगवन्न् इदम् आत्म-शक्त्या**

**मायाख्ययोरु-गुणया महद्-आद्य्-अशेषम् \।**

**सृष्ट्वानुविश्य पुरुषस् तद्-असद्-गुणेषु**

**नानेव दारुषु विभावसुवद् विभासि \।\।**

**श्रीधर-स्वामी (भावार्थ-दीपिका) :** ननु वाग्-आदीन्द्रिय-शक्ति-धरा
वह्न्य्-आदयः प्रसिद्धा नाहम् इत्य् आह---एक इति \। अनुविश्य
पुरुषोऽन्तर्यामी त्वम् एक एव \। तस्या मायाया असत्सु गुणेष्व् इन्द्रियादिषु
स्थितः संस् तत्-तद्-देवता-रूपो नानेव भासि, न तु त्वद्-व्यतिरेकेण
ज्ञान-क्रिया-शक्ति-धरः कश्चिद् अस्तीत्य् अर्थः \।\।७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इत्य् अर्थ इति \।
योध्यात्मिकोयं पुरुषः सो\ऽसावेवाधिदैविकः इत्य् उक्तेर् इति भावः \।
अत्र विश्वनाथः---त्वद्-भक्तानामिन्द्रियाणि त्वप्रसादात्त्वाम् एव
विषयीकुर्वन्ति त्वन्मयान्यप्राकृतान्येव भवन्ति \। अन्येषाञ्च तानि मायाम्
एव विषयीकुर्वन्ति मायामयान्येवेति \। स्वधाम्नेति मायाख्येति पदाभ्यां
सिद्धान्तो ध्वनित इत्य् आह \।\।७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** नन्व् अहम् एव, कथं
पुरुषत्वेन भगवत्त्वेन च पृथक् नमसीत्य् आह---एकस् त्वम् एवेत्य्-आदि
\। हे भगवन् श्री-कृष्ण ! त्वम् एक एव \। किन्तु पुरुषः सन् मायाख्यायाम्
आत्मनः शक्त्या महद्-आद्य्-अशेषं सृष्ट्वा अनुविश्य नानेव भासि, न तु
नानासि \। अतस् तुभ्यं पुरुषाय च नम इति पूर्व-श्लोक-सङ्गतिः
\।\।७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** साधारणानि तानि जडानि
तु सर्व-साधारण-जगतां त्वं माया-शक्त्या सह प्रविश्यान्तर्यामी सन्न्
उदासीन एव चेतयसीति जानाम्य् एवेत्य् आह---एक इति \। अनुप्रविश्य
पुरुषोऽन्तर्यामी, तस्या मायाया असत्सु गुणेष्व् इन्द्रियादिषु चेतयितुं
स्थितः सन् नानेव भासि, तेन त्वद्-भक्तानाम् इन्द्रियाणि त्वत्-प्रसादात्
त्वाम् एव विषयीकुर्वन्ति त्वन्-मयान्य् अप्राकृतान्य् एव भवन्ति, अन्येषां तु
तानि मायाम् एव विषयीकुर्वन्ति माया-मयान्य् एवेति स्व-धाम्नेति
मायाख्ययेति पदाभ्यां सिद्धान्तो ध्वनितः \।\।७\।\।

**\॥।**

**\।\। ४.९.८ \।\।**

**त्वद्-दत्तया वयुनयेदम् अचष्ट विश्वं**

**सुप्त-प्रबुद्ध इव नाथ भवत्-प्रपन्नः \।**

**तस्यापवर्ग्य-शरणं तव पाद-मूलम्**

**विस्मर्यते कृत-विदा कथम् आर्त-बन्धो \।\।**

**श्रीधर-स्वामी (भावार्थ-दीपिका) :** अपि च किं वक्तव्यं वह्न्य्-आदयो
ज्ञानादि-शक्ति-धरा न भवन्तीति, यस्माद् ब्रह्मणोऽपि ज्ञानं
त्वद्-अधीनम् एवेत्य् आह \। त्वद्-दत्तया वयुनया ज्ञानेन भवन्तं
शरणं प्रपन्नो ब्रह्मा इदं विश्वम् अचष्टापश्यत् \। कथम् ? सुप्तः
पुरुषः प्रबुद्धः सन्यथा पश्यति तद्वत् \। अत आपवर्ग्या मुक्तास् तेषाम्
अपि शरणम् \। कृत-विदा सर्वेन्द्रिय-जीवनेन त्वत्-कृतम् उपकारं जानता
कथं विस्मर्यते \। एवं भूतं त्वाम् अभजन्तः कृत-घ्ना इत्य् अर्थः
\।\।८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यतस्
त्वद्-दत्त-ज्ञानेनैव सर्वेन्द्रियप्रबोधो भवेदतो हेतोः \। इत्य् अर्थ
इति \। त्वत्प्रसादावाप्तसर्वेंद्रियशक्तयो यदि त्वां न भजन्ति तदा ते
कृतघ्नशिरोमणय एवेति भावः \। नाथेति \। त्वम् एव
सर्वैश्वर्यदोसीत्य् आह \। आर्तस्य भक्तस्य बन्धो इति, एवञ्च
ज्ञानिभक्तो जिज्ञासुभक्त आर्तभक्तश्चेति त्रयो गीतोपनिषदुक्ता भक्ता
व्याख्याताः \।\।८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : [+++]{।मर्क्}**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** त्वम् एव
सर्व-शक्ति-धरस् त्वद्-दत्त-ज्ञानादिमतां भक्तानाम् एव कृत-ज्ञानां
त्वं भजनीयो भवसीत्य् आह---त्वद्-दत्तयेति \। भवत्-प्रपन्नो
ब्रह्मादिः सनकादिर् वा ज्ञानि-भक्तः त्वद्-दत्तया वयुनया ज्ञानेन इदम्
इश्वम् अचष्ट अपश्यत् \। कथम् ? सुप्तः पुरुषः प्रबुद्धः सन् यथा
पश्यति, तद्वत् \। अतः कृत-विदा त्वत्-कृतम् एवम् उपकारं जानता तस्य
तव पाद-मूलं कथं विस्मर्यते \। कीदृशम् ? आपवर्गस्य अपवर्गो
मुक्तिस् तद्-अर्हस्य जिज्ञासु-भक्तस्य शरणम् एवं-भूतं त्वां त्वत्त एव
लब्ध-ज्ञाना अपि त्वाम् अभजन्तः कृतघ्ना एवेत्य् अर्थः \। हे
आर्त-भक्तस्य बन्धो \। एवं च ज्ञानि-भक्तो जिज्ञासु-भक्त
आर्त-भक्तश् चेति श्री-गीतोपनिषद्-उक्तास् त्रयो भक्ता व्याख्याताः
\।\।८\।\।

**\॥।**

**\।\। ४.९.९ \।\।**

**नूनं विमुष्ट-मतयस् तव मायया ते**

**ये त्वां भवाप्यय-विमोक्षणम् अन्य-हेतोः \।**

**अर्चन्ति कल्पक-तरुं कुणपोपभोग्यम्**

**इच्छन्ति यत् स्पर्शजं निरयेऽपि नॄणाम् \।\।**

**श्रीधर-स्वामी (भावार्थ-दीपिका) :** ये च मादृशाः कामाद्य्-अर्थं
भजन्ति तेऽतिमूढा इत्य् आह---**नूनम्** इति \। **भवाप्ययौ**
जन्म-मरणे तद् **विमोक्षे** हेतुं **त्वाम् अन्य-हेतोः** कामाद्य्-अर्थं
**ये** भजन्ति, **ते नूनं विमुष्ट-मतयो** वञ्चित-चित्ताः \। यतस् ते
**कल्प-तरुं** **त्वाम्** **अर्चन्ति** \। ततः **कुणप**-तुल्येन देहेन
**उपभोग्यं** सुखम् **इच्छन्ति** \। न चेच्छा-योग्यं तद् इत्य्
आह---**यत् स्पर्श-जं** विषय-सम्बन्ध-जन्यं सुखं, तन्
**नरकेऽपि** भवति \।\।९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यश् चतुर्थो\ऽर्थार्थी
मद्-विधो भक्तः, स त्व् अतिनिकृष्टो मूढ इत्य् आह---**नूनम्** इति \।
ततः **कल्पतरोः कुणपो** मृत-देहः, तत्-सदृशेन \। कुणपः
शव-दुर्गन्ध्योः इति मेदिनी \। तद्-द्वारा भोगं च दक्षिणस्यां दिशि
कुरुक्षेत्रादौ श्मशान-वृत्तिक-ब्रह्म-बन्धुषु महा-दक्षिणा-लोभेन
शव-हस्ते बद्ध-बृहद्-दर्वी-कृत-पायसादि-भोजनेन प्रसिद्धम् इति
**नरके\ऽपि** तत्-तुल्य-शूकरादि-योनाव् अपि तथा च \। तन्
नेच्छा-योग्यम् इति भावः \।\।९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : [+++]{।मर्क्}**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यथा केचित् कल्प-तरुम् आश्रयन्ते
\। अथ च तत्-सकाशाद् एव मृतक-द्वारा भोगम् इच्छन्ति, तद्-द्वारा
भोगश् च कुरुक्षेत्रादौ श्मशान-वृत्तिक-ब्रह्म-बन्धुषु तद्-धस्तेन
भोजनादि-रूपः प्रसिद्धः \।\।९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यश्
चतुर्थोऽर्थार्थि-भक्तो मद्-विधः, स त्व् अतिनिकृष्टो मूढो इत्य्
आह---**नूनं** निश्चितम् एव **विमृष्ट-मतयो** वञ्चित-बुद्धयस् ते
भवन्ति \। के ? **ये भवाप्ययौ** जन्म-मरणे तयोर् **विमोक्षकं त्वाम्
अन्य-हेतोस्** तुच्छ-फलार्थम् **अर्चन्ति** \। अतस् ते त्वां
**कल्प-तरुम्** अर्चन्ति \। अथ च **कुणपेन** मृतक-तुल्य-देहेन
**उपभोग्यं** सुखम् **इच्छन्ति** \। न चेच्छा-योग्यं तद् इत्य्
आह---**यत् स्पर्शजं** विषय-सम्बन्ध-जन्यं सुखं तन् **नरकेऽपि**
शूकरादि-योनाव् अपि भवति \।\।९\।\।

**\॥।**

**\।\। ४.९.१० \।\।**

**या निर्वृतिस् तनु-भृतां तव पाद-पद्म-**

**ध्यानाद् भवज्-जन-कथा-श्रवणेन वा स्यात् \।**

**सा ब्रह्मणि स्व-महिमन्य् अपि नाथ मा भूत्**

**किं त्व् अन्तकासि-लुलितात् पततां विमानात् \।\।**

**मध्वाचार्यः (भागवत-तात्पर्यम्) :** पर-ब्रह्मणि स्थितस्य
ध्यानादिकं विना न भवति, सुप्तौ दृष्टत्वात् \।\।१०\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** ननु स्वर्गादि-सुखं सकामैः
प्राप्यते निष्काम-भजने तन् न स्याद् इत्य् अत आह---येति \।
**स्व-महिमनि** निजानन्द-रूपेऽपि **मा भूत्,** न भवतीत्य् अर्थः \।
**अन्तकस्यासिना** कालेन **लुलितात्** खण्डिताद् **विमानात्पततां** सा
नास्तीति किम् उ वक्तव्यम् \।\।१०\।\।

---------------------------------------------------------------------------------------------------------------------

**कैवल्य-दीपिका : या** इति \। **भवज्-जना** जीव्न्मुक्ताः \।
**स्व-महिमन्य् अपि** स्वाधीन-माहात्म्येऽपि, किन्तु किं पुनः ? **अन्तकस्य
आसिना लुलिताद् विमानात् पततां** पराधीन-माहात्म्यानाम् इत्य् अर्थः
\।\।१०\।\। \[मु।फ। १९.४२\]

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्राक्षिपति नन्व् इति \।
इत्य् अर्थ इति \। इह लडर्थे लुङ् माङि लुङ् इति सर्वलकारविषये लुङो
विधानाद् इति भावः \। अत्र विश्वनाथः---ननु तर्हि
भवाप्ययविमोक्षणम् इत्य् उक्त्या ब्रह्मसायुज्यम् एवार्चनफलं ब्रूषे
तस्यैव कुणपोपभोग्यत्वाभावात्तदिच्छन्त एव भवन्मते\ऽभिज्ञास्
तत्र नहि नहि इत्य् आह---येति \। ध्यानादित्युपलक्षणं श्रवणादेर् अपि
श्रवणेनेत्युपलक्षणं ध्यानादेरपि, सा निर्वृतिः स्वस्य महिम-रूपे
ब्रह्मणि ब्रह्मानन्दे\ऽपि मा भून्न भवति \। महतो भावो महिमा त्वं
महांस्तत्तु तव महत्त्वं सर्वव्यापकत्वलक्षणो धर्म एवेति
त्वन्निष्ठा यावती निर्वृतिस्तावती तत्र कथं वर्तताम् इति भावः \।
मदीयं महिमानं च परं ब्रह्मेति शब्दितम् इति मत्स्यदेवोक्त्यापि
ब्रह्मणो भगवन्महिमत्वमवगतं ततश्चान्तकासीति
स्वामिचरणैर्व्याख्यातम् एव \। विमानात्स्वर्गीयात् ततश् च
स्वर्गापवर्गाभ्यामन्यस्य कस्यापि फलत्वाश्रवणात् त्वद्-भक्तेर्वास्तवं
फलं त्वद्-भक्तिरेवेति भक्तेः स्वतः फलत्वं भक्तानां च
निष्कामत्वमुपपादितम् \।\।१०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** स्वर्गादि-सुखं
मद्-आराधने सति भवति, तत् किं निन्द्यते ? तत्राह---या निर्वृतिर्
इत्य्-आदि \। तनुभृन्-मात्रस्य तव पाद-पद्म-ध्यानात्, अस्तु तावद्
दर्शनादि, अस्तु तव पाद-पद्म-ध्यानं, भवज्-जनात् यत् तव
कथा-चरणारविन्दं तस्मात् \। यद् वा, भवज्-जनानाम् एव
कथा-चरणारविन्दाद् या निर्वृतिः परम-सुखावाप्तिः, सा तु स्व-महिमनि
स्वैश्वर्य-रूपे नास्ति, किम् उत अन्तकः कालः, स एवासिः खड्गः, तेन
लुलिताद् विमानात् स्वर्गादि-लोक-स्थ-देव-यानात् पततां सा निर्वृतिर् माभूत्
\। मा बभूव \। एतावता कालेनापि नाभवद् एव, अतो भविष्यति
प्रमाणाभावः \। ब्रह्मणः श्री-कृष्ण-वैभवत्वं
ब्रह्म-स्वरूप-शङ्ख-स्पर्शेन भगवान् एव भाषयति, अतोऽत्र मा
असूयया भक्ता गर्हणीया इति श्री-शुकदेवस्याभिप्रायः \।\।१०\।\।

---------------------------------------------------------------------------------------------------------------------

**सनातन-गोस्वामी (दिग्-दर्षिनी):** \[बृ।भा। २.७.१४\]
अस्यार्थः---**भवज्-जनानां कथायाः श्रवणेन** \। **स्व-महिमनि**
निजानन्द-रूपे\ऽपि **मा भूत्** न भवत्व् इत्य् अर्थः \। **अन्तकस्य
असिना** कालेन **लुलितात्** खण्डितात् **विमानात् पततां** सा नास्तीति किम्
उ वक्तव्यम् इति \। महतां प्रसङ्गेन परम-कृतार्थता भवतीति किं
वक्तव्यं, तद् भक्त-भक्तानाम् अपि सङ्गेन स्याद् इति \।\।१०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ये शुद्ध-भक्तास् ते
भवाप्यय-मोक्षाविर्भावि ब्रह्म-सुखम् अपि न बहु मन्यन्त इत्य्
आह---येति \।\।१०\।\।

ये शुद्ध-भक्तास् ते भवाप्यय-मोक्षाविर्भावि ब्रह्म-सुखम् अपि न बहु
मन्यन्त इति श्री-भगवता शब्द-ब्रह्म-मय-कम्बु-स्पृष्ट-कपोलः
तत्-प्रकाशित-यथार्थ-निगदो ध्रुवो बालकोऽपि तथा विवृतवान् इत्य् एवम्
आनन्द-चमत्कार-विशेष-श्रवणाद् अपि तस्यैव पूर्णत्वम् आह---येति \।
**स्व-महिमन्य्** असाधारण-माहात्म्येऽपि **ब्रह्मणि मा भूत्**, न
भवतीत्य् अर्थः \। **अन्तकासिः** काल-रूपः खड्गः \।\।१०\।\।
\[भगवत्-सन्दर्भः ९१\]

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु तर्हि
भवाप्यय-विमोक्षणं \[भा।पु। ४.९.९\] इत्य् उक्त्या ब्रह्म-सायुज्यम्
एवार्चनस्य फलं ब्रूषे, तस्यैव कुणपोपभोग्यत्वाभावात् \। तद्
इच्छन्त एव भवन्-मतेऽभिज्ञाः ? तत्र न हि न हीत्य् आह---येति \।
ध्यानाद् इत्य् उपलक्षणं श्रवणादेर् अपि, श्रवणेनेत्य् उपलक्षणं
ध्यानादेर् अपि सा **निर्वृतिःस्वस्य महिम**-रूपे **ब्रह्मणि**
ब्रह्मानन्देऽपि **मा भूत्** न भवति \। महतो भावो महिमा, त्वं
महान्, तत् तु तव महत्त्वं सर्व-व्यापकत्व-लक्षणो धर्म एवेति
त्वन्-निष्ठा यावती निर्वृतिः, तावती तत्र कथं वर्तताम् ? इति भावः
\। मदीयं महिमानं च परं ब्रह्मेति शब्दितं \[भा।पु। ८.२४.३८\] इति
मत्स्य-देवोक्त्यापि ब्रह्मणो भगवन्-महिमत्वम् अवगतम् \। ततश् च
**अन्तकासिना** कालेन **लुलितात्** खण्डितात् **विमानात्** स्वर्गीयात्
**पततां** नास्तीति किम् उ वक्तव्यम्, ततश् च स्वर्गापवर्गाभ्याम्
अधिकस्यान्यस्य कस्यापि फल-श्रवणात् \। त्वद्-भक्तेर् वास्तवं फलं
त्वद्-भक्तिर् एवेति भक्तेः स्वतः फलत्वं भक्तानां च निष्कामत्वम्
उपपादितम् \।\।१०\।\।

**\॥।**

**\।\। ४.९.११ \।\।**

**भक्तिं मुहुः प्रवहतां त्वयि मे प्रसङ्गो**

**भूयाद् अनन्त महताम् अमलाशयानाम् \।**

**येनाञ्जसोल्बणम् उरु-व्यसनं भवाब्धिम्**

**नेष्ये भवद्-गुण-कथामृत-पान-मत्तः \।\।**

**श्रीधर-स्वामी (भावार्थ-दीपिका) :** अतस् ते कथा-श्रवणाय
सत्-सङ्गतिं देहीत्य् आह---**भक्तिं त्वयि प्रवहतां** सातत्येन
कुर्वताम् \। ननु मोक्षं किं न याचसे ? अत आह---**येन**
महत्-प्रसङ्गेन **अञ्जसा** अयत्नत एव **उरूणि व्यसनानि** यस्मिंस् तम्
\। **नेष्ये** पारं गमिष्यामि \। **भवद्-गुण-कथैव अमृतं,** तस्य
**पानेन मत्तः** सन् \।\।११\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सा च श्रवणकीर्तनादिमयी
भक्तिः \। सत्सङ्गं विना न सुरसीभवतीति सत्सङ्गं प्रार्थयते अत
इति \। यतः श्रवणादिभक्तिरे व मुख्यातो हेतोः अत्राशङ्कते तर्हि
संसाराब्धेर्भयं ते स्थास्यत्येवातो मोक्षं वरयेति चेत्साटोपं
सभुजास्फोटं चाह---येनेति \। नेष्ये ग्रहीष्यामि स यदि
ममाभिमुखमभ्येति तदारात्तु द्रक्ष्यामि किं मे कर्तुं शक्नुयाद् इति
भावः \। किं चामृतं पिबतं मृत्युर् अपि स्प्रष्टुं न शक्नोतीति तथा
स्पर्द्धावज्ञाद्वेषादयश् च तं न व्यथयितुं शक्नुवन्तीति भावः \।
अत्र सत्सङ्गोत्थया भक्त्या भगवन्तं साक्षात्कृत्यापि पुनः सत्सङ्गस्य
प्रार्थनाद्भक्तिकारणम् अपि भक्तिफलम् अपि भक्तिर् अपि सत्सङ्ग इति
भक्तानां मतं व्यंजितम् \।\।११\।\।

---------------------------------------------------------------------------------------------------------------------

**कैवल्य-दीपिका : भक्तिम्** इति \। प्रकृष्टः सङ्गः **प्रसङ्गः** \।
भक्तत्वाद् विष्णु-कथा-श्रावकत्वं महत्त्वाद् आश्रित-वत्सलत्वम्
**अमलाशयत्वाद्** बोधकत्वम् \। **नेष्ये** अतिक्रमिष्यामि \।\।११\।\।
\[मु।फ। १९.१५\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** अतस्
त्वत्-कथा-चरणारविन्दं यतो भवति, तं महत्-सङ्गं देहीति
प्रार्थयन्न् आह---**भक्तिं मुहुर्** इत्य्-आदि \। **त्वयि मुहुर् भक्तिं
प्रवहतां महतां प्रसङ्गः** प्रकृष्टः सङ्गो **भूयात्**, मुहुर् भूयाद्
इति वान्वयः \। **येन** महत्-सङ्गेन **भवत्-कथा-पान-मत्तः** सन्
भवाब्धिं **नेष्ये**, शोषयिष्यामीत्य् अर्थः \। अथवा, भवाब्धिम्
**उरु-व्यसनं** नेष्ये, नीञो द्वि-कर्मकता \।\।११\।\।

---------------------------------------------------------------------------------------------------------------------

**सनातन-गोस्वामी :** \[हरि-भक्ति-विलासः १०.२९०\] **भक्तिं त्वयि
प्रवहतां** सातत्येन कुर्वताम्, अत एव **अमलाशयानां प्रसङ्गो** मे
मया सह **भूयात्** \। ननु मोक्षः किं न याचसे ? अत आह---**येन**
महत्-प्रसङ्गेन **अञ्जसा** अयत्नत एव, **उरूणि व्यसनानि** यस्मिन्
तत्, **नेष्ये** पारं गमिष्यामि \। **भगवद्-गुण-कथा** एव
**अमृतं**, तस्य **पानेन मत्तः** सन् \।

अत्र मत्त-शब्देनैवं सूच्यते---यथा मदिरा-मत्तो न जानाति कथं
रात्रिर् गता, दिनम् आयातं वेति, तथा
सत्-सङ्ग-जात-कथामृत-पान-मत्तोऽपि न जानाति कथं संसारोऽपगतः,
मोक्षो वा जात इति \। एवम् अमृत-पानस्य यथा देह-गेहाद्य्-अननुसन्धानं
न फलं, किन्तु परम-मधुर-रसास्वादनादिकम् एव, तथा सत्-सङ्गस्य
भगवत्-कथामृत-पानम् एव फलं, मोक्षस् त्व् आनुषङ्गिकः स्वयम्
एवोपस्थास्यति, किं तद्-याचनेनेति भावः \।\।११\।\।

---------------------------------------------------------------------------------------------------------------------

**सनातन-गोस्वामी (दिग्-दर्षिनी):** \[बृ।भा। २.७.१४\]
अस्यार्थः---**भक्तिं त्वयि प्रवहतां** सातत्येन कुर्वताम्
अतो\ऽ**मलाशयानां** विशुद्ध-चित्तानाम्, अत एव महतां **प्र**कृष्टः
**सङ्गो** मे भूयात् \। ननु तुरीय-पुरुषार्थं मोक्षं किं न याचसे ?
आनुषङ्गिक-फलत्वेन तस्य स्वयम् एव सिद्धेर् इत्य् आह---**येन**
महत्-प्रसङ्गेन भवद्-गुण-कथयैवामृतं, तस्य **पानेन मत्तः**
सन् **अञ्जसा** अनायासेनैव **उरूणि व्यसनानि** यस्मिन्, तम् अपि
**भवाब्धिम्** संसार-सागरं **नेष्ये** उत्तरिष्यामि \।

एतद् उक्तं भवति---यथा हि मधु-पानासक्तानां तद्-आस्वादनम् एव
मुख्य-फलं शीतादि-तरणं चानुषङ्गिकं, तथा
भगवद्-भक्ति-सुधा-पान-रसिकानां निरन्तर-तत्-पानम् एव मुख्यं
फलम् मोक्षादिकं च नान्तरीयकम् इति स्वत एव सिध्येद् इति \।\।११\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : अमलाशयानां** निष्कामानां येन
परम-पुरुषार्थतयाभिमतेन **अञ्जसा** अयत्नतः एव **उरूणि
व्यसनानि** यस्मिन् **नेष्ये** गमयिष्यामि, तस्यानुभव-मात्रं
दूरीकरिष्यामीत्य् अर्थः \।\।११\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सा च
श्रवण-कीर्तनादि-मयी भक्तिः सत्-सङ्गं विना न सुरसीभवतीति
सत्-सङ्गं प्रार्थयते---**भक्तिं त्वयि प्रवहतां**
प्रवाह-रूपेणाविच्छिन्नाम् एव दधताम् \। ननु तर्हि संसार-दुःखाब्धेर्
भयं ते स्थास्यत्य् एवेति तत्र साटोपं स-भुजास्फोटम् आह---**येन**
महत्-सङ्ग-बलेन **उल्बणम्** अपि **बहु-व्यसन**-युक्तम् अपि
**भवाब्धिंनेष्ये** ग्रहीष्यामि, यदि स मद्-अभिमुखम् अभ्येति, तदा
आयातु, द्रक्ष्यामि, किं मे कर्तुं शक्नुयाद् इति भावः \।

कीदृशः सन् ? **भवद्-गुण-कथा** एव **अमृतं** तत्-**पानेन मत्त**
इति, नहि स्पर्धावज्ञा-द्वेषादयः सांसारिका धर्मा मत्तं दुःखयितुं
शक्नुवन्ति, नापि मृत्युर् अमृतं पिबन्तं स्प्रष्टुम् अपि शक्नुयाद् इति भावः
\। अत्र सत्-सङ्गोत्थयैव भक्त्या भगवन्तं साक्षात्कृत्यापि पुनः
सत्-सङ्गस्य प्रार्थनाद् भक्ति-कारणम् अपि भक्ति-फलम् अपि स्वयं
भक्तिर् सत्-सङ्ग इति भक्तानां मतं व्यञ्जितम् \।\।११\।\।

**\॥।**

**\।\। ४.९.१२ \।\।**

**ते न स्मरन्त्य् अतितरां प्रियम् ईश मर्त्यम्**

**ये चान्व् अदः सुत-सुहृद्-गृह-वित्त-दाराः \।**

**ये त्व् अब्ज-नाभ भवदीय-पदारविन्द-**

**सौगन्ध्य-लुब्ध-हृदयेषु कृत-प्रसङ्गाः \।\।**

**मध्वाचार्यः (भागवत-तात्पर्यम्) :** ये स्वां सम्पदः स्मरन्ति,
**ते** त्वां **न स्मरन्ति** \। ये भगवद्-भक्त-सङ्गाः ते स्वाः सम्पदो
न स्मरन्ति \।\।१२\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** कथामृत-पानस्य मादकत्वम् आह
\। **तेऽतितरां प्रियम्** अपि **मर्त्यं** देहं न **स्मरन्ति**
नानुसन्दधते \। **येचसुतादयःअदः** मर्त्यम् अनुसंबद्धास् तान् अपि \।
के ते न स्मरन्ति ? **ये कृत-प्रसङ्गाः** \। केषु ?
**भवदीय-पदारविन्द-सौगन्ध्येलुब्धं हृदयं** येषां तेषु \।
**तु**-शब्देनान्येषां केवल-योगादि-निष्ठानां देहाद्य्-अभिमानानिवृत्तिं
दर्शयति \।\।१२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ननु तद् अप्य्
अहन्तास्पद-ममतास्पदयोर् विद्यमानत्वे खलु द्वेषो दुर्वार इत्य् अत
आह---**त** इति \। भक्तानां निष्कामत्व-द्योतकः स्वभाव एव \।
वस्तुतस् तु,

> कथम् अनुवर्ततां भव-भयं तव यद् भृकुटिः
>
> सृजति मुहुस् त्रिणेमिर् अभवच् छरणेषु भयम् \[भा।पु। १०.८७.३२\]
> इति \।
>
> जरयत्य् आशु या कोशं निगीर्णम् अनलो यथा \[भा।पु। ३.२५.३३\]

इत्य्-आदेर् अननुसंहितं भक्तेः फलं संसार-निवृत्तिर् अस्त्य् एव
\।\।१२\।\।

---------------------------------------------------------------------------------------------------------------------

**कैवल्य-दीपिका : ते न** इति \। **मर्त्यं** शरीरं **प्रियम्** अपि
**न स्मरन्ति** \। **ये च** **अदो मर्त्यम्** **अनु** अमुना देहेन सह
स्थिताः \। तत्-सम्बन्धात् सम्बन्धिनः **सुतादयः** \। तान् अपि न
स्मरन्ति \। के ये भगवद्-भक्तेषु **कृत-प्रसङ्गः** \।\।१२\।\।
\[मु।फ। १९.४३\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** ननु सत्सु
सुत-दुहितृ-सुहृद्-दारादिषु बद्ध-मूलेषु केवलेनैकेन महत्-सङ्गेन
भव-सिन्धुं कथं तरिष्यसि ? इति तत्राह---ते न स्मरन्तीति \। हे
अब्जनाभ ! **ये तु
भवदीय-पदारविन्द-सौगन्ध्य-लुब्ध-हृदयेषुकृत-प्रसङ्गाः**,
**तेऽतितरां प्रियम्** अपि **मर्त्यं** देहं **न स्मरन्ति**, अतोऽनु **ये
सुतादयस्** तान् न स्मरन्तीति किम् उत वाच्यम् ? \।\।१२\।\।

---------------------------------------------------------------------------------------------------------------------

**सनातन-गोस्वामी (दिग्-दर्षिनी):** \[बृ।भा। २.७.१४\] **भवदीया**
वैष्णवाः, तेषां **पदारविन्दयोः** **सौगन्ध्य**-सेवायाम् इत्य् अर्थः
**लुब्धं हृदयं** येषां, तेषु ये **कृत-प्रसङ्गाः** \। **तु**-शब्देन
अन्येषां केवल-योगादि-निष्ठानां देहाद्य्-अभिमानाद्य्-अनिवृत्तिं दर्शयति \।
**ते अतितराम्** अतिशयेन **प्रियम्** अपि **मर्त्यं** देहं **न
स्मरन्ति** नानुसन्दधते, अतितरां न स्मरन्तीति वान्वयः,
भगवच्-चरणारविन्द-विषयक-प्रेम-सिद्धेः \। यथोक्तम्
एकादश-स्कन्धे श्री-हंसेन---

> देहं च नश्वरम् अवस्थितम् उत्थितं वा
>
> सिद्धो न पश्यति यतो\ऽध्यगमत् स्वरूपम् \।
>
> दैवाद् अपेतम् अथ दैव-वशाद् उपेतं
>
> वासौ यथा परिहितं मदिरा-मदान्धः \।\। \[भा।पु। ११.१३.३६\] इति
> \।

अत एव अदो मर्त्यम् अनु सम्बन्धा ये सुतादयः, तान् अपि न स्मरन्त्य्
एवेति \।\।\।१२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु तद् अप्य्
अहन्तास्पद-ममतास्पदयोर् विद्यमानत्वे खलूद्वेगो दुर्वार इत्य् अत
आह---**ते अतितरां प्रियम्** अपि **मर्त्यं** देहं **न स्मरन्ति**
नानुसन्दधते---**ये च अदो** मर्त्यम् अनु लक्षीकृत्य वर्तमानाः
**सुतादयस्** तान् अपि \। के ते ? ये भवदीयेत्य्-आदि \।
\"**तु**-शब्देनान्येषां केवल-योगादि-निष्ठानां देहाभिमानानिवृत्तिं
दर्शयतीति\" स्वामि-चरणाः \। भक्तानां निष्कामत्व-द्योतकः स्वभाव
एवायम् \। वस्तुतस् तु,

> कथम् अनुवर्ततां भव-भयं तव यद् भ्रुकुटिः
>
> सृजति मुहुस् त्रिणेमिर् अभवच्-छरणेषु भयम् \[भा।पु। १०.८७.३२\]
> इति \।

जरयत्य् आशु या कोषं निगीर्णम् अनलो यथा \[भा।पु। ३.२५.३३\] इत्य्-आदेर्
अननुसंहितं भक्तेः फलं संसार-निवृत्तिर् अस्त्य् एव \।\।१२\।\।

**\॥।**

**\।\। ४.९.१३ \।\।**

**तिर्यङ्-नग-द्विज-सरीसृप-देव-दैत्य-**

**मर्त्यादिभिः परिचितं सद्-असद्-विशेषम् \।**

**रूपं स्थविष्ठम् अज ते महद्-आद्य्-अनेकम्**

**नातः परं परम वेद्मि न यत्र वादः \।\।**

**मध्वाचार्यः (भागवत-तात्पर्यम्) :**

पश्यमानोऽपि तु हरिं न तु वेत्ति कथञ्चन \।

> वेत्ति किञ्चित् प्रसादेन हरेर् अथ गुरोस् तथा \।\। इति ब्रह्म-तर्के
> \।\।१३\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** नन्व् एवं विद्वान् अपि त्वं किम्
इत्य् अभिमानं वहसि ? अत आह---तिर्यग् इति \। **तिर्यङ्-नगादिभिः
परिचितं** व्याप्तम् \। **सन्तोऽसन्तश्** च **विशेषा** यस्य \।
**महद्-आदीन्य् अनेकानि** कारणानि यस्य \। हे **परम** ! **अज** !
**ते** इदं **स्थविष्ठं** विराड्-रूपं केवलं **वेद्मि** \।
**अतःपरम्** ईश्वर-स्वरूपं **न** वेद्मि \। **यत्र वादः**
शब्द-व्यापारो नास्ति, तद् ब्रह्म-रूपं च न वेद्मि \। अतोऽभिमानो न
निवर्तत इति भावः \।\।१३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** अस्तु तावत् तेषां
सुतादि-स्मरणं , ते तव विराड्-रूपं न स्मरन्तीत्य्
आह---तिर्यङ्-नग-द्विज- इत्य्-आदि \। अतः पुरतो दृश्यमानात्
मद्-अनुग्रह-हेतोः स्वयम् आविर्भूतात्, परम् अन्यत् तव स्थविष्ठं
विराड्-रूपं न स्मरन्तीति पूर्वेणान्वयः \। अतः इत्य् अस्य विवरणं---न
यत्र वादः, अस्मिन् श्री-विग्रहे वादो नास्ति, तत्र तु बहव एव वादाः अत
एव भक्तैर् उच्यते---श्री-विग्रहो घनानन्दो ब्रह्मादिकः \<details><summary>विषयः</summary>

परः \।
</details>
ब्रह्म-भूयं गतं ब्रह्मानन्दयत्य् एष पश्यतः \। आनन्दयति आनन्दं
करोति \। तत्र वादो नास्तीति कृत्? ज्ञातं बालकेन भवता ?
तत्राह---वेद्मि, मयायम् अनुभवः \। त्वद्-अनुभवे किं प्रामाण्यम् इति
वक्तव्यम्, यतो भवतैव शङ्ख-स्पर्शेन कारितोऽयं ममानुभव इति
वेद्मि-पदस्य तात्पर्यम् \।\।१३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एवं जानासि चेत् तर्हि
मत्पित्रादिभ्यो\ऽप्य् अप्राप्तं पदं साधयामीति सङ्कल्पः \। किम् इति
तद्भजनम् एव कुतो नाकार्षीरित्याक्षिपतिनन्व् इति \। न वेद्मीति
वर्तमानसामीप्ये वर्तमानवद्वा इति विधानादेतावन्तं कालं नावेदिषम्
इत्य् अर्थः \। अजेति परमेति च विराड्रूप एव मे\ऽनाद्यन्तदृष्टिरस्ति
दुर्ज्ञेयमतः परं यद्रूपमस्ति तत्र मे बुद्धिर्नारोहतीति भावम् आह
\। अतस्तज्ज्ञानाभावात् \। इति भाव इति \। अहं ममेति भावोयं विना
ज्ञानं न नश्यति इति पूर्वं
बालत्वेनाज्ञत्वात्तथादुर्भावनामकरवमधुना त्वदीय-कंबुस्पर्शेन
सर्वम् एव वेदार्थमज्ञासिषमत एव श्रीमच्चरणेष्वेवं निवेदयामीति
तात्पर्यम् \।\।१३\।\।

---------------------------------------------------------------------------------------------------------------------

**जीव-गोस्वामी (भगवत्-सन्दर्भः ३८) :** इत्थम् एवात्र श्री-ध्रुवेण
निर्विवादत्वम् उक्तम्---तिर्यग् इति \। अत्र रूप-शब्दस्यैवोभयत्र
विशेष्यत्वेन, भूप रूपम् अरूपं च परं चापरम् एव च \[वि।पु।
६.७.४७\] इति वैष्णव-वाक्यानुसारेण च \। **अतः परं**
चतुर्भुजादित्व-लक्षणं रूपं वपुर् इत्य् अर्थः \। **तन् न वेद्मि**
वर्तमान-सामीप्ये वर्तमानवद् वेति विधानाद् एतावन्तं कालं
नाज्ञासिषम्[^१०] इत्य् अर्थः \।\।१३\।\।

[^१०]: नावेदिषम्


---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अथ तथा कस्माद् आविर्भूतं
श्री-भगवन्तम् अनुभूय निज-पूर्वावस्थाम् अनुशोचति---तिर्यग् इति \।
**न वेद्मि** वर्तमान-सामीप्ये वर्तमानवद् वेति विधानात् एतावन्तं
कालं नावेदिषम् इत्य् अर्थः \। येनान्यथा सङ्कल्प्य तवाराधनं कृतम्
इति भावः \। यथा विराड्-रूपे सत्यत्वासत्यत्व-विचार-मयो **वादस्**
तथा **यत्र ना**स्तीति प्रौढि-वचनम् \।\।१३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु तर्हि भवाप्यय
एवं विद्वान् अपि त्वं किम् इत्य् अभिमानं वहसि ? अत आह---तिर्यग् इति \।
**तिर्यङ्-नगादिभिः परिचितं** व्याप्तम् \। **सन्तोऽसन्तश्** च
**विशेषा** यस्य \। **महद्-आदीन्य्** अनेकानि कारणानि यस्य \। हे
**परम** ! **अज** ! ते इदं **स्थविष्ठं** विराड्-रूपं केवलं
**वेद्मि** \। **अतः परम्** ईश्वर-स्वरूपं **न वेद्मि** \। **यत्र
वादः** शब्द-व्यापारो नास्ति, तद् ब्रह्म-रूपं च न वेद्मि \। अतोऽभिमानो
न निवर्तत इति भावः \।\।१३\।\।

**\॥।**

**\।\। ४.९.१४ \।\।**

**कल्पान्त एतद् अखिलं जठरेण गृह्णन्**

**शेते पुमान् स्व-दृग् अनन्त-सखस् तद्-अङ्के \।**

**यन्-नाभि-सिन्धु-रुह-काञ्चन-लोक-पद्म-**

**गर्भे द्युमान् भगवते प्रणतोऽस्मि तस्मै \।\।**

**श्रीधर-स्वामी (भावार्थ-दीपिका) :** तद् एवं भगवद्-अनुकम्पया तद्
रूप-द्वयं ज्ञात्वेश्वर-रूपम् अनुवर्णयन् नमस्करोति---कल्पान्त एतद्
इति \। एतत् त्रैलोक्यं यः पुमान् शेते \। स्वस्मिन्न् एव दृक् न बहिर् यस्य
योग-निद्रारूढत्वात् \। अनन्त-सखः शेष-सहायः \। तद् अङ्के शेषोत्सङ्गे
\। यस्य नाभिर् एव सिन्धुः समुद्रस् तस्मिन् रोहतीति तथा तस्मिन्
काञ्चन-लोक-पद्मस्य गर्भे कर्णिकायां द्यु-मांस् तेजस्वी ब्रह्मा भवति
\। तं प्रणतोऽस्मीत्य् अर्थः \।\।१४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ननु मां जानासि चेत् तर्हि
त्वामहं परीक्षिष्ये कथय कोहम् इति चेत्तदैव
भगवद्-एतद्-उक्ति-समकालम् एव
कांचनलोकपद्मस्यागन्तुकसौवर्णवर्णकमलस्य \। इत्य् अर्थ इति \। तं
प्रसादयितुं नतोस्मि केवलं, न तु परिचरितुं किम् अपि शक्नोमीति भावः
\।\।१४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : [+++]{।मर्क्}**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तद् एतद् दृश्यमान-परम-रूपम्
एव सर्वाश्रयत्वेन प्रतिपादयति---कल्पान्त इति \।\।१४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु मां जानासि चेत्, त्वाम्
अहं परीक्षिष्ये, कथय, कोऽहम् इति तत्राह---कल्पान्त इति त्रिभिः \।
स्वस्मिन्न् एव दृक्, न तु बहिर् यस्य योग-निद्रारूढत्वात्, तस्यानन्तस्य
शेषस्याङ्के उत्सङ्गे शेते \। यस्य नाभि-सिन्धु-रुहे नाभि-कमले
आगन्तुकं काञ्चन-वर्णं लोकात्मकं यत् पद्मं तस्य गर्भे कर्णिकायां
द्युमांस् तेजस्वी ब्रह्मा भवति, तस्मै तं त्वां प्रसादयितुम् नतोऽस्मि
केवलं, न तु परिचरितुं किम् अपि शक्नोमीति भावः \।\।१४\।\।

**\॥।**

**\।\। ४.९.१५ \।\।**

**त्वं नित्य-मुक्त-परिशुद्ध-विबुद्ध आत्मा \।**

**कूट-स्थ आदि-पुरुषो भगवांस् त्र्य्-अधीशः\।**

**यद्-बुद्ध्य्-अवस्थितिम् अखण्डितया स्व-दृष्ट्या**

**द्रष्टा स्थिताव् अधिमखो व्यतिरिक्त आः से \।\।**

**मध्वाचार्यः (भागवत-तात्पर्यम्) :** वधिम् अवधिम् \। अल्पोपेन
संसारस्यावधि-ब्स्थितं त्वाम् आस्थिताः \। सहैवास्ते \।\।१५\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** ननु ममापि स्वापाद्य्
अवस्थावत्त्वे को जीवाद् विशेष इत्य् अत आह त्वं तु व्यतिरिक्तो
जीव-विलक्षण आः से तिष्ठसि \। वैलक्षण्यम् एवाह \। त्वं तु
नित्य-मुक्तो जीवस् तु त्वत्-प्रसादान् मुच्यन्ते \। त्वं परिशुद्धः स तु
मलिनः \। त्वं तु विबुद्धः स त्व् अज्ञः \। त्वम् आत्मा स तु जडः \।
त्वं कूट-स्थः स तु विकारी \। त्वम् आदि-पुरुषः स त्व् आदि-मान् \। त्वं
तु भगवान् स तु भग-हीनः \। त्वं त्रयाणां गुणानाम् अधीशः स तु
पर-तन्त्रः \। कुत एतद् वैलक्षण्यम् \। यद्य् अतो बुद्ध्य्-अवस्थितिं
बुद्धेस् तां ताम् अवस्थाम् अखण्डितया स्व-दृष्ट्या चिच्-छक्त्या द्रष्टा
पश्यसि \। द्रष्टेति तॄन् प्रत्ययान्तः \। अतो बुद्ध्य्-अवस्थितिम् इत्य् अत्र
षष्ठ्य्-अभावः तथाभूत एव त्वं स्थितौ पालनेऽधिमखो
यज्ञाधिष्ठाता श्री-विष्णुः \।\।१५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्राक्षिपति---नन्व् इति \।
नित्यमुक्तः अविद्याकर्माजनित-स्वरूपत्वात् परिशुद्धः
शुद्धसत्त्वात्मक-रूपत्वात् विबुद्धस्तत एव
स्वरूपसिद्धज्ञानस्यानावरणात् प्रत्युतोल्लासात् आत्मा स्वरूपाभिन्नत्वात् \।
कूटस्थ एक-रूपतया कालव्यापी, स तु नानारूपतयैव, आदिपुरुष आदित
एव पुरुषाकारः स्वभावसिद्ध-रूपत्वात् \। चक्रवर्ती तु---आदिकारणं
पुरुषाकारश् च स तु न कारणं स्त्रीपुंनपुंसकाकारश्चेत्याह \। भगवान्
पूर्णशक्त्याश्रयः वस्तुलक्षण-रूपत्वात् त्र्यधीशस्त्रिगुणशक्तेर्नियामकः
तदतिरिक्त-स्वरूप-शक्त्यात्मक-रूपत्वात् तस्मात्तव रूपस्य च
प्रकृत्यतीतशक्तिमयत्वादेकात्मकत्वेनान्याभ्यां रूपिरूपाभ्यां विशेष
एवेति सन्दर्भः \। तां तां स्वापाद्यवस्थाम् \। जीवस्तु-बुद्ध्यवस्थाभिः
खण्डितदृष्टिः त्वं तु स्थितौ जगत्पालनकर्मण्याः से, स तु
स्वपालने\ऽप्य् असमर्थः \। त्वं यज्ञादिकर्माधिष्ठाता स तु
यज्ञादिकर्माधीनः \। अतस्त्वं तस्माद्विविक्त एवाः से तव योगनिद्रादिकं
च चिच्छक्तिविलास इति जानाम्येवेति भाव इति विश्वनाथः \।
अतस्तृन्प्रत्ययान्तत्वात् न लोकाव्ययनिष्ठाखलर्थततृनाम् इति निषेधात्
षष्ठी न \।\।१५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** [+++]{।मर्क्}

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ननु रूपित्वे सति
विराड्-व्यष्टि-रूपि-रूपेभ्यः प्रपञ्चेभ्यो मम को विशेषः येन रूपस्यापि
वैलक्षण्यं हेतुत्वेन तर्क्यते, तत्राह---त्वं नित्य-मुक्तः
अविद्या-कर्माजनित-रूपत्वात् परिशुद्धः शुद्ध-सत्त्वात्मक-रूपत्वात्
विबुद्धः \। तत एव स्वरूप-सिद्ध-ज्ञानस्यानावरणात् प्रत्युतोल्लासात् \।
आत्मा स्वरूपाभिन्नत्वात् कूटस्थ एक-रूपतया काल-व्यापी \। सदातनः
सर्व-रूपत्वात् आदि-पुरुषः आदित एव पुरुषाकारः स्वभाव-सिद्धत्वात् \।
भगवान् पूर्ण-शक्त्य्-आश्रयः वस्तु-लक्षणत्वात् अधीशः त्रिगुण-शक्तेर्
नियामकः तद्-अतिरिक्त-स्वरूप-शक्त्य्-आत्मक-रूपत्वात् \। तस्मात् तव
रूपस्य च प्रकृत्य्-अतीत-शतिमयत्वाद् एकात्मकत्वेनान्याभ्यां
रूपि-रूपाभ्यां विशेष एव तद्-अतीत-शक्ति-मयत्वम् एव योजयति---यद्
इति \।\।१५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु ममापि
शयनाद्य्-अवस्थावत्त्वे को जीवाद् विशेषस् तत्राह---यद् यतस् त्वं
नित्य-मुक्तः, जीवस् तु त्वत्-प्रसादान् मुच्यते, त्वं परिशुद्धः, स च
मलिनः, त्वं विबुद्धः सर्वज्ञः, स त्व् अल्प-ज्ञः, त्वम् आत्मा, स तु
देहाध्यासी जडः \। त्वं कूटस्थो निर्विकारः, स तु विकारी \। यद् वा,
त्वं कूटस्थ एक-रूपतया काल-व्यापी, स तु नाना-रूपतयैव, त्वम् आदिः
कारणं पुरुषः पुरुषाकारश् च, स तु न कारणम्,
स्त्री-पुं-नपुंसकाकारश् च, त्वं भगवान्, स तु भग-हीनः \। त्वं
त्र्यधीशः, स तु त्रिगुणाधिणः \। त्वं बुद्ध्य्-अवस्थितिं जीवस्य
बुद्धेर् अवस्थां स्वापादिकाम् अखण्डितया स्व-दृष्ट्या चिच्-छक्त्या
साक्षित्वेन द्रष्टा, स तु बुद्ध्य्-अवस्थाभिः खण्डित-दृष्टिः, त्वं
स्थितौ सर्व-जगत्-पालने कर्मण्य् आः से, स तु स्व-पालनेऽप्य् असमर्थः
\। त्वम् अधिमखः मखादि-कर्माधिष्ठाता, स तु मखादि-कर्माधीनः \।
अतस् त्वं तस्माद् व्यतिरिक्त एवाः से, तव योग-निद्रादिकं तु
चिच्-छक्ति-विलास इति जानाम्य् एवेति भावः \।\।१५\।\।

**\॥।**

**\।\। ४.९.१६ \।\।**

**यस्मिन् विरुद्ध-गतयो ह्य् अनिशं पतन्ति**

**विद्यादयो विविध-शक्तय आनुपूर्व्यात् \।**

**तद् ब्रह्म विश्व-भवम् एकम् अनन्तम् आद्यम्**

**आनन्द-मात्रम् अविकारम् अहं प्रपद्ये \।\।**

**मध्वाचार्यः (भागवत-तात्पर्यम्) :** आनुपूर्वी श्रुतिश् चैव त्रयी
चाम्नायौच्यते इत्य् अभिधानम् \।\।१६\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** तम् एव ब्रह्म-रूपेण ज्ञातं
नमस्करोति---यस्मिन्न् इति \। पतन्त्य् अकस्माद् उद्भवन्ति \। विश्वस्य
भवो यस्मात् \। एकम् अखण्डम् \। आद्यम् अनादिम् \।\।१६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सविशेषं स्वरूपमुक्त्वा
निर्विशेषम् आह---यस्मिन्न् इति \। अविकारं केवलमानन्दमात्रम् एव
नित्यचिदानन्दात्मकनानाविशेषग्रहणासमर्थानां दूरस्थानां
केवलशान्तानां भक्ति-मिश्र-ज्ञानदृष्ट्या भातं तद्ब्रह्म
त्वन्महिम-स्वरूपं प्रपद्य यस्मिन् निःशक्तिकत्वेन प्रतीतपि
विश्वशक्तयो\ऽ निशं स्थिता आनुपूर्व्यात्पतन्ति प्रतीता भवन्ति \। अत
एव त्वं भक्तितारतम्येन सामीप्यतारतम्यवतां
विशेषतारतम्यग्रहणसमर्थानां भक्ति-मिश्र-ज्ञानिभ्यः
किञ्चिदधिकभक्तिमतां प्रथमं विद्याशक्तिमानात्मेति भासि \। ततो\ऽप्य्
अधिकभक्तिमतां मायाशक्तिमान्पुरुषो जगत्कारणम् इति \। अत एव
विश्वभवम् इति विशेषणं ततः संपूर्णभक्तिदृष्ट्या
ऐश्वर्यमाधुर्याद्यनन्तशक्तिमान्भगवानिति \। तत्राप्यतिप्रविष्टधियां
लीलालावण्यकलाकुतूहलवैदग्धीमहोदधिर् इति त्वमनुभवगोचरीभवसि
\। यथा नगरस्यातिदूरस्थजना विशेषमनुपलभमाना इदमग्रे स्थितं
वस्तुमात्रम् इति तद् एव पश्यन्ति अनतिदूरस्था वृक्षखण्डम् इति
समीपस्था विविधनिष्कुटाट्टपुरगोपुरगृहध्वजपताकादियुक्तं नगरम्
इति तत्र प्रविष्टास्तु
विचित्रतडागरथ्याविपणिशृङ्गाटकाजिरनृत्यगीतवादित्रादिसकलसुखास्पदमित्यनुभवन्ति
\। यथाहुः प्रांचोपि---

> चयस्त्विषामित्यवधारितं पुरा ततः शरीरीति विभाविताकृतिम् \।
>
> विभुर्विभक्तावयवं पुमानिति क्रमादमुं नारद इत्यबोधि सः \।\।
> इति \।

शक्तयः कीदृश्यः विरुद्धगतय इति विद्याविद्ययोः
सर्गसंहारयोर्जन्मवत्ताजत्वयोरनीहत्वसलीलत्वयोरात्मारामत्वभक्तवात्सल्ययोर्विरोधे\ऽपि
तत्तच्छक्तीनामतर्क्यैव त्वयि नित्या स्थितिरेवेति \।\।१६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** [+++]{।मर्क्}

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तद् उभय-शक्ति-युक्तत्वाच् च तव
नायुक्तम् \। सर्व-शक्तित्वाद् विरुद्ध-शक्ति-निधानम् एव हि त्वम् इत्य्
आह---यस्मिन्न् इति \। आनुपूर्व्यात् स्व-स्व-वर्गे
उत्तम-मध्यम-कनिष्ठ-भावेन वर्तमाना विविध-शक्तयः प्रायः
परस्परं विरुद्ध-गतयोऽपि यस्मिन् यद् आश्रित्याऽनिशं पतन्ति
प्रवर्तन्ते स्व-स्व-व्यापारं कुर्वन्तीत्य् अर्थः \।*\।*१६\।\।
(भगवत्-सन्दर्भ १०)

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स-विशेषं
भगवत्-स्वरूपम् उक्त्वा निर्विशेष-ब्रह्म-स्वरूपम् आह---यस्मिन्न् इति \।
निर्विकारं केवलम् आनन्द-मात्रम् एव \।
नित्य-चिद्-आत्मक-नाना-विशेष-ग्रहणासमर्थानां दूरस्थानां
केवल-शान्तानां भक्ति-मिश्र-ज्ञान-दृष्ट्या भातं तद् ब्रह्म
त्वन्-महिम-स्वरूपं प्रपद्ये, यस्मिन् निःशक्तिकत्वेन प्रतीतेऽपि
विद्यादयो विविध-शक्तयोऽनिशं स्थिता आनुपूर्व्यात् पतन्ति प्रतीत्य
भवन्ति \। अत एव त्वं भक्ति-तारतम्येन सांईप्य-तारतम्यवतां
विशेष-तारतम्य-ग्रहण-समर्थानां भक्ति-मिश्र-ज्ञानिभ्यः किञ्चिद्
अधिक-भक्तिमतां प्रथमं विद्या-शक्तिमान् आत्मेति भासि, तातोऽप्य्
अधिक-भक्तिमतां माया-शक्तिमान् पुरुषो जगत्-कारणम् इति \। अत एव
विश्व-भवम् इति विशेषणम्, ततः सम्पूर्ण-भक्ति-दृष्ट्या
ऐश्वर्य-माधुर्याद्य्-अनन्त-शक्तिमान् भगवान् इति, तत्राप्य्
अतिप्रविष्ट-धियां लीला-लावण्य-कला-कुतूहल-वैदग्धी-महोदधिर् इति
त्वम् अनुभव-गोचरीभवसि \। यथा नगरस्यातिदूरस्थ-जना विशेषम्
अनुपलभमाना इदम् अग्रे स्थितं वस्तु-मात्रम् इति \। तद् एव पश्यन्ति
अनतिदूरस्था वृक्ष-षण्डम् इति \। समीप-स्थास् तु
विविध-निष्कुटाट्टा-पुर-गोपुर-गृह-ध्वज-पताकादि-युक्तं नगरम् इति
तत्र प्रविष्टास् तु
विचित्र-तडाग-रथ्या-विपणि-शृङ्गाटकाजिर-नृत्य-गीत-वादित्रादि-सकल-सुखास्पदम्
इत्य् अनुभवन्ति \। यथाहुः प्राञ्चोऽपि---

> चयस् त्विषाम् इत्य् अवधारितं पुरा
>
> ततः शरीरीति विभाविताकृतिम् \।
>
> विभुर् विभक्तावयवः पुमान् इति
>
> क्रमाद् अमुं नारद इत्य् अबोधि सः \।\। \[शि।व। १.३\] इति \।

शक्तयः कीदृशाः ? विरुद्ध-गतयः इति विद्याविद्ययोः अर्ग-संहारयोर्
जन्मवत्त्वाजत्वयोर् अनीहत्व-सलीलत्वयोर् आत्मारामत्व-भक्त-वात्सल्ययोर्
विरोधेऽपि तत्-तच्-छक्तीनाम् अतर्कैव त्वयि नित्या स्थितिर् एव
\।\।१६\।\।

**\॥।**

**\।\। ४.९.१७ \।\।**

**सत्याशिषो हि भगवंस् तव पाद-पद्मम्**

**आशीस् तथानुभजतः पुरुषार्थ-मूर्तेः \।**

**अप्य् एवम् अर्य**[^११] **भगवान् परिपाति दीनान्**

[^११]: आर्य इति क्वचित् पाठः श्रीधर-सम्मतः।


**वाश्रे व वत्सकम् अनुग्रह-कातरोऽस्मान् \।\।**

**मध्वाचार्यः (भागवत-तात्पर्यम्) :** तव पाद-मूलं भजत आचार्
यस्याशिष्टयः शिक्षाः सत्याशीः-प्रदा एव तथापि अस्मान् शिष्यान्
विशिष्ट-फल-प्राप्तये पुनः परिपाति भवान् \।\।१७\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** सकाम-भजनाद् अपि मोक्षम्
आशासान आह---हे **भगवन्** ! **पुरुषार्थः** परमानन्दः स एव
**मूर्तिर्** यस्य, **तव पाद-पद्मम् आशिषो** राज्यादेः सकाशात् **सत्या
आशीः**, परमार्थ-फलम् \। **हि** निश्चितम् \। कस्य ? **तथा** तेन
प्रकारेण त्वम् एव पुरुषार्थ इत्य् एवं निष्कामतया **अनुभजतः** \।
यद्य् अप्य् एवं, तथापि हे **अर्य** ! **स्वामिन्** ! **दीनान्** सकामान् अप्य्
**अस्मान्भगवान्** भवान् **परिपाति,** संसार-भयाद् रक्षत्य् एव \।
यतः, **अनुग्रहे** हिताचरणे **कातरः** पर-वशः \। यथा
नव-प्रसूता **वाश्रा** धेनुर् वत्सं क्षीरं पाययति, वृकादिभ्यो रक्षति
च, तद्वत् \।\।१७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ननु भो बालक सत्यम् एव
त्वं मत्-स्वरूपं जानास्येव, किं तु तव सांप्रतिकनिष्कामत्वे\ऽपि
यथापूर्वसङ्कल्पम् एव फलमहं दास्यामि गृहाणेति, तत्र स्वस्याज्ञत्वं
विवृण्वन्प्रेममाधुर्यमाशासान आह---सत्येति \। हे भगवन्न् इति \।
निरतिशयानन्दयुक्तत्वम् आह---तव पादपद्मम् एवाशिषो राज्यादेः
सकाशात्सत्याशीः परमार्थफलं कस्य तथा तेन प्रकारेण त्वम् एव
पुरुषार्थमूर्तिरित्य् एवं निष्कामतयात्वनुभजतः, एवम् अपि
दीनानस्मान्कृतसकामभजनानपि परिपाति निष्कामप्राप्यपाद
पद्मकिंचिन्माधुर्यदानेनेत्य् अर्थः \। तत्र हेतुः अनुग्रहकातरः
बालत्वाद्यद्यप्ययं शुद्ध-भक्तिन्न जानाति तदपि तत्फलं
स्वमाधुर्यमास्वादयामीति बुद्ध्येत्य् अर्थः \। वाश्रा धेनुर्यथा
वत्सकमज्ञं स्वामभजन्तम् अपि स्वदुग्धं पाययति रक्षति च
सिंहादिभ्यस्तद्वन्माम् अपि स्वचरणमाधुर्यमास्वादयतु
सकामत्वादिभक्तिविघ्नेभ्यश् च रक्षत्व् इति भावः \।\।१७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :**
उपसंहरति---सत्याशिष इत्य्-आदि \। हे आर्य ! [+++]{।मर्क्}

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तस्मात् त्वद्-रूपस्य
स्वरूप-पूर्ण-परमानन्द-रूपत्वात् परम-पुरुषार्थस् त्वम् एवेति
साधूक्तं या निर्वृतिः \[भा।पु।४.९.१०\] इत्य्-आदिकम् इत्य् आह---सत्येति \।
\"आशिष्टया\" इति चित्सुखः \। हे **अर्य** इति, अर्यः स्वामि-वैश्ययोर् इति
निपातात् ह्रस्वादिर् एवायम् \।\।१७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु \"भो बालक !
सत्यम् एव त्वं मत्-स्वरूपं जानास्य् एव, किन्तु तव
साम्प्रतिक-निष्कामत्वेऽपि यथा पूर्व-सङ्कल्पम् एव फलम् अहं दास्यामि
गृहाण\" इति, तत्र स्वस्याज्ञत्वं विवृण्वन् प्रेम-माधुर्यम् आशासान
आह---सत्येति \।

हे **भगवंस्** **तव पाद-पद्मम्** एव **आशिषो** राज्यादेः सकाशात्
**सत्या आशीः** परमार्थ-फलम् \। कस्य ? तथा तेन प्रकारेण त्वम्
एव **पुरुषार्थ-मूर्तिर्** इत्य् एवं निष्कामतया अन्व् **अनुभजतः** एवम्
अपि **दीनान्** **अस्मान्** कृत-सकाम-भजनान् अपि **परिपाति**
निष्काम-प्राप्य-पाद-पद्म-किञ्चिन्-माधुर्य-दानेनेत्य् अर्थः \। तत्र
हेतुः---**अनुग्रह-कातरः**, \"बालत्वाद् यद्यप्य् अयं
मच्-छुद्ध-भक्तिं न जानाति, तद् अपि तत्-फलं स्व-माधुर्यम् इमम्
आस्वादयामि\" इति बुद्ध्येत्य् अर्थः \।

**वाश्रा** धेनुर् यथा **वत्सकम्** अज्ञं स्वम् अभजन्तम् अपि दुग्धं
पाययति, वृकादिभ्यो रक्षति च, तद्वन् मां स्व-चरण-भक्ति-माधुर्यम्
आस्वादयतु, सकामत्वादिभ्यो भक्ति-विघ्नेभ्यो रक्षतु च इति भावः
\।\।१७\।\।

**\॥।**

**\।\। ४.९.१८ \।\।**

**मैत्रेय उवाच---**

**अथाभिष्टुत एवं वै सत्-सङ्कल्पेन धीमता \।**

**भृत्यानुरक्तो भगवान् प्रतिनन्द्येदम् अब्रवीत् \।\।**

**वंशीधरः (भावार्थ-दीपिका-प्रकाशः) :** अथ स्तुत्याकर्णनानन्तरम्
\। सत्सत्यो\ऽभ्यर्हितः सङ्कल्पो वा उच्चैःपदाप्तिरूपो यस्य तेन
सत्सत्ये\ऽभ्यर्हिते श्रेष्ठे साधीयसि भवत्यपि इति यादवः \। धीमता
योग्यायोग्यविमर्शवता \।\।१८\।\।

---------------------------------------------------------------------------------------------------------------------

*न कतमेनापि व्याख्यातम् \।*

**\॥।**

**\।\। ४.९.१९ \।\।**

**श्री-भगवान् उवाच---**

**वेदाहं ते व्यवसितं हृदि राजन्य-बालक \।**

**तत् प्रयच्छामि भद्रं ते दुरापम् अपि सुव्रत \।\।**

**श्रीधर-स्वामी (भावार्थ-दीपिका) : व्यवसितं** सङ्कल्पितम्
\।\।१९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** राजन्यबालकेति \।
तवैश्वर्यस्पृहा स्वाभाविक्येव तदहं ते प्रयच्छामीत्युक्ते तर्हि
स्वप्रेमाणं न दास्यतीति कातरमुखं तमाश्वासयति---भद्रं त इति \।
मा चिन्तय प्रेमाणम् अपि दास्यामीत्यपिकारार्थः \।\।१९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : भद्रं त** इति पदं
त्रिभुवनोत्कृष्टं जिगीषोः साधु वर्त्म मे \[भा।पु। ४.८.३७\] इति
प्राचीन-सङ्कल्पानुरूपम् अपि लभमानस्य **ते दुरापं** मत्-पद-प्राप्त्या
ततो वैशिष्ट्येन भद्रम् एव भविष्यतीति शुभाशीर्वादाभिप्रायः \। **तत्
प्रयच्छामि,** तथान्यैर् दुरापम् अपि प्रयच्छामीत्य् अन्वयः \।*\।*१९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : \"राजन्य-बालक** इति
तवैश्वर्य-स्पृहा स्वाभाविक्य् एवेति **तद्** अहं **प्रयच्छामि\"** इत्य्
उक्ते, \"तर्हि स्व-प्रेमाणं न दास्यसि\" इति कातर-मुखं तम् आश्वसयति
**भद्रं ते** इति मा चिन्तय \। प्रेमाणम् अपि प्रयच्छामीत्य्
**अपि**-कारार्थः \। त्वया पूर्वं यथा प्रार्थितं---

> पदं त्रि-भुवनोत्कृष्टं जिगीषोः साधु वर्त्म मे \।
>
> ब्रूह्य् अस्मत्-पितृभिर् ब्रह्मन्न् अन्यैर् अप्य् अनधिष्ठितम् \[भा।पु।
> ४.८.३७\] इति \।\।१९\।\।

**\॥।**

**\।\। ४.९.२० \।\।**

**नान्यैर् अधिष्ठितं भद्र यद् भ्राजिष्णु ध्रुव-क्षिति \।**

**यत्र ग्रह-र्क्ष-ताराणां ज्योतिषां चक्रम् आहितम् \।\।**

**श्रीधर-स्वामी (भावार्थ-दीपिका) :** तत् प्रयच्छामीत्य् उक्तं किं तद्
? इत्य् अपेक्षायाम् आह---नान्यैर् इति सार्ध-द्वाभ्याम्\। हे **भद्र** !
**ध्रुवा क्षितिर्** निवासो यस्मिन् \। **यत्र** यस्मिन् \। **आहितम्**
अर्पितम् \।\।२०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** नान्यैर् इति सार्धकम् \।\।२०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तद् इदं स्थानं गृहाणेत्य्
आह---नान्यैर् इति **ध्रुवा** नित्या **क्षितिर्** निवासो **यत्र** तत्,
**आहितम्** अर्पितम् \।\।२०\।\।

**\॥।**

**\।\। ४.९.२१ \।\।**

**मेढ्यां गो-चक्रवत् स्थास्नु परस्तात् कल्प-वासिनाम् \।**

**धर्मोऽग्निः कश्यपः शुक्रो मुनयो ये वनौकसः \।**

**चरन्ति दक्षिणी-कृत्य भ्रमन्तो यत् स-तारकाः \।\।**

**श्रीधर-स्वामी (भावार्थ-दीपिका) :** धान्याक्रमणाय भ्राम्यमाणानां
पशूनां बन्धन-स्तम्भो **मेढी,** तस्यां \[**गो-चक्रवत्**\]
बलीवर्द-समूहवत् \। अवान्तर-**कल्प-वासिनां परस्ताद्** अपि
**स्थास्नु** लोक-त्रय-नाशेऽप्य् अनश्वरम् \। **धर्माग्न्य्**-आदयो
नक्षत्र-रूपाः \। **वनौकसः** सप्त-र्षयो यत् प्रदक्षिणी-कृत्य
**भ्रमन्तश्** चरन्ति \।\।२१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** त्वया पूर्वं यथा
प्रार्थितं पदं त्रिभुवनोत्कृष्टं जिगीषोः साधु-वर्त्म \[भा।पु।
४.८.३७\] इत्य्-आदि यत् तद् गृहाणेत्य् आह---नेति \। चक्रं शिशुमार-लक्षणम्
\। केचित् तु तिलपीडनोलूखलं मेढीत्य् आहुः \। कल्प-वासिनां
दैनन्दिन-प्रलय-स्थायिनाम् \। महा-प्रलये सति ध्रुवस्य
महा-वैकुण्ठारोहणम् इति केचित् \। ब्रह्माण्ड-मध्य-वर्तित्वे\ऽपि
श्वेतद्वीप-मथुरा-द्वारकादीनाम् इव ध्रुव-लोकस्यापि सुदुर्लभं यत्
परमं पदं हरेः \[भा।पु। ४.९.२८\] इति, ततो गन्तासि मत्-स्थानम्
\[भा।पु। ४.९.२५\] इति, आतिष्ठ जगतां वन्द्यं तद् विष्णोः परमं पदम्
\[भा।पु। ४.१२.२६\] इति, ध्रुवस्य वैकुण्ठ-पदाधिरोहणम् \[भा।पु।
४.१३.१\] इत्य्-आदि-प्रमाणेभ्यो भगवल्-लोकत्वेन नित्यत्वान्
महा-कल्प-वासिनाम् अपि परस्ताद् इत्य् अपरे \।\।२०-२१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : कल्प-वासिनां**
दैनन्दिन-प्रलय-पर्यन्त-स्थायिनाम् अपि **परस्तात् स्थास्नु** \।
\"मेध्याम्\" इति क्वचित् पाठः \। **धर्मादयो** गोधाकृतेः
पुच्छान्त-स्थित-ध्रुव-क्षितेर् नक्षत्र-व्यूहस्यावयवस्थाः \। तत्र
विष्णोर् अपि हृदय-स्थत्वे यद्-गणनं कृतं, तत् तु
तन्-निज-मण्डलाभ्यन्तर-मण्डल-स्थस्य तस्य लोक-हितार्थं
प्रतिच्छवि-मात्र-दर्शनाद् इति गम्यते \।\।२१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** धान्याक्रमणाय
भ्राम्यमाणानां पशूनां बन्धन-स्तम्भो **मेढी,** तस्यां
\[**गो-चक्रवत्**\] बलीवर्द-समूहवत् \। अवान्तर-**कल्प-वासिनां
परस्तान्** महा-कल्प-पर्यन्तं **स्थास्नु**, ततो महा-प्रलये सति
ध्रुवस्य महा-वैकुण्ठारोहणम् इति केचित् \।
ब्रह्माण्ड-मध्य-वर्तित्वेऽपि श्वेतद्वीप-मथुरा-द्वारकादीनाम् इव
ध्रुव-लोकस्यापि, सुदुर्लभं यत् परमं पदं हरेः \[भा।पु। ४.९.२८\]
इति, ततो गन्तासि मत्-स्थानं \[भा।पु। ४.९.२५\] इति, आतिष्ठ जगतां
वन्द्यं तद् विष्णोः परमं पदं \[भा।पु। ४.१२.२६\] इति ध्रुवस्य
वैकुण्ठ-पदाधिरोहणम् \[भा।पु। ४.१३.१\] इत्य्-आदि प्रमाणेभ्यो
भगवल्-लोकत्वेन नित्यत्वान् महाकल्प-वासिनाम् अपि परस्ताद् इत्य् अपरे \।
**धर्माग्न्य्**-आदयो नक्षत्र-रूपाः \। **वनौकसः** सप्त-र्षयः
\।\।२१\।\।

**\॥।**

**\।\। ४.९.२२ \।\।**

**प्रस्थिते तु वनं पित्रा दत्त्वा गां धर्म-संश्रयः \।**

**षट्-त्रिंशद्-वर्ष-साहस्रं रक्षिताव्याहतेन्द्रियः \।\।**

**श्रीधर-स्वामी (भावार्थ-दीपिका) :** एतच् च राज्यानन्तरं
भविष्यतीत्य् आह---प्रस्थित इति \। तुभ्यं पृथ्वीं दत्त्वा **वनं
प्रस्थिते** \। भावे क्तः \। वनं प्रति दीर्घ-गमने कृते सति \।
**रक्षिता** रक्षिष्यसि \।\।२२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एतन्मदुक्तम् \।
राज्यानन्तरं राज्यभोगोत्तरकाले \। भावे क्त इत्य् उक्तेर्वनम् इति न
कर्मणि द्वितीया, किं तु प्रतियोग इति \।\।२२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एतच् च
राज्य-भोगानन्तरं भविष्यतीत्य् आह---प्रस्थिते इति \। तुभ्यं **गां**
पृथ्वीं **दत्त्वा वनं प्रस्थिते** इति भावे क्तः \। **रक्षिता** गां
रक्षिष्यति \।\।२२\।\।

**\॥।**

**\।\। ४.९.२३ \।\।**

**त्वद्-भ्रातर्य् उत्तमे नष्टे मृगयायां तु तन्-मनाः \।**

**अन्वेषन्ती वनं माता दावाग्निं सा प्रवेक्ष्यति \।\।**

**श्रीधर-स्वामी (भावार्थ-दीपिका) :** त्वया असङ्कल्पितम् अपि
मद्-भक्तस्य तव द्रोहाद् एवं भविष्यतीत्य् आह---त्वद् भ्रातरीति \।
**सा** सुरुचिर् **दावाग्निं प्रवेक्ष्यति** \।\।२३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पूर्वम् अपि
निगूढभक्तिसंस्कारस्य तव मद्भक्तस्य नारदसङ्गादुद्बुद्धभक्तः
\। तस्मिन्नुत्तमाख्ये पुत्रे मनो यस्याः सा तन्मनाः \।\।२३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** पूर्वम् अपि
निगूढ-भक्ति-संस्कारेण मद्-भक्तस्यैव तव द्वेषात् तयोर् एवं स्याद्
इत्य् आह---त्वद् इति \।\।२३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मद्-भक्ते त्वयि
स-मातृके अपराधिन्याः सुरुचेर् यद् भविष्यति तच् छृण्व् इत्य्
आह---त्वद्-भ्रातेति \।\।२३\।\।

**\॥।**

**\।\। ४.९.२४ \।\।**

**इष्ट्वा मां यज्ञ-हृदयं यज्ञैः पुष्कल-दक्षिणैः \।**

**भुक्त्वा चेहाशिषः सत्या अन्ते मां संस्मरिष्यसि \।\।**

**श्रीधर-स्वामी (भावार्थ-दीपिका) :** किं च---**इष्ट्वा माम्** \।
**यज्ञो हृदयं** प्रिया मूर्तिर् यस्य तम् \।\।२४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** लोके यशश् च तव
भविष्यतीत्य् आह---किं चेति \। सत्या-मत्संबन्धेनैव भोगात्---

> धर्मार्थकाम इति यो\ऽभिहितस्त्रिवर्ग ईक्षा तपः शमदमौ विविधा
> च वार्ता \।
>
> मन्ये तदेतदखिलं निगमस्य सत्यं स्वात्मार्पणं स्वसुहृदः
> परमस्य पुंसः \।\।

इति प्रह्लादोक्तेः \।\।२४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : सत्या** मत्-सम्बन्धेनैव
भोगादयोऽर्थाः \।*\।*२४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** लोके यशश् च तव
भविष्यतीत्य् आह---इष्ट्वेति \।\।२४\।\।

**\॥।**

**\।\। ४.९.२५ \।\।**

**ततो गन्तासि मत्-स्थानं सर्व-लोक-नमस्कृतम् \।**

**उपरिष्टाद् ऋषिभ्यस् त्वं यतो नावर्तते गतः \।\।**

**मध्वाचार्यः (भागवत-तात्पर्यम्) :**

आधिपत्यं नित्यं तु ध्रुव-लोकस्य यद् ध्रुवे \।

तत् तु तत्-स्थान-गन्तॄणां यतीनां गतिर् उत्तमा \।\।२५\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) : यतः** स्थानात् \।\।२५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : यतो** नावर्तत इति
नित्यत्वं व्यञ्जितम् \।\।२५\।\।

**\॥।**

**\।\। ४.९.२६ \।\।**

**मैत्रेय उवाच---**

**इत्य् अर्चितः स भगवान् अतिदिश्यात्मनः पदम् \।**

**बालस्य पश्यतो धाम स्वम् अगाद् गरुड-ध्वजः \।\।**

**श्रीधर-स्वामी (भावार्थ-दीपिका), विश्वनाथ-चक्रवर्ती
(सारार्थ-दर्शिणी) : अतिदिश्य** दत्त्वा \।\।२६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यतो देहत्यागे
विभाव्यमाने मत्स्मरणात् यतिः इन्द्रियसंयमपूर्वकभगवत्स्मरणे
कृतप्रयत्नः नावर्त्तते नायाति \। एतेन नित्यत्वमुक्तम् \।\।२५-२६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

**\॥।**

**\।\। ४.९.२७ \।\।**

**सोऽपि सङ्कल्पजं विष्णोः पाद-सेवोपसादितम् \।**

**प्राप्य सङ्कल्प-निर्वाणं नातिप्रीतोऽभ्यगात् पुरम् \।\।**

**श्रीधर-स्वामी (भावार्थ-दीपिका) : सङ्कल्प-जं** मनो-रथम् \।
**पाद-सेवया** \[**उपसादितम्**\] प्रापितम् \। **सङ्कल्पस्य**
**निर्वाणं** समाप्तिर् यस्मात् \।\।२७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सो\ऽपि ध्रुवो\ऽपि
सङ्कल्पनिदानम् अपि तदतीतविष्णुपद-रूपत्वात्सङ्कल्पनिर्वाणं तत्र
हेतुः विष्णोः पादसेवार्चनं विष्णोरे व सङ्कल्पजम् इति वा कृपया
प्रापितम् इत्य् अर्थः \। तथापि स्वसङ्कल्पजत्वानुसन्धानेन
तादृशत्वाज्ञानान्नातिप्रीतः तादृशज्ञाने\ऽपि स्वस्य तुच्छसङ्कल्पत्वम्
एवाधिकृत्य तिरस्काराद्वेति \।\।२७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** सङ्कल्प-निदानम् अपि तद्
अतीत-विष्णु-पद-रूपत्वात् **सङ्कल्प-निर्वाणम्** \। तत्र हेतुः---विष्णोः
पादेति \। पाद-सेवा अत्रार्चनं **विष्णोर्** एव **सङ्कल्प-जम्**, तत्
\"सङ्कल्प-जित्\" इति क्वचित् \। कृपया प्रापितम् इति वा हेत्व्-अन्तरम् \।
तथापि स्व-सङ्कल्पत्वानुसन्धानेन तादृशत्वाज्ञानान् **नातिप्रीतः**
तादृशत्वाज्ञानस्यापि स्वस्य तुच्छ-सङ्कल्पम् एवाधिकृत्य तिरस्काराद् वा
\।*\।*२७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सङ्कल्पस्य निर्वाणं
समाप्तिर् यस्मात् तत्-पदम् इतिपूर्वेणैवानुषङ्गः \।\।२७\।\।

**\॥।**

**\।\। ४.९.२८ \।\।**

**विदुर उवाच---**

**सुदुर्लभं यत् परमं पदं हरेर्**

**मायाविनस् तच्-चरणार्चनार्जितम् \।**

**लब्ध्वाप्य् असिद्धार्थम् इवैक-जन्मना**

**कथं स्वम् आत्मानम् अमन्यतार्थ-वित् \।\।**

**श्रीधर-स्वामी (भावार्थ-दीपिका) : मायाविनः** सकामस्य **यत्
सुदुर्लभं** **हरेः पदं**, तद् **एकेन** एव **जन्मना**
**लब्ध्वापि** **स्वम्** आत्मानं मनोऽ**सिद्धार्थम्** अप्राप्त-मनोरथम्
इव **कथम् अमन्यत** ? पुरुषार्थ-विद् अपि \।\।२८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** नातिप्रीत इत्याकर्ण्य
पृच्छति---स्व् इति \। मायाविन इति \। हरेर्विशेषणं वा स्वमायया
स्त्रीपुत्रधनमानादिरूपयैव लोकं मोहयति \। स्वमार्गप्रवृत्तं
तत्प्रेमपरीक्षणार्थमतस्तत्सर्वमुत्सृज्य कश्चिद् एव कथंचन
तदाप्नोतीति भावः \। यद् वा, मायाविनः कृपालोः \।\।२८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : अर्थ-वित्** सारासार-विवेकी
\।*\।*२८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नातिप्रीत इति श्रुत्वा
पृच्छति---सुदुर्लभम् इति \। **मायाविनः** कृपालोः **अर्थविद्**
विज्ञोऽपि \।\।२८\।\।

**\॥।**

**\।\। ४.९.२९ \।\।**

**मैत्रेय उवाच---**

**मातुः सपत्न्या वाग्-बाणैर् हृदि विद्धस् तु तान् स्मरन् \।**

**नैच्छन् मुक्ति-पतेर् मुक्तिं तस्मात् तापम् उपेयिवान् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मुक्तिं
भक्तिमत्पार्षदत्वं विष्णोरनुचरत्वं हि मोक्षमाहुर्मनीषिणः इति
पाद्मोत्तरखण्डोक्तेः \। न वै मुकुन्दस्य
इत्य्-आदिवक्ष्यमाणवचनैकवाक्यत्वानुरोधाच् च सायुज्यं न व्याख्येयं या
निर्वृतिस्तनुभृताम् इत्य्-आदिना तत्र तदरोचकत्वज्ञापनात् \। ननु
नैच्छद् इति न सङ्गच्छते भक्तिं मुहुः प्रवहताम् इति तद्वाक्येन
भक्तेरे व तदिच्छाविषयत्वावगतः \। सत्यम् \। अत्र स्मरन्न् इति
वर्तमाननिर्देशान्मातृसपत्नीवाग्बाणस्मरणदशायाम् एव
नैच्छदतस्तदैव मधुवने आगत्य
मत्पित्रादिदुर्लभपरमोच्चपदप्राप्तिकामो भगवन्तं भजे इति
सङ्कल्प्य तपश्चकार \। भगवत्साक्षाद्दर्शनसमये तु यो\ऽन्तः
प्रविश्य इति तद् उक्तेस्तदीयसर्वेन्द्रियाणां भगवद्-आकारत्वात्कुतः
सुरुचिवाग्बाणस्मरणं किं तु \। वेदाहं ते व्यवसितम् इति
भगवद्-वाक्येन स्मृतपूर्वस्वीयसङ्कल्पो मत्सकामत्वलक्षणं
व्यभिचारं प्रभुर्मे जानातीति जातापत्रपोन्वतप्यत् \। हन्त हन्त
दुर्बुद्धिरहं कथम् एवं सङ्कल्पमकरवं भक्तिं मुहुः प्रवहताम्
इति सांप्रतिकीं भक्तिप्रार्थनां मे मत्प्रभुमत्कपटम् एव जानाति स्म,
अतस्तदनुरूपं किम् अपि स्पष्टं नावोचत् \। किं तु पूर्वसङ्कल्पानुरूपम्
एव वरं ददौ त्वद्-भ्रातर्युत्तमे नष्टे इत्य्-आदिना पुरातनं
मन्मात्सर्यम् अपि मां स्मारयामासेत्येवं तस्य
लज्जानुतापदैन्यनिर्वेदास्तद् उक्तश्लोकषट्के द्रष्टव्या इति विश्वनाथः \।
सन्दर्भस्तु---अत्राहो बत इत्य्-आदिवक्ष्यमाणवचने च श्रीध्रुवस्य
यदपूर्णमन्यत्वं तदुच्चपदकामनयैव तत्प्रार्थितवता तेन
लब्धमनोरथातीतवरेणापि स्वसङ्कल्पम् एव तिरस्कर्तुमुक्तम् इति
घटेत \। मनोरथातीतत्वञ्चोक्तं श्रीविदुरेण सुदुर्लभं यत्परमं
पदं हरेः इति स्वयं श्रीध्रुवप्रियेण---

> ततो गन्तासि मत्स्थानं सर्वलोकनमस्कृतम् \।
>
> उपरिष्टादृषिभ्यस्त्वं यतो नावर्त्तते यतिः \।\।

इति वक्ष्यते पार्षदाभ्याम् अपि आतिष्ठ जगतां वन्द्यं तद्विष्णोः परमं
पदम् \। सूतेन च ध्रुवस्य वैकुण्ठपदाधिरोहणम् इति \। पञ्चमे
ज्योतिश्चक्रवर्णने विष्णोर्यत्परमं पदं प्रदक्षिणं प्रक्रमन्ति इति
यत्तद्विष्णोः परं पदम् अपि वदन्तीति प्रपञ्चान्तर्गतत्वे\ऽपि
तद्वर्मातीतत्वमुक्तं जीवन्मुक्तवत् \। अतोस्मिन्पद्ये प्रापञ्चिकस्य
बहिरंशस्यैव प्रलयो ज्ञेयस् तस्य तु तदानीमन्तर्धानम् एव \।
एतदालंब्यैव हिरण्यकशिपुनोक्तं किमन्यैः कालनिद्धूर्तैः कल्पान्ते
वैष्णवादिभिः इति \। ये\ऽद्यापि तथा ब्रुवन्ति ते तत्तुल्या एवेति भाव
इत्य् आह \। मुमुक्षुणा विषयाभिलाषो न कार्य इत्य् अभिप्रेत्य
ध्रुवेणानिन्दीति तीर्थः \।\।२९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : मुक्तिः** श्री-भगवद्-दास्यम्, विष्णोर्
अनुचरत्वं हि मोक्षम् आहुर् मनीषिणः \[प।पु। ६.२२९.५९\] इति
पाद्मोत्तर-खण्डात्, न वै मुकुन्दस्य \[भा।पु। ४.९.३६\] इत्य्-आदि
वक्ष्यमाण-मैत्रेय-वचनैक-वाक्यत्वानुरोधाच् च \।\।२९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : मुक्तिर्** भक्तिर्
मत्-पार्षदत्वम्, विष्णोर् अनुचरत्वं हि मोक्षम् आहुर् मनीषिणः \[प।पु।
६.२२९.५९\] इति पाद्मोत्तर-खण्डात् \। सायुज्यस् तु न व्याख्येयम्, या
निर्वृतिस् तनुभृतां \[भा।पु। ४.९.१०\] इति वाक्येन तत्र तद्
अरोचक्त्व-ज्ञापनात् \।

ननु **नैच्छद्** इति न सङ्गच्छते, भक्तिं मुहुः प्रवहतां \[भा।पु।
४.९.११\] इति तद्-वाक्येन भक्तेर् एव तद्-इच्छा-विषयत्वावगतेः ?
सत्यम्, अत्र स्मरन्न् इति वर्तमान-निर्देशात्
**मातृ-सपत्नी-वाग्-बाण**-व्यथा-स्मरण-दशायाम् एव नैच्छत्, अतस्
तदैव मधुवने आगतो मत्-पित्रादि-दुर्लभ-परमोच्च-प्राप्ति-कामो
भगवन्तं भजिष्ये इति सङ्कल्प्य तपश् चकार \।
भगवत्-साक्षाद्-दर्शन-समये तु, योऽन्तः प्रविश्य \[भा।पु। ४.९.६\]
इति तद्-भक्तेस् तदीय-सर्वेन्द्रियाणां भगवद्-आकारत्वात् कुतः सुरुचेर्
वाक्-बाण-स्मरणम् ? किन्तु वेदाहं ते व्यवसितं \[भा।पु। ४.९.१९\] इति
भगवद्-वाक्येन स्मृत-पूर्व-स्वीय-सङ्कल्पो मत्-सकामत्व-लक्षणं
व्यभिचारं प्रभुर् मे जानातीति जातापत्रपोऽन्वतप्यत् \। \"हन्त हन्त !
दुर्बुद्धिर् अहं कथम् एव सङ्कल्पम् अकरवम्, भक्तिं मुहुः प्रवहताम्
\[भा।पु। ४.९.११\] इति साम्प्रतिकीं भक्ति-प्रार्थनां मे मत्-प्रभुर्
मत्-कपटम् एव जानाति स्म, अतस् तद्-अनुरूपं किम् अपि स्पष्टं नावोचत् \।
किन्तु पूर्व-सङ्कल्पानुरूपम् एव वरं ददौ \। त्वद्-भ्रातर्य् उत्तमे
नष्टे \[भा।पु। ४.९.२३\] इत्य्-आदिना पुरातनं मन्-मात्सर्यम् अपि मां
स्मारयामासेत्य् एवं तस्य लज्जानुताप-दैन्य-निर्वेदास्
तद्-उक्त-श्लोक-षट्के द्रष्टव्याः \।\।२९\।\।

**\॥।**

**\।\। ४.९.३० \।\।**

**ध्रुव उवाच---**

**समाधिना नैक-भवेन यत् पदं**

**विदुः सनन्दादय ऊर्ध्व-रेतसः \।**

**मासैर् अहं षड्भिर् अमुष्य पादयोश्**

**छायाम् उपेत्यापगतः पृथङ्-मतिः \।\।**

**श्रीधर-स्वामी (भावार्थ-दीपिका) :** तापम् एवाह---समाधिनेति
सार्धैः षड्भिः \। **नैके** अनेके **भवा** यस्मिन् \। बहु-जन्माभ्यस्
तेनेत्य् अर्थः \। प्रणाम-स्तुत्य्-आदि-समये गरुडाधिरूढस्य हरेः \।
**पाद-च्छायायां** स्थितम् आत्मानं स्मरन्न् आह---छायाम् उपेत्येति \।
**पृथङ् मतिर्** भेद-दृष्टिः सन् \। हा कष्टम् इति \।\।३०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इति भाव इति \। पुनर्
दुःखबहुले संसारे पतितः, अहो मे भाग्याल्पतेत्याशयः \।
छायापदमाश्रयपरं देवानां छायाया अभावात्, पृथग्भावतोन्यत्र
विषयेषु मतिर् यस्य स तथा अत एव प्रभुर्मां स्वधाम स्वसङ्गेन
नानैषीद् इति भावः \।\।३०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तथैवाह---समाधिनेति \।
**छायाम्** आश्रयम् इत्य् अर्थः \। देवानां छायाया अभावात् \। **पृथग्**
भगवतोऽन्यत्र **मतिर्** यस्य सः \।\।३०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : नैक-भवेन**
बहु-जन्माभ्यस् तेन गरुडारूढस्य हरेः पाद-च्छायायां स्थितम् आत्मानं
स्मरन्न् आह---**छायाम् उपेत्य अपगतो**ऽधः-पतितः यतस् तस्मात्
**पृथग्**-विषये **मतिर्** यस्य सः \। अत एव मां स्व-सङ्गेन प्रभुः
स्व-धाम नानिषीद् इति भावः \।\।३०\।\।

**\॥।**

**\।\। ४.९.३१ \।\।**

**अहो बत ममानात्म्यं मन्द-भाग्यस्य पश्यत \।**

**भव-च्छिदः पाद-मूलं गत्वायाचे यद् अन्तवत् \।\।**

**मध्वाचार्यः (भागवत-तात्पर्यम्) :**

तस्यापि मुक्ति-नियता नियतं चापि तत्-पदम् \।

> तथापि कामना-निन्दा ध्रुवेण सुकृतवता \।\। इति भविष्यत्-पर्वणि
> \।\।३१\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) : अनात्म्यम्** आत्म-शून्यत्वम् अज्ञत्वम्
\। **भव-च्छेत्तुर्** यद् **अन्त-वत्** **तद्** **अयाचे** याचितवान् अस्मि
\।\।३१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्र तादृशत्वाज्ञानपक्षः
स्पष्ट एव \। पक्षान्तरन्तु---मह्यं स्वयं स्वपददानेन भवच्छिदस्
तस्य पादमूलं प्राप्यापि स्वयं त्वहं
त्रिभुवनोत्कृष्टपद-रूपत्वेनान्तवद् एव याचे तन्निर्बंधं न
परित्यक्तवानस्मि \। अप्येवमार्य भगवान्परिपाति दीनान् इत्याद्युक्तेः \।
न तु तत्पादसेवां तत्पादम् एवेत्य् अर्थः \। अत एव राज्यादिकम् अपि
विघ्नत्वेन लब्धम् इति भावः \। चक्रवर्ती
तु---भवच्छिदो\ऽप्रार्थितो\ऽपि यो भक्तस्य भवं छिनत्ति वैष्णव्या
दीक्षया तस्य पादमूलं प्राप्य यत्तमहमन्तवद्याचे प्राप्तुं
सङ्कल्पमकरवं तन्ममैव दोषः \। प्रभुस्तु तदपि कृपयानश्वरम्
एव ददौ ततो गन्तासि मत्स्थानम् इति तद् उक्तेरित्य् आह \।\।३१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अहो इत्य्-आदि \। अत्र
तादृशत्वाज्ञान-पक्षः स्पष्टः \। पक्षान्तरेऽपि---मह्यं स्वयं
स्व-पाद-दानेन **भवच्-छिदस्** तस्य **पाद-मूलं** प्राप्यापि स्वयं
त्व् अहं त्रिभुवन-मात्रोत्कृष्ट-पद-रूपत्वेन **अन्तवद्** एव **याचे**,
तन्-निर्बन्धं न परित्यक्तवान् अस्मि---अप्य् एवम् अर्य भगवान् परिपाति
दीनान् \[भा।पु। ४.९.१७\] इत्य्-आदेः \। न तु तत्-पाद-सेवाम्, तत्-पदम्
एवेत्य् अर्थः \। अत एव राज्यादिकम् अपि विघ्नत्वेन लब्धम् इति भावः \।
अत्र अहो बतेत्य् आदि-वक्ष्यमाण-वचनेन च श्री-ध्रुवस्य यद्
अपूर्णं-मन्यत्वम्, तद् उच्चपद-कामनयैव तत् प्रार्थितवता तेन
लब्ध-मनोरथातीत-वरेणापि स्व-सङ्कल्पम् एव तिरस्कर्तुम् उक्तम् इति
घटते \। तत्र ह्य् एवोक्तं श्री-विदुरेण---सुदुर्लभं यत् परमं पदं
हरेर् \[भा।पु। ४.९.२८\] इति \। स्वयं श्री-ध्रुव-प्रियेण---

> ततो गन्तासि मत्-स्थानं सर्व-लोक-नमस्कृतम् \।
>
> उपरिष्टाद् ऋषिभ्यस् त्वं यतो नावर्तते गतः \।\। \[भा।पु। ४.९.२५\]
> इति \।

वक्ष्यते पार्षदाभ्याम् अपि--- आतिष्ठ जगतां वन्द्यं तद् विष्णोः परमं
पदम् \[भा।पु। ४.१२.२६\] इति \। श्री-सुतेन च---ध्रुवस्य
वैकुण्ठ-पदाधिरोहणं \[भा।पु। ४.१३.१\] इति \। पञ्चमे
ज्योतिश्-चक्र-वर्णने च---विष्णोर् यत् परमं पदं प्रदक्षिणं
प्रक्रामन्ति \[भा।पु। ५.२२.१७\] इति \। यद् विष्णोः परमं पदम्
अभिवदन्ति \[भा।पु। ५.२३.१\] इति च \। प्रपञ्चान्तर्गतत्वेऽपि तद्
धर्मातीतत्वम् उक्तं---विकारावर्ति च तथा हि स्थितिम् आह \[वे।सू।
४.४.१९\] इति न्यायेन \। अतोऽस्मिन् लोके प्रापञ्चिकस्य बहिर्-अंशस्यैव
प्रलयो ज्ञेयः \। तस्य तु तदानीम् अन्तर्धानम् एव \। एतद् आलम्ब्यैव
हिरण्यकशिपुनोक्तम्---किम् अन्यैः काल-निर्धूतैः कल्पान्ते वैष्णवादिभिर्
\[भा।पु। ७.३.११\] इति \। अतोऽद्यापि ये तथा वदन्ति, तेऽपि तत्-तुल्या
इति भावः \। अत्र प्रकरणे विशेष-जिज्ञासा चेत् श्री-भगवत्-सन्दर्भो
दृश्यः \।\।३१\।\। \[भगवत्-सन्दर्भ, ६१\]

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अनात्म्यम्** आत्म-शून्यत्वम्
अज्ञत्वम् \। **भव-च्छिदः** अप्रार्थितोऽपि यो भक्तस्य भवं
छिनत्ति, तस्य **पाद-मूलं गत्वा** वैष्णव्या दीक्षयैव प्राप्य **यद्
अन्तवत्**, तत् अहं **याचे** प्राप्तुं सङ्कल्पम् अकरवम् इति ममैव
दोषः \। प्रभुस् तु तद् अपि कृपया अनश्वरम् एव पदं ददौ, ततो
गन्तासि मत्-स्थानं \[भा।पु। ४.९.२५\] इति तद्-उक्तेर् इति भावः
\।\।३१\।\।

**\॥।**

**\।\। ४.९.३२ \।\।**

**मतिर् विदूषिता देवैः पतद्भिर् असहिष्णुभिः \।**

**यो नारद-वचस् तथ्यं नाग्राहिषम् असत्तमः \।\।**

**श्रीधर-स्वामी (भावार्थ-दीपिका) :** अज्ञत्वे कारणं
संभावयति---**मतिर्** इति \। **पतद्भिर्** मद्-अपेक्षयाधः
प्राप्नुवद्भिः, अत एव **असहन-शीलैः** \। नाधुनाप्य् अवमानं ते
\[भा।पु। ४.८.२७-३३\] इत्य्-आदि सत्यम् अपि **नारदस्य वचो** यो **न
गृहीतवान् अस्मि**, तस्य मे **मतिर् विदूषिता** \।\।३२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तन्निर्बन्धात्त्याग
एवाज्ञत्वं तत्र हेतुं कल्पयति अत एवाधः स्थत्वाद् एव \।
यद्वाधःपतनपर्यवसानैः \।\।३२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तन्-निर्बन्ध-त्यागे हेतुम्
आह---मतिर् इति \। **पतद्भिः** पतन-पर्यवसानैः \।\।३२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स्वस्याज्ञतायां कारणं
सम्भावयति---मतिर् इति \। **पतद्भिर्** मद्-अपेक्षया अधः-पतद्भिः,
अत एव **असहन-शीलैः** \। **नारद-वचो** नाधुनाप्य् अवमानं ते
\[भा।पु। ४.८.२७-३३\] इत्य्-आदि \।\।३२\।\।

**\॥।**

**\।\। ४.९.३३ \।\।**

**दैवीं मायाम् उपाश्रित्य प्रसुप्त इव भिन्न-दृक् \।**

**तप्ये द्वितीयेऽप्य् असति भ्रातृ-भ्रातृव्य-हृद्-रुजा \।\।**

**मध्वाचार्यः (भागवत-तात्पर्यम्) :**

द्वितीयस्य स्वतन्त्रस्य त्व् अभावो द्वय-वर्जितः \।

> ईश्वरैश् चेशितव्यस्य भावात् स परमेश्वरः \।\। इति हरि-वंशेषु
> \।\।३३\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** किं च, दैवीम् इति \।
**प्रसुप्तः** स्वप्नान् इव पश्यन् **द्वितीये**ऽसत्य् **अपि** **भ्रातैव
भ्रातृव्यः** शत्रुर् इति दृष्ट्या **हृद्-रुजा** हृदय-शोकेन **तप्ये**
तापम् अनुभवामि \।\।३३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एतत्स्फुटयति---किं चेति
\। द्वितीये सिंहव्याघ्रादिरूपे\ऽसत्यपि तज्जामार्तिं यथा स्वप्ने प्राप्नोति
\। भ्रातरं व्ययति नाशयतीति भ्रातृव्यः नाशार्थाभावे\ऽपि
व्ययतेरनेकार्थत्वाड्डप्रत्यये टिलोपे रूपसिद्धेः \। यद् वा,
व्यन्सपत्ने इति शत्रौ वाच्ये भ्रातृशब्दाद् व्यन् \। भ्रातृव्यौ
रिपुबान्धवौ इति धरणिः \। यत आत्मदृष्ट्याहं स च
मद्भ्रातेत्युभावपि भगवतो जीवाख्यतटस्थशक्तिवृत्तिरूपौ
देहदृष्ट्याप्युभयोर् अपि पांचभौतिकत्वान्मायाशक्तिवृत्तिरूपत्वमतो
भगवन्माययैव तस्मिञ्छत्रुदृष्ट्या मुह्यामीति भावः \। देवस्य
विष्णोरिथं दैवी तां देवात्मशक्तिं स्वगुणैर्निगूढाम् इत्य्-आदिश्रुतेः
\।\।३३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : भिन्न-दृक्** श्री-भगवतोऽन्यत्र
पुरुषार्थ-बुद्धिर् यस्य सः \। क्वचित् सतिततो **द्वितीये** **असति**
पुरुषार्थेऽपि सति \।\।३३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : प्रसुप्तः** स्वप्नान् पश्यन्
यथा **द्वितीये असत्य्** **अपि** व्याघ्र-सर्पादिभ्यः खिद्यति, तद्वत् \।
**भ्रातैव भ्रातृव्यः** शत्रुस् तस्मात् या **हृद्-रुक्**, पीडा तयाहं
**तप्ये** वृथैव \। यत आत्म-दृष्ट्या अहं स च यद्-भ्रातेत्य् उभाव् अपि
भगवतो जीवाख्य-तटस्थ-शक्ति-वृत्ति-रूपौ \। देह-दृष्ट्याप्य् उभयोर्
अपि पाञ्चभौतिकत्वान् माया-शक्ति-वृत्ति-रूपत्वम्, अतो भगवन्-माययैव
तस्मिन् भ्रातृव्यत्व-दृष्ट्या मुह्यामीत्य् अर्थः \।\।३३\।\।

**\॥।**

**\।\। ४.९.३४ \।\।**

**मयैतत् प्रार्थितं व्यर्थं चिकित्सेव गतायुषि \।**

**प्रसाद्य जगद्-आत्मानं तपसा दुष्प्रसादनम् \।**

**भव-च्छिदम् अयाचेऽहं भवं भाग्य-विवर्जितः \।\।**

**मध्वाचार्यः (भागवत-तात्पर्यम्) :**

हरौ नियत-चित्तत्वाद् गृहवत् तत्-प्रवेशनात् \।

> मोक्षं तादात्म्यम् इत्य् आहुर् न तद्-रूपत्वं क्वचित् \।\। इति
> भविष्यत्-पर्वणि \।\।३४\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** किं च, मया प्रसाद्य यत्
प्रार्थितं तद् व्यर्थम् इत्य् आह---भव-च्छिदम् इति \।\।३४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** आधिपत्यादेरनित्यत्वं
प्रेक्ष्याह---किं च इति \। भोग्यवस्तुनो भवकारणत्वाद्भवत्वम् एव \।
गतं नष्टमायुर् यस्य तस्मिन्निश्चितासाध्यसन्निपातादिरोगजिते पुंसि \।
चिकित्सा तदपनयनौषधप्रदानम् \।\।३४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** मयैतद् इति सार्धकम् \।\।३४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भोग्य-वस्तुनो
भव-कारणत्वात् भवम् \।\।३४\।\।

**\॥।**

**\।\। ४.९.३५ \।\।**

**स्वाराज्यं यच्छतो मौढ्यान् मानो मे भिक्षितो बत \।**

**ईश्वरात् क्षीण-पुण्येन फली-कारान् इवाधनः \।\।**

**मध्वाचार्यः (भागवत-तात्पर्यम्) :** तच्-चित्ततैव
तादात्म्यम्---नैकात्मतां मे स्पृहयन्ति \[भा।पु। ३.२५.३४\] इत्य् उक्तत्वात्
\।\।३५\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** एतद् एव स-दृष्टान्तम् आह \।
**स्वाराज्यं** निजानन्दं **प्रयच्छतः** सकाशाद् अभि**मानः**
**क्षीण-पुण्येन** मया **भिक्षितो** याचितः \। क्षीणेन पुण्येनेति वा
दृष्टान्त एव संबन्धः \। यथाऽ**धन** **ईश्वराच्** चक्र-वर्तिनः
**फली-कारान्** स-तुष-तण्डुल-कणान् याचते, तद्वत् \।\।३५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एतद् एव व्यर्थप्रार्थनम्
एव \। स्वस्मिन्भक्त्या राजत इति स्वम् एव राट् राजा येषां ते स्वराजो
दासास् तेषां भावः स्वाराज्यं दास्यं यच्छतः ददतः स तु विदग्धः
परमोदारो राजा यथा तस्मै तन्मनोरथातीतां सम्पत्तिं ददाति तथैव
भगवान्मह्यं स्वधामवासित्वमित्यहो मम दुर्बुद्धित्वपरमकाष्ठा
भगवतश् च कारुण्यौदार्यसीमेति क्षणं सविस्मयस्तिमितो\ऽभूद् इति
भावः \।\।३५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स्वस्मिन् भक्त्या राजते
इति, किं वा स्वम् एव राट् राजा येषां ते स्वराज्ये दासाः, तेषां भावः
**स्वाराज्यं** दास्यं **यच्छतो** ददतः सकाशाद् अभि**मानः
क्षीण-पुण्येन** क्षीण-चारुत्वेन यथा **अधनः** महाराज-चक्रवर्तिनः
**सकाशात् फलीकारान्** स-तुष-तण्डुल-कणान् **भिक्षते**, तद्वत् \।
\"यथा तस्मै तन्-मनोरथातीतां सम्पत्तिं ददाति, तथैव भगवान्
मह्यं स्व-धाम-वासित्वम् इत्य् अहो मम निर्बुद्धित्व-परम-काष्ठा !
भगवतश् च कारुण्यौदार्य-सीमा !\" इति क्षणं स-विस्मय-स्तिमितोऽभूद्
इति भावः \।\।३५\।\।

**\॥।**

**\।\। ४.९.३६ \।\।**

**मैत्रेय उवाच---**

**न वै मुकुन्दस्य पदारविन्दयो**

**रजो-जुषस् तात भवादृशा जनाः \।**

**वाञ्छन्ति तद्-दास्यम् ऋतेऽर्थम् आत्मनो**

**यदृच्छया लब्ध-मनः-समृद्धयः \।\।**

**मध्वाचार्यः (भागवत-तात्पर्यम्) :** हरीच्छेच्छतैकात्म्यं
तनतेनैक-स्वरूपता इति च, कामेन मे काम आगात्[^१२] इति च श्रुतिः
\।\।३६\।\।

[^१२]: अव्श् १९.५२.४अ; अव्प् १.३०.४अ; त ३.१५.२अ।


---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** एवं निस्पृहत्वं तस्य युक्तम्
इत्य् आह \। तस्य **दास्यं** विनाऽ**न्यम् अर्थम् आत्मनो नैव वाञ्छन्ति**
\। **यदृच्छयैव लब्धेन मनसः समृद्धिर्** येषां ते \।\।३६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** रजोजुषः
परागरसास्वादिनः लब्धेन वस्तुना \।\।३६\।\।

---------------------------------------------------------------------------------------------------------------------

**कैवल्य-दीपिका : न वा** इति \। **रजो** रेणुः \। **भवादृशा**
विदुरादयः \। आत्मनोऽर्थे आत्मनः सुख-साधनं ते दास्यन्ति
विष्णु-**दास्यं** **मनः-समृद्धीनां** मनसः सुख-साधनानां
**यदृच्छया** **लब्धत्वात्** तान् **वाञ्छन्ति** \। निर्मनस्कात्म-भोग्यं
हि निर्विषयं सुखम् \। तच् च विष्णु-दास्याद् एव \।\।३६\।\। \[मु।फ।
१९.१७\]

---------------------------------------------------------------------------------------------------------------------

**जीव-गोस्वामी (प्रीति-सन्दर्भः** **४५):** **यदृच्छया** अनायासेनैव
**लब्धा** **मनः-समृद्धिर्** येषां ते \। स्वतो भक्ति-माहात्म्य-बलेन
सर्व-पुरुषार्थ-प्रतीक्षित-कृपा-दृष्टि-लेशा अपीत्य् अर्थः \।
एतद्-अनुसारेण, नैच्छन् मुक्ति-पतेर् मुक्तिं तेन तापम् उपेयिवान्
\[भा।पु। ४.९.२९\] इत्य् अत्र श्री-ध्रुवम् उद्दिश्य पूर्वोक्तेऽपि पद्ये
मुक्ति-शब्देन दास्यम् एव वाच्यम् \। तद् उक्तं---विष्णोर् अनुचरत्वं हि
मोक्षम् आहुर् मनीषिणः \[प।पु। ६\] इति \।\।३६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : यदृच्छया** अनायासेनैव **लब्धा**
हस्त-गता इवोपसन्ना **मनः-समृद्धयः** अणिमादि-लक्षणाः
सार्ष्ट्य्-आदि-लक्षणा वा येषां, तथाभूता अपि \।\।३६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एवं निस्पृहत्वं तस्य
युक्तम् इत्य् आह---नेति \। **रजो-जुषः** पराग-रसास्वादिनो **दास्यम्
ऋते** **आत्मनोऽर्थम् अन्यं न वाञ्छन्ति** \। **यदृच्छयैव**
**लब्धेन मनसः समृद्धिर्** येषाम् \।\।३६\।\।

**\॥।**

**\।\। ४.९.३७ \।\।**

**आकर्ण्यात्म-जम् आयान्तं सम्परेत्य यथागतम् \।**

**राजा न श्रद्दधे भद्रम् अभद्रस्य कुतो मम \।\।**

**श्रीधर-स्वामी (भावार्थ-दीपिका) :** प्रस्तुतम् आह---आकर्ण्येति \।
संपरेत्य मृत्वा आगतम् आकर्ण्य यथा तथा न श्रद्दधे विश्वासं न
चकार \। अभद्रस्य मम भद्रं कुत इति मत्वा \।\।३

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ततो मधुवनाद् ध्रुवस्य
बन्धुमेलनादिकम् आह---प्रस्तुतम् इति \। भद्रं पुत्रागमन-रूपम्
\।\।३७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ततो मधुवनात् ध्रुवस्य
स्व-देश-गमन-बन्धु-मिलनादिकं वर्णयति---आकर्ण्येति \।\।३७\।\।

**\॥।**

**\।\। ४.९.३८ \।\।**

**श्रद्धाय वाक्यं देवर्षेर् हर्ष-वेगेन धर्षितः \।**

**वार्ता-हर्तुर् अतिप्रीतो हारं प्रादान् महा-धनम् \।\।**

**श्रीधर-स्वामी (भावार्थ-दीपिका) :** एष्यत्य् अचिरत इति देवर्षेर्
वाक्यं श्रद्धाय \।\।३८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
हर्षस्यात्मजागमनजानन्दस्य वेगेनोद्रेकेण धर्षितो वशीकृतः \।
वार्ताहर्त्तुर्ध्रुव आयातीति वक्तुः महान्ति धनानि रत्नानि यस्मिन्स तम्
यद् वा, महान्ति धनानि मूल्यानि यस्य तम् \।\।३८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एष्यत्य् अचिरत इति
देवर्षेर् वाक्यं श्रद्धाय \।\।३८\।\।

**\॥।**

**\।\। ४.९.३९ \।\।**

**सद्-अश्वं रथम् आरुह्य कार्तस्वर-परिष्कृतम् \।**

**ब्राह्मणैः कुल-वृद्धैश् च पर्यस्तोऽमात्य-बन्धुभिः \।\।**

**श्रीधर-स्वामी (भावार्थ-दीपिका) :** ब्राह्मणादिभिः पर्यस्तः
परिवृतः \।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कार्त्तस्वरं महारत्नं
सुवर्णं कलधौतकम् इति कोशात् सुवर्णभूषितम् \।\।३९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पर्यस्तः परिवृतः
\।\।३९\।\।

**\॥।**

**\।\। ४.९.४० \।\।**

**शङ्ख-दुन्दुभि-नादेन ब्रह्म-घोषेण वेणुभिः \।**

**निश्चक्राम पुरात् तूर्णम् आत्मजाभीक्षणोत्सुकः \।\।**

**वंशीधरः (भावार्थ-दीपिका-प्रकाशः) :** राज्ञः स्नेहोद्रेकम्
आह---शङ्खेति \।\।४०\।\।

---------------------------------------------------------------------------------------------------------------------

*न कतमेन व्याख्यातम्।*

**\॥।**

**\।\। ४.९.४१ \।\।**

**सुनीतिः सुरुचिश् चास्य महिष्यौ रुक्म-भूषिते \।**

**आरुह्य शिबिकां सार्धम् उत्तमेनाभिजग्मतुः \।\।**

**श्रीधर-स्वामी (भावार्थ-दीपिका) :** अस्य राज्ञो महिष्यौ मध्ये
उत्तमं निधाय \। एकाम् एव शिबिकां नर-विमानम् आरुह्य \।\।४१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ध्रुवस्य निष्क्रमणदिने
राजा बहुतरमुद्विग्नस्तदा श्रीनारदाश्वासनेन ध्रुवमात्र एव सौभाग्यं
ददावुत्तममात्रे च दौर्भाग्यं ददौ, तदपि सुनीतिर्विनयराशिस्तां
सपुत्रां स्वशिविकायाम् एवारोहयामासेति तत्त्वमत्राह---सुनीतिर् इति \।
रुक्मं कांचनं हेम इति कोशात् \।\।४१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** उत्तमेन बालकेन सह
एकां शिविकाम् आरुह्येति ध्रुवस्य निष्क्रामणादिने राज्ञा तत्र बहुतरम्
अनुतप्तेन नारदाश्वासितेन ध्रुव-मात्रे एव सौभाग्यं दत्तम्
उत्तम-मात्रे तु दौर्भाग्यम् \। तद् अपि ध्रुव-माता सुनीतिर् विनय-राशिस्
तां सपुत्रां स्व-शिविकायाम् एवारोहयामासेति तत्त्वम् \।\।४१\।\।

**\॥।**

**\।\। ४.९.४२ \।\।**

**तं दृष्ट्वोपवनाभ्याश आयान्तं तरसा रथात् \।**

**अवरुह्य नृपस् तूर्णम् आसाद्य प्रेम-विह्वलः \।\।**

**श्रीधर-स्वामी (भावार्थ-दीपिका) :** उपवनस्याभ्याशे समीपे
\।\।४२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तम् इति युग्मकम् \।\।४२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। ४.९.४३ \।\।**

**परिरेभेऽङ्गजं दोर्भ्यां दीर्घोत्कण्ठ-मनाः श्वसन् \।**

**विष्वक्सेनाङ्घ्रि-संस्पर्श- हताशेषाघ-बन्धनम् \।\।**

**श्रीधर-स्वामी (भावार्थ-दीपिका) :** विष्वक्सेनाङ्घ्रि-संस्पर्शेन
हतम् अशेषम् अघं बन्धनं च यस्य \।\।४३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तं ध्रुवम् \।

> अभ्याशस्तु समीपे\ऽर्थे स तालव्यः प्रकीर्तितः \।
>
> पूर्व-रूपे च मनने संमुखस्थे स दन्त्यकः \।\।

इति शब्दार्थविवेके, तरसा वेगेनाङ्गजं सुतं परिरेभे इति योज्यम् \।
विष्वक्सेनाङ्घ्रीत्यादि विशेषणेन तत्स्प्रष्टुर् अपि पापहानिर् इति ध्वनितम्
\।\।४२-४३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.९.४४ \।\।**

**अथाजिघ्रन् मुहुर् मूर्ध्नि शीतैर् नयन-वारिभिः \।**

**स्नापयाम् आस तनयं जातोद्दाम-मनोरथः \।\।**

**श्रीधर-स्वामी (भावार्थ-दीपिका) :** जात उद्दामो महान् मनो-रथो
यस्य \।\।४४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अथालिङ्गनानन्तरं शीतैः
शीतलैः सुखलक्षणतयावसितैः \। अन्तो ह्यवसिते मृत्यौ स्वभावे
परमात्मनि इति यादवः \। शमं तोषं च शं सुखम् इति हलायुधः \।
अनेन राज्याभिषेकमदूरे सूचयति \। एतमर्थं ध्वनयन्नाह---आप्तेति
\। आप्त उद्दाम उत्कटो मनोरथः ज्येष्ठाय राज्यासनप्रदानलक्षणो येन
स तथा \।\।४४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** जात इत्य् अत्र स्नात इति चित्सुखः
\। निस्तीर्ण इत्य् अर्थः \।\।४४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। ४.९.४५ \।\।**

**अभिवन्द्य पितुः पादाव् आशीर्भिश् चाभिमन्त्रितः \।**

**ननाम मातरौ शीर्ष्णा सत्-कृतः सज्-जनाग्रणीः \।\।**

**श्रीधर-स्वामी (भावार्थ-दीपिका) :** अभिमन्त्रितः पितुर् आशीर्भिः
सह तेन कृत-संभाषणः \।\।४५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** भगवद्-भक्तस्यापि
रागद्वेषादिदोषो नास्ति किमुत हरेरितीममर्थं ध्वनयन्ध्रुवः
पित्राद्युचितक्रियामाचरतीत्याहाभिवन्द्येति \। मातरावित्य् उक्तेः
पूर्वान्तःकरणकालुष्यं दूरीकृतम् इति व्यनक्ति \। शीर्ष्णा ननामेत्युक्तेः
पितृतो मातुर्गुरुत्वाधिक्यं सूचितम् \। तद् उक्तम् अपि पितुर्दशगुणं माता
गौरवेणातिरिच्यते इति \। ननु सुरुचिं दुःखदायिनीं कथं ननामेति
तत्राह---सज्जनाग्रणीर् इति \।\।४५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** पूर्वं पितुः पादौ शीर्ष्णाभिवन्द्य
मातरौ ननाम तैश् चाशीर्भिः सहाभिमन्त्रितः कृत-सम्भाषणः सत्-कृतो
मानितश् च सुरुचाव् अपि तथा भक्तौ हेतुः सज्जनेति \।\।४५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु सुरुचिं
दुःख-दायिनीं कथं शीर्ष्णा ननाम ? तत्राह---सज्जनाग्रणीर् इति
\।\।४५\।\।

**\॥।**

**\।\। ४.९.४६ \।\।**

**सुरुचिस् तं समुत्थाप्य पादावनतम् अर्भकम् \।**

**परिष्वज्याह जीवेति बाष्प-गद्गदया गिरा \।\।**

**वंशीधरः (भावार्थ-दीपिका-प्रकाशः) :** अत्र क्वचित्पुस्तकेषु
अंबांब भगवान्नूनं प्रसादात्तव सुव्रते \। सात्वतानामभयदं
व्यद्धान्मूर्ध्नि मे करम् इत्यधिको\ऽपि श्लोकः पठ्यते, स च सुगम
एवेति \। परन्तु मूर्ध्नि भगवत्करदानस्य पूर्वमनुक्तेर्विगीत
एवेत्युपेक्षितः \। यद् वा, श्रीनारदस्यापि भगवद्-अवतारत्वात् स्पृष्ट्वा
मूर्द्धन्यघघ्नेन पाणिना इति तत्करदानापेक्षया वोक्तम् \। यद्वास्य
शिरसि राज्ञः कर इति किंवदत्या मूर्द्धकरदानपदेनानुग्रहो लक्ष्यते
\। ध्रुवस्य मरणमिच्छन्त्या सुरुच्या जीवेति वाक्कथमुक्तेति तं
चेदाह---सुरुच्याः प्रीतिर् इति \। तं ध्रुवम् \। अर्भकम् इति लुप्तोपमा,
अर्भकं प्रेंखच्छिशुमिवेति स्नेहविशेषो ध्वनितः \।\।४६\।\।

---------------------------------------------------------------------------------------------------------------------

*न कतमेन व्याख्यातम्।*

**\॥।**

**\।\। ४.९.४७ \।\।**

**यस्य प्रसन्नो भगवान् गुणैर् मैत्र्य्-आदिभिर् हरिः \।**

**तस्मै नमन्ति भूतानि निम्नम् आप इव स्वयम् \।\।**

**श्रीधर-स्वामी (भावार्थ-दीपिका) :** सुरुच्याः प्रीतिर् नासंभावितेत्य्
आह---यस्येति \। नमन्त्य् अनुसरन्ति \। आपो यथा स्वयम् एव निम्नं देशम्
अवतरन्ति \।\।४७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** आदिना करुणादिग्रहः
\।\।४७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तस्मिन् ध्रुवे सुर्च्याः
प्रीतिर् नासम्भावितेत्य् आह---यस्येति \।\।४७\।\।

**\॥।**

**\।\। ४.९.४८ \।\।**

**उत्तमश् च ध्रुवश् चोभाव् अन्योन्यं प्रेम-विह्वलौ \।**

**अङ्ग-सङ्गाद् उत्पुलकाव् अस्रौघं मुहुर् ऊहतुः \।\।**

**श्रीधर-स्वामी (भावार्थ-दीपिका) :** ऊहतुर् दधतुः \।\।४८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अस्रौघं बाष्पप्रवाहम् \।
ओघः परम्परायां स्याज्जलस्रोतसि संचये इति यादवः \।\।४८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.९.४९ \।\।**

**सुनीतिर् अस्य जननी प्राणेभ्योऽपि प्रियं सुतम् \।**

**उपगुह्य जहाव् आधिं तद्-अङ्ग-स्पर्श-निर्वृता \।\।**

**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) :**
*न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सुनीतेः
पश्चान्मेलनानन्दमूर्च्छाभङ्गे सतीति ज्ञेयम् इति विश्वनाथः \।
सूचीकटाहन्यायेनेति तीर्थः \। आधिं क्लेशम् \।\।४९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सुनीतैः पश्चान् मिलनम्
आनन्द-मूर्च्छा-भङ्गे सतीति ज्ञेयम् \।\।४९\।\।

**\॥।**

**\।\। ४.९.५० \।\।**

**पयः स्तनाभ्यां सुस्राव नेत्र-जैः सलिलैः शिवैः \।**

**तदाभिषिच्यमानाभ्यां वीर वीर-सुवो मुहुः \।\।**

**श्रीधर-स्वामी (भावार्थ-दीपिका) :** हे वीर ! वीर-सुवो ध्रुवम् आतुः
\। अभिषिच्यमानाभ्यां पयस् तदा सुस्राव \।\।४९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** हे वीर ! त्वाम् इव
भगवद्-धर्म-वीरं ध्रुवं सूते इति तस्या सुनीतेः \।\।४९\।\।

**\॥।**

**\।\। ४.९.५१ \।\।**

**तां शशंसुर् जना राज्ञीं दिष्ट्या ते पुत्र आर्ति-हा \।**

**प्रतिलब्धश् चिरं नष्टो रक्षिता मण्डलं भुवः \।\।**

**श्रीधर-स्वामी (भावार्थ-दीपिका) :** चिरं नष्टो दर्शनम् अप्राप्तः \।
रक्षिता रक्षिष्यति \।\।५१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** हे वीरेति \। यथा त्वं
वीरस्तादृशो ध्रुवस्तं सूते या तस्याः यशसं वीरवत्तमम् इति श्रुतेः
\।\।५०-५१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.९.५२ \।\।**

**अभ्यर्चितस् त्वया नूनं भगवान् प्रणतार्ति-हा \।**

**यद्-अनुध्यायिनो धीरा मृत्युं जिग्युः सुदुर्जयम् \।\।**

**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) :**
*न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यं भगवन्तमनुध्यातुं
शीलं येषां ते यदनुध्यायिनः \। मृत्युजये तव पुत्रस्यैवोदाहरणम् \।
किं च---यदि प्रणतार्तिहरो हरिस्त्वया नाभ्यर्चितस्तर्हि चिरं नष्टः
पुत्रो न प्रतिलब्धः स्यात् न तथा तस्मादाभ्यर्चित इति निश्चितम् एव
\।\।५२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अभ्यर्चित इत्य् अत एव
स्व-पुत्रस्य मृत्युं त्वम् अजैषीर् इति भावः \।\।५२\।\।

**\॥।**

**\।\। ४.९.५३ \।\।**

**लाल्यमानं जनैर् एवं ध्रुवं सभ्रातरं नृपः \।**

**आरो\ऽप्य् अ करिणीं हृष्टः स्तूयमानोऽविशत् पुरम् \।\।**

**मध्वाचार्यः (भागवत-तात्पर्यम्) :** कलभश् चैव कन्यानां करिणी
बाल-मङ्गलः इति राज-नीतौ \।\।५३\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** एवम् इति व्यवहितं
पित्राद्य्-उपलालनं परामृश्यते \।\।५३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** व्यवहितं परिरेभेंगजं
दोर्भ्याम् इत्य्-आदिनोक्तम् \। कलभश्चैव कन्यानां करिणी बालमङ्गल इति
वचनात्करिणीम् इत्य् उक्तम् \।\।५३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** आल्यमानम् इति पञ्चकम् \।\।५३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एवं नृपोऽपि दिष्ट्येति
पादोन-श्लोक-द्वयेन जनैः स्तूयमानः पुरम् अविशत् \।\।५३\।\।

**\॥।**

**\।\। ४.९.५४-५५ \।\।**

**तत्र तत्रोपसङ्कॢप्तैर् लसन्-मकर-तोरणैः \।**

**सवृन्दैः कदली-स्तम्भैः पूग-पोतैश् च तद्-विधैः \।\।**

**चूत-पल्लव-वासः-स्रङ्- मुक्ता-दाम-विलम्बिभिः \।**

**उपस्कृतं प्रति-द्वारम् अपां कुम्भैः सदीपकैः \।\।**

**श्रीधर-स्वामी (भावार्थ-दीपिका) :** पुरं वर्णयति\--**तत्र
तत्र** इति चतुर्भिः \। **स-वृन्दैः** फल-मञ्जरी-युक्तैः \।
**पूगानां पोतैर्** बाल-वृक्षैस् **तद्-विधैः** \। स-वृन्दैर्
**उपस्कृतं** **प्रति-द्वारम्** इत्य् उत्तरेणान्वयः \।\।५४\।\।
**चूत-पल्लवाश् वासांसि** च **स्रजश्** च **मुक्ता-दामानि** च, तेषां
विशिष्टं **लम्बनम्** अस्ति येषु **कुम्भेषु** \।\।५५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** उपसङ्कॢप्तैस् तदानीम्
एवोद्यानादिभ्य आनीयारोपितैः लसन्-मकराणि पत्रादि-निर्मित-मकराकाराणि
तोरणानि यत्र तैः \।\।५४-५५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पुरं वर्णयति---तथा
तत्रेति चतुर्भिः \। उत्सङ्क्लिप्तैस् तदानीम् एवोद्यानादिभ्य आनीयारोपितैः
\। लसन्मकराणि तोरणानि यत्र तैः \। सवृन्तैः फल-मञ्जरी-युक्तैः
\। कदली-स्तम्भैर् उपस्कृत-प्रतिद्वारम् इत्य् अन्वयः \। चूतेति अपां
कुम्भैर् इत्य् अस्य विशेषणम् \।\।

**\॥।**

**\।\। ४.९.५६ \।\।**

**प्राकारैर् गोपुरागारैः शातकुम्भ-परिच्छदैः \।**

**सर्वतोऽलङ्कृतं श्रीमद्- विमान-शिखर-द्युभिः \।\।**

**मृष्ट-चत्वर-रथ्याट्ट- मार्गं चन्दन-चर्चितम् \।**

**लाजाक्षतैः पुष्प-फलैस् तण्डुलैर् बलिभिर् युतम् \।\।**

**श्रीधर-स्वामी (भावार्थ-दीपिका) :** गोपुरैर् अगारैश् च \।
शात-कुम्भाः परिच्छदाः परिकरा येषु \। विमानानाम् इव शिखरैर् द्युतिर्
येषाम् \।\।५६\।\। चत्वरम् अङ्गनम् \। रथ्या महा-मार्गः अट्ट उच्चस्योपरि
निर्मिता भूमिका \। मार्गोऽवान्तरः \। मृष्टाः संमार्जिताश् चत्वरादयो
यस्मिन् \।\।५७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** शातकुंभाः सौवर्णाः
परिच्छदाः कलशाद्याः परिकराः सामग्न्य इत्य् अर्थः \। प्राकारः परितो
वेष्टन-भित्ति-विशेषः \।\। लाजा भ्रष्ट-व्रीहयः, तण्डुलानां
पृथग्-उक्तेर् अक्षता यवाः \। यवास् तिलास् तण्डुलाश् च कर्म-भेदेन
चाक्षताः इत्य् उक्तेः \।\।५६-५७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** गोपुराणि पुर-द्वाराणि
गोपुरैर् आगारैश् च विमान-शिखराणाम् इव द्यौर् द्युतिर् येषां तैः,
चत्वरम् अङ्गनं, रथ्या महा-मार्गः \।\।५६-५७\।\।

**\॥।**

**\।\। ४.९.५८-५९ \।\।**

**ध्रुवाय पथि दृष्टाय तत्र तत्र पुर-स्त्रियः \।**

**सिद्धार्थाक्षत-दध्य्-अम्बु- दूर्वा-पुष्प-फलानि च \।\।**

**उपजह्रुः प्रयुञ्जाना वात्सल्याद् आशिषः सतीः \।**

**शृण्वंस् तद्-वल्गु-गीतानि प्राविशद् भवनं पितुः \।\।**

**श्रीधर-स्वामी (भावार्थ-दीपिका) :** सिद्धार्थः श्वेत-सर्षपः \।
अक्षता यवाः \।\।५८\।\। उपजह्रुर् व्यक्तिरन् \। सतीः सत्यः \।\।५९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र तत्र स्थले
सार्द्धेनान्वयः \।\। शृण्वन्नित्यर्धकम् \।\।५८-५९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ध्रुवायेति सार्धकम् \।\।५८\।\।
शृण्वन्न् इत्य् अर्धकम् \।\।५९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सिद्धार्थाः
श्वेत-शर्षपाः \। अक्षता यवाः \। उपजह्रुर् व्याकिरन् सतीः सत्याः
\।\।५८-५९\।\।

**\॥।**

**\।\। ४.९.६०-६४ \।\।**

**महामणि-व्रातमये स तस्मिन् भवनोत्तमे \।**

**लालितो नितरां पित्रा न्यवसद् दिवि देववत् \।\।**

**पयः-फेन-निभाः शय्या दान्ता रुक्म-परिच्छदाः \।**

**आसनानि महार्हाणि यत्र रौक्मा उपस्कराः \।\।**

**यत्र स्फटिक-कुड्येषु महा-मारकतेषु च \।**

**मणि-प्रदीपा आभान्ति ललना-रत्न-संयुताः \।\।**

**उद्यानानि च रम्याणि विचित्रैर् अमर-द्रुमैः \।**

**कूजद्-विहङ्ग-मिथुनैर् गायन्-मत्त-मधुव्रतैः \।\।**

**वाप्यो वैदूर्य-सोपानाः पद्मोत्पल-कुमुद्-वतीः \।**

**हंस-कारण्डव-कुलैर् जुष्टाश् चक्राह्व-सारसैः \।\।**

**श्रीधर-स्वामी (भावार्थ-दीपिका) :** यत्र भवनोत्तमे \।\।६०\।\।
यत्र भवनोत्तमे \।\।६२\।\। कुमुत् कुमुदम् \। पद्मादि-मत्यो वाप्यः
\।\।६४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स ध्रुवः \।\। दान्ता
हस्तिदन्तनिर्मितपादाः रुक्मपरिच्छदाः स्वर्णतन्तुम्
इश्रितकोशैयादिवस्त्राच्छादनयुताः \। उपस्कराः पात्रादयः रौक्मा हैमाः
\।\। यत्रेति द्विकम् \। ललनारत्नैः स्त्रीरत्नैः रत्नं श्रेष्ठे\ऽपि
निर्दिष्टम् इति हलधरः \।\। अमरद्रुमैः सन्तानादिभिः \।\।
वैदूर्याणां विद्रुमाणां सोपानानि आरोहणावरोहणा मार्गा यासां ताः
\।\।६०-६४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यत्रेति त्रिकम् \।\।६२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यत्र भवनोत्तमे
शय्यादयो वाप्यन्ताः भोगोपस्कराः सन्ति \।\।६०-६४\।\।

**\॥।**

**\।\। ४.९.६५ \।\।**

**उत्तानपादो राजर्षिः प्रभावं तनयस्य तम् \।**

**श्रुत्वा दृष्ट्वाद्भुततमं प्रपेदे विस्मयं परम् \।\।**

**श्रीधर-स्वामी (भावार्थ-दीपिका) :** ऊढ-वयसं प्राप्त-यौवनम् \।
अनुरक्ताः प्रजा यस्मिन् \।\।६५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तमलौकिकम् \।\।६५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.९.६६ \।\।**

**वीक्ष्योढ-वयसं तं च प्रकृतीनां च सम्मतम् \।**

**अनुरक्त-प्रजं राजा ध्रुवं चक्रे भुवः पतिम् \।\।**

**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) :**
*न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्राप्तयौवनम् वयो
यौवनपक्षिणोः इति धरणिः \। एतेन राज्यपालनसामर्थ्यम् \।
प्रकृतीनां मन्त्र्यादीनाम् \।\।६६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ऊढ-वयसं
प्राप्त-यौवनम् \।\।६६\।\।

**\॥।**

**\।\। ४.९.६७ \।\।**

**आत्मानं च प्रवयसम् आकलय्य विशाम्पतिः \।**

**वनं विरक्तः प्रातिष्ठद् विमृशन्न् आत्मनो गतिम् \।\।**

**श्रीधर-स्वामी (भावार्थ-दीपिका) :** प्रवयसं वृद्धम् \।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्रगतं वयो यस्य तम् \।
आकलय्य संचिन्त्य आत्मनः स्वस्य गतिं हरिम् \।\।६७\।\।

इति श्रीमद्-भागवत-भावार्थ-दीपिका-प्रकाशे चतुर्थ-स्कन्धे
नवमो\ऽध्यायः \।\।९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

इति सारार्थ-दर्शिन्यां हर्षिण्यां भक्त-चेतसाम् \।

चतुर्थे नवमोऽध्यायः सङ्गतः सङ्गतः सताम् \।\।\*\।\।

**\॥।**

इति श्रीमद्-भागवते महा-पुराणे ब्रह्म-सूत्र-भाष्ये

पारमहंस्यं संहितायां वैयासिक्यां

चतुर्थ-स्कन्धे ध्रुव-चरिते

नवमोऽध्यायः \।

\।\। ४.९ \।\।

**॥।**

**(४.१०)**

## 
**अथ दशमोऽध्यायः**

<details><summary>विषयः</summary>

स्व-भ्रातुर् उत्तमस्य यक्ष-द्वारा वधं श्रुत्वा क्रुद्धस्य ध्रुवस्य युद्धे यक्षाणां संहारारम्भः \।
</details>

**\।\। ४.१०.१ \।\।**

**मैत्रेय उवाच---**

**प्रजापतेर् दुहितरं शिशुमारस्य वै ध्रुवः \।**

**उपयेमे भ्रमिं नाम तत्-सुतौ कल्प-वत्सरौ \।\।**

**श्रीधर-स्वामी (भावार्थ-दीपिका) :**

दशमे भ्रातृ-हन्तॄणां यक्षाणाम् अकरोद् वधम् \।

एक एवालकां गत्वेत्य् अस्य विक्रम उच्यते \।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अलकां कुबेरपुरीम् उपयेमे
विवाहविधिना स्वीचक्रे \। एतद्विवाहः पितुर्वनगमनात्पश्चादवगम्यते
तत्सुतौ भ्रमिसुतौ \।\।१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** प्रजेति \। अस्माद् उद्वाहतः पूर्वम्
एवोत्तानपाद-वन-गमनम् इति गम्यते \। भ्रम्यादाव् अपि पूर्ववद्
भगवच्-छक्त्यादि-रूपत्वं ज्ञेयम् \।\।१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

ध्रुवो भ्रातुर् वधं यक्षैः श्रुत्वा गत्वालकां पुरीम् \।

यक्षान् युद्धे जघानेति दशमे कथ्यते कथा \।\।१\।\।

**\॥।**

**\।\। ४.१०.२ \।\।**

**इलायाम् अपि भार्यायां वायोः पुत्र्यां महा-बलः \।**

**पुत्रम् उत्कल-नामानं योषिद्-रत्नम् अजीजनत् \।\।**

**श्रीधर-स्वामी (भावार्थ-दीपिका) :** योषितां रत्नम् इवाति-मनो-हरम्
\। कन्या-रत्नं चेति वा \।\।२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इलायां पूर्वमुद्वाहितायाम्
अपि योषिद्रत्नं श्रेष्ठां कन्याम् \।\।२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** इलायां पूर्व-परिणीतायाम् \।\।२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** योषिद्-रत्नं कन्या-रत्नं
च \।\।२\।\।

**\॥।**

**\।\। ४.१०.३ \।\।**

**उत्तमस् त्व् अकृतोद्वाहो मृगयायां बलीयसा \।**

**हतः पुण्य-जनेनाद्रौ तन्-मातास्य गतिं गता \।\।**

**श्रीधर-स्वामी (भावार्थ-दीपिका) :** यक्षेणाद्रौ हिमवति हतः \।
आजाव् इति पाठे युद्धे \। अस्य गतिं गता मृतेत्य् अर्थः \।\।३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** उत्तमस्यापि
ध्रुवभ्रातृत्वात्कथा वर्णनीयेति चेत्तत्राह उत्तमस्त्व् इति \।
मृगयाव्यसनित्वेन सदैव वनाद्यटनशीलत्वादनुद्वाहित एव
मृतस्तन्माता सुरुचिर् अपि \। इत्य् अर्थ इति \। वने पुत्रान्वेषणार्थं गता
दवानलेन दग्धेति वक्ष्यमाणरीत्या मृतेति भावः \।\।३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अद्रौ हिमवति \। आजाव्
इति पाठे तैः सह युद्धे \। अस्य गतिं पुत्रम् अन्विष्यन्ती दावानलान्
मृत्युम् \।\।३\।\।

**\॥।**

**\।\। ४.१०.४ \।\।**

**ध्रुवो भ्रातृ-वधं श्रुत्वा कोपामर्ष-शुचार्पितः \।**

**जैत्रं स्यन्दनम् आस्थाय गतः पुण्य-जनालयम् \।\।**

**श्रीधर-स्वामी (भावार्थ-दीपिका) :** कोपामर्ष-शुचां द्वन्द्वैकम् \।
तेनार्पितो व्याप्तः \। जैत्रं जय-हेतुम् \। पुण्य-जनालयम् अलकाम्
\।\।४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** भागुरिमते शुचाशब्दो\ऽप्य्
अस्ति \। तथा च कोपामर्षशुचाभिः क्रोधासहनशोकैर्व्याप्तः \। जैत्रं
जयहेतुकमुहूर्तघटितम् \।\।४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अर्पितो व्याप्तः \।\।४\।\।

**\॥।**

**\।\। ४.१०.५ \।\।**

**गत्वोदीचीं दिशं राजा रुद्रानुचर-सेविताम् \।**

**ददर्श हिमवद्-द्रोण्यां पुरीं गुह्यक-सङ्कुलाम् \।\।**

**श्रीधर-स्वामी (भावार्थ-दीपिका) : रुद्रानुचरा** भूतादयः \।\।५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** आदिना पिशाचादि-ग्रहः \।
**द्रोणी** निम्न-तटे गिरेः इति कोशात् \। **गुह्यका** यक्षास् तैर् निविडाम्
\।\।५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.१०.६ \।\।**

**दध्मौ शङ्खं बृहद्-बाहुः खं दिशश् चानुनादयन् \।**

**येनोद्विग्न-दृशः क्षत्तर् उपदेव्योऽत्रसन् भृशम् \।\।**

**श्रीधर-स्वामी (भावार्थ-दीपिका) : दध्मौ** वादितवान् \। येन
शङ्ख-वादनेन \। हे क्षत्तः ! उपदेव्यो यक्ष-स्त्रियः \।\।६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** क्षत्तर् इति \। यथा त्वं
पाप-शकली-करणे समर्थस् तद्वत् सो\ऽपीत्य् आह \। क्षद-शकली-करणे
धातुस् ततस् तृ-प्रत्यये क्षत्तेति रूपम् \।\।६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : उपदेव्यो** यक्ष-स्त्रियः
\।\।६\।\।

**\॥।**

**\।\। ४.१०.७ \।\।**

**ततो निष्क्रम्य बलिन उपदेव-महा-भटाः \।**

**असहन्तस् तन्-निनादम् अभिपेतुर् उदायुधाः \।\।**

**वंशीधरः (भावार्थ-दीपिका-प्रकाशः) :** ततः
शङ्खध्वन्याकणेनोत्तरम् \।\।७\।\।

---------------------------------------------------------------------------------------------------------------------

*न कतमेन व्याख्यातम्।*

**\॥।**

**\।\। ४.१०.८ \।\।**

**स तान् आपततो वीर उग्र-धन्वा महा-रथः \।**

**एकैकं युगपत् सर्वान् अहन् बाणैस् त्रिभिस् त्रिभिः \।\।**

**श्रीधर-स्वामी (भावार्थ-दीपिका) :** एकैकं त्रिभिस् त्रिभिर् इत्य् एवं
सर्वांस् त्रयोदशायुतानि यक्षान् युगपद् अहन् जघान \।\।८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स ध्रुवस्तान्यक्षान् \।
युगपदेककालावच्छेदेन \।\।८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.१०.९ \।\।**

**ते वै ललाट-लग्नैस् तैर् इषुभिः सर्व एव हि \।**

**मत्वा निरस्तम् आत्मानम् आशंसन् कर्म तस्य तत् \।\।**

**श्रीधर-स्वामी (भावार्थ-दीपिका) :** निरस्तं पराजितम् \। तस्य
ध्रुवस्य तत् **कर्म** आशंसन् तुष्टुवुः \।\।९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** आशंसन् मनसा सम्यक्
तुष्टुवुः \।\।९\।\।

**\॥।**

**\।\। ४.१०.१० \।\।**

**तेऽपि चामुम् अमृष्यन्तः पाद-स्पर्शम् इवोरगाः \।**

**शरैर् अविध्यन् युगपद् द्वि-गुणं प्रचिकीर्षवः \।\।**

**श्रीधर-स्वामी (भावार्थ-दीपिका) :** तेऽपि तत् कर्मासहमाना अमुम्
अविध्यन् \। द्वि-गुणं यथा भवत्य् एवं षड्भिः षड्भिः \। प्रतिकर्तुम्
इच्छन्तः \।\।१०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ते यक्षाः निरस्तं दीनम्
\। तस्य ध्रुवस्य \। तत्कर्म सर्वेषां युगपत्ताडन-रूपम् \। आशंसन्
श्लाघयामासुः \।\।९-१०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** द्वि-गुणं यथा स्यात्
तथा षड्भिः षड्भिः प्रतिकर्तुम् इच्छवः \।\।१०\।\।

**\॥।**

**\।\। ४.१०.११-१२ \।\।**

**ततः परिघ-निस्त्रिंशैः प्रासशूल-परश्वधैः \।**

**शक्त्य्-ऋष्टिभिर् भुशुण्डीभिश् चित्र-वाजैः शरैर् अपि \।\।**

**अभ्यवर्षन् प्रकुपिताः सरथं सह-सारथिम् \।**

**इच्छन्तस् तत् प्रतीकर्तुम् अयुतानां त्रयोदश \।\।**

**श्रीधर-स्वामी (भावार्थ-दीपिका), विश्वनाथ-चक्रवर्ती
(सारार्थ-दर्शिणी) :** चित्र-वाजैर् विचित्र-पक्षैः \।\।११\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** परिघो लोहबद्वलगुडः
\। ऋष्टिभिर्द्विधारखड्गैः \।

> उड्डीयोड्डीय च प्राप्य नदन्ती दशकर्त्रिका \।
>
> क्रमते चानताङ्गी या सा भुशण्डी निगद्यते \।\। इति नागेशोक्तेः \।\।

अयुतानां त्रिंशत्सहस्राधिकैकलक्षसङ्ख्याकाः \।\।११-१२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ततः परिघेति युग्मकम्
\।\।११\।\।

**\॥।**

**\।\। ४.१०.१३ \।\।**

**औत्तानपादिः स तदा शस्त्र-वर्षेण भूरिणा \।**

**न एवादृश्यताच्छन्न आसारेण यथा गिरिः \।\।**

**श्रीधर-स्वामी (भावार्थ-दीपिका) :** धारा-संपातेन छन्नो गिरिर् इव
नैवादृश्यत \।\।१३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** आसारेण धारासंपात
आसारः इत्य् अमरः \।\।१३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** आसारेण धारा-सम्पातेन
छन्नो गिरिर् इव नैवादृश्यत \।\।१३\।\।

**\॥।**

**\।\। ४.१०.१४ \।\।**

**हाहा-कारस् तदैवासीत् सिद्धानां दिवि पश्यताम् \।**

**हतोऽयं मानवः सूर्यो मग्नः पुण्य-जनार्णवे \।\।**

**श्रीधर-स्वामी (भावार्थ-दीपिका) :** सूर्य-तुल्यः \।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पुण्यजनार्णवे सूर्यः
सूर्यतुल्यः इति तेषां सरस्वत्या ध्रुवस्य को\ऽपि नापकारो\ऽभूद् इति
व्यज्यते \। न ह्यर्णवे मग्नस्य सूर् यस्य किम् अपि कष्टं भवतीति
\।\।१४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** पुण्य-जनेत्य्-आदिकं
दैत्य-दानववत् यक्ष-रक्षसोर् अभेद-निर्देशात् \। हतः प्रतिबद्धः,
मनोहतः प्रतिहतः प्रतिबद्धो हतश् च सः इत्य् अमरः \। हतोऽयम् इत्य्
अत्र हन्तेति चित्सुखः \।\।१४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सूर्यः सूर्य-तुल्यः
पुण्य-जनार्णव इति तेषां सरस्वत्या ध्रुवस्य कोऽपि नापकारोऽभूद् इति
व्यज्यते, न ह्य् अर्णवे मग्नस्य सूर् यस्य किम् अपि कष्टं भवेद् इति
\।\।१४\।\।

**\॥।**

**\।\। ४.१०.१५ \।\।**

**नदत्सु यातुधानेषु जय-काशिष्व् अथो मृधे \।**

**उदतिष्ठद् रथस् तस्य नीहाराद् इव भास्करः \।\।**

**श्रीधर-स्वामी (भावार्थ-दीपिका) :** यातुधानेषु राक्षसेषु
जय-काशिषु जितं जितम् इति जय-प्रकाशकेषु सत्सु \।\।१५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** नीहाराद् इव भास्कर इति तद्वच्
छक्त्यैव तद्-अतिक्रमो ज्ञेयः \।\।१५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** जय-काशिषु जितं जितम्
इति स्व-जय-प्रकाशकेषु सत्सु \।\।१५\।\।

**\॥।**

**\।\। ४.१०.१६ \।\।**

**धनुर् विस्फूर्जयन् दिव्यं द्विषतां खेदम् उद्वहन् \।**

**अस्त्रौघं व्यधमद् बाणैर् घनानीकम् इवानिलः \।\।**

**श्रीधर-स्वामी (भावार्थ-दीपिका), विश्वनाथ-चक्रवर्ती
(सारार्थ-दर्शिणी) :** व्यधमत् सञ्चूर्णयामास \।\।१६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अथो मज्जनानन्तरम् एव
\। तस्य ध्रुवस्य \।\।१५-१६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

**\॥।**

**\।\। ४.१०.१७ \।\।**

**तस्य ते चाप-निर्मुक्ता भित्त्वा वर्माणि रक्षसाम् \।**

**कायान् आविविशुस् तिग्मा गिरीन् अशनयो यथा \।\।**

**श्रीधर-स्वामी (भावार्थ-दीपिका) :** वर्माणि कवचानि \।\।१७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ते बाणाः \। अशनयो
वज्राणि दंभोलिरशनिर्द्वयोः इत्य् अमरः \। अत्र च गिरीनशनयो यथा
इति आसारेण यथा गिरिः इति दृष्टान्ताभ्यां यक्षाणां बाणाः
ध्रुवस्याकिंचित्कराः प्रत्युतोत्साहवर्द्धका एव यथा धारासंपातेन
गिरयः क्षालितमला उद्दीप्ता एव भवन्ति ध्रुवस्य शराश् च यक्षाणां
प्राणहारिण एव यथाशनिभिर्गिरयो विदीर्यन्त एवेति व्यंजितम्
\।\।१७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** गिरीन् अशनयो यथेति
आसारेण यथा गिरिर् इति दृष्टान्ताभ्याम् यक्षाणां शरा ध्रुवस्याकिञ्चित्कराः
प्रत्युतोत्साह-वर्धका एव यथा धारा-सम्पातेन गिरयः क्षालित-मला
उद्दीप्ता एव भवन्ति, ध्रुवस्य शरास् तु यक्षाणां प्राणापहारिण एव
यथा अशनिभिर् गिरयो विदीर्यन्ते एवेति व्यञ्जितम् \।\।१७\।\।

**\॥।**

**\।\। ४.१०.१८-१९ \।\।**

**भल्लैः सञ्छिद्यमानानां शिरोभिश् चारु-कुण्डलैः \।**

**ऊरुभिर् हेम-तालाभैर् दोर्भिर् वलय-वल्गुभिः \।\।**

**हार-केयूर-मुकुटैर् उष्णीषैश् च महा-धनैः \।**

**आस्तृतास् ता रण-भुवो रेजुर् वीर-मनो-हराः \।\।**

**श्रीधर-स्वामी (भावार्थ-दीपिका) :** शिरः-प्रमुखैर् आस्तृताः
प्रकीर्णा रेजुर् इति द्वयोर् अन्वयः \।\।१८\।\। प्रायो बाहुल्येन विवृक्णाः
सञ्छिन्ना अवयवा येषाम् \।\।१९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
हेमतालाभैर्गौरवर्णत्वेन दीर्घत्वेन च स्वर्णतालतरुसदृशैः तालो
माने तरौ गानकालमाने च वाद्यके इति धरणिः \। वलयैः कङ्कणैः \।
वलयः कण्ठरोगे ना कङ्कणे पुंनपुंसकम् इति मेदिनी \।\। उष्णीषं तु
शिरोवेष्टे इति कोशात् \। वीरमनोहराः शूरप्रियाः \।\।१८-१९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** भल्लैर् इति युग्मकम् \।\।१८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**आस्तृता आच्छन्नाः
\।\।१८-१९\।\।

**\॥।**

**\।\। ४.१०.२० \।\।**

**हतावशिष्टा इतरे रणाजिराद्**

**रक्षो-गणाः क्षत्रिय-वर्य-सायकैः \।**

**प्रायो विवृक्णावयवा विदुद्रुवुर्**

**मृगेन्द्र-विक्रीडित-यूथपा इव \।\।**

**श्रीधर-स्वामी (भावार्थ-दीपिका), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मृगेन्द्रस्य विक्रीडितेन
यूथपा हस्तिन इव गजसिंहयोः परस्परविरोधप्रसिद्धेरत्र
यूथपपदं गजपरम् एव ज्ञेयम् \।\।२०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** क्रीडिता इत्य् अत्र द्राविता इति
क्वचित् \।\।२०\।\।

**\॥।**

**\।\। ४.१०.२१ \।\।**

**अपश्यमानः स तदाततायिनं**

**महा-मृधे कञ्चन मानवोत्तमः \।**

**पुरीं दिदृक्षन्न् अपि नाविशद् द्विषां**

**न मायिनां वेद चिकीर्षितं जनः \।\।**

**श्रीधर-स्वामी (भावार्थ-दीपिका), विश्वनाथ-चक्रवर्ती
(सारार्थ-दर्शिणी) :** आततायिनं शस्त्र-पाणिम् \।\।२१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्र तत्पुरं प्रविश्य
तत्सर्वस्वं गृहीत्वा गमनं तत्रावस्थानं चेत्युभयोरेकं प्राप्तं
तत्र ध्रुवेण किमकारीत्याशङ्क्योभयम् अपि न कृतं
मायिजनकुचेष्टाशङ्कयेत्याह---अपश्यमान इति \। स ध्रुवः\। तदा
यक्षसेनाद्रावणोत्तरकाले सुवर्णाद्यलङ्कृतामलकां दिदृक्षर् अपि यतो
मायिजनकुचेष्टा दुर्जेयातो नाविशद् इति \।\।२१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

**\॥।**

**\।\। ४.१०.२२ \।\।**

**इति ब्रुवंश् चित्ररथः स्व-सारथिं**

**यत्तः परेषां प्रतियोग-शङ्कितः \।**

**शुश्राव शब्दं जलधेर् इवेरितं**

**नभस्वतो दिक्षु रजोऽन्वदृश्यत \।\।**

**श्रीधर-स्वामी (भावार्थ-दीपिका) :** इति ब्रुवन्न् इत्य् अत्रापि न
मायिनाम् इत्य्-आदेर् अनुषङ्गः \। चित्र-रथो ध्रुवः \। यत्तो यत्नवान् \।
प्रतियोगः पुनर् उद्योगस् तस्माच् छङ्कितः \। नभस्वतो वायोर् हेतोः
\।\।२२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** चित्ररथस् तन्-नामा ध्रुवः \।
व्यदृश्यतेति तु गौडपादः \।\।२२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** इति न मायिनाम् इति वाक्यं
ब्रुवन् चित्ररथो ध्रुवः \। अनु अनन्तरं नभस्वतो हेतोर् दिक्षु रजः
\।\।२२\।\।

**\॥।**

**\।\। ४.१०.२३ \।\।**

**क्षणेनाच्छादितं व्योम घनानीकेन सर्वतः \।**

**विस्फुरत्-तडिता दिक्षु त्रासयत्-स्तनयित्नुना \।\।**

**श्रीधर-स्वामी (भावार्थ-दीपिका) :** विस्फुरन्त्य् अस्तडितो यस्मिंस्
तेन त्रासयन्तः स्तनयित्नवोऽशनयो यस्मिन् \।\।२३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इति न मायिनां वेद
इत्य्-आदिवाक्यमितिपदार्थः \। अत एव स्वामिचरणैरित्य् अत्रापीत्युक्तम्
\।\।२२-२३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** क्षणेन छुरितम् इति चित्सुखः
\।\।२३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। ४.१०.२४ \।\।**

**ववृषू रुधिरौघासृक्- पूय-विण्-मूत्र-मेदसः \।**

**निपेतुर् गगनाद् अस्य कबन्धान्य् अग्रतोऽनघ \।\।**

**श्रीधर-स्वामी (भावार्थ-दीपिका) :** ववृषुर् निपेतुर् इत्य् अर्थः \। न
सृजति शरीरम् इत्य् असृग् इह श्लेष्मादि \। मेदसः पुंस्त्वम् आर्षम् \।
मेदांसि अस्याग्नतो निपेतुः \।\।२४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अस्य ध्रुवस्य मेघा इति
शेषः \।\।२४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** न सृजति शरीरम् इत्य्
असृक् श्लेष्मादि, मेदसः पुंस्त्वम् आर्षं मेदांसि ववृषुर् मेघा इति शेषः \।
अस्य ध्रुवस्याग्रतः \।\।२४\।\।

**\॥।**

**\।\। ४.१०.२५ \।\।**

**ततः खेऽदृश्यत गिरिर् निपेतुः सर्वतो-दिशम् \।**

**गदा-परिघ-निस्त्रिंश- मुसलाः साश्म-वर्षिणः \।\।**

**श्रीधर-स्वामी (भावार्थ-दीपिका) :** शाश्म-वर्षिणः अश्म-सहितं यद्
वर्षं तद् वन्तः \।\।२५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ततः कबन्धपातोत्तरम्
\।\।२५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** साश्म-वर्षिणः
अश्म-वर्षिभिः सह वर्तमानाः \।\।२५\।\।

**\॥।**

**\।\। ४.१०.२६ \।\।**

**अहयोऽशनि-निःश्वासा वमन्तोऽग्निं रुषाक्षिभिः \।**

**अभ्यधावन् गजा मत्ताः सिंह-व्याघ्राश् च यूथशः \।\।**

**श्रीधर-स्वामी (भावार्थ-दीपिका) :** अशनि-वन् निःश्वासो येषाम्
\।\।२६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अशनिर्मेघवह्निज्वाला
\।\।२६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.१०.२७ \।\।**

**समुद्र ऊर्मिभिर् भीमः प्लावयन् सर्वतो भुवम् \।**

**आससाद महा-ह्रादः कल्पान्त इव भीषणः \।\।**

**श्रीधर-स्वामी (भावार्थ-दीपिका) :** त्रासनानि भयं कराणि \। तिग्मा
क्रूरा गतिः प्रवृत्तिर् येषाम् \। असुर-राक्षसादि-शब्दैर् अदूरान्तरत्वेन
यक्षा एवोच्यन्ते \।\।२७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** महान् ह्रादो यस्य स
महाह्रादः आन्महतः इत्य्-आदिना टेरात्वं लक्षणप्रतिपदोक्तपरिभाषा तु
समानाधिकरणसामर्थ्यान्न प्रवर्तते \।\।२७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.१०.२८ \।\।**

**एवं-विधान्य् अनेकानि त्रासनान्य् अमनस्विनाम् \।**

**ससृजुस् तिग्म-गतय आसुर्या माययासुराः \।\।**

**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) :**
*न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एवंविधानि कृत्यानि
अदूरान्तरत्वेन तुल्यकर्मत्वेन तुल्यदेवयोनित्वेनैकस्थानोद्भूतत्वेन
च यैरुक्तं जक्षतेमं ब्रह्माणं ते यक्षा यैरुक्तं रक्षत ते राक्षसा
यैरुक्तं न सुरांस्त्यजेम ते\ऽसुरा इति वाल्मीकीये
सुरासुरविभागप्रकरणे उक्तं यक्षरक्षसां समानजन्मभूमित्वं
तृतीय-स्कन्धे विशाध्याये वर्णितम् इत्य् उक्तं
स्वामिचरणैरदूरान्तरत्वेनेति \।\।२८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अमनस्विनां
शौर्य-शून्यानां, असुराः असुर-तुल्याः \।\।२८\।\।

**\॥।**

**\।\। ४.१०.२९ \।\।**

**ध्रुवे प्रयुक्ताम् असुरैस् तां मायाम् अतिदुस्तराम् \।**

**निशम्य तस्य मुनयः शम् आशंसन् समागताः \।\।**

**श्रीधर-स्वामी (भावार्थ-दीपिका) :** तस्य शं कल्याणम् आशंसन्
प्रार्थितवन्तः \।\।२९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** निशाम्य दृष्ट्वा निशम्येति
पाठे श्रुत्वेत्य् अर्थः \। समाशंसन् इति पाठे\ऽपि सं सुखं संनभेदे
समीचीने सुष्ठुपूजासुखेषु च इति यादवोक्तेः \। यजौ शसाव् इति प्राच्या
इति व्याकरणान्तरसूत्राद्वा \। अत एव मा मां जक्षतेत्यत्र जस्थाने
यकारो जात इति पूर्वोक्तमनुसन्धेयम् \। सूत्रार्थस्तु-प्राचां मते
यकारजकारौ शकारसकारौ चान्योन्यस्थाने भवत इति \।\।२९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ध्रुवे इति \। समाशंसन्न् इति
चित्सुखः जयम् इति शेषः \।\।२९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। ४.१०.३० \।\।**

**मुनय ऊचुः---**

**औत्तानपाद भगवांस् तव शार्ङ्गधन्वा**

**देवः क्षिणोत्व् अवनतार्ति-हरो विपक्षान् \।**

**यन्-नामधेयम् अभिधाय निशम्य चाद्धा**

**लोकोऽञ्जसा तरति दुस्तरम् अङ्ग मृत्युम् \।\।**

**श्रीधर-स्वामी (भावार्थ-दीपिका) :** तव विपक्षान् शत्रून् नाशयतु \।
अद्धा साक्षात् \। अञ्जसा सुखेनैव मृत्युं तरति \।\।३०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मृत्युं तरन्ति यक्षमायां
न तरिष्यसि किं तु तरिष्यस्येवेति नारायणास्त्रं स्मारयामासुरित्य् अर्थः
\। यद् वा, यन्नामधेयमभिधाय इत्यनेन भगवन्नाम स्मृत्वा
युध्यतस्तव शत्रुजयः स्याद् इत्युपदिष्टम् इति ध्येयम् \। औत्तानपाद
इति \। क्षत्रियत्वात्तव युद्धे भयं नोचितं, यद्वा-उत्तानावुच्चौ
सामन्तराजमूर्द्धसु पादौ यस्य स उत्तानपात्तस्यापत्यं त्वम् अपि तादृश
एवाधुनैवैषां मूर्ध्नि पदं धास्यसीत्यभिप्रायः \। अङ्गेति
संबोधने\ऽव्ययम् \।\।३०\।\।

इति श्रीमद्-भागवत-भावार्थ-दीपिका-प्रकाशे चतुर्थ-स्कन्धे
दशमो\ऽध्यायः \।\।१०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मृत्युं तरति किं
यक्षमायां त्वं न तरिष्यसीति नारायणास्त्रं स्मारयामासुः \।\।३०\।\।

**\॥।**

इति सारार्थ-दर्शिन्यां हर्षिण्यां भक्त-चेतसाम् \।

चतुर्थे दशमोऽध्यायः सङ्गतः सङ्गतः सताम् \।\।\*\।\।

**\॥।**

इति श्रीमद्-भागवते महा-पुराणे ब्रह्म-सूत्र-भाष्ये

पारमहंस्यं संहितायां वैयासिक्यां

चतुर्थ-स्कन्धे ध्रुव-चरिते

दशमोऽध्यायः \।

\।\। ४.१० \।\।

**\॥।**

**(४.११)**

## 
**अथैकादशोऽध्यायः**

<details><summary>विषयः</summary>

स्वायम्भुव-मनु-कृतं ध्रुवस्य सान्त्वनं युद्ध-विरामश् च \।
</details>

**\।\। ४.११.१ \।\।**

**मैत्रेय उवाच---**

**निशम्य गदताम् एवम् ऋषीणां धनुषि ध्रुवः \।**

**सन्दधेऽस्त्रम् उपस्पृश्य यन् नारायण-निर्मितम् \।\।**

**श्रीधर-स्वामी (भावार्थ-दीपिका) :**

एकादशे तु यक्षाणां क्षयं दृष्ट्वा मनुः स्वयम् \।

आगत्य वारयामास ध्रुवं तत्त्वोपदेशतः \।\।

एवं गदतां वचनम् उपदेशम् इव निशम्य \। उपस्पृश्याचम्य यन्
नारायण-निर्मितं नारायणास्त्रं तत् सन्दधे \।\।१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्त्वोपदेशतः
ज्ञानोपदेशेन आसुरमायानाशे समर्थं नारायणास्त्रम् एवेति जानन्ध्रुवो
मुनिभिरप्येतद् एवोपदिष्टम् इति तदस्त्रं सन्दधे \।\।१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** सम्बन्धोक्ति-मते त्व् अत्राध्यायो
नास्ति \। चतुर्थ-स्कन्धश् चोनत्रिंशत्य्-अध्यायात्मक इति \।\।१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

यक्षाणां क्षयम् आलक्ष्य मनुर् एकादशे ध्रुवम् \।

तद्-वधाद् वारयामास शास्त्र-तत्त्वोपदेशतः \।\।

ऋषीणां वचः \।\।१\।\।

**\॥।**

**\।\। ४.११.२ \।\।**

**सन्धीयमान एतस्मिन् माया गुह्यक-निर्मिताः \।**

**क्षिप्रं विनेशुर् विदुर क्लेशा ज्ञानोदये यथा \।\।**

**श्रीधर-स्वामी (भावार्थ-दीपिका) :** क्लेशा रागादयो यथा \।\।२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एतस्मिन्नारायणास्त्रे योजिते
सति क्लेशाः पञ्च अविद्यास्मितारागद्वेषाभिनिवेशाः पञ्च क्लेशाः इति
पतंजलिसूत्रात् \। विदुरेति \। यथा तव वेदनशीलस्य क्लेशो
नास्तीत्यभिप्रायः \।\।२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एतस्मिन् नारायणास्त्रे
\।\।२\।\।

**\॥।**

**\।\। ४.११.३ \।\।**

**तस्यार्षास्त्रं धनुषि प्रयुञ्जतः**

**सुवर्ण-पुङ्खाः कलहंस-वाससः \।\।**

**श्रीधर-स्वामी (भावार्थ-दीपिका) :** किं च, तस्यार्षास्त्रम् ऋषेर्
नारायणाद् उद्भूतम् अस्त्रं प्रयुञ्जतः सन्दधतः सतः \। सुवर्ण-मयाः
पुङ्खा मूल-प्रान्ता येषाम् \। कल-हंसानां वासांसि पक्षा येषाम् \। शरा
विनिःसृता इति द्रष्टव्यम् \। उपरिष्टाच् छिली-मुख-ग्रहणात् \।\।३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तस्यास्त्रस्य फलम्
आह---किं चेति \। सुवर्णालङ्कृताः पुङ्खा ज्यानुसन्धानप्रदेशाः येषां ते
तथा \। वस-आच्छादने वस्त आत्मानमनेनेति वासस्तेन पक्षा लक्ष्यन्ते,
कलहंसानां वासांसि पक्षा इव पक्षा येषां ते कलहंसवाससः \।\।३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** भीमरवा इति शराणाम् एव
विशेषणम् \।\।३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** आर्षास्त्रम् ऋषेर्
नारायणस्यास्त्रं पुङ्खा मूल-प्रान्ता वासांसि पक्षा विनिःसृताः शरा इति
शेषः \।\।३\।\।

**\॥।**

**\।\। ४.११.४ \।\।**

**तैस् तिग्म-धारैः प्रधने शिली-मुखैर्**

**इतस् ततः पुण्य-जना उपद्रुताः \।**

**तम् अभ्यधावन् कुपिता उदायुधाः**

**सुपर्णम् उन्नद्ध-फणा इवाहयः \।\।**

**श्रीधर-स्वामी (भावार्थ-दीपिका) :** प्रधने युद्धे उन्नद्धा
उच्छ्रिताः फणा येषां ते सर्पाः \।\।४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तिग्मं तीक्ष्णं खरं
तद्वत् इत्य् अमरः \। तं ध्रुवम् \।\।४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.११.५ \।\।**

**स तान् पृषत्कैर् अभिधावतो मृधे**

**निकृत्त-बाहूरु-शिरोधरोदरान् \।**

**निनाय लोकं परम् अर्क-मण्डलं**

**व्रजन्ति निर्भिद्य यम् ऊर्ध्व-रेतसः \।\।**

**श्रीधर-स्वामी (भावार्थ-दीपिका) :** पृषत्कैर् बाणैर् निकृत्ता
बाह्व्-आदयो येषां तान् \। परं लोकं निनाय \। कथं भूतम् ?
ऊर्ध्व-रेतसः सन्न्यासिनोऽर्क-मण्डलं निर्भिद्य यं व्रजन्ति तम्
\।\।५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स तान् परं सत्यलोकं,
भगवद्-भक्तहस्तमृतितो विशिष्टस्वर्गिणो बभूवुः आब्रह्मभुवनाल्लोकाः
पुनर् आवर्तिनो\ऽर्जुन इति गीतोक्तेरावर्त्तयिष्यत एव तेन तु
संन्यासिसाहचर्यात्तेषां मुक्तिर्व्याख्येया \। स्वयं भगवन्तं श्री-कृष्णं
विना सङ्ग्राममृतानां कालनेम्यादीनामवतारान्तरेभ्यो\ऽपि
मोक्षाश्रवणादर्शनाभ्याम् \।\।५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** परं सत्याख्यं लोकम् \।\।५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पृषत्कैर् वाणैर्
निकृत्त-बाह्व्-आदीन् तान् परं सत्य-लोकं निनाय यं लोकम् ऊर्ध्व-रेतसः
सन्न्यासिनोऽर्क-मण्डलं निर्भिद्य व्रजन्तीति
भगवद्-भक्त-हस्त-मृत्युतो विशिष्ट-स्वर्गिणस् ते बभूवुः \।
आब्रह्म-भुवनाल् लोकाः पुनर् आवर्तिनोऽर्जुन \[गीता ८.१७\] इति
श्री-गीतोक्तेर् आवर्तिष्यन्त एव ते \। न तु सन्न्यासि साहचर्येण तेषां
मुक्तिर् व्याख्येया \। स्वयं भगवन्तं श्री-कृष्णं विना सङ्ग्रामम् ऋतानां
कालनेम्य्-आदीनाम् अवतारान्तरेभ्योऽपि मोक्षादर्शनात् \।\।५\।\।

**\॥।**

**\।\। ४.११.६ \।\।**

**तान् हन्यमानान् अभिवीक्ष्य गुह्यकान्**

**अनागसश् चित्र-रथेन भूरिशः \।**

**औत्तानपादिं कृपया पितामहो**

**मनुर् जगादोपगतः सहर्षिभिः \।\।**

**श्रीधर-स्वामी (भावार्थ-दीपिका) :** तान् अनागसो निरपराधान्
\।\।६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** चित्रो\ऽद्भुतो
रथान्तरविलक्षणो रथो
गमनसाधनसाधर्भ्याद्धरिपदप्रापकस्तपोविशेषो यस्य स चित्ररथः
\। यद्वा---चैत्ररथं कुबेरोद्यानं गतो यक्षनाशमुद्दिश्येति
चित्ररथः अत्रार्षत्वाद्भूत भव्यवृद्ध्यथभावो\ऽण् प्रत्ययश् च
गतार्थे, तथा च ध्रुव इति निर्णीतम् \। यद्वा---चित्ररथेन
विमानेनर्षिभिः सहोपयातो मनुर् इति योज्यम् \।\।६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.११.७ \।\।**

**मनुर् उवाच---**

**अलं वत्सातिरोषेण तमो-द्वारेण पाप्मना**

**येन पुण्य-जनान् एतान् अवधीस् त्वम् अनागसः \।\।**

**श्रीधर-स्वामी (भावार्थ-दीपिका) :** तमसो नरकस्य द्वारेण \। येन
रोषेण \।\।७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.११.८ \।\।**

**नास्मत्-कुलोचितं तात कर्मैतत् सद्-विगर्हितम्**

**वधो यद् उपदेवानाम् आरब्धस् तेऽकृतैनसाम् \।\।**

**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) :**
*न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** वत्सेति \।
वत्सोपलक्षितवृषभाणामतिरोषो भवति तद्वत्तव
ह्ययुक्तस्तत्साम्यावाप्तेरित्य् आह \। यद् वा, प्रियत्वात्त्वामहं
वारयामीत्यभिप्रायः \। तमो-द्वारेण यथार्थज्ञानप्रतिबन्धकत्वेन
मोक्षनिरोधकत्त्वात्संसारहेतुनेत्य् अर्थः \।\।७-८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** उपदेवानां यक्षाणाम्
\।\।८\।\।

**\॥।**

**\।\। ४.११.९ \।\।**

**नन्व् एकस्यापराधेन प्रसङ्गाद् बहवो हताः**

**भ्रातुर् वधाभितप्तेन त्वयाङ्ग भ्रातृ-वत्सल \।\।**

**श्रीधर-स्वामी (भावार्थ-दीपिका) :** ननु मद्-भ्रातृ-हन्तारः कथम्
अकृतैनसोऽत आह---नन्व् इति \।\।९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
अत्राक्षिपतिनन्वकृतापराधत्वं कथं
भ्रातवधलक्षणापराधप्रसिद्धेर् इति चेत्तत्राह---नन्व् इति \। ननु
निश्चये एकस्य त्वद्-भ्रातृहन्तुर्यक्षस्यापराधेन तत्सङ्गाद्धेतोरित्य्
अर्थः \। भ्रातृवत्सलेति \। भगवद्-भक्तस्य सर्वत्र भगवन्तं
पश्यतस्तव देहसंबन्धिषु देहेषु स्नेहो नोचितः, किन्तु सर्वत्रैवेति
भावः \।\।९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु निश्चितम् एकस्य
त्वद्-भ्रातृ-हन्तर् यक्षस्यापराधेन तत्-सङ्गात् तत्-सङ्ग-हेतोर् इत्य्
अर्थः \।\।९\।\।

**\॥।**

**\।\। ४.११.१० \।\।**

**नायं मार्गो हि साधूनां हृषीकेशानुवर्तिनाम्**

**यद् आत्मानं पराग् गृह्य पशुवद् भूत-वैशसम् \।\।**

**श्रीधर-स्वामी (भावार्थ-दीपिका) :** सत्य् अप्य् अपराधे तवैतद्
उचितं न भवतीत्य् आह---नायम् इति \। पराग् गृह्य पराग् भूतं देहम्
आत्मानं गृहीत्वा पशवो यथा देहाभिमानाद् अन्योन्यं घ्नन्ति तथा
भूतानां वैशसं हिंसेति यत् \।\।१०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** उक्तमर्थं विशदयन्नाह
व्यावहारिकस्नेहपारवश्यं भक्तानां नोचितं किं पुनस्तेन
परहिंसेत्यभिप्रायेण स्वाम्याह---सत्यपीति \। एतद्यक्षहिंसनं
पराग्भूतं जडम् आत्मानं गृहीत्वात्मत्वेन मत्वा पशवो मूढाः पशुर्मूढे
वृषादौ च देवदेयबलौ तथा इति निरूक्तिः \। परेति पाठे
परा-निराकरणेर्थे आत्मानमगृहीत्वाज्ञात्वेत्य् अर्थः \। हृषीकेशानुवर्तिनां
सर्वत्रान्तर्यामित्वेन भगवन्तं पश्यताम् \। इति यत् अयम् इति
विधेयापेक्षं पुंस्त्वम् \।\।१०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**
व्यवहारिक-स्नेह-पारवश्यं भक्तानाम् अनुचितं किं पुनस् तेन
पर-हिंसेत्य् आह---नायम् इति \। यद् आत्मानं देहं पराग्-गृह्य
पराग्-भूतम् आत्मत्वाभिमानेन गृहीत्वा पशवो यथा
देह-सम्बन्धेनान्योन्यं घ्नन्ति, तथा भूतानां वैशसं हिंसेति यत्,
छन्दसि क्त्वो ल्यप् \। पराग् गृह्येति पाठे परेति निषेध्य्-अर्थकम् \।
जीवात्मानम् अगृहीत्वेत्य् अर्थः \।\।१०\।\।

**\॥।**

**\।\। ४.११.११ \।\।**

**सर्व-भूतात्म-भावेन भूतावासं हरिं भवान्**

**आराध्याप दुराराध्यं विष्णोस् तत् परमं पदम् \।\।**

**श्रीधर-स्वामी (भावार्थ-दीपिका) :** त्वं च बाल्ये साधुः सन्न् इदानीं
कथम् अन्यथा कृतवान् इत्य् आह---सर्व-भूतात्म-भावेनेति द्वाभ्याम्
\।\।११\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** हृषीकेशानुवर्तित्वं
तस्याप्याह---त्वं चेति! तत्प्रसिद्धम् \। भूतेषु प्राणिष्वावासो यस्य
भूतान्यावसन्त्यस्मिन्न् इति वा भूतावासस्तम् \।\।११\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तव तु भक्तेष्व् अप्य्
अतिश्रेष्ठस्यैतद् अत्यन्तम् अनुचितम् इत्य् आह द्वाभ्याम् \। सर्वेषु भूतेष्व्
आत्मनः स्वस्यैव भावो भावना तेन \।\।११\।\।

**\॥।**

**\।\। ४.११.१२ \।\।**

**स त्वं हरेर् अनुध्यातस् तत्-पुंसाम् अपि सम्मतः**

**कथं त्व् अवद्यं कृतवान् अनुशिक्षन् सतां व्रतम् \।\।**

**श्रीधर-स्वामी (भावार्थ-दीपिका) :** अनुध्यातो हरेर् हृदि स्थितो वा
\। तत् पुंसां हरि-दासानाम् अपि साधुत्वेन मतः \।\।१२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तव तु
भक्तेष्वष्यतिप्रियस्यैतदत्यन्तमनुचितम् इत्य् आह \। यस्तत्पदमाप स
त्वं हरेरनु निरन्तरं ध्यातं ध्यानं यस्मिन्स तथा
वात्सल्याद्धरिणापि स्मर्यमाण इत्य् अर्थः \। तत्पुंसां नारदादीनाम् अपि
संमतः \। कृपापात्रीकृतः \। सन्दर्भस्तु---तत्पुंसाम् इति
हर्यनुसन्ध्यातत्वे\ऽपि न प्रौढिमान् किं तु तद्भक्तजनसंमतिं
गृहीत्वैव सर्वमनुष्ठातेत्य् अर्थः \। यथोक्तमंबरीषमुद्दिश्य स वै
मन इत्यादौ यथोत्तमश्लोकजनाश्रया रतिः, इति \।\।१२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तत् पुंसाम् अपि सम्मत इति
हर्य्-अनुध्यानत्वेऽपि \। न प्रौढिमान किन्तु तद्-भक्त-जन-सम्मतिं
गृहीत्वैव सर्वम् अनुष्ठातेत्य् अर्थः \। यथोक्तम् अम्बरीषम् उद्दिश्य---स
वै मन इत्य् आदौ, यथोत्तमश्लोकजनाश्रया रतिः इति \।\।१२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** हरेर् अनुध्यातः अनु
निरन्तरं ध्यातं ध्यानं यस्मिन् सः \। वैराग्य्लक्षणाद् धरिणापि
स्मर्यमाण इत्य् अर्थः \। तत्-पुंसां नारदादीनाम् अपि कृपा-पात्री-भूतः
\।\।१२\।\।

**\॥।**

**\।\। ४.११.१३ \।\।**

**तितिक्षया करुणया मैत्र्या चाखिल-जन्तुषु**

**समत्वेन च सर्वात्मा भगवान् सम्प्रसीदति \।\।**

**श्रीधर-स्वामी (भावार्थ-दीपिका) :** सतां व्रतम् एवाह \। महत्सु
तितिक्षया, नीचेषु करुणया, समेषु मैत्र्या, अखिलेषु जन्तुषु समत्वेन
च \।\।१३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** महत्सु तितिक्षयेति \।
पूर्वोक्त गुणाधिकान्मुदं लिप्सेत् इति न्यायानुरोधेन ध्येयम् \। चक्रवर्ती
तु---समत्वेन स्वतुल्यहर्षशोकक्षुत्पिपासादिभावनया \। तद् उक्तम्---

> आत्मौपम्येन सर्वत्र समं पश्यति यो\ऽर्जुन \।
>
> सुखं वा यदि दुःखं स योगी परमो मतः \।\। इति \।

सर्वात्मेति \। सर्वभूतेषु तुष्यत्सु भगवत्तोषो\ऽनुमेय इत्य् अर्थः
\।\।१३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** द्विषत्सु तितिक्षया हीनेषु करुणया
समेषु मैत्र्या, अखिलेषु जन्तुषु समत्वेन सुख-दुःखादिष्व्
आत्म-साम्य-ज्ञानेन \।\।१३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सतां व्रतम्
एवाह---महत्सु तितिक्षया नीचेषु करुणया समेषु मैत्र्या एवम्
अखिल-जन्तुषु समत्वेन
स्वतुल्य-हर्ष-शोक-क्षुत्-पिपासादिमत्त्व-भावनया \। यद् उक्तं---

> आत्मौपम्येन सर्वत्र समं पश्यति योऽर्जुन \।
>
> सुखं वा यदि वा दुःखं स योगी परमो मतः \।\। \[गीता ६.२३\] इति
> \।

सर्वात्मेति स्मरण्स्मृतेषु तुष्यत्सु भगवत्-तोषोऽनुनेय इत्य् अर्थः
\।\।१३\।\।

**\॥।**

**\।\। ४.११.१४ \।\।**

**सम्प्रसन्ने भगवति पुरुषः प्राकृतैर् गुणैः**

**विमुक्तो जीव-निर्मुक्तो ब्रह्म निर्वाणम् ऋच्छति \।\।**

**श्रीधर-स्वामी (भावार्थ-दीपिका) :** ततः कृताथा भवतीत्य्
आह---सम्प्रसन्ने सति गुणैर् विमुक्तोऽत एव तत् कार्येण जीवेन
लिङ्ग-शरीरेण निर्मुक्तः सन् निर्वाणं सुखात्मकं ब्रह्म प्राप्नोति
\।\।१४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ततस्तितिक्षादिभिर्
भगवत्तेषात् \। अत एव प्राकृतगुणविमुक्तत्वाद् एव निर्वाणं ज्ञानी
चेत्सायुज्यं भक्तश्चेदधोक्षजालंबनकं दास्यम् \।
अधोक्षजालंबमिहाशुभात्मनः शरीरिणः संसृतिचक्रशातनम् \।
तद्ब्रह्मनिर्वाणसुखं विदुर्बुधाः इति प्रह्लादोक्तेस्तदा
प्राकृतैर्गुणैर्विमुक्तो\ऽप्राकृतैर्विशिष्ट इत्य् अर्थः \।\।१४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ब्रह्मणस् तत्-सुखस्यापि निर्वाणं
लयोऽन्तर्-भावो यत्र तत् श्री-भगवत्-सुखम् इत्य् अर्थः \।
निर्वाण-पदस्य विशेषण-वैयर्थ्यात् \।\।१४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** जीवेन लिङ्ग-शरीरेण
निर्मुक्तः \। ब्रह्म-निर्वाणं ज्ञानी चेत् सायुज्यं, भक्तेश् चेत्
अधोक्षजालम्बनकं दास्यं, अधोक्षजालम्बनम् इहेत्य् अत्र तद् ब्रह्म
निर्वाण-सुखं विदुर् बुधा इति प्रह्लादोक्तेस् तदा प्राकृतैर् गुणैर्
विमुक्तः, अप्राकृतैस् तु विशिष्ट इत्य् अर्थः \।\।१४\।\।

**\॥।**

**\।\। ४.११.१५ \।\।**

**भूतैः पञ्चभिर् आरब्धैर् योषित् पुरुष एव हि**

**तयोर् व्यवायात् सम्भूतिर् योषित्-पुरुषयोर् इह \।\।**

**श्रीधर-स्वामी (भावार्थ-दीपिका) :** भ्रातृ-हन्तृ त्वम् अङ्गीकृत्योक्तम्,
इदानीं तु नात्मनो भ्रातृ-पुत्रादि-संबन्धो न चान्योन्यं हन्तृत्वादि कम्
अपीत्य् आह---भूतैर् इति दशभिः \। भूतैः पञ्चभिर् आरब्धैर्
देहाद्य्-आकारेण परिणतैर् योषित्-पुरुषश् चेति प्रसिद्धिः तयोर् व्यवायान्
मैथुनात् संभूतिर् अन्ययोर् योषित्-पुरुषयोर् इह संसारे भवति
\।\।१५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इदं भ्रातृहन्तृत्वं
यक्षाणामङ्गीकयोक्तमिदानीं तु विचार्यमाणे तु वस्तुनि कः कस्य हन्ता
वध्यो वेत्याह---नात्मन इत्य्-आदिना \।\।१५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** वस्तुनि विचार्यमाणे तु
कः कस्य हन्ता बध्यो वेत्य् आह दशभिः \। भूतैः पृथिव्यादिभिर्
आरब्धैर् देहैर् योषित् पुरुषश् च तयोर् व्यवाहादन्ययोर् योषित्-पुरुषयोः
संभूतिर् उत्पत्तिर् भवति \।\।१५\।\।

**\॥।**

**\।\। ४.११.१६ \।\।**

**एवं प्रवर्तते सर्गः स्थितिः संयम एव च**

**गुण-व्यतिकराद् राजन् मायया परमात्मनः \।\।**

**श्रीधर-स्वामी (भावार्थ-दीपिका) :** एवं तावत् सर्गः प्रवर्तते \।
एवं पालकाकारेण परिणतैर् भूतैर् एव स्थितिः \।
हन्तृ-देहाकार-परिणतैः संयमः संहारः, स च परमात्मनो मायया
गुणानां व्यतिकरात्, न तु स्वतः \।\।१६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पालकाकारेण नृपाद्याकारेण
हन्तृदेहा दस्युव्याघ्रसर्पाद्यास्तदाकारेण परिणतैर्नाशश् च
व्यतिकरादन्यतमाधिक्यात् रजसा सर्गः सत्त्वेन स्थितिस्तमसा संहार
इत्य् अर्थः \।\।१६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एति भावःभावैर् यथा
सर्गः प्रवर्तते तथा तैर् एव पितृ-मात्र् :अद्य्-आकारैः स्थितिः पालनं
तैर् एव दस्यु-व्याघ्र-सर्पाद्य्-आकारैः संयमो नाशश् च \। तत्र किं च
परमात्मनो मायया गुण-व्यतिकराद् एव, न तु स्वतः \। रजसा सर्गः
सत्त्वेन स्थितिः तमसाहङ्कार इत्य् अर्थः \।\।१६\।\।

**\॥।**

**\।\। ४.११.१७ \।\।**

**निमित्त-मात्रं तत्रासीन् निर्गुणः पुरुषर्षभः**

**व्यक्ताव्यक्तम् इदं विश्वं यत्र भ्रमति लोहवत् \।\।**

**मध्वाचार्यः (भागवत-तात्पर्यम्) :**

> हरिर् अक्लिष्ट-कर्मत्वाद् अयस्कान्तवद् उच्यते \।
>
> काम-कर्म-स्वभावेषु काले चावस्थितो हरिः \।
>
> सर्व-कारण-भूतः सन् तत्-तन्-नामभिधीयते \।\। इति
> सत्य-संहितायाम् \।\।१७\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** ननु जडानां देहानां गुणानां वा
कथं सर्गाद्-हेतुत्वम् ? तत्राह---निमित्त-मात्रं पुरुषर्षभ ईश्वरः
\। यत्र यस्मिन् निमित्ते सति कार्य-कारणात्मकं विश्वं भ्रमति
परिवर्तते \। यथाऽयस्कान्ते निमित्ते सति लोहं प्रवर्तते तद्वत्
\।\।१७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पुनर् अत्राक्षिपति---नन्व्
इति \। प्रवर्तते जडम् अपि चेतनीभवति लोहं प्रवर्तते तद्वद्यथा
निश्चेष्टम् अपि सचेष्टं भवतीत्य् अर्थः \।\।१७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु जडानां
योषित्-पुरुषादि-देहानां गुणानां वा चैतन्याधिष्ठानं विना कथं
सर्गादि-हेतुत्वं तत्राह---निमित्त-मात्रं पुरुषर्षभ ईश्वरोऽधिष्ठाता
यत्र यस्मिन् निमित्ते सति कार्य-कारणात्मकं विश्वं भ्रमति जडम् अपि
चेतनीभवत् देव-मनुष्यादि-रूपेण तथा तथा परिवर्तते \। यथा
अयस्कान्ते निमित्ते सति लौहं निश्चेष्टम् अपि स-चेष्टं भवति \।\।१७\।\।

**\॥।**

**\।\। ४.११.१८ \।\।**

**स खल्व् इदं भगवान् काल-शक्त्या**

**गुण-प्रवाहेण विभक्त-वीर्यः \।**

**करोत्य् अकर्तैव निहन्त्य् अहन्ता**

**चेष्टा विभूम्नः खलु दुर्विभाव्या \।\।**

**श्रीधर-स्वामी (भावार्थ-दीपिका) :** ननु स चेन् निमित्तं, तर्हि
तस्याविशेषाद् युगपद् एव सर्गादि-त्र् अयं भवेत् \। अत आह---स खल्व्
इति \। काल-शक्त्या क्रमेण गुणानां प्रवाहः क्षोभस् तेन विभक्तं
सृष्ट्य्-आदि-विषयं वीर्यं शक्तिर् यस्य \। ननु कालोऽपि गुणान् युग-पद् एव
क्षोभयतु तत्राह \। चेष्टा काल-शक्तिर् दुर्विभाव्या चिन्त्या \।\।१८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पुनः
प्रतिवन्द्याक्षिपति---नन्व् इति \। करोतीति गुणकालजीवानां तच्छक्तित्वेन
तद्भेदाभावात्स एवोपादानकारणं स एव निमित्तकारणं चेत्य् अर्थः \।
अकर्तेति \। तेषां गुणादीनां स्वरूपभूतत्वाभावात् एवं
हन्तेत्यहन्तेत्यपि \। अत्र पुनर् आक्षिपति---ननु विश्वं किमर्थं करोति
सर्वदा किं न करोतीति विषमं किं करोतीति सर्वाक्षेपपरिहारार्थम् आह
चेष्टेति---अचिन्त्यातर्क्या \।\।१८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** शक्तीनां क्रमेण प्रवर्तनया
कर्तृत्वादित्वेऽपि अकर्तृत्वादिना च चेष्टाया दुर्विभाव्यत्वं ज्ञेयम्
\।\।१८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु स चेन् निमित्तं,
तर्हि तस्याविशेषाद् युगपद् एव सर्गादि-त्र् अयं भवेत् \। मैवं
रजः-सत्त्व-तमसां काल-शक्त्या क्रमेणैव क्षोभो भवति, न तु
युगपद् अतः क्रमेणैव सर्गादि-त्र् अयं भवतीत्य् आह---स खल्व् इति \।
काल-शक्त्या क्रमेण गुणानां प्रवाहः क्षोभस् तेन विभक्तम् आत्मनः
सकाशात् विभक्तीकृतं वीर्यं चिद्-आभासं जीव-शक्त्य्-आत्मकं
माया-शक्ति-प्रविष्टं यस्य सः \। करोतीति गुण-काल-जीवानां शक्तित्वेन
त्वद्-भेदाभावात् स एवोपादान-कारणं स एव निमित्त-कारणं चेत्य् अर्थः
\। अकर्तेति तेषां गुणादीनां स्वरूप-भूतत्वाभावात् \। एवं
निहन्त्यहन्तेत्य् अपि \।

ननु विश्वं किम्-अर्थं करोति सदैव वा किं न करोति विषमं वा किं
कओर्तीति \। सर्वाक्षेप-परिहारार्थम् आह---चेष्टा दुर्विभाव्या अतर्क्या
विभूम्नो विभूत्वाद् इति \। एतद् एव तस्य विभूत्वम् इत्य् अर्थः \।\।१८\।\।

**\॥।**

**\।\। ४.११.१९ \।\।**

**सोऽनन्तोऽन्त-करः कालोऽनादिर् आदि-कृद् अव्ययः**

**जनं जनेन जनयन् मारयन् मृत्युनान्तकम् \।\।**

**श्रीधर-स्वामी (भावार्थ-दीपिका) :** ननु पित्रादिः सृजति पालयति
राजादिर् निहन्ति च चोरादिः, न त्व् ईश्वरः ? तत्राह---स इति \। जनेन
पित्रादिना जनं पुत्रादिं जनयन्न् आदि-कृत् \। अन्तकं चोरादिकं तन्
मृत्यु-हेतुना मारयन्न् अन्त-करः \। स्वयं त्व् अनन्तोऽनादिश् च \।
अव्ययोऽक्षीण-शक्तिश् च \। अयं भावः---पित्रादयोऽन्यत उत्पत्त्य्-आदिम्
अन्तो न स्वातन्त्र्येण कारणं, किं त्व् ईश्वर एव तन्-नियन्ता स
सर्व-कारणम् इति \।\।१९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पुनर् आक्षिपति---नन्व् इति
\। अत्राशयम् आह---अयं भाव इति \। अव्ययः चिन्तामणिरिव
सर्वप्रसवितापि व्ययशून्यः \।\।१९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अन्यच् च तस्य विभुत्वं
पश्येत्य् आह स स्वयम् अनन्तः नाश-रहितः \। अथ चान्येषाम् अन्त-करो
नाश-करः, केन रूपेणेत्य् अत आह---कालः \। स्वयम् अनादिः जन्म-शून्यः
\। अथ चान्येषाम् आदिकृत् \। अव्ययः चिन्तामणिर् इव सर्व-प्रसवितापि
व्यय-शून्यः \। स्वयम् एवादिकृद् अपि जनेन पित्रादिना जनं पुत्रादिं
जनयन् \। स्वयम् एवान्त-कृद् अपि मृत्युना मृत्यु-हेतुना कालाग्नि-रुद्रेण
अन्तकं यमम् अपि मारयन् \।\।१९\।\।

**\॥।**

**\।\। ४.११.२० \।\।**

**न वै स्व-पक्षोऽस्य विपक्ष एव वा**

**परस्य मृत्योर् विशतः समं प्रजाः \।**

**तं धावमानम् अनुधावन्त्य् अनीशा**

**यथा रजांस्य् अनिलं भूत-सङ्घाः \।\।**

**श्रीधर-स्वामी (भावार्थ-दीपिका) :** न चैवं कुर्वतोऽपि
वैषम्य-प्रसक्तिः, पक्ष-पाताभावाद् इत्य् आह द्वाभ्याम्---न वा इति \।
मृत्यु-रूपस्य समं यथा भवति तथा प्रजाः कर्म-भूता विशतः \।
तस्य साम्येऽपि भूतेषु फल-वैषम्यं, तत् कर्म-वशाद् इति सदृष्टान्तम्
आह \। तं धावन्तम् अन्व् अनीशाः कर्माधीना भूत-सङ्घा धावन्ति \।
अनिलं धावन्तम् अनु रजांसीव \। तत्र यथा रजसां
तमः-प्रकाश-जलाग्न्य्-आदि-प्रवेशेऽपि नानिलस्य वैषम्यम्, एवम्
ईश्वरस्यापीति भावः \।\।२०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तर्हि विषमः स
चेदाह---न चेति \। तत्कर्म तथात्वात्तेषां भूतानां कर्मण एव
तथात्वाद्वैषम्यजनकत्वात् \। इति भाव इति \। ईश्वरस्तु---जडानां
कर्मणां प्रेरकतया तदनुसारेणैव फलं ददाति न स्वतो\ऽतस् तत्र
वैषम्यं नास्तीत्याशयः \।\।२०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अनिल-दृष्टान्तस् तथापि साम्यम् इत्य्
अत्रांशे धावत्य् अनीशो यथा रजांस्य् अनिलं भूत-सङ्घम् इति चित्सुखः
\।\।२०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** न चैवं कुर्वतोऽपि
वैषम्य-प्रसक्तिः, पक्ष-पाताभावाद् इत्य् आह---न वा इति द्वाभ्याम् \।
मृत्योर् मृत्यु-रूपस्य समं यथा स्यात् तथा प्रजा विशतः \। तस्य
साम्येऽपि भूतेषु फल-वैषम्यं तत्-तत्-कर्मणस् तथा-भावाद् इति
स-दृष्टान्तम् आह---तं धावन्तम् अन्व् अनीशाः कर्माधीना भूत-सङ्घा
धावन्ति \। अनिलं धावन्तम् अनुधावन्ति रजांसीव \। तत्र रजसां
तमः-प्रकाश-जलाग्न्य्-आदि-प्रवेशेऽपि नानिलस्य वैषम्यम्, एवम्
ईश्वरस्यापीति भावः \।\।२०\।\।

**\॥।**

**\।\। ४.११.२१ \।\।**

**आयुषोऽपचयं जन्तोस् तथैवोपचयं विभुः \।**

**उभाभ्यां रहितः स्व-स्थो दुःस्थस्य विदधात्य् असौ \।\।**

**श्रीधर-स्वामी (भावार्थ-दीपिका) : अपचयम्** अकाल-मृत्युम् \।
**उपचयं** काल-मृत्योर् अपि रक्षाम् \। यद् वा, अपचयं मशकादाव्
उपचयं देवादौ \। **स्व-स्थत्वाद्** उपचयापचयाभ्यां **रहितोऽसौ
विभुर्** **दुःस्थस्य** कर्माधीनस्य **विदधाति** \।\।२१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
आयुर्-आदि-फल-याचकत्वेनान्तादिकर इत्य् उक्तं स्पष्टयति \। अकाल-मृत्युं
दुर्मृतिं---

> शृङ्गि-दंष्ट्रि-गर-व्याल-नीराग्न्य्-उद्गन्धनैस् तथा \।
>
> विद्यान् निर्घात् वृक्षैश् च विप्रैश् चैवात्मना मृताः \।\।
>
> व्रण-संजात-कीटाश् च म्लेच्छैश् चैव हता नराः \।
>
> पाप-मृत्यव एवैते ह्य् अन्ये\ऽपि बहवस् तथा \।
>
> दुर्मतिः पाप-मरणम्-अकाल-मरणं तथा \।
>
> पर्याय एव विज्ञेया न कालेन विना मृतिः \।\। इति पराशरादिभिर्
> उक्तत्वान् \।

काल-मृत्युस् त्व् आयु-पीते स्वभावत एव देह-यातः \।
हानि-वृद्धि-रूप-प्रसिद्धाक्षरार्थ-त्यागेन तन्त्रातरावलंबनेन
चोपचयापचय-पद-व्याख्याने गौरवं मत्वाह---यद्वेति \। आदिना
दंशादि-ग्रहः \। मशकादीनाम् एकस्मिन्न् एव दिवसे\ऽ
नेक-जन्म-लाभोपलंभाद् अपचयत्वम् एव \। द्वितीयादिना
गन्धर्वादि-ग्रहः, देवादीनां यावद्-अधिकार-स्थिति-श्रवणात् स्वस्थत्वात्
स्वरूप-स्थितिमत्त्वात् \। असाव् इति \। प्रकृत-परामर्शी काल-शक्तिर्
ईश्वर इत्य् अर्थः \।\।२१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** स्वस्थः स्वानन्द-मग्न एव सन्
स्वैरितयैव,न त्व् अन्य-भाव-भावितयेत्य् अर्थः \। अतो
वैषम्य-नैर्घृण्ये अपि परिहृते \।\।२१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तत्राप्य् आयुषोऽपचयं
मशकादाव् उपचयं देवादौ \। दुःस्थस्य कर्माधीनस्य \।\।२१\।\।

**\॥।**

**\।\। ४.११.२२ \।\।**

**केचित् कर्म वदन्त्य् एनं स्वभावम् अपरे नृप \।**

**एके कालं परे दैवं पुंसः कामम् उतापरे \।\।**

**श्रीधर-स्वामी (भावार्थ-दीपिका) :** एवं भूतश् चेश्वरः
सर्व-वादि-सम्मतः, विवादस् तु नाम-मात्र इत्य् आह---केचिद् इति \। पुंसः
कामं वात्स्यायनादयः \। श्रुतिश् च---कामोऽकार्षीत् कामः करोति कामः
कर्ता कामः कारयिता इत्य्-आदि \।\।२२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एवंभूत
उपचयापचयरहितः \। केचिन्मीमांसकाः \। अपरे चार्वाकादयः \। एके
पौराणिकादयः \। परे मौहूर्त्तिकाः \। दैवं ग्रहादिरूपां देवताम् \।
अपरे वात्स्यायनादयः \। आदिना भारतादिग्रहः \। कामस्य सर्वहेतुत्वे
प्रमाणम् आह---श्रुतिश्चेति कामः सङ्कल्पः \। नृपेति \। एते वादा
नृपत्वात्तव श्रुतप्राया एव राज्ञां सर्वविधविद्वत्सङ्गस्य
सुलभत्वादित्य् अभिप्रायः \। अतो ज्ञानाभावात् \। इत्य् अर्थ इति \।
अनेकविधवादस्तत्पदार्थतात्पर्यापरिज्ञानेनैवेति ध्येयम् \। वस्तुतस्
तु तत्तन्नाम्नैव भेद इति \। एनं प्रकृतम् \। अन्वादेशत्वादेतद
एनदादेशः \।\।२२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** केचिद् एनं कर्मादिकं वदन्तीति \।
अस्य ये कर्तृत्वादयो धर्मास् तान् कर्मादिष्व् एवारोपयन्तीत्य् अर्थः \।
दैवं ग्रहादि \। कामं सङ्कल्पं दृष्टि-सृष्टि-वादिनः \।\।२२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु तर्हि कर्मैव
सुख-दुःख-जन्म-मरणादि-कारणम् अस्तु सत्यम् अत्रैवं वादिनो
विवदन्तु इत्य् आह---केचिद् इति \। केचिन् मीमांसका एनं
सुख-दुःख-प्रदं कर्म, अपरे लोकायतिकाः स्वभावम् \। एके
व्यवहारिकाः कालं, परे ज्योतिषिकाः दैवं, ग्रहादि-रूपां देवतां, अपरे
वात्स्यायनादयः कामम् \। श्रुतिश् च---कामोऽकार्षीत् कामः करोति कामः
कर्ता कामः कारयिता इत्य्-आदि \।\।२२\।\।

**\॥।**

**\।\। ४.११.२३ \।\।**

**अव्यक्तस्याप्रमेयस्य नाना-शक्त्य्-उदयस्य च**

**न वै चिकीर्षितं तात को वेदाथ स्व-सम्भवम् \।\।**

**श्रीधर-स्वामी (भावार्थ-दीपिका) :** ननु कर्मादीनां जटत्वादिना
स्वरूपतोऽपि भिन्नत्वात् कथम् ऐकमत्यं तत्राह---अव्यक्तस्यात
एवाप्रमेयस्य \। तथापि सत्त्वे हेतुः, नाना-शक्तीनां महद्-आदीनाम् उदयो
यस्मात् \। चिकीर्षितम् एव तावत् कोऽपि \। अथ स्वस्य संभवो यस्मात् तम्
ईश्वरं को वेद, न कोऽपि \। अद्धेति पाठे साक्षात् \। अतस्
तत्त्व-ज्ञानाभावाद् विशेषांशे विवाद इत्य् अर्थः \। तथा च श्रुतिः---

> कोऽद्धा वेद क इह प्रावोचत्
>
> कुत आजाता कुत इयं विसृष्टिः \।
>
> अर्वाग्-देवा अस्य विसर्जनेनाथा
>
> को वेद यत आबभूव \।\। \[ऋ।वे। १०.१२९.१७\] इत्य्-आदि \।\।२३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्राक्षिपति---नन्व् इति \।
अव्यक्तस्य कैर् अपि बल्बुद्ध्यादिभिर्व्यक्तीकर्तुमशक्यस्य अत एव
अव्यक्तत्वाद् एव \। अप्रमेयस्य प्रत्यक्षादिप्रमाणैः प्रमातुमशक्यस्य
नानाशक्तीनां कालकर्मस्वभावकामादीनामुदयो यस्माद् इति \। तस्यैकैकां
शक्तिमाश्रित्यैव विवदमानानां तेषां शक्तिमति तस्मिन्वस्तुतो नास्त्येव
वाद इति भावः \। अथास्येत्य् अर्थः \। चिकीर्षितम् अपि यस्य न ज्ञायते
तस्य ज्ञानं तु कथं स्याद् इति \। तद् उक्तं भीष्मेण---

> न ह्यस्य कर्हिचिद्राजन्पुमान्वेद विधित्सितम् \।
>
> यद्विजिज्ञासया युक्ता मुह्यन्ति कवयो\ऽपि हि \।\। इति \।

तीर्थस्तु---को वेदाद्धास्य संभवम् इति पाठम् आह---को ब्रह्मास्य
संभवं वेद सो\ऽप्य् अद्धा न जानातीति व्याचख्यौ च \। तदपरिज्ञाने
प्रमाणम् आह---तथा चेति \। सर्ग उत्पत्तिस्तद्विरुद्धो विसर्गो मृत्युः
\।\।२३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** चिकीर्षीतम् इच्छा-शक्ति-लेशम् अपि
किं पुनः सर्व-शक्त्य्-आश्रयन्तम् इत्य् अर्थः \।\।२३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नन्व् एषां विवदमानानां
मध्ये को व्यवस्थापकः ? तत्र तत्-तन्-मूल-तत्त्व-वस्तुनोऽज्ञानान् नो
कोऽपिपि इत्य् आह---अव्यक्तस्य कैर् अपि बल-बुद्ध्यादिभिर् व्यक्ती-कर्तुम्
अशक्तस्य \। तत्र हेतुः---अप्रमेयस्य प्रत्यक्षादि-प्रमाणैः प्रमातुम्
अशक्यस्य नाना-शक्तीनां काल-कर्म-स्वभाव-कामादीनाम् उदयो यस्माद् इति
तस्यैकैकां शक्तिम् आश्रित्यैव विवदमानानां तेषां शक्तिम् अति तस्मिन्
वस्तुतो नास्त्य् एव विवाद इति भावः \। तस्य भगवतश् चिकीर्षितम् एव
कोऽपि नो वेद स्वस्य सम्भवो यस्मात् तं को वेद \। यद् उक्तं
भीष्मेण---

> न ह्य् अस्य कर्हिचिद् राजन् पुमान् वेद विधित्सितम् \।
>
> यद् विजिज्ञासया युक्ता मुह्यन्ति कवयोऽपि हि \।\। \[भा।पु। १.९.१६\]
> इति \।

तथा च श्रुतिः---

> कोऽद्धा वेद क इह प्रावोचत्
>
> कुत आजाता कुत इयं विसृष्टिः \।
>
> अर्वाग्-देवा अस्य विसर्जनेनाथा
>
> को वेद यत आबभूव \।\। \[ऋ।वे। १०.१२९.१७\] इत्य्-आदि \।

**\॥।**

**\।\। ४.११.२४ \।\।**

**न चैते पुत्रक भ्रातुर् हन्तारो धनदानुगाः**

**विसर्गादानयोस् तात पुंसो दैवं हि कारणम् \।\।**

**श्रीधर-स्वामी (भावार्थ-दीपिका) :** ईश्वर-वादस्य प्रकृतोपयोगम्
आह---न चैते भ्रातुर् हन्तारः \। उक्तम् एव हेतुम् अनुवदति \।
विसर्गादानयोर् मृत्यु-जन्मनोः \। यद् वा, विसर्गः सृष्टिः \। आदानं
संहारः \। दैवम् ईश्वर एव हि कारणम् \।\।२४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** आदानमत्र देहस्वीकारः
विसर्गस्य सृष्टिपरत्वादादानस्य च संहारपरत्वादाह---यद्वेति \।
आदानं स्वीकृतौ नाशे विसर्गः सृष्टिदानयोः इति स्वाम्युक्तेः \। पुत्रस्य
कं सुखं येन स पुत्रकः पौत्रस्तत्संबुद्धौ तथा \। तव
हिंसादिकर्मपरत्वे तस्य सुखं न स्याद् इति भावः \।\।२४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** फलितम् आह---न चैते
इति \। विसर्गादानयोः सृष्टि-संहारयोः \। दैवम् ईश्वरः \।\।२४\।\।

**\॥।**

**\।\। ४.११.२५ \।\।**

**स एव विश्वं सृजति स एवावति हन्ति च**

**अथापि ह्य् अनहङ्कारान् नाज्यते गुण-कर्मभिः \।\।**

**श्रीधर-स्वामी (भावार्थ-दीपिका) :** तथापि निर्लेपताम् आह---स
एवेति \।\।२५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तथापि
विसर्गादानयोर्हेतुत्वे\ऽपि कर्दमक्षेत्रप्रवृत्तद् एवदत्तवद्
गुणकर्मभिर्गुणकार्यभूतैः सृष्ट्यादिभिरस्य लेपो नास्ति अहं
कर्तास्मीत्याद्यभिमानाभावात् \।\।२५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तथापि तस्य निर्लेपताम्
पश्येत्य् आह---स एवेति \।\।२५\।\।

**\॥।**

**\।\। ४.११.२६ \।\।**

**एष भूतानि भूतात्मा भूतेशो भूत-भावनः**

**स्व-शक्त्या मायया युक्तः सृजत्य् अत्ति च पाति च \।\।**

**श्रीधर-स्वामी (भावार्थ-दीपिका) :** अनहङ्कारत्वे हेतुम् आह---एष
इति \।\।२६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मायया युक्तः मायया
बहिरङ्गत्वेन स्वरूप-शक्तित्वाभावात्तत्कार्येषु तस्याहङ्कारो नोदयत
इति भावः \। भूतानामात्मा कारणमीशो नियामकः भावनस्तद्रूपतापादकस्
तत्र हेतुः स्वशक्त्येति सन्दर्भः \।\।२६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** कथं सृजति ? इत्य्-आदौ
तत्राह---एष इति \। भूतस्यात्मा कारणम् \। ईशो नियामकः \। भावनस्
तत्-तद्-रूपता-प्रापकश् च \। तत्र हेतुः---स्वरूप-शक्त्या मायया च
युक्तः \। बहिरङ्ग-शक्ति-माया-कार्ये तस्याहङ्कारत्वं च योजितम्
\।\।२६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अनहङ्कारत्वे हेतुम्
आह---एष इति \। स्व-शक्त्या मायया युक्त इति मायया बहिरङ्गत्वेन
स्वरूप-शक्तित्वाभावात् तत्-कार्येषु तस्य नाहङ्कारो भवतीति भावः
\।\।२६\।\।

**\॥।**

**\।\। ४.११.२७ \।\।**

**तम् एव मृत्युम् अमृतं तात दैवं**

**सर्वात्मनोपेहि जगत्-परायणम् \।**

**यस्मै बलिं विश्व-सृजो हरन्ति**

**गावो यथा वै नसि दाम-यन्त्रिताः \।\।**

**श्रीधर-स्वामी (भावार्थ-दीपिका) :** सत्यम् ईश्वर एव कर्ता, तथाप्य्
अहङ्कारादि मया न त्यक्तुं शक्यम् इति चेत्, अत आह---तम् एवेति चतुर्भिः
\। मृत्युम् अभक्तानां, भक्तानां त्व् अमृतम् \। उपेहि शरणं गच्छ \। तम्
एवेत्य् अवधारणे हेतुः---यस्मै नसि नासिकायां दामभिर् बद्धा गाव इव
विश्व-सृजोऽपि दामभिर् यन्त्रिता बद्धाः सन्तो बलिं हरन्ति \।
तत्-कारितं कर्म कुर्वन्तीत्य् अर्थः \।\।२७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अतिप्रियत्वादाह---तातेति
\। यद्वा---तातस्य पितुर्दैवमुपास्यम् \। इत्य् अर्थ इति \। सृजामि
तन्नियुक्तोहं हरो हरति तद्वशः इत्याद्युक्तेर् इति भावः \। तत्पत्तिं
विना ज्ञानेनाहङ्कारापगमो दुःशक इति भावः \।\।२७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नन्व् एवं त्वया
प्रबोधितोऽप्य् अहङ्कारं त्यक्तुं न प्रभवामीत्य् अत आह---तम् एवेति
चतुर्भिः \। उपैहि प्रपद्यस्व तत्-प्रपत्तिं विना ज्ञानेनाहङ्कारापगमो
दुःशक्य इति भावः \।\।२७\।\।

**\॥।**

**\।\। ४.११.२८ \।\।**

**यः पञ्च-वर्षो जननीं त्वं विहाय**

**मातुः सपत्न्या वचसा भिन्न-मर्मा \।**

**वनं गतस् तपसा प्रत्यग्-अक्षम्**

**आराध्य लेभे मूर्ध्नि पदं त्रि-लोक्याः \।\।**

**श्रीधर-स्वामी (भावार्थ-दीपिका) :** तद् आराधनं च तव सुशकम्
एवेत्य् आह---यः पञ्च-वर्षः स त्वं यम् आराध्य त्रि-लोक्या मूर्ध्नि पदं
स्थानं लेभे लब्धवान् असि \। इदानीं तम् एवान्विच्छावलोकयेत्य्
उत्तरेणान्वयः \। प्रत्यञ्चि अक्षाणि यस्मिन् \। क्रिया-विशेषणं वा
\।\।२८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्रत्यंचि प्राप्तानि \।
तत्र सर्वेन्द्रियप्राप्ति मशक्यां मत्वाह---क्रियाविशेषणं वेति \।
तीर्थस्टु---प्रति प्रतिगतमतीन्द्रियं यस्य तमनेन मत्क्रियमाणं
कर्मे नासौ द्रक्ष्यतीति प्रत्युक्तम् \।\।२८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** य इत्य् अत्र यो लेभे स त्वम्
उपेहीति पूर्वेणैवान्वयः \।\।२८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** त्वं तु तं प्रपन्नो
मत्-कुल-पद्मम् एवासीत्य् आह---य इति \। प्रत्यञ्चि अक्षाणि योगिनां यस्मिंस्
तम् \।\।२८\।\।

**\॥।**

**\।\। ४.११.२९ \।\।**

**तम् एनम् अङ्गात्मनि मुक्त-विग्रहे**

**व्यपाश्रितं निर्गुणम् एकम् अक्षरम् \।**

**आत्मानम् अन्विच्छ विमुक्तम् आत्म-दृग्**

**यस्मिन्न् इदं भेदम् असत् प्रतीयते \।\।**

**श्रीधर-स्वामी (भावार्थ-दीपिका) :** हरिं ध्यायन्तं प्रत्याह---हे
अङ्ग ध्रुव ! मुक्त-विरोधे आत्मनि मनसि व्यपाश्रितम् अवस्थितम्
आत्म-दृक् प्रत्यग्-दृष्टिः सन् \। अयं भेदो यस्मिंस् तद् इदं भेदम् असद्
एव विश्वं यस्मिन् प्रतीयते \।\।२९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अयं भेदो\ऽयं शत्रुस्यं
मित्रादिरित्ययंशब्दनिर्दिष्टो भेदः \। यस्मिन्नन्विष्टे सति असदभद्रम्
एवारोचकम् एवेति चक्रवर्ती \।\।२९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** आत्मानं परमात्मानं यस्मिन्
स्फुरिते सति \। असद् अपुरुषार्थम् इदं नेदम् असत् प्रतीक्षते इति
चित्सुखः \। अनुभवाद् इदं युक्त्य्-असहत्वान् नेदम् इति \।\।२९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तम् एव सम्प्रत्य् अपि
अन्विच्छ \। अलं तव व्यावहारिक-भद्राभद्र-भावनयेति भावः \। न
च तत्रान्येषाम् इव तव प्रयास इत्य् आह---आत्मनि तन्-मनसि
मुक्त-विग्रहे निर्विरोधे विशेषेण वात्सल्यात् कृत-निवासम् \। आत्म-दृक्
प्रत्यग्-दृष्टिः सन् \। यस्मिन् अन्विष्टे सति इमे शत्रु-मित्रादयो भेदा
यत्र तद् इदं भेदं जगत् असत् अभद्रम् अरोचकम् एव प्रतीयते
\।\।२९\।\।

**\॥।**

**\।\। ४.११.३० \।\।**

**त्वं प्रत्यग्-आत्मनि तदा भगवत्य् अनन्त**

**आनन्द-मात्र उपपन्न-समस्त-शक्तौ \।**

**भक्तिं विधाय परमां शनकैर् अविद्या-**

**ग्रन्थिं बिभेत्स्यसि ममाहम् इति प्ररूढम् \।\।**

**श्रीधर-स्वामी (भावार्थ-दीपिका) :** तद्-अन्वेषण-फलम्
आह---**त्वं** तदाऽन्वेषण-काल एव \।\।३०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तदा पञ्च-वर्ष-वयसि
किम् इदं स्मरसीति अभिज्ञा-वचने लट् इति \। भूत-काल एव लड् इति
विश्वनाथः \।\।३०\।\।

---------------------------------------------------------------------------------------------------------------------

**सनातन-गोस्वामी-** \[ह।भ।वि। ११.५६२\] आत्मानम् अन्विच्छ
विमुक्तमात्म-दृक् \[भा।पु। ४.११.२९\] इति पूर्वम् उक्तं
तद्-अन्वेषण-फलम् आह---त्वम् इति \। तदा अन्वेषण-काल एव \।
प्रत्यग्-आत्मनि परमात्मनि सर्वान्तर्यामिणीत्य् अर्थः \। अनन्ते
अपरिच्छिन्ने \। आनन्द-मात्रे सुख-घन-मुक्तौ भगवति श्री-कृष्णे \।
परमां निष्कामां विशुद्धां वा \। शनकैर् विधायेति परम-भक्तेर्
दुष्करतया क्रमेणैव तत्-सिद्धेः \। यद् वा, शनकैः चिरं क्रमेण
योऽविद्या-रूपो ग्रन्थिः, तम् इति दुर्भेद्यतोक्ता \।

ननु तादृशस्य तदैव कथं विभेदो घटते ? तत्राह---उपपन्नाः
सम्पन्नाः समस्ताः शक्तयो यस्मिन् \। यद् वा, उपपन्नानां प्रपन्नानां
समस्ताः शक्तयो यस्मात् तस्मिन्न् इति \। एवं
प्रत्यग्-आत्मादि-भगवन्-माहात्म्याज्ञानेन पूर्वं निष्काम-भक्त्यैव रणाद्
अहङ्काराद्य्-अनपगमेन वैरेण कुवेरानुचरास् त्वया घातिता इति
श्री-ध्रुवं प्रति मनोर् वाक्याभिप्रायः \। स च केवलं
श्री-शिव-सखानुग-रक्षार्थम् एव विभीषिकयान्यथाभासत इत्य् ऊह्यम् \।
यथा कथञ्चिद् भक्त्या मुक्तेर् अपि सुसिद्धेः \।\।३०\।\।

---------------------------------------------------------------------------------------------------------------------

**जीव-गोस्वामी (भगवत्-सन्दर्भः १):** एवं चानन्द-मात्रं विशेष्यं
समस्ताः शक्तयो विशेषणानि विशिष्टो भगवान् इत्य् आयातम् \।\।३०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथः-** तदा पञ्च-वर्ष-वयसि किम् इदं स्मरसीत्य् अर्थः \।
अविद्या-ग्रन्थिं बिभेत्स्यसि \। अभिज्ञा-वचने लुड् इति भूत-काल एव लृट्
व्यभिन इत्य् अर्थः \।\।३०\।\।

**\॥।**

**\।\। ४.११.३१ \।\।**

**संयच्छ रोषं भद्रं ते प्रतीपं श्रेयसां परम्**

**श्रुतेन भूयसा राजन्न् अगदेन यथामयम् \।\।**

**श्रीधर-स्वामी (भावार्थ-दीपिका) :** उपदेश-सारम् आह---संयच्छेति
द्वाभ्याम् \। प्रतीपं प्रति-कूलम् \। अगदेनौषधेन यथा रोगं
नियच्छति \।\।३१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
व्यावहारिकलोकमनुकुर्वंस्तादृशे\ऽपि भ्रातरि प्रणयं लोके
प्रथयन्यद्यपि बहिरे व रोषं धत्से, तथापि मदाज्ञया तम् अपि
संयच्छापाकुरु \। श्रुतेन मदुपदेशवाक्येन \। आमयमिवेति \।
त्वादृशानां भक्तानां लोके प्रतिष्ठाप्रख्यापनम् अपि रोग एवेति भावः
\।\।३१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तद् अपि व्यावहारिक-लोकम्
अनुकुर्वंस् त्वं तादृशेऽपि भ्रातरि प्रणयं लोके प्रणयन् बहिर् एवं
रोषं धत्से यम् आज्ञया तम् अपि संयच्छ \। श्रुतेन मद्-उपदेश-वाक्येन
अगदेन औषधेन आमयम् इवेति \। तादृशानां भक्तानां लोके प्रतिष्ठा
प्रख्यापनम् अप्य् एको रोग एवेति भावः \।\।३१\।\।

**\॥।**

**\।\। ४.११.३२ \।\।**

**येनोपसृष्टात् पुरुषाल् लोक उद्विजते भृशम् \।**

**न बुधस् तद्-वशं गच्छेद् इच्छन्न् अभयम् आत्मनः \।\।**

**श्रीधर-स्वामी (भावार्थ-दीपिका) :** येन रोषेणोपसृष्टाद् व्याप्तात्
\।\।३२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** लोक उद्विजते
क्रोध्ययमेतत्पार्श्वे न गन्तव्यमुपहासे\ऽप्य् अयं प्रहरिष्यतीति
बिभेतीत्य् अर्थः \। तद्वशं रोषवशम् \। अभयं गुणातीतत्वं---

> यः समुत्पतितं देह आकाशान्मन्युमुल्बणम् \।
>
> आत्मजिज्ञासया यच्छेत्स गुणानतिवर्तते \।\। इति प्रचेतसः प्रति
> पितामहोक्तेः \।\।३२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नीतिम् आह---येन रोषेण
उपसृष्टात् व्याप्तात् \।\।३२\।\।

**\॥।**

**\।\। ४.११.३३ \।\।**

**हेलनं गिरिश-भ्रातुर् धनदस्य त्वया कृतम्**

**यज् जघ्निवान् पुण्य-जनान् भ्रातृ-घ्नान् इत्य् अमर्षितः \।\।**

**श्रीधर-स्वामी (भावार्थ-दीपिका) :** अन्यच् च त्वया कार्यम् इत्य्
आह---हेलनम् इति द्वाभ्याम् \। **यद्** यतः \। **जघ्निवान्** घातितवान्
\।\।३३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अन्यद् उक्तेतरत् \।
भक्तस्य तवैतन् नोचितम् इत्य् आह---**जघ्निवान्** इति \। यत् तद् एव
हेलनम् अवज्ञानं त्वया कृतम् इत्य् अन्वयः \। भ्रातृघ्ना इति वा
स्वामि-पाठः \। वैश्रवणस्येश-सखत्वात् तद्-अवज्ञानेन शिवावज्ञानं
स्यात्, तद्-अवज्ञानेन श्री-नारायण-विषयं ज्ञानम् अपि नोदेति, ज्ञानम्
इच्छेन् महेश्वरात् इति स्मृतेः \। तस्यैव देवेषूपदेशाधिकारि-ब्राह्मणाद्
एव [त्वादत]{।मर्क्} एव वाराणस्यां तद्-अधीनान् एक-देवान्तर-सत्त्वेऽप्य्
अन्येषां ब्राह्मण-देवत्वाभावात् स एव सर्वेभ्यो देहान्ते तारकोपदेशेन
ज्ञानं दत्त्वा मोचयतीत्य् अभिप्रेत्योक्तं **गिरिश-भ्रातुर्** इति \। धनं
विना राज्य-पालनम् अपि दुर्घटं, तद्-दातृत्वाद् अपि तस्यापराधो नोचित
इत्य् अभिप्रेत्याह---धनदस्येति \।\।३३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : जघ्निवान्** इति \। **यत् तद् एव
हेलनं कृतम्** इत्य् अन्वयः \। "भ्रातृ-घ्ना" इति वा स्वामि-पाठः \।
**महताम्** इति श्री-रुद्राद्य्-अपेक्षया बहुत्वम् \।\।३३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** वैष्णवस्य तवानौचित्यं
शृण्व् इत्य् आह---हेलनम् इति \। **जघ्निवान् इति यत् तद् एव हेलनम्** इत्य्
अन्वयः \। **इति**-शब्दः समाप्त्य्-अर्थकः \। सर्वान्ते वा देयः
\।\।३३\।\।

**\॥।**

**\।\। ४.११.३४-३५ \।\।**

**तं प्रसादय वत्साशु सन्नत्या प्रश्रयोक्तिभिः**

**न यावन् महतां तेजः कुलं नोऽभिभविष्यति \।\।**

**एवं स्वायम्भुवः पौत्रम् अनुशास्य मनुर् ध्रुवम्**

**तेनाभिवन्दितः साकम् ऋषिभिः स्व-पुरं ययौ \।\।**

**वंशीधरः (भावार्थ-दीपिका-प्रकाशः) :** वत्सेति \।
प्रियत्वाभिप्रायेण \। यद्वा---तर्णकस्वभावनिवृत्त्यर्थं
साक्षेपाभिप्रायेण वेति \। महताम् इति बहुत्वं रुद्राद्यपेक्षया \।
नाभिभविष्यति न धक्ष्यति \।\। ऋषिभिः साकम् इति \। यदि मनुबोधितो
न बुध्येत तदा वयं तं बोधयाम एतदर्थम् एवर्षयो मनुना
सहागताः स च तद्बोधित एव निवृत्तवैशसो जातस्ततः
परमृषिस्थितिप्रयोजनाभावात्ते\ऽपि तेनैव साकं ययुरित्याशयः \।
स्वपुरं स्वं लोकम् \। यद् वा, तेन प्रार्थितो मनुरृषिभिः सहैव
स्वपुरं ध्रुवराजधानीपुरम् इत्य् अर्थः \।\।३४-३५\।\।

इति श्रीमद्-भागवत-भावार्थ-दीपिका-प्रकाशे चतुर्थ-स्कन्धे
एकादशो\ऽध्यायः \।\।११\।\।

---------------------------------------------------------------------------------------------------------------------

*न कतमेनापि व्याख्यातम्।*

**\॥।**

इति सारार्थ-दर्शिन्यां हर्षिण्यां भक्त-चेतसाम् \।

एकादशश् चतुर्थस्य सङ्गतः सङ्गतः सताम् \।\।\*\।\।

**\॥।**

इति श्रीमद्-भागवते महा-पुराणे ब्रह्म-सूत्र-भाष्ये

पारमहंस्यं संहितायां वैयासिक्यां

चतुर्थ-स्कन्धे ध्रुव-चरिते मनु-वाक्यं

नामैकादशोऽध्यायः \।

\।\। ४.११ \।\।

**\॥।**

**(४.१२)**

## 
**अथ द्वादशोऽध्यायः \।**

<details><summary>विषयः</summary>

ध्रुवाय कुबेरस्य वर-दानं, ध्रुवस्य गङ्गा-द्वारे तपश्-चरणं भगवत्-पदारोहणं च \।
</details>

**\।\। ४.१२.१ \।\।**

**मैत्रेय उवाच---**

**ध्रुवं निवृत्तं प्रतिबुद्ध्य वैशसाद्**

**अपेत-मन्युं भगवान् धनेश्वरः \।**

**तत्रागतश् चारण-यक्ष-किन्नरैः**

**संस्तूयमानो न्यवदत् कृताञ्जलिम् \।\।**

**श्रीधर-स्वामी (भावार्थ-दीपिका) :**

द्वादशे धन-देनाभि- नन्दितः पुरम् आगतः \।

यज्ञैर् इष्ट्वा हरेः स्थानम् आरुरोहेति कीर्त्यते \।\।

वैशसाद् वधात् \। निवृत्तं ज्ञात्वा \।\।१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** युद्धे हिंसाक्रूरयोश् च
वैशसस्त्रिषु वर्त्तते इति निरुक्तिः \। यत्र मनुनोपदिष्टं तत्रेत्य्
अर्थः \।\।१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

द्वादशे धनदाल् लब्ध-वरो गत्वा पुरीम् हरिम् \।

यज्ञैर् इष्ट्वा विरज्यागात् स-शरीरो हरेः पदम् \।\।

वैशसाद् वधात् \।\।१\।\।

**\॥।**

**\।\। ४.१२.२ \।\।**

**धनद उवाच---**

**भो भोः क्षत्रिय-दायाद परितुष्टोऽसामान्याधिकरणि तेऽनघ \।**

**यत् त्वं पितामहादेशाद् वैरं दुस्त्यजम् अत्यजः \।\।**

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** हे क्षत्रिय-दायाद
क्षत्रिय-पुत्र ! अत्यजः त्यक्तवान् असि \।\।२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** भो भो इति संबुद्धिद्वये
पृथग्योज्यम् \। क्षत्रियदायादेति युद्धलक्षणक्षत्रधर्मनिष्ठत्वात् \।
अनघेति समर्थेनापि प्राक्तनमात्सर्याद् भ्रातृहन्ता न हत इति
लोकापवाद-रूपाद्यतिवर्तनायैवं त्वया यक्षवधादि कृतम्, अन्यथा
हरिभक्तस्य तवात्र प्रवृत्तिर्न संभवतीत्यभिप्रायः \।
स्वधर्मनिष्ठत्वाल्लोकापवादभीतत्वाच् च तवाहं प्रीतोस्मि \। परितोषे
कारणान्तरमप्याह \। यस्त्वम् इति \।\।२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** भो भो इत्य्-आदिका
देवताभिमानोक्तयः \।\।२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। ४.१२.३ \।\।**

**न भवान् अवधीद् यक्षान् न यक्षा भ्रातरं तव \।**

**काल एव हि भूतानां प्रभुर् अप्यय-भावयोः \।\।**

**श्रीधर-स्वामी (भावार्थ-दीपिका) :** न च वैरस्य कारणम् अस्तीत्य्
आह---न भवान् इति \। अप्यय-भावयोर् मृत्यु-जन्मनोः \।\।३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मद्भृत्ययक्षहन्तृत्वं
तव नास्तीति ममापि त्वया साकं वैरं नास्तीति मनोः स्वस्य चैकमत्यं
व्यंजयन्नाह---न भवानिति \। प्रभुः कारणम् \।\।३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.१२.४ \।\।**

**त्वम् इत्य् अपार्था धीर् अज्ञानात् पुरुषस्य हि \।**

**स्वाप्नीवाभात्य् अतद्-ध्यानाद् यया बन्ध-विपर्ययौ \।\।**

**मध्वाचार्यः (भागवत-तात्पर्यम्) :**

> परमेश्वरं विनाहं त्वं कर्तेति भ्रान्तिः \।
>
> नाहं कर्ता न कर्ता त्वं कर्ता यस् तु सदा प्रभुः \।\। इति
> मोक्ष-धर्मे \।

विपर्ययो दुःखादि सुखादि-रूपस्य \।\।४\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** कथं तर्ह्य् अहं
हन्तेत्य्-आदि-बुद्धिः ? तत्राह---त्वम् इति \। आभाति प्रकाशते \। जायत
इत्य् अर्थः \। अतस् तद्-ध्यानाद् देहानुसन्धानात् \। यया धिया बन्धः \।
विपर्ययो दुःखादिः \।\।४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्र ध्रुवः
शङ्कते---कथम् इति \। पुरुषस्यात्मनो\ऽज्ञानात् \। इत्य् अर्थ इति \।
अनेकार्थत्वाद्धातूनामत्र भातेराविर्भावार्थकत्वमुपसर्गवशाद्वेति
भावः \।\।४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अज्ञानद् उपाध्य्-अभिमानाद् एव या
अहं त्वम् इति धीः, साऽपार्थैव \। अतद्-ध्यानाद् इत्य् अत्र \"अनुध्यानाद्\"
इति चित्सुखः \।\।४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अतद्-ध्यानाद्
देहानुसन्धानात् बन्धः संसारश् च \। ततो ज्ञानानन्द-मयस्य जीवात्मनो
विपर्ययोऽज्ञान-दुःखादिकश् च तौ \।\।४\।\।

**\॥।**

**\।\। ४.१२.५-६ \।\।**

**तद् गच्छ ध्रुव भद्रं ते भगवन्तम् अधोक्षजम् \।**

**सर्व-भूतात्म-भावेन सर्व-भूतात्म-विग्रहम् \।\।**

**भजस्व भजनीयाङ्घ्रिम् अभवाय भव-च्छिदम् \।**

**युक्तं विरहितं शक्त्या गुण-मय्यात्म-मायया \।\।**

**मध्वाचार्यः (भागवत-तात्पर्यम्) :** आत्म-सामर्थ्याख्यया शक्त्या
युक्तम् \। गुण-मय्या विरहितम् \।\।६\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** तत् तसामान्याधिकरणाद् गच्छ
गत्वा च भगवन्तं भजस्वेत्य् उत्तरेणान्वयः \। सर्व-भूतात्मको
विग्रहो यस्य \।\।५\।\। भजनीयावङ्घ्री यस्य तम् \। गुण-मय्या शक्त्या
युक्तम् \। किं तत्त्वतः ? न आत्म-मायया \। अतस् तत्त्वतस् तया
विराहितम् \। यद् वा, शक्त्य्-आत्म-मायया युक्तं विरहितं च
सगुण-निर्गुण-भेदेन \।\।६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
यतो\ऽहङ्कारादिकमात्माज्ञानकार्यम् एव, तन्निवृत्तये भगवद्-भजनम्
एव कार्यमतस्तदपवादार्थं भज सर्वात्मना हरिम् इति
श्रीरुद्रगीतोक्तेस्तस्माद्धेतोः, विग्रहो देहः \।\। युक्तं सृष्ट्यादिकाले
विरहितमन्यदा \।\।५-६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तद् इति युग्मकम् \। सर्व-भूतानाम्
आत्म-रूपो विग्रहो यस्य तम् इति विग्रहस्यैव परम-तत्त्व-रूपत्वात् \।
शक्त्या स्वरूप-भूतया मुख्य-शक्त्या युक्तं त्रि-गुण-मय्या
स्वात्माधीन-मायया विरहितं स्वाश्रययापि तया न स्पृष्टम् इत्य् अर्थः
\।\।५-६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सर्वेषु भूतेषु आत्मनः
स्वस्येव भावो भावना तेन \। सर्व-भूतानि आत्म-विग्रहे यस्य तम् \।
अभवाय नास्ति भवो यस्मात् तं विष्णुं प्राप्तुं मायायाः स्व-शक्तित्वाद्
युक्तं स्वरूप-भूतत्वाभावाद् विरहितम् \।\।५-६\।\।

**\॥।**

**\।\। ४.१२.७ \।\।**

**वृणीहि कामं नृप यन् मनो-गतं**

**मत्तस् त्वम् औत्तानपदेऽविशङ्कितः \।**

**वरं वरार्होऽम्बुज-नाभ-पादयोर्**

**अनन्तरं त्वां वयम् अङ्ग शुश्रुम \।\।**

**मध्वाचार्यः (भागवत-तात्पर्यम्) :** निरन्तरं भगवत्-पाद-मनसा
\।\।७\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) : कामम्** असङ्कोचेन \।
**अविशङ्कितो** निर्भयः \। **अनन्तरम्** अतिनिकटम् \।\।७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** नृपेति \।
राज्य-पालनोपयोगि-वर-दानार्हस् त्वम् असीत्य् आह \। तत्र हेतुत्वेन
पितृ-नाम्ना मन्त्रयति---**औत्तानपद** इति \। त्वं राजास्य् अहं च
राज-राजो\ऽस्म्य् अतो न्व् अर्थ-नाम-करणेच्छया वर-दाने प्रवृत्तिः \।
वस्तुतस् तु हरि-भक्तस्य तवादरे हरिर् एवादृतः स्याद् इत्य्
आह---**वरार्ह** इति \।\।७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** वृणीहीति पद्यं व्याख्येयम्
\।\।७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अनन्तरम्** अव्यवधानम्
अतिनिकटम् इत्य् अर्थः \।\।७\।\।

**\॥।**

**\।\। ४.१२.८ \।\।**

**मैत्रेय उवाच---**

**स राज-राजेन वराय चोदितो**

**ध्रुवो महा-भागवतो महा-मतिः \।**

**हरौ स वव्रे ञ्चलितां सामान्याधिकरणृतिं यया**

**तरत्य् अयत्नेन दुरत्ययं तमः\।\।**

**श्रीधर-स्वामी (भावार्थ-दीपिका) :** स वराय चोदित इत्य्
अनुवाद-रूपं पृथग्-वाक्यम् \। अतः स वव्र इति तच्
छब्दस्यापौनरुक्त्यम् \।\।८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तमः संसारम् \।\।८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** स राजराजेनेत्य्-आदि \।
हरौ श्री-कृष्णे प्रगाढ-रतिमान् एव, तथापि यक्ष-वधादिना जातं
बहिर्मुखत्वं मन्वानो मनु-वचसापि जात-निर्वेदः पुनर् अचलां भक्तिं
वव्रे इति भावः \।\।८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** महाभागवतोऽपि अचलां
सामान्याधिकरणृतिं वव्र इति \। न यावन् महतां तेज
इत्य्-आदि-पितामह-वाक्याद् भगवत्-सामान्याधिकरणरणादौ विघ्नम्
आशङ्क्येति भावः \।\।८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** राज्ञा सह वर्तमानेषु
सर्वेषु लोकेषु राजत इति स राज-राजः कुवेरः, तेन \।\।८\।\।

**\॥।**

**\।\। ४.१२.९ \।\।**

**मैत्रेय उवाच---**

**तस्य प्रीतेन मनसा तां दत्त्वैडविडस् ततः \।**

**पश्यतोऽन्तर्दधे सोऽपि स्व-पुरं प्रत्यपद्यत \।\।**

**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) :**
*न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तस्य ध्रुवस्य ततः तां
भगवत्यचलितस्मृतिम् \। इडविडाया अपत्यमैलविलः डलयोरैक्यं
कुबेरः \। ततो वरदानानन्तरम् \। सो\ऽपि ध्रुवो\ऽपि \।\।९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ऐडविडः कुवेरः
\।\।९\।\।

**\॥।**

**\।\। ४.१२.१० \।\।**

**अथायजत यज्ञेशं क्रतुभिर् भूरि-दक्षिणैः \।**

**द्रव्य-क्रिया-देवतानां कर्म कर्म-फल-प्रदम् \।\।**

**मध्वाचार्यः (भागवत-तात्पर्यम्) :** द्रव्य-क्रिया-देवतानां विषयम्
\। अकर्म-फल-प्रदं मोक्ष-प्रदाम् \।\।१०\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** द्रव्य-क्रिया-देवतानां
कर्म-साध्यं फल-रूपं कर्म-फल-प्रदं चेत्य् अर्थः \।\।१०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अथ नगरमागत्य \। इत्य्
अर्थ इति \। द्रव्यक्रियादेवतानां पुरोडाशावहननेन्द्रादिदेवतार्चनाभिर्
भगवानेव फल-रूपेण साध्यते \। स एव कर्मवैगुण्यनिवर्तकत्वेन
सत्फलदाता चेति भावः \।
विश्वनाथस्तु---द्रव्यक्रियादेवतासंबन्धिकर्मप्रदं
कर्मफलप्रदञ्चेत्य् अर्थः \। स एव कर्म कारयति स एव कर्मफलं
योजयतीति भाव इत्य् आह \।\।१०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** द्रव्य-क्रिया-देवताम् इति \।
द्रव्याद्य्-आत्मकस्य यज्ञस्येत्य् अर्थः \।\।१०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी)
:**द्रव्य-क्रिया-देवता-सम्बन्धि-कर्म-प्रदं कर्म-फल-प्रदं चेति स
एव कर्म कारयति, स एव कर्म-फलं भोजयतीत्य् अर्थः \।\।१०\।\।

**\॥।**

**\।\। ४.१२.११ \।\।**

**सर्वात्मन्य् अच्युतेऽसर्वे तीव्रौघां भक्तिम् उद्वहन् \।**

**ददर्शात्मनि भूतेषु तम् एवावस्थितं विभुम् \।\।**

**मध्वाचार्यः (भागवत-तात्पर्यम्) :** विश्वः पूर्णस् तथा सर्वः
समस्तश् चाभिधीयत इत्य् अभिधानम् \।\।११\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) : सर्वस्यात्मनि** **असर्वे**
सर्वोपाधि-विवर्जिते \।\।११\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** राजानो हि
देव-ब्राह्मणादि-सन्तर्पकान् क्रतून् कुर्वन्ति \। तान् विना न राज्ञः
व्यवहार-सिद्धिर् इति तद्-अनुरोधेनैव तस्य यज्ञादि-कर्म-करणं
स्व-प्रतिमूर्ति-द्वारैव \। वस्तुतस् तु स स्वयम् अवकाशम् एव कर्मणि
नैव लभत इत्य् आह \। सर्वात्मनि अथ चासर्वे
सर्व-व्यतिरिक्त-स्वरूपे आत्मन्य् अन्तः-करणे सर्व-भूतेषु बहिर् अपि
तद्-ध्यान-परिपाकात् स्फूर्त्या ददर्श \।\।११\।\।

**\॥।**

**\।\। ४.१२.१२ \।\।**

**तम् एवं शील-सम्पन्नं ब्रह्मण्यं दीन-वत्सलम् \।**

**गोप्तारं धर्म-सेतूनां मेनिरे पितरं प्रजाः \।\।**

**वंशीधरः (भावार्थ-दीपिका-प्रकाशः) :** राजानो हि
देव-ब्राह्मणादि-तर्पकान् क्रतून् कुर्वन्ति \। तान्विना न राज्ञो
व्यवहार-सिद्धिर् इति तद्-अनुरोधेनैव तस्य यज्ञादि-कर्म-करणं
स्व-प्रतिमूर्ति-द्वारैव \। वस्तुतस् तु स स्वयम् अवकाशम् एव कर्मणि
नैव लभत इत्य् आह---सर्वात्मनीति \। तीव्रौघां
काल-व्यवधान-रहिताम् \। आत्मन्य् अन्तःकरणे भूतेषु बहिर् अपि
तद्-ध्यान-परिपाकात् स्फूर्त्या तम् एव यं पुरा तपसा प्रत्यक्षी-चकारेत्य्
अर्थः \। अत्र तीर्थो\ऽकार-प्रश्लेषं विना व्याचख्यौ---सर्वे पूर्णे
विश्वः पूर्णस् तथा सर्वः समस्तश् चाभिधीयते इत्य् अभिधानात् \।
सर्वः शर्वः शिवः स्थाणुः इति नामत्वात् सर्व-नाम-संज्ञाभावात् अस्मिन्न्
आदेशाभावः \। सर्वादिः सर्वकार्थी स्यान् न चेद् गौणो\ऽथ वाभिधा इत्य्
उक्तेः \।\।११-१२\।\।

---------------------------------------------------------------------------------------------------------------------

*न कतमेनापि व्याख्यातम्।*

**\॥।**

**\।\। ४.१२.१३ \।\।**

**षट्-त्रिंशद्-वर्ष-साहस्रं शशास क्षिति-मण्डलम् \।**

**भोगैः पुण्य-क्षयं कुर्वन्न् अभोगैर् अशुभ-क्षयम् \।\।**

**श्रीधर-स्वामी (भावार्थ-दीपिका) : भोगैर्** ऐश्वर्यादिभिः \।
**अभोगैर्** यज्ञाद्य्-अनुष्ठानैः \।\।१३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *आदिना*
व्रत-नियमादि-ग्रहः \। **कुर्वन्** कर्तुम् इच्छन्न् इत्य् अर्थः \। अत्र
तुम्-अर्थे शतृ-प्रत्ययः \। तुमुनि च सर्वत्रेच्छतिर् आक्षेप-लब्ध एव
\। यथा देवदत्तो भोक्तुं व्रजतीत्यत्र भोक्तुम् इच्छन्द्रव्रजतीत्यर्थो
लभ्यते इति तस्य पुण्य्-पाप-क्षय-चिकीर्षा दैन्येनैव \। वस्तुतस्
तूत्पन्न-प्रेमत्वात् तस्य पुण्य-पापे नैव स्त इति पूर्वं
भगवद्-अवतारेषु गणनयापि तस्य ते नोचिते इति भावः \।\।१३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** भोगैर् इत्य्-आदिकं
लोकानुकरण-मात्रं मायया \।\।१३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अभोगैर्
व्रत-नियमादिभिर् अशुभ-क्षयं कुर्वन् कर्तुम् इच्छन्न् इत्य् अर्थः \।
अत्र तुम्-अर्थे शतृ-प्रत्ययः \। तुमुनि च सर्वत्र इच्छतेर्
आक्षेप-लब्ध एव भवति, यथा देवदत्तो भोक्तुं व्रजतीत्य् अत्र
भोक्तुम् इच्छन् व्रजतीत्य्-अर्थो लभ्यते इति तस्य
पुण्य-पाप-क्षय-चिकीर्षा दैन्येनैव \। वस्तुतस् तु उत्पन्न-प्रेमत्वात्
तस्य पुण्य-पापे नैव स्तः \।\।१३\।\।

**\॥।**

**\।\। ४.१२.१४ \।\।**

**एवं बहु-सवं कालं महात्माविचलेन्द्रियः \।**

**त्रि-वर्गौपयिकं नीत्वा पुत्रायादान् नृपासनम् \।\।**

**श्रीधर-स्वामी (भावार्थ-दीपिका) :** बहवः सवा यागाः संवत्सरा वा
यसामान्याधिकरणिन्, तं कालं त्रि-वर्ग-साधकं नीत्वा \। अविचलानि
संयतानीन्द्रियाणि यस्य \।\।१४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सर्वः
सन्धानयज्ञाब्दसामकालोद्भवेषु च इति निरुक्तिः \। नीत्वा गमयित्वा
\।\।१४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अविचलानि विपरिणामादि-रहितानि
इन्द्रियाणि यस्य \।\।१४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** बहवः संवत्सरा यत्र
तं त्रिवर्गोपयोगिनं कालं नीत्वा गम꣡ \।\।१४\।\।

**\॥।**

**\।\। ४.१२.१५ \।\।**

**मन्यमान इदं विश्वं माया-रचितम् आत्मनि \।**

**अविद्या-रचित-स्वप्न-गन्धर्व-नगरोपमम् \।\।**

**मध्वाचार्यः (भागवत-तात्पर्यम्) :**

> अन्यथात्वात् क्षिप्र-नाशाज् जगत् स्वप्नादिवत् स्मृतम् \।
>
> वर्तमानं नियत्यैव सदैव परमात्मै \।\। इति वाराहे \।
>
> महामायेत्य् अविद्येति नियतिर् मोहिनीति च \।
>
> प्रकृतिर् वासनेत्य् एवं तवेच्छानन्त कथ्यते \।\। इति स्कान्दे
> \।\।१५\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** इदं देहादि भगवन्-माययात्मनि
स्वसामान्याधिकरणिन् रचितं मन्यमानः \। अत्राविद्यासृष्टिं दृष्टान्तयति
\। अविद्या-रचितेति \।\।१५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** गन्धर्वनगरं तु
वायुनिर्मितहर्म्यगोपुरगजाश्वादिवत्प्रतीयमानार्कंशुसंवलितोत्तराशामेघालिवैचित्र्यम्
एव \। तच् च क्षणिकम् एव \।\।१५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** मन्येति युग्मकम् \। मायया रचितम्
अध्यस्तम् \। आत्मा स्वपत्येति चित्सुखः \। असवः प्राणाः \।\।१५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** इदं माया-रचितं
माया-रचितत्वात् सत्यम् अपि आत्मनि या अविद्या तया रचितैः
स्वप्न-गन्धर्व-नगरैः सहोपया यस्य तत् असत्यम् इवानुभवन्न् इत्य्
अर्थः \।\।१५\।\।

**\॥।**

**\।\। ४.१२.१६ \।\।**

**आत्म-स्त्र्य्-अपत्य-सुहृदो बलम् ऋद्ध-कोशम्**

**अन्तः-पुरं परिविहार-भुवश् च रम्याः \।**

**भू-मण्डलं जलधि-मेखलम् आकलय्य**

**कालोपसृष्टम् इति स प्रययौ विशालाम् \।\।**

**श्रीधर-स्वामी (भावार्थ-दीपिका) :** आत्मा देहः \। आत्मादि मायिकम् अपि
पुनः कालेनोपसृष्टम् अनित्यम् आकलय्य विचिन्त्य \। विशालां बदरिकाश्रमम्
\।\।१६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** उपसृष्टं ग्रस्तम् विशाला
बदरी प्रोक्ता पुरी भूमिश् च निम्नगा इति कोशात् \। स ध्रुवः \।\।१६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** आत्मा देहः \। तद्-आदिकम्
सर्वं कालेनोपसृष्टम् ग्रस्तम् आकलय्य विशालां बदरिकाश्रमम् ययौ
\।\।१६\।\।

**\॥।**

**\।\। ४.१२.१७ \।\।**

**तस्यां विशुद्ध-करणः शिव-वार् विगाह्य**

**बद्ध्वासनं जित-मरुन् मनसाहृताक्षः \।**

**स्थूले दधार भगवत्-प्रतिरूप एतद्**

**ध्यायंस् तद् अव्यवहितो व्यसृजत् समाधौ \।\।**

**मध्वाचार्यः (भागवत-तात्पर्यम्) :** स्थूले पातालादिके \। शिलावत्
प्रतिमैषा हि विष्णुर् लोक-चतुर्दशीति च \।\।१७\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** तत्र तत्-कृतम् अष्टाङ्ग-योगम्
आह \। तस्यां शिवं वाः उदकं विगाह्य प्रविश्येति स्नानादि-नियमा उक्ताः
\। विशुद्ध-करण इति शमादयो यमाः \। आसनादीनि स्फुटम् एवोक्तानि \।
जितो मरुत्प्राणो येन \। आहृतान्य् अक्षाणि येन \। भगवतः
प्रतिनिधि-भूते स्थूले विराड्-रूपे एतन् मनो दधार \। ध्यायन्न्
अव्यवहितो ध्यातृ-ध्येय-भेद-शून्यः सन् समाधौ स्थितस् तत् स्थूलं
व्यसृजत् \।\।१७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र विशालायाम् \।
तत्कृतं ध्रुवकृतम् \। तस्यां विशालायाम् \। जितमरुद् इति प्राणायाम
उक्तः \। मनसा हृताक्ष इति प्रत्याहार उक्तः \। दधार धारणामकरोत्
\। प्रतिनिधिभूते प्रतिमासदृशे शिलावत्प्रतिमैषा हि
विष्णोर्लोकचतुर्दशी इति तीर्थोक्तेः \।\।१७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** तस्यां विशुद्धेत्य्-आदि
\। तस्यां विशालायां वदर्यां श्वराः पुण्य-जलं विगाह्य विशुद्ध-करणः
सन् आसनं बद्द्वा जित-मरुत् जित-प्राणः कृत-।प्रकृत इति स्थूले
विराड्-रूपेऽकृतान्य-दत्तान्य् अक्षाणि इन्द्रियाणि येन स तथा सन्
भगवत्-प्रतिरूपे साक्षा-दृष्टस्य भगवतः प्रतिबिम्बे मनो-मये एतन्
मनो दधार \। तद्-अव्यवहितः सन् तेन भगवत्-प्रतिबिम्बेन सह
व्यवधान-रहितः सन् मनसा ध्यायन् सर्व्हौ सति तं सर्व्हिं व्यसृजत्
\।

यद् वा, एतद् इत्य् आवर्तनीयम् \। एतन् मनः प्रतिबिम्बिते भगवति
दधानः सर्व्हौ सर्व्ह-विषये व्यसृजत् \। सर्व्हितोऽपि ध्यान-सुखस्य
परम-रहस्यत्वात् \।\।१७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** विशुद्ध-करण इत्य्-आदीनि
यमाद्य्-अष्टाङ्गानि भगवत्-प्रतिरूपे प्रतिनिधि-भूते विराड्-रूपे दधार
धारणाम् अकरोत् \। एतद्-ध्यायन्न् अव्यवहितः भगवत्-स्वरूपे
व्यवधान-शून्यः सन् सर्व्हौ स्थितः तत् स्थूलं व्यसृजत् \।\।१७\।\।

**\॥।**

**\।\। ४.१२.१८ \।\।**

**भक्तिं हरौ भगवति प्रवहन्न् अजस्रम्**

**आनन्द-बाष्प-कलया मुहुर् अर्द्यमानः \।**

**विक्लिद्यमान-हृदयः पुलकाचिताङ्गो**

**नात्मानम् असामान्याधिकरणरद् असाव् इति मुक्त-लिङ्गः \।\।**

**श्रीधर-स्वामी (भावार्थ-दीपिका) :** एवम् अजस्रम् नित्यं **हरौ
भक्तिं** **प्र**कर्षेण **वहन्न्** **असौ** ध्रुवोऽहम् इत्य् **आत्मानं
न** स-सामान्याधिकरणार \। यतो **मुक्त-लिङ्गस्**
त्यक्त-शरीराभिमानः \। तत्र हेतवः---**आनन्द-बाष्पस्य कलया**
बिन्दु-प्रवाहेण अभिभूयमानः \। **विक्लिद्यमानं** द्रवद्-**धृदयं**
यस्य \। **पुलकैर्** व्याप्त्**आङ्गः** \।\।१८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एतच् च सर्वं तत्रत्यानां
योगिनां सदाचार-संमानार्थं द्वि-त्रि-दिनम् एवानुरोधेन चकार \।
वस्तुतस् तु तस्य योगे\ऽवकाश एवं नास्तीत्य् आह---**भक्तिम्** इति \। इति
हेतोर् एव न तु योगाद् धेतोः \। गार्हस्थे कर्म-योगो वैराग्ये
भक्ति-योगश् च तस्य लोक-प्रदर्शनार्थक एव बभूवेति भावः \।
तत्र **मुक्त-लिङ्गत्वेन** हि देहाभिमानिन
आनन्दाश्रु-निपात-हृदय-क्लेद-पुलकाङ्गानि प्रादुर्भवन्तीति \।\।१८\।\।

---------------------------------------------------------------------------------------------------------------------

**कैवल्य-दीपिका : भक्तिम्** इति \। **असाव्** अहम् इत्य् **आत्मानं
नास्मरत्** \। यतो **मुक्त-लिङ्गाः** त्यक्त-शरीराभिमानः \।\।१८\।\।
\[मु।फ। १९.१८\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** अत आह---**भक्तिं
हरौ भगवति** इत्य्-आदि \। **आनन्द-बाष्प-कलया** **मुहुर्
अर्द्यमानत्वं विक्लिद्यमान-हृदयत्वं** च सर्वौ ध्यान-त्यागे सति न
सङ्गच्छते \।\।१८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : एतच् च** सर्वं
तत्रत्यानां योगिनां सद्-आचार-सम्मानार्थं द्वि-त्र-दिनम् एवानुरोधेन
चकार \। वस्तुतस् तु योगे तस्यावकाश एव नास्तीत्य् आह---**भक्तिम्** इति
\। **इति** हेतोर् एव **मुक्त-लिङ्गस्** त्यक्त-देहाभिमानः, न तु योगाद्
धेतोर् इति \। गार्हस्थ्ये कर्म-योगो वैराग्येऽष्टाङ्ग-योगश् च तस्य
लोक-प्रदर्शनार्थक एव बभूवेति भावः \।\।१८\।\।

**\॥।**

**\।\। ४.१२.१९ \।\।**

**स ददर्श विमानाग्र्यं नभसोऽवतरद् ध्रुवः \।**

**विभ्राजयद् दश दिशो राकापतिम् इवोदितम् \।\।**

**वंशीधरः (भावार्थ-दीपिका-प्रकाशः) :** राका-पतिं पूर्ण-चन्द्रम्
\।\।१९\।\।

---------------------------------------------------------------------------------------------------------------------

*न केनापि व्याख्यातम्।*

**\॥।**

**\।\। ४.१२.२० \।\।**

**तत्रानु देव-प्रवरौ चतुर्-भुजौ**

**श्यामौ किशोराव् अरुणाम्बुजेक्षणौ \।**

**स्थिताव् अवष्टभ्य गदां सुवाससौ**

**किरीट-हाराङ्गद-चारु-कुण्डलौ \।\।**

**श्रीधर-स्वामी (भावार्थ-दीपिका) :** अन्व् अनन्तरं देव-प्रवरौ
ददर्शेत्य् अनुषङ्गः \। गदाम् अवष्टभ्य स्थितौ \। किरीटादिभिः सहिते
चारुणी कुण्डले ययोः \।\।२०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र विमाने \। अवष्टभ्य
धृत्वा \।\।२०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तत्र विमाने अनु
अनन्तरं देव-प्रवरौ ददर्श \।\।२०\।\।

**\॥।**

**\।\। ४.१२.२१ \।\।**

**विज्ञाय ताव् उत्तमगाय**[^१३]**-किङ्कराव्**

[^१३]: उत्तमैः सनकादिभिर् गीयते इत्य् उत्तमगायः \। उत्तम-भावः इति
    विजय-ध्वजस्य पाठः \।


**अभ्युत्थितः साध्वस-विसामान्याधिकरणृत-क्रमः \।**

**ननाम नामानि गृणन् मधुद्विषः**

**पार्षत्-प्रधानाव् इति संहताञ्जलिः \।\।**

**श्रीधर-स्वामी (भावार्थ-दीपिका) :** उत्तम-गायः पुण्य-श्लोकस् तस्य
किङ्करौ तौ विज्ञाय मधुद्विषः पार्षत्-प्रधानाव् इति हेतोः \।
साध्वसेन सम्भ्रमेण विसामान्याधिकरणृत-पूजा-क्रमः केवलं तस्य
नामानि गृणन् ननाम \।\।२१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्*[^१४] *\।*

[^१४]: एतत् पद्यं भक्ति-रसामृत-सिन्धौ (२.१.३८२) उदाहृतं, तत्र
    श्री-जीव-विश्वनाथाभ्यां व्याख्यातं च \।\।


---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** साध्वसेन सम्भ्रमेण
विसामान्याधिकरणृत-पूजा-क्रमः केवलं तस्य नामानि « जय नारायण !
जय गोपाल ! जय गोविन्द ! » इत्य् आद्य् उच्चारयन् ननाम \।\।२१\।\।

**\॥।**

**\।\। ४.१२.२२ \।\।**

**तं कृष्ण-पादाभिनिविष्ट-चेतसं**

**बद्धाञ्जलिं प्रश्रय-नम्र-कन्धरम्\।**

**सुनन्द-नन्दाव् उपसृत्य ससामान्याधिकरणितं**

**प्रत्यूचतुः पुष्करनाभ-सम्मतौ \।\।**

**वंशीधरः (भावार्थ-दीपिका-प्रकाशः) :**
प्रागदृष्टश्रुतवस्तुदर्शनसाध्वसलक्षणोन्तः करणवृत्तिविशेषः
संभ्रमो भवति तेन विस्मृतः \। नामानि जय नारायण जय गोपाल जय
गोविन्देत्याद्युच्चारयन्ननामेत्य् अर्थः \।\।२१-२२\।\।

---------------------------------------------------------------------------------------------------------------------

*न केनापि व्याख्यातम् \।*

**\॥।**

**\।\। ४.१२.२३-२४ \।\।**

**सुनन्द-नन्दाव् ऊचतुः---**

**भो भो राजन् सुभद्रं ते वाचं नोऽवहितः शृणु \।**

**यः पञ्च-वर्षस् तपसा भवान् देवम् अतीतृपत् \।\।**

**तस्याखिल-जगद्-धातुर् आवां देवस्य शार्ङ्गिणः \।**

**पार्षदाव् इह सम्प्राप्तौ नेतुं त्वां भगवत्-पदम् \।\।**

**श्रीधर-स्वामी (भावार्थ-दीपिका) :** सुभद्रम् इति स-शरीरस्यैव
विष्णु-पदारोहाभिप्रायम् \। अतीतृपत् तर्पितवान् \।आवां तस्य पार्षदौ
\।\।२३-२४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** भो भो इत्य् अर्धकम् \। यं पं च
इति सार्धकम् \।\।२३-२४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सुभद्रं त इति
सशरीरस्यैव विष्णोः पदारोहणाभिप्रायम् \।\।२३-२४\।\।

**\॥।**

**\।\। ४.१२.२५ \।\।**

**सुदुर्जयं विष्णु-पदं जितं त्वया**

**यत् सूरयोऽप्राप्य विचक्षते परम् \।**

**आतिष्ठ तच् चन्द्र-दिवाकरादयो**

**ग्रहर्क्ष-ताराः परियन्ति दक्षिणम् \।\।**

**मध्वाचार्यः (भागवत-तात्पर्यम्) :** शिशुमारो ध्रुवश् चैव
संस्थितौ यत्-पुरे सदा \।

तत् पश्यन्ति न यान्त्य् अन्ये लोकं यान्ति सुरान् विना \।\।२५\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** सुदुर्जयत्वे हेतुः, सूरयः
सप्त-र्षयोऽपि यद् अप्राप्य केवलम् अधः-स्थिताः पश्यन्ति, यच्
चन्द्रादयः प्रदक्षिणं यथा भवेत्य् एवं परिक्रामन्ति तद्
आतिष्ठाधितिष्ठ \।\।२५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** भो भो इति वीप्सादरे \।
राजन्न् इति \। सर्वदा दीप्तिमांस्त्वं भविष्यसीत्य् आह \।\।२३-२५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** सुदुर्जयम् इति \। यद् अप्राप्यैव
परं ब्रह्मान्वेषयन्ति, न तु तत् प्राप्यापि \। तस्यैव
पर-ब्रह्म-रूपत्वात् सूर्यादीनां स्वगत्या वामावर्तत्वेऽपि प्राप्तिः
परियन्ति दक्षिणम् इति \। ज्योतिश्-चक्र-गत्या
व्यपदिश्यते---ध्रुव-पदस्य तद्-असक्तत्वात् \।\।२५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सूरयः सप्तर्षयोऽपि यद्
अप्राप्य केवलम् अधः-स्थिताः पश्यन्ति \। चन्द्रादयः दक्षिणं परियन्ति
प्रदक्षिणीकुर्वन्ति \।\।२५\।\।

**\॥।**

**\।\। ४.१२.२६ \।\।**

**अनास्थितं ते पितृभिर् अन्यैर् अप्य् अङ्ग कर्हिचित् \।**

**आतिष्ठ जगतां वन्द्यं तद् विष्णोः परमं पदम् \।\।**

*न कतमेनापि व्याख्यातम्।*

**\॥।**

**\।\। ४.१२.२७ \।\।**

**एतद् विमान-प्रवरम् उत्तमश्लोक-मौलिना \।**

**उपस्थापितम् आयुष्मन्न् अधिरोढुं त्वम् अर्हसि \।\।**

**श्रीधर-स्वामी (भावार्थ-दीपिका),**

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** आयुष्मन्न् इत्य् अपि
स-शरीर-यानाभिप्रायम् एव \।\।२७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

**\॥।**

**\।\। ४.१२.२८ \।\।**

**मैत्रेय उवाच**---

**निशम्य वैकुण्ठ-नियोज्य-मुख्ययोर्**

**मधु-च्युतं वाचम् उरुक्रम-प्रियः \।**

**कृताभिषेकः कृत-नित्य-मङ्गलो**

**मुनीन् प्रणम्याशिषम् अभ्यवादयत् \।\।**

**श्रीधर-स्वामी (भावार्थ-दीपिका) :** मधु च्यवते स्रवतीति
मधु-च्युत् ताम् \। पाठान्तरे, मधु च्युतं यस्यां ताम्, अमृत-स्राविणीम्
इत्य् अर्थः \। कृतं नित्यं कर्म मङ्गलं चालङ्करणं येन \।
अभ्यवादयद् वादयाम् आस \।\।२८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मधु क्षौद्रं
तद्वदास्वादजनकमक्षरवृंद, पाठान्तरे मधुच्युताम् इति \। मङ्गलं
भूषणादावप्यस्तीति \।\।२८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नियोज्याः किङ्कराः \।
मधु च्यवते स्रवतीति मधु-च्युत् तां, मधु-च्युतम् इति पाठे
मधु-च्युतं यस्यां ताम् \। अभ्यवादयत् वाचयामास \।\।२८\।\।

**\॥।**

**\।\। ४.१२.२९ \।\।**

**परीत्याभ्यर्च्य धिष्ण्याग्र्यं पार्षदाव् अभिवन्द्य च \।**

**इयेष तद् अधिष्ठातुं बिभ्रद् रूपं हिरण्मयम् \।\।**

**श्रीधर-स्वामी (भावार्थ-दीपिका) : तद्** एव **रूपं हिरण्मयं**
प्रकाश-बहुलं **बिभ्रत्** सन्न् **इयेष** ऐच्छत् \।\।२९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : तद्** एव **रूपं हिरण्मयं**
शुद्ध-सत्त्व-तेजो-विशेष-रूपम् \।\।२९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :परीत्य** विमानं
प्रदक्षिणीकृत्य, **अभ्यर्च्य** गन्ध-पुष्पादिभिर् \"भगवद्-विमानाय
नमः\" इति सम्पूज्य, **तद्** एव स्वीयं **रूपं हिरण्मयं**
तेजो-बहुलं **बिभ्रत्** सन् आरोढुम् ऐच्छत् \।\।२९\।\।

**\॥।**

**\।\। ४.१२.३० \।\।**

**तदोत्तानपदः पुत्रो ददर्शान्तकम् आगतम् \।**

**मृत्योर् मूर्ध्नि पदं दत्त्वा आरुरोहाद्भुतं गृहम् \।\।**

**श्रीधर-स्वामी (भावार्थ-दीपिका) : गृहं** विमानम् \। अयं
भावः---यदा ध्रुवो विमानम् आरोढुम् ऐच्छत्, तदा मृत्युर् आगत्य
प्रणम्योवाच---\"हे महाराज ! माम् अङ्गीकुरु \।\" उवाच
ध्रुवः---\"स्वागतं ते, क्षणं तावद् उपविश \।\" एवम् उक्त्वा ध्रुवो
विष्णोः स्मरणं कृत्वा **मृत्योर्मूर्ध्नि पदं** दत्त्वा विमानाग्र्यम्
**आरुरोह** \।\।३०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** परीत्य प्रदक्षिणीकृत्य
धिष्ण्याग्रं विमानं भगवद्-विमानाय नमः इति पुष्पगन्धादिभिः
संपूज्य \।\।२९-३०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

\[अत्र ३.१४.६-स्थ-पद्यं द्रष्टव्यम्।\]

**\॥।**

**\।\। ४.१२.३१ \।\।**

**तदा दुन्दुभयो नेदुर् मृदङ्ग-पणवादयः \।**

**गन्धर्व-मुख्याः प्रजगुः पेतुः कुसुम-वृष्टयः \।\।**

**श्रीधर-स्वामी (भावार्थ-दीपिका) :** दीनां हित्वा कथम् अगं दुर्गमं
त्रि-विष्टपं यास्यामीत्य् अन्वस्म्रणरत् \।\।३१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** गन्धर्वेषु
मुख्यास्तुंबुरुप्रभृतयः \।\।३१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.१२.३२ \।\।**

**स च स्वर्-लोकम् आरोक्ष्यन् सुनीतिं जननीं ध्रुवः \।**

**अन्वसामान्याधिकरणरद् अगं हित्वा दीनां यास्ये त्रि-विष्टपम् \।\।**

**श्रीधर-स्वामी (भावार्थ-दीपिका) :** दीनं हित्वा कथम् अगं दुर्गमं
त्रिपिष्टपं यास्यामीत्य् अन्वसामान्याधिकरणरत् \।\।३२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स च ध्रुवः \। अत्र
भगवता नाहम् एव सत्यसङ्कल्पः किं तु मद्भक्तोपीति भावेन
स्फुरितान्तःकरणवृत्तिविशेषो ध्रुव एतादृशं पुत्रं सूतवत्याः स्वकृते
त्यक्तविषयभोगायाः सुनीतेः पुत्रेण सह देवलोकाप्तिर्नअभूत्स्वयं च
नास्मार्षीद् इति लोकापवादं मन्वान इव यदा स्वमातरमस्मार्षीत्तदा
कैटभारेः सङ्कल्पज्ञानवन्तौ पार्षदौ तस्य पुरतो यान्तीं
दर्शयामासतुर् इति ध्रुवस्य सत्यसङ्कल्पत्वं ज्ञापितम् इति \।\।३२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** तस्मिन् समये मातुः
स्मरणं न मोहकरम्, अपि तु मातुर् उपदेशाद् एव ममेदं सौभाग्यम् इति
कृत्वा उपदेष्टृत्वेनैव तस्याम् आदर इत्य् आह---स च स्वर्-लोकम् आरोक्ष्यन्न्
इत्य्-आदि \। स्वः स्वर्गीया लोकास् तैर् लोक्यत इति स्वर्-लोको विष्णु-पदम्
\।\।३२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अगं सर्वागम्यं
त्रिपिष्टपं विष्णु-पदम् \।\।३२\।\।

**\॥।**

**\।\। ४.१२.३३ \।\।**

**इति व्यवसितं तस्य व्यवसाय सुरोत्तमौ \।**

**दर्शयाम् आसतुर् देवीं पुरो यानेन गच्छतीम् \।\।**

**श्रीधर-स्वामी (भावार्थ-दीपिका) :** व्यवसितम् अभिप्रायम् \।
व्यवसाय ज्ञात्वा \।\।३३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** व्यवसायेति \। न ल्यपि
इत्य् उक्तेर्नेत्वं, विमाने देवमार्गे च देवयानं सुरार्चने इति निरुक्तिः
\।\।३३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** देवीं ध्रुववद्
धिरण्मय-स्वरूपाम् इत्य् अर्थः \।\।३३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** व्यवसितम् अभिप्रायम् \।
व्यवसाय ज्ञात्वा \।\।३३\।\।

**\॥।**

**\।\। ४.१२.३४ \।\।**

**तत्र तत्र प्रशंसद्भिः पथि वैमानिकैः सुरैः \।**

**अवकीर्यमाणो ददृशे कुसुमैः क्रमशो ग्रहान् \।\।**

**श्रीधर-स्वामी (भावार्थ-दीपिका) : [+++]{।मर्क्}**

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ग्रहान्सूर्यचन्द्रादीन्
\।\।३४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.१२.३५ \।\।**

**त्रि-लोकीं देव-यानेन सोऽतिव्रज्य मुनीन् अपि \।**

**परस्ताद् यद् ध्रुव-गतिर् विष्णोः पदम् अथाभ्यगात् \।\।**

**श्रीधर-स्वामी (भावार्थ-दीपिका) :** देव-यानेन देव-मार्गेण
विमानेनेति वा \। मुनीन् सप्त-र्षीन् अपि \। ततः परस्ताद् यद् विष्णोः पदां
तद् अभ्यगात् \। ध्रुवा गतिर् यस्य सः \।\।३५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अथ मङ्गले \।\।३५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मुनीनां सप्तर्षीन् अपि \।
ततः परस्तात् यद् विष्णोः पदं तद् अभ्यगात् \। ध्रुवा गतिर् यस्य सः
\।\।३५\।\।

**\॥।**

**\।\। ४.१२.३६ \।\।**

**यद् भ्राजमानं स्व-रुचैव सर्वतो**

**लोकास् त्रयो ह्य् अनु विभ्राजन्त एते \।**

**यन् नाव्रजन् जन्तुषु येऽननुग्रहा**

**व्रजन्ति भद्राणि चरन्ति येऽनिशम् \।\।**

**श्रीधर-स्वामी (भावार्थ-दीपिका) :** यद् भ्राजमानम् अनु यस्य रुचा
लोका विभ्राजन्ते \। येऽननुग्रहा निष्कृपास् ते यन् नाव्रजन् न गतवन्तः
\।\।३६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यद् भ्रजमानं यत्
पश्चात् यस्य रुचा लोका विभ्राजन्ते \।\।३६\।\।

**\॥।**

**\।\। ४.१२.३७ \।\।**

**शान्ताः सम-दृशः शुद्धाः सर्व-भूतानुरञ्जनाः \।**

**यान्त्य् अञ्जसाच्युत-पदम् अच्युत-प्रिय-बान्धवाः \।\।**

**श्रीधर-स्वामी (भावार्थ-दीपिका) :** अच्युतः प्रियो बान्धवो येषाम्
\।\।३७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अच्युत एव प्रिय-बान्धवो येषाम् \।
अच्युतस्य पदं तत्-सनाथं लोकम् \। अच्युत-शब्दावृत्त्या फलस्य केनाप्य्
अंशेन व्यभिचारित्वं नेति दर्श्यते \।\।३७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। ४.१२.३८-३९ \।\।**

**इत्य् उत्तानपदः पुत्रो ध्रुवः कृष्ण-परायणः \।**

**अभूत् त्रयाणां लोकानां चूडा-मणिर् इवामलः \।\।**

**गम्भीर-वेगोऽनिमिषं ज्योतिषां चक्रम् आहितम् \।**

**यसामान्याधिकरणिन् भ्रमति कौरव्य मेढ्याम् इव गवां गणः \।\।**

**श्रीधर-स्वामी (भावार्थ-दीपिका) :** अनिमिषम् अनलसं ज्योतिषां
चक्रं यसामान्याधिकरणिन्न् आहितम् अर्पितं सद् भ्रमति \। मेढ्याम् आहितो
गम्भीर-वेगो गवां गण इव \।\।३८-३९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
तत्पदाधिकारिणो\ऽन्वयव्यतिरेकाभ्याम् आह---यद् इति \। भद्राणि
हरिभजनादीनि \।\। यस्मिन्नित्यनेनोपरि प्रतीतिं वारयति मेढीसमीपे
तथा परितो गवां गणः तथात्रापीत्य् अर्थः \।\।३६-३९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अनिमिषं जाग्रद् एव
काल-रूपं गम्भीर-वेगो गवां गण इव \।\।३८-३९\।\।

**\॥।**

**\।\। ४.१२.४० \।\।**

**महिमानं विलोक्यास्य नारदो भगवान् ऋषिः \।**

**आतोद्यं वितुदञ् श्लोकान् सत्रेऽगायत् प्रचेतसाम् \।\।**

**श्रीधर-स्वामी (भावार्थ-दीपिका) :** आतोद्यं वीणां वितुदन् वादयन्
प्रचेतसां ब्रह्म-सत्रे भगवन्-माहात्म्य-प्रसङ्गेन
ध्रुव-महिम-प्रतिपादन-परांस् त्रीन् श्लोकान् अगायत् \।\।४०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** आतोद्यं वाद्यमिष्यते इति
हलायुधोक्तेर्नारदस्य वीणैव वाद्यम् \।\।४०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** नारदो हि मद्-उपदेशाद्
अयम् ईदृशो भाग्यवान् अभूद् इत्य् आत्मनस् तं प्रति शिष्य-वात्सल्यात्
प्रिय-पुत्रस्य पितेव महिमानं गायति सामान्याधिकरणेत्य्
आह---महिमानं विलोक्येत्य्-आदि बहुभिः \।\।४०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** आतोद्यं वीणां विनुदन्
वादयन् \।\।४०\।\।

**\॥।**

**\।\। ४.१२.४१ \।\।**

**नारद उवाच---**

**नूनं सुनीतेः पति-देवतायास्**

**तपः-प्रभावस्य सुतस्य तां गतिम् \।**

**दृष्ट्वाभ्युपायान् अपि वेद-वादिनो**

**नैवाधिगन्तुं प्रभवन्ति किं नृपाः \।\।**

**श्रीधर-स्वामी (भावार्थ-दीपिका) : नूनम्** इति \। **पतिर्** एव
**देवता** यस्यास् तस्याः **सुतस्य** यस् **तपः-प्रभावः,** तस्य
**तां गतिं** फलम् अधिगन्तुं **वेद-वाद**-शीला ब्रह्मर्षयोऽपि
**नैव प्रभवन्ति** \। **अभ्युपायान्** भगवद्-धर्मान् **दृष्ट्वापि** \।
**किं** पुनर् **नृपाः** ? \।\।४१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : अभ्युपायान्**
अन्तरङ्ग-साधनानि \।\।४१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : नूनम्** इति \। **तां गतिं
दृष्ट्वापि** तस्य **अभ्युपायान्** अन्तरङ्ग-साधनान्य् अप्य् **अधिगन्तुं**
**वेद-वादन**-शीला ब्रह्मर्षयोऽपि **नैव प्रभवन्ति**, किम् उत ताम् ?
यद्यप्य् एवं तेऽपि न तर्हि किम्-उततरां नृपा इत्य् अर्थः \।
\"दृष्ट्वाभ्युपायाति\" इति चित्सुखः \।\।४१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : तपः-प्रभाव**-रूपस्य
**सुतस्य** **तां** प्रसिद्धां **पतिं** फलं **दृष्ट्वापि** तस्या
**अभ्युपायान्** अन्तरङ्ग-साधनान्य् अप्य् **अधिगन्तुं न प्रभवन्ति**,
**किम्** उत ताम् \। यद्य् एवं तेऽपि, न \। तर्हि किम् उततरां **नृपा**
इत्य् अर्थः \।\।४१\।\।

**\॥।**

**\।\। ४.१२.४२ \।\।**

**यः पञ्च-वर्षो गुरु-दार-वाक्-शरैर्**

**भिन्नेन यातो हृदयेन दूयता \।**

**वनं मद्-आदेश-करो ञ्जितं प्रभुं**

**जिगाय तद्-भक्त-गुणैः पराजितम् \।\।**

**श्रीधर-स्वामी (भावार्थ-दीपिका) :** तपः-प्रभावं गतिं च
विशिनष्टि द्वाभ्याम् \। गुरु-दाराः पितृ-पत्नी सुरुचिः, तस्या वाक्-शरैर्
भिन्नेनात एव दूयता हृदयेन वनं यातः सन्न् अजितम् अपि या जिगाय
वशीकृतवान् \।\।४२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** दूयता तप्यमानेन
टुदु-उपतापे \। तत्पूर्वोक्तं मधुवनं यातः \।\।४२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** दूयता दूयमानेन
\।\।४२\।\।

**\॥।**

**\।\। ४.१२.४३ \।\।**

**यः क्षत्र-बन्धुर् भुवि तस्याधिरूढम्**

**अन्व् आरुरुक्षेद् अपि वर्ष-पूगैः \।**

**षट्-पञ्च-वर्षो यद् अहोभिर् अल्पैः**

**प्रसाद्य वैकुण्ठम् अवाप तत्-पदम् \।\।**

**श्रीधर-स्वामी (भावार्थ-दीपिका) :** तस्याधिरूढं तेन प्राप्तं
पदं यो भुवि क्षत्र-बन्धुः क्षत्रियो भवेत्, स तम् अनु वर्ष-समूहैर्
अप्य् आरोढुम् इच्छेद् अपि किम् \। तत् सङ्कल्पोऽप्य् अशक्यो दूरत आरोहणम् इत्य्
अर्थः \। कथं-भूतं पदम् ? षड् वा पञ्च वा वर्षाणि यस्य सः \।
अल्पैर् एवाहोभिर् वैकुण्ठं प्रसाद्य यत् तस्य पदम् अवाप तत्
\।\।४३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : "**यः" इत्य् अत्र "कः" इति क्वचित्
चित्सुख-सम्मतश् च, किन्तु स्वाम्य्-असम्मतः \।\।४३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** क्षत्र-बन्धुः
क्षत्रियोत्तमोऽपि तम् अपेक्ष्य क्षत्रियाधमो यः तस्य रूढः पदम् अनु
पश्चाद् आरोढुम् इच्छेत् सकिं वर्ष-समूहैर् अपि आरोहेद् इति शेषः \। यद्
यसामान्याधिकरणात् षड् वा पञ्च वा वर्षाणि वयांसि यस्येति
वयः-शब्दस्य वृत्ताव् अन्तर्भावः \।\।४३\।\।

**\॥।**

**\।\। ४.१२.४४ \।\।**

**मैत्रेय उवाच---**

**एतत् तेऽभिहितं सर्वं यत् पृष्टोऽहम् इह त्वया \।**

**ध्रुवस्योद्दाम-यशसश् चरितं सम्मतं सताम् \।\।**

**श्रीधर-स्वामी (भावार्थ-दीपिका) :** उद्दामम् उत्कृष्टं यशो यस्य
\।\।४४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** एतद् इति युग्मकम् \। यत् पृष्टोऽहम्
इत्य् अनुसारेण ध्रुवस्य चरितम् अपि पृष्टम् इत्य् अवगन्तव्यम् \।\।४४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। ४.१२.४५-४६ \।\।**

**धन्यं यशस्यम् आयुष्यं पुण्यं स्वस्त्य्-अयनं महत् \।**

**स्वर्ग्यं ध्रौव्यं सौमनस्यं प्रशस्यम् अघ-मर्षणम् \।\।**

**श्रुत्वैतच् छ्रद्धयाभीक्ष्णम् अच्युत-प्रिय-चेष्टितम् \।**

**भवेद् भक्तिर् भगवति यया स्यात् क्लेश-सङ्क्षयः \।\।**

**श्रीधर-स्वामी (भावार्थ-दीपिका) :** धनादेर् निमित्तम् \। ध्रौव्यं
ध्रुव-स्थान-प्रापकम् \। प्रशस्यं प्रशंसार्हम् \। अघ-मर्षणं
पाप-नाशनम् \।

अच्युत-प्रियस्य ध्रुवस्य चेष्टितं श्रुत्वा यो वर्तते तस्य भक्तिर्
भवेत् \।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** क्षत्रेण क्षतत्राणेन
बध्नाति दस्युगणानिति क्षत्रबन्धुः \। क्षत्रियोत्तमो\ऽपि कस्तत्पदं
प्राप्तुं शक्नुयाद् इति \। इत्य् अर्थ इति \।
तत्पदारोहणसङ्कल्पस्याप्यशक्तत्वे कुतस्तदारोहणम् इति भावः \।
गर्भापेक्षया षडित्य् उक्तिरस्ति सर्वज्ञशिरोमणेश्रीव्यासदेवस्य
संशयानुपपत्तेः \। यद्वा---पडिति पृथक्पदम् एव यः पञ्चवर्ष इति
पूर्वश्लोकानुरोधात्, तच्चाहोभिरित्यन्तेनान्वेति प्रथमान्तम् अपि
तृतीयार्थे\ऽस्ति, अहश्चात्रोपलक्षणं रात्रेर् अपि स चाहोरात्रो\ऽप्य् अत्र
पैत्रो ग्राह्यः \। पैत्रो मासेनेत्यमरोक्तेः \। मासैरहं षड्भिरमुष्य
पादयोः इति ध्रुवोक्तेः \। यद्वा---कियद्वर्षोयं बाल इति केनचित्पृष्टो
बालपिता यथा पञ्चषडब्दोयमित्युत्तरयति तथा
लोकोक्तिवदियमुक्तिर्ज्ञेयेति \।\। यथा भक्त्या \। क्लेशानामविद्यादीनां
क्षयः \।\।४३-४६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** धनादि-कामनावतां
धन्यम् इत्य् आदि ध्रौव्यं ध्रुव-स्थान-प्रापकं सुमनसो देवास्
तद्-अर्हं तेऽप्य् एतत् श्रोतुं वक्तुं चार्हन्तीत्य् अर्थः श्रुत्वा स्थितस्येति
शेषः \।\।४५-४६\।\।

**\॥।**

**\।\। ४.१२.४७ \।\।**

**महत्त्वम् इच्छतां तीर्थं श्रोतुः शीलादयो गुणाः \।**

**यत्र तेजस् तद् इच्छूनां मानो यत्र मनस्विनाम् \।\।**

**श्रीधर-स्वामी (भावार्थ-दीपिका) :** तीर्थं महत्त्वावाप्ति-स्थानम् \।
गुणा यत्र भवन्ति \।\।४७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**

> तीर्थं शास्त्राध्वरक्षेत्रोपायनारीरजः सु च \।
>
> अवतारर्षिजुष्टांबुपात्रोपाध्यायमन्त्रिषु \।\। इति मेदिनी \।

तदिच्छूनां तेज आकाङ्क्षमाणानां यत्र यस्मिंश्चरिते\ऽभ्यस्यमाने तेजो
भवतीत्य् अर्थः \। मनस्विनां मानेप्सूनां मानः पूजा च भवति \। यद्
वा, मनस्विनां स्थिरचेतसां मध्ये मानो\ऽस्य श्रोतुर्वक्तुर्वा भवतीत्य्
अर्थः \।\।४७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तीर्थम् इदं कारणं
यत्र श्रुते सति \।\।४७\।\।

**\॥।**

**\।\। ४.१२.४८-४९ \।\।**

**प्रयतः कीर्तयेत् प्रातः समवाये द्वि-जन्मनाम् \।**

**सायं च पुण्य-श्लोकस्य ध्रुवस्य चरितं महत् \।\।**

**पौर्णमास्यां सिनीवाल्यां द्वादश्यां श्रवणेऽथवा \।**

**दिन-क्षये व्यतीपाते सङ्क्रमेऽर्कदिनेऽपि वा \।\।**

**श्रीधर-स्वामी (भावार्थ-दीपिका) :** समवाये सभायाम् \।\।४८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** समवायः समूहे च
संबन्धे\ऽपि निगद्यते इति \।\। सिनीवाल्यां दृष्टेंदुकलायाममावस्यायां
श्रवणर्भस्य हरिंदेवताकत्वेन पर्वत्वमस्तीति दिनक्षये\ऽवमदिने \।
व्यतीपाते विष्कंभाद्यन्तर्गते योगविशेषे \। यद्वा---

> श्रवणाश्विधनिष्ठार्द्रानागदैवतमस्तके \।
>
> यद्यमा रविवारेण व्यतीपातः स उच्यते \।\।

नागदैवतमाश्लेषा मस्तकं मृगशिरः, प्रथमपाद इत्यन्ये \। स च
सर्वेषाम् इत्य् उक्तलक्षणे सङ्क्रमे रविसङ्क्रान्तौ अपिनान्यस्मिन्नपि
पुण्यकाले चूडामण्यादियोगे सप्तम्यां रविवारेण योगश्चूडामणिस्मृतः
इत्याद्युक्तेः \।\।४८-४९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** प्रयत इति युग्मकम् \।\।४८-४९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। ४.१२.५० \।\।**

**श्रावयेच् छ्रद्दधानानां तीर्थ-पाद-पदाश्रयः \।**

**नेच्छंस् तत्रात्मनात्मानं सन्तुष्ट इति सिध्यति \।\।**

**मध्वाचार्यः (भागवत-तात्पर्यम्) :** मनसा परमात्मानं प्रति
सन्तुष्टः \।\।५०\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** नेच्छन् निष्कामस् तत्र श्रवणे
आत्मनैवात्मानं प्रति सन्तुष्टो भवतीति हेतोः सिद्धिं प्राप्नोति
\।\।५०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** श्रद्दधानानाम् इति
द्वितीयार्थे षष्ठी \। निष्कामस्तद्वेतनं किम् अपि द्रव्यं न प्रतिगृह्णन्
तत्र हेतुरात्मानं प्रत्यात्मनैव सन्तुष्टः मत्कथ्यमानां कृष्णकथां
भक्ताः श्रद्धया शृण्वन्त्वित्येतद् एव मम वेतनम् इति मन्यमानः,
इत्यत एव सिद्धिं सर्वाभीष्टनिष्पत्तिं प्राप्नोति \।\।५०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** श्रद्दधानानाम् इति
द्वितीयथार्थे षष्ठी \। नेच्छन् तद् वेतनं किम् अपि द्रव्यं न
प्रतिगृह्णन् \। तत्र हेतुः---आत्मानं प्रति आत्मनैव सन्तुष्टः \। तत्र
श्रावणे मत्-कथ्यमानां कृष्ण-कथां भक्तः श्रद्धया शृणोतीत्य् एतद् एव
मम वेतनम् इति मन्यमान इति \। अत एव सिद्धिं प्राप्नोति \।\।५०\।\।

**\॥।**

**\।\। ४.१२.५१ \।\।**

**ज्ञानम् अज्ञात-तत्त्वाय यो दद्यात् सत्-पथेऽमृतम् \।**

**कृपालोर् दीन-नाथस्य देवास् तस्यानुगृह्णते \।\।**

**श्रीधर-स्वामी (भावार्थ-दीपिका) :** किं च, सत्-पथे
भगवन्-मार्गेऽमृत-रूपं ज्ञानं यो दद्यात् \।\।५१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** जीवनिस्तारकं किम् अपि
ज्ञानं श्रावयत एव महाफलं
किमुतेदृग्भक्तध्रुवचरितमित्याशयेनाह---किं च इति \। तस्य
भागवतज्ञानदातुर्न केवलं भगवानेवानुगृह्णाति किं तु
तदिन्द्रियाभिमानिनो देवा दिग्वातार्कप्रचेताश्विवह्नीन्द्रोपेन्द्रमित्रकाः इत्य्
उक्ता अप्यनुगृह्णन्तीत्य् अर्थः \।\।५१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ज्ञानम् इति \। सत्-पथे
सन्-मार्गान्तर्-मुख-जननाय \। य इति क्वचिन् नास्ति \।\।५१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** जीव-निस्तारकं किम् अपि
ज्ञानं श्रावयत एव महा-फलं किम् उत ध्रुव-चरितम् इत्य्
आह---ज्ञानेति \।\।५१\।\।

**\॥।**

**\।\। ४.१२.५२ \।\।**

**इदं मया तेऽभिहितं कुरूद्वह**

**ध्रुवस्य विख्यात-विशुद्ध-कर्मणः \।**

**हित्वार्भकः क्रीडनकानि मातुर्**

**गृहं च विष्णुं शरणं यो जगाम \।\।**

**श्रीधर-स्वामी (भावार्थ-दीपिका) :** ध्रुवस्य चरितं मया
तेऽभिहितम् \। मातुर् गृहं च हित्वा \।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पुनर् अपि तन्माहात्म्यं
सूचयन्नुपसंहरति \। शुद्धकुलप्रादुर्भूतत्वेन
श्रद्दधानत्वात्त्वमेतच्छ्रावणयोग्योसीत्यभिप्रायेणाह---कुरुद्वहेति \।
अर्भको बालः सन् \।\।५२\।\।

इति श्रीमद्-भागवत-भावार्थ-दीपिका-प्रकाशे चतुर्थ-स्कन्धे
द्वादशो\ऽध्यायः \।\।१२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

इति सारार्थ-दर्शिन्यां हर्षिण्यां भक्त-चेतसाम् \।

चतुर्थे द्वादशोऽध्यायः सङ्गतः सङ्गतः सताम् \।\।\*\।\।

**\॥।**

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं
संहितायां वैयासिक्यां चतुर्थ-स्कन्धे

ध्रुव-चरितं नाम द्वादशोऽध्यायः \।

\।\। ४.१२ \।\।

**\॥।**

**(४.१३)**

## 
**अथ त्रयोदशोऽध्यायः**

<details><summary>विषयः</summary>

ध्रुवस्य वंशः, तत्रोत्पन्नस्याङ्गस्य स्व-तनय-वेन-कृत-दुराचारेण निर्वेदाधिक्याद् गृह-त्यागश् च \।
</details>

**\।\। ४.१३.१ \।\।**

**सूत उवाच---**

**निशम्य कौषारविणोपवर्णितं**

**ध्रुवस्य वैकुण्ठ-पदाधिरोहणम् \।**

**प्ररूढ-भावो भगवत्य् अधोक्षजे**

**प्रष्टुं पुनस् तं विदुरः प्रचक्रमे \।\।**

**श्रीधर-स्वामी (भावार्थ-दीपिका) :**

एवं पञ्चभिर् अध्यायैर् ध्रुव-चर्याऽनुवर्णिता \।

अथैकादशभिश् चित्रं पृथु-चारित्रम् उच्यते \।\।

तत्र त्रयोदशे वक्तुं पृथोर् जन्म ध्रुवान्वये \।

अङ्गो वेन-पिता पुत्र-क्रौर्याद् गत इतीर्यते \।\।

प्ररूढो भावो भक्तिर् यस्य \।\।१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** चित्रमद्भुतम्
तत्रैकादशसु मध्ये \। तं कौषारविम् \।\।१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** श्री-सूत उवाच श्री-शुक-देव-वाक्
शेषत्वेन स्थितं स्वयम् एवापूरयद् इत्य् अर्थः \।\।१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

त्रयोदशेऽङ्ग-राजस्य पुत्रेष्ट्या यः सुतोऽजनि \।

वेणस् तस्यातिदौरात्म्यान् नृपो निर्विद्य निर्गतः \।\।१\।\।

**\॥।**

**\।\। ४.१३.२ \।\।**

**विदुर उवाच---**

**के ते प्रचेतसो नाम कस्यापत्यानि सुव्रत \।**

**कस्यान्ववाये प्रख्याताः कुत्र वा सत्रम् आसत \।\।**

**श्रीधर-स्वामी (भावार्थ-दीपिका) :** अन्ववाये वंशे \।\।२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** त्वादृशां
हरिचर्यावर्णनाद्येव व्रतो\ऽस्तीत्याशयेनाह---सुव्रतेति \।\।२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सत्रेऽगायत् प्रचेतसाम्
इत्य् आकर्ण्य पृच्छति---के ते इति \। अन्ववाये वंशे \।\।२\।\।

**\॥।**

**\।\। ४.१३.३ \।\।**

**मन्ये महा-भागवतं नारदं देव-दर्शनम् \।**

**येन प्रोक्तः क्रिया-योगः परिचर्या-विधिर् हरेः \।\।**

**श्रीधर-स्वामी (भावार्थ-दीपिका) :** नारदेन प्रचेतसां सत्रे
वर्णिताः कथाः प्रष्टुं तन् महिमानम् आह---मन्य इति \। देवस्य
दर्शनं यस्य \। हरेः परिचर्या-प्रकारः क्रिया-योगः पञ्च-रात्रे
प्रोक्तः \।\।२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ननु महाभागवतेन
विदुरेण हरि-कथाप्रश्नं त्यक्त्वा प्रचेतसां प्रश्नः किम् इति कृत इति
चेत्तेषां कथापि हरि-कथाविनाभूतैव श्रीनारदेन
प्रोच्यमानत्वान्नारदस्त्वन्यकथां न वक्ति भागवतचूडामणित्वाद् इत्य्
आह---मन्य इति \। देवं श्री-कृष्णं दर्शयत्युपदेशेनेति देवदर्शनः \।
यद्वा---देवैर्भक्त्या देदीप्यमानैर्दृश्यत इति \। तत्र हेतुः---येन
नारदेन भगवत्साक्षात्कारार्थम् एव पञ्चरात्रे पूजनविधानं तस्यैव
मोक्षहेतुत्वोक्तेः \। येन क्रियानैपुणेन \। मो यायादमर्त्यताम्
इत्युद्धवोक्तेः \।\।३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** महा-भागवतं
वैष्णव-सम्प्रदाय-गुरुं देव-दर्शनं श्री-भगवत्-तत्त्व-ज्ञं
भगवत्-सर्व-मङ्गल-दर्शनं च \। अनुकम्पेषु भगवद्-अनुभव-हेतुं
वा \।\।३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** क्रिया-योगः
परिचर्या-प्रकारः पञ्चरात्रो येन प्रोक्तः \।\।३\।\।\।

**\॥।**

**\।\। ४.१३.४ \।\।**

**स्व-धर्म-शीलैः पुरुषैर् भगवान् यज्ञ-पूरुषः \।**

**इज्यमानो भक्तिमता नारदेनेरितः किल \।\।**

**श्रीधर-स्वामी (भावार्थ-दीपिका) :** स्व-धर्म-शीलैः पुरुषैः
प्रचेतोभिः \।\।४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स्वधर्मेति \। अत्रायं
भावः---साक्षान्नारायण एव चरुपुरोडाशादिद्रव्यस्वामित्वेन
तदभिमान्यग्न्यादिदेवतान्तर्यामित्वेन तच्छब्दप्रवृत्तिनिमित् तस्य
मुख्यत्वेन देवतात्वेन च मन्त्रमूर्तित्वेनेज्यमान एव नारदेन
प्रतिपादित इति \।\।४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तादृशेनापि नारदेनेडितः \।\।४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स्व-धर्म-शीलैः
प्रचेतोभिः \। इज्यमान ईडित इति इज्यैवेडितेति भावः \।\।४\।\।

**\॥।**

**\।\। ४.१३.५ \।\।**

**यास् ता देवर्षिणा तत्र वर्णिता भगवत्-कथाः \।**

**मह्यं शुश्रूषवे ब्रह्मन् कार्त्स्न्येनाचष्टुम् अर्हसि \।\।**

*न कतमेन व्याख्यातम्।*

**\॥।**

**\।\। ४.१३.६ \।\।**

**मैत्रेय उवाच---**

**ध्रुवस्य चोत्कलः पुत्रः पितरि प्रस्थिते वनम् \।**

**सार्वभौम-श्रियं नैच्छद् अधिराजासनं पितुः \।\।**

**श्रीधर-स्वामी (भावार्थ-दीपिका) :** ध्रुवस्य वंशे ते जाता इति
वक्तुं ध्रुवस्य वंशम् अनुक्रामति---ध्रुवस्येत्य्-आदिना \। पितुः
सार्वभौम-श्रियं नैच्छद् अधिराजासनं च \।\।६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ततः किं फलितमित्य्
अत्राह---यास्ता इति \। कथनसामर्थ्यं प्रथयन्नाह---ब्रह्मन्न् इति
\।\।५-६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ध्रुवस्य वंश एव ते
जाता इति तद्-वंश-कथायाम् एव प्रचेतसां कथा आयास्यतीत्य्
अभिप्रायेणाह \।\।६\।\।

**\॥।**

**\।\। ४.१३.७ \।\।**

**स जन्मनोपशान्तात्मा निःसङ्गः सम-दर्शनः \।**

**ददर्श लोके विततम् आत्मानं लोकम् आत्मनि \।\।**

**श्रीधर-स्वामी (भावार्थ-दीपिका) :** अनिच्छायां हेतुम् आह---स इति
चतुर्भिः \।\।७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** जन्मना जन्मप्रभृति
\।\।७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** आत्मानम् इति युग्मकम् \।\।७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** जन्मना उत्पत्त्यैव
उपशान्तात्मा ज्ञानी \।\।७\।\।

**\॥।**

**\।\। ४.१३.८-९ \।\।**

**आत्मानं ब्रह्म निर्वाणं प्रत्यस्तमित-विग्रहम् \।**

**अवबोध-रसैकात्म्यम् आनन्दम् अनुसन्ततम् \।\।**

**अव्यवच्छिन्न-योगाग्नि- दग्ध-कर्म-मलाशयः \।**

**स्वरूपम् अवरुन्धानो नात्मनोऽन्यं तदैक्षत \।\।**

**मध्वाचार्यः (भागवत-तात्पर्यम्) :**

> स्वरूपं जीवस्य विश्व-रूपं परमात्मानम् \।
>
> भिन्न-स्वरूपम् अभिदं स्वरूपं तु द्विधा हरेः \।
>
> भिन्न-स्वरूपं ब्रह्माद्या मत्स्याद्य् अभिमुच्यते \।\। इति गारुडे
> \।\।९\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) : आत्मानंस्वरूप**-भूतं
**ब्रह्मावरुन्धान** आप्नुवन् जानन्न् **आत्मनो नान्यं तदैक्षत** \।
स्वयं तु सर्वस्माद् अन्यः सन् \। कथं-भूतं ब्रह्म ? **निर्वाणं**
शान्तम् \। **प्रत्यस्तमितः** शान्तो **विग्रहो** भेदो यस्मिन् \।
**अवबोध-रसेनैकात्म्यं** यस्य \।\।८\।\। कथं-भूतः ?
**अव्यवच्छिन्नो** यो **योगः**, स एव्**आग्निः**, तेन **दग्धः
कर्म-मल आशयो** वासना च यस्य \।\।९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ददर्श लोके इत्य् अनेन प्रथमं
सोपाधिक-ब्रह्म-दर्शनम् उक्तम्, अधुना निरुपाधिक-ब्रह्म-दर्शनम्
आह---प्रत्यस्तमितम् इति \। निरुपाधिकम् इत्य् अर्थः \। **अनुसन्ततं**
सर्वत्रानुस्यूतं स्वरूपं परम-कारण-रूपम् आत्मनो जीववच् छुद्धात्
**तद्-अन्यन् नैक्षत** अभेदांश-मात्रानुसन्धानात् \।\।८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** आत्मानं जीवं स्वरूपं
स्वरूप-भूतं ब्रह्म **अवरुन्धानो** जानन् **निर्वाणं** शान्तम्
**प्रत्यस्तमित-विग्रहं** निरस्त-विवादम् \।\।८\।\। आत्मानं कीदृशम् ?
अवबोध-**रसेनैक्**आत्म्यं यस्य तं, अव्यवच्छिन्नेन निरन्तरेण
योगाग्निना दग्धं कर्म-मलं यस्य तथाभूत आशयो यस्य सः \।
आत्मनः शुद्ध-जीवाद् अन्यत् नैक्षत \।\।९\।\।

**\॥।**

**\।\। ४.१३.१० \।\।**

**जडान्ध-बधिरोन्मत्त- मूकाकृतिर् अतन्-मतिः \।**

**लक्षितः पथि बालानां प्रशान्तार्चिर् इवानलः \।\।**

**श्रीधर-स्वामी (भावार्थ-दीपिका) :** जडादीनाम् इवाकृतिर् यस्य
तथाभूतो लक्षितः \। अतन्-मतिः न तेषाम् इव मतिर् यस्य सर्व-ज्ञत्वात्
\। प्रशान्तान्य् अर्चींषि ज्वाला यस्यानलस्य तद्वत् स्थितः \।\।१०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्रत्यस्तमितविग्रहं
निरस्तविवादम् \।\।८-१०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पथि बालैर्
जडाद्य्**-**आकृतिर् लक्षितः \। अतन्-मतिः न जडादीनाम् इव मतिर् यस्य
सः \।\।१०\।\।

**\॥।**

**\।\। ४.१३.११ \।\।**

**मत्वा तं जडम् उन्मत्तं कुल-वृद्धाः समन्त्रिणः \।**

**वत्सरं भूपतिं चक्रुर् यवीयांसं भ्रमेः सुतम् \।\।**

**मध्वाचार्यः (भागवत-तात्पर्यम्) :**

> कल्पः कल्पाभिमानी सन् शिशुमारानुग-स्थितः \।
>
> वत्सरो राज्यम् अकरोत् पित्रा दत्तं महा-बलः \।\। इति ब्राह्मे \।
>
> चक्रे नारायणः साक्षात् किन्तुघ्नः कल्पम् आत्मजम् \।\। इति पाद्मे
> \।\।११\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** यवीयांसम् उत्कलात् कनिष्ठम्
\।\।११\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.१३.१२ \।\।**

**स्वर्वीथिर् वत्सरस्येष्टा भार्यासूत षड्-आत्मजान् \।**

**पुष्पार्णं तिग्मकेतुं च इषम् ऊर्जं वसुं जयम् \।\।**

**श्रीधर-स्वामी (भावार्थ-दीपिका) :** इष्टा प्रिया भार्या \।\।१२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** उत्कलः सर्वापेक्षया
ज्येष्ठस्ततः कनीयान्वत्सस्तत्कनीयान्कल्य इति बोध्यमन्यथा कल्यं
विहाय वत्सस्याभिषेको\ऽसङ्गतः स्याद् दशमाध्यायारंभे
प्रजापतेर्दुहितरम् इत्य्-आदिना पुत्रकथनमात्रं न तु क्रमो विवक्षितः,
अन्यथोत्कलस्य सर्वापेक्षया कनिष्ठत्वमापद्येतेति \।\।११-१२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.१३.१३ \।\।**

**पुष्पार्णस्य प्रभा भार्या दोषा च द्वे बभूवतुः \।**

**प्रातर् मध्यन्दिनं सायम् इति ह्य् आसन् प्रभा-सुताः \।\।**

*न कतमेन व्याख्यातम्।*

**\॥।**

**\।\। ४.१३.१४ \।\।**

**प्रदोषो निशिथो व्युष्ट इति दोषा-सुतास् त्रयः \।**

**व्युष्टः सुतं पुष्करिण्यां सर्व-तेजसम् आदधे \।\।**

**श्रीधर-स्वामी (भावार्थ-दीपिका) :** निशिथो निशीथः \।\।१४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्र यं यमादाय कथा
प्रवर्तते स स एव वंशहेतुभूतः, अन्ये त्वकृतोद्वाहा
योगिनो\ऽप्रजाश्चेति ध्येयम् इति तीर्थः \। स्त्रियः सुताश् च
कालादितत्तद्वस्त्वभिमानिन एवेति च \।\।१३-१४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.१३.१५ \।\।**

**स चक्षुः सुतम् आकूत्यां पत्न्यां मनुम् अवाप ह \।**

**मनोर् असूत महिषी विरजान् नड्वला सुतान् \।\।**

**श्रीधर-स्वामी (भावार्थ-दीपिका) :** स सर्व-तेजाः चक्षुः-संज्ञः
मनुं सुतं पुत्रम् अवाप \। मनोर् महिषी नड्वला विरजान् शुद्धान्
पुरु-प्रमुखान् द्वादश सुतान् असूत \।\।१५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** स चक्षुर् इत्य् अर्धकम् \। स
चक्षुः-संज्ञः सर्व-तेजाः सुतं चाक्षुषं मनुत्वेनावापेत्य् अर्थः \।
वक्ष्यते ह्य् अष्टमे---षष्ठश् च चक्षुषः पुत्रश् चाक्षुषो नाम वै मनुः
\[भा।पु। ८.५.७\] इति \। तस्मात् टीकायाम् अपि चक्षुः-सञ्ज्ञ इति
प्रथमान्त-पाठ एव सम्मतः \। मनोर् इति \। वैराजम् इति चित्सुखः \।
वैराजादीन् सुतान् \।\।१५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स सर्व-तेजा एव चक्षुः
चाक्षुषं सूतं मनुम् अवापेति व्याख्येयम् \। षष्ठश् च चक्षुषः पुत्रश्
चाक्षुषो नाम वै मनुः \[भा।पु। ८.५.७\] इत्य् अष्टमात् \।\।१५\।\।

**\॥।**

**\।\। ४.१३.१६-१८ \।\।**

**पुरुं कुत्सं त्रितं द्युम्नं सत्यवन्तम् ऋतं व्रतम् \।**

**अग्निष्टोमम् अतीरात्रं प्रद्युम्नं शिबिम् उल्मुकम् \।\।**

**उल्मुकोऽजनयत् पुत्रान् पुष्करिण्यां षड् उत्तमान् \।**

**अङ्गं सुमनसं ख्यातिं क्रतुम् अङ्गिरसं गयम् \।\।**

**सुनीथाङ्गस्य या पत्नी सुषुवे वेनम् उल्बणम् \।**

**यद्-दौःशील्यात् स राजर्षिर् निर्विण्णो निरगात् पुरात् \।\।**

**वंशीधरः (भावार्थ-दीपिका-प्रकाशः) :** चक्षुःसंज्ञं षष्ठस्तु
चक्षुषः पुत्रश्चाक्षुषो नाम वै मनुः इत्यष्टमे वक्ष्यमाणत्वात् \। अत्र
चक्षुः शब्देन चाक्षुष एव ग्राह्यस्तद्धिताभावस्त्वार्ष इति ध्येयम् \।
मार्कण्डेये\ऽपि अन्यजन्मनि जातो\ऽसौ चक्षुषः परमेष्ठिनः \।
चाक्षुषत्वमतस् तस्य जन्मान्यस्मिन्नपि द्विजे इति क्रोष्टुकिं प्रति
मार्कण्डेयोक्तेः चक्षुःसुतं चक्षुष उद्भूतत्वाच्चक्षुःपुत्रमर्थाच्चाक्षुषं
पुत्रं भाविनं मनुमवाप जनयामास \। किञ्चायम् एव कारणान्तरेण
दक्षवशिष्ठादिवद्वक्ष्यमाणषष्ठस्कन्धीयवसुवंशे\ऽप्य् एतन्नाम्नैव
भविष्यतीति ध्येयम् \।\। निर्विण्णो विरक्तः \।\।१५-१८\।\।

---------------------------------------------------------------------------------------------------------------------

*न कतमेन व्याख्यातम्।*

**\॥।**

**\।\। ४.१३.१९ \।\।**

**यम् अङ्ग शेपुः कुपिता वाग्-वज्रा मुनयः किल \।**

**गतासोस् तस्य भूयस् ते ममन्थुर् दक्षिणं करम् \।\।**

**श्रीधर-स्वामी (भावार्थ-दीपिका) :** अङ्ग हे विदुर \। वाग् एव वज्रं
येषाम् \।\।१९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यं वेनं, गतासोर्मृतस्य,
तस्य वेनस्य \।\।१९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.१३.२० \।\।**

**अराजके तदा लोके दस्युभिः पीडिताः प्रजाः \।**

**जातो नारायणांशेन पृथुर् आद्यः क्षितीश्वरः \।\।**

**श्रीधर-स्वामी (भावार्थ-दीपिका) :** मथने हेतुः---अराजक इति \।
आद्यः पुर-ग्रामादीनां तेन रचितत्वात् \।\।२०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तदा वेननाशे \।
यद्वा---प्रचलित राजवंशो हि वेननाशान्नष्ट एव मुनिभिः पृथुमुत्पाद्य
पुनः प्रचारितः पृथुतः प्रथमं प्रचलनात्तस्यैवाद्यत्वम् \।\।२०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मथने हेतुः---अराजक
इति \। जातो मथ्यमानात् करात् \। आद्यः क्षितीश्वर इति
पुर-ग्रामादि-विधायकत्वांशेन \।\।२०\।\।

**\॥।**

**\।\। ४.१३.२१ \।\।**

**विदुर उवाच---**

**तस्य शील-निधेः साधोर् ब्रह्मण्यस्य महात्मनः \।**

**राज्ञः कथम् अभूद् दुष्टा प्रजा यद् विमना ययौ \।\।**

**श्रीधर-स्वामी (भावार्थ-दीपिका) :** यद् यस्याः प्रजाया हेतोर् विमनाः
सन्ययौ \।\।२१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तस्याङ्गस्य \।\।२१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यद् यतो विमनाः
सन्\।\।२१\।\।

**\॥।**

**\।\। ४.१३.२२ \।\।**

**किं वांहो वेन उद्दिश्य ब्रह्म-दण्डम् अयूयुजन् \।**

**दण्ड-व्रत-धरे राज्ञि मुनयो धर्म-कोविदाः \।\।**

**श्रीधर-स्वामी (भावार्थ-दीपिका) :** किं वा, अंहः अपराधं वेने
उद्दिश्य आलक्ष्य \।\।२२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** दण्डो\ऽस्त्री शासने राज्ञां
हिंसायां लकुटे गुडे इति यादवः \। दण्डव्रतधरे शासनाख्यव्रतं
बिभ्रति \। न तेष्वज्ञानलेशः संभाव्यते इत्य् आह---धर्मकोविदा इति
\।\।२२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** वेणम् उद्दिश्येति
चित्सुखस्यासम्मतम् \।\।२२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किं च \। अंहोऽपराधम्
\। राज्ञीति राज्ञ एव दण्डोऽधिकारो, न तु राज्ञोऽपि दण्डे मुनीनाम्
अधिकार इत्य् अर्थः \।\।२२\।\।

**\॥।**

**\।\। ४.१३.२३ \।\।**

**नावध्येयः प्रजा-पालः प्रजाभिर् अघवान् अपि \।**

**यद् असौ लोक-पालानां बिभर्त्य् ओजः स्व-तेजसा \।\।**

**श्रीधर-स्वामी (भावार्थ-दीपिका) :** यतोऽयम् अधर्म इत्य्
आह---नावध्येयोऽवज्ञेयोऽपि न भवति \।\।२३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.१३.२४ \।\।**

**एतद् आख्याहि मे ब्रह्मन् सुनीथात्मज-चेष्टितम् \।**

**श्रद्दधानाय भक्ताय त्वं परावर-वित्तमः \।\।**

**श्रीधर-स्वामी (भावार्थ-दीपिका) :** परावर-विदां मध्येऽतिश्रेष्ठः
\।\।२४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न कतरेण व्याख्यातम्।*

**\॥।**

**\।\। ४.१३.२५ \।\।**

**मैत्रेय उवाच---**

**अङ्गोऽश्वमेधं राजर्षिर् आजहार महा-क्रतुम् \।**

**नाजग्मुर् देवतास् तस्मिन्न् आहूता ब्रह्म-वादिभिः \।\।**

**श्रीधर-स्वामी (भावार्थ-दीपिका) :** अभावी पुत्रः काम्य-कर्मणा
बलादापादितो न सुखाय भवेद् इति द्योतयन्न् अङ्गस्य पुत्रोत्पत्ति-क्रमम्
आह---अङ्ग इत्य्-आदिना \।\।२५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यतोयं
राजावमानो\ऽधर्मो\ऽतो न कार्य इत्य् आह---अघवान्यापशीलो\ऽपि \।
लोकपालानामिन्द्रादीनामोजो बलं दीप्तिं वा ओजो दीप्ताववष्टंभे
प्रकाशबलयोर् अपि इति मेदिनी \। तस्मिन्नवज्ञाते इन्द्राद्यवज्ञा स्याद् इति
भावः \।\।२३-२५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :**
प्राचिन-बलवत्तरापराध-विशेषेण प्रतिहत-पुत्र-भाग्यत्वेऽपि तस्य
श्री-विष्णु-प्रयजन-माहात्म्यात् पुत्रो जातः \। तथा तेन
दूषित-तद्-भाग्यत्वेऽपि तस्माद् एवासौ वैराग्य-हेतुर् जातः पौत्रश् च
तद्-अवतार एवेत्य् आह---अङ्ग इत्य् आदिना \।\।२५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। ४.१३.२६ \।\।**

**तम् ऊचुर् विस्मितास् तत्र यजमानम् अथ र्त्विजः \।**

**हवींषि हूयमानानि न ते गृह्णन्ति देवताः \।\।**

**वंशीधरः (भावार्थ-दीपिका-प्रकाशः) :** तमङ्गम् \। अथ
देवावाहनोत्तरम् \। स्नेहादाह---तातेति \। तातः स्याज्जनके प्रिये इति
कोशात् \।\।२६\।\।

---------------------------------------------------------------------------------------------------------------------

*न कतमेन व्याख्यातम्।*

**\॥।**

**\।\। ४.१३.२७ \।\।**

**राजन् हवींष्य् अदुष्टानि श्रद्धयासादितानि ते \।**

**छन्दांस्य् अयात-यामानि योजितानि धृत-व्रतैः \।\।**

**श्रीधर-स्वामी (भावार्थ-दीपिका) :** अयात-यामान्य् अगत-वीर्याणि
\।\।२७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** द्रव्यादिदोषान्न गृह्णन्तीति
चेदाह---राजन्न् इति \। हवींषि चरुद्रव्याणि \। अदुष्टान्यतीव शोभनानि
दातुः श्रद्धाराहित्याद् अपि तथा भवति तद् अत्र
नास्तीत्याहुः---श्रद्धयेति \। निर्बलमन्त्रप्रयोगात्तथात्वम् इति
तत्राह---छन्दांसीति---

> अस्थानोच्छ्वासविच्छेदघोषणाध्ययनादिकम् \।
>
> प्रमादोपनतं वाथ यातयामत्वकारकम् \।\। इति कात्यायनस्मृतेः \।

अस्यार्थः---उक्तोदात्तादिस्थाने निश्वासस्य विच्छेदेन त्यागेन युक्तं यद्
घोषणमध्ययनाध्यापनादि \। यद्वा---अध्ययनसमये चांचल्यादिना
यथावच्छ्रवणाभावश् च छन्दसां यातयामत्वं निर्बलतां करोतीत्य्
अर्थः \। एतद्यज्ञगतविप्रैस्तु यथाविहितम् एव तदधीतम् इति न
यातयामता छन्दसामस्तीति भावः \। किं च---

> अयातयामैश्छन्दोभिर्यत्कर्म क्रियते द्विजैः \।
>
> क्रीडमानैर् अपि सदा तत्तेषां सिद्धिकारकम् \।\।

इत्यपि तेनैवोक्तमतो न ज्ञायते किमत्र कारणं यतो देवा न
स्वभागान्स्वीकुर्वन्तीति भावः \। दुर्वृत्तविप्रोच्चारणादप्यत्र तथात्वं
न संभाव्यते---तत्रव्रतैरिति---

> देवपूजापितृपूजानिरताः सर्वदा द्विजाः \।
>
> यथालाभेन सन्तुष्टाते\ऽत्र ज्ञेया धृतवताः \।
>
> अभक्ष्यमक्षकाहिंस्त्राः पैशून्यानृतवादिनः \।
>
> क्रोधेर्ष्यादंभिनो वेदविमुखास्त्वद्-हृतव्रताः \।
>
> पूर्वे योग्याः परे\ऽयोग्याः श्रौते स्मार्ते च कर्मणि \।\। इति
> वारतान्तविः \।\।२७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अत्रोपकरणानि तु समीचीनान्य् एवेत्य्
आहुः---राजन्न् इति \। पौरुषवान् इति \। तस्य निरर्गलत्वम् उक्तं,
तथापि न गृह्णन्तीति पूर्वेणैवान्वयः \।\।२७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। ४.१३.२८ \।\।**

**न विदामेह देवानां हेलनं वयम् अण्व् अपि \।**

**यन् न गृह्णन्ति भागान् स्वान् ये देवाः कर्म-साक्षिणः \।\।**

**वंशीधरः (भावार्थ-दीपिका-प्रकाशः) :** इह यज्ञकर्मणि \।
हेलनमवज्ञानम् \। यद्यतो हेलनात् \।\।२८\।\।

---------------------------------------------------------------------------------------------------------------------

*न कतमेन व्याख्यातम्।*

**\॥।**

**\।\। ४.१३.२९ \।\।**

**मैत्रेय उवाच---**

**अङ्गो द्विज-वचः श्रुत्वा यजमानः सुदुर्मनाः \।**

**तत् प्रष्टुं व्यसृजद् वाचं सदस्यांस् तद्-अनुज्ञया \।\।**

**श्रीधर-स्वामी (भावार्थ-दीपिका), विश्वनाथ-चक्रवर्ती
(सारार्थ-दर्शिणी) :** यज्ञे गृहीत-मौनोऽपि वाचं व्यसृजत् प्रायुङ्क्त
\।\।२९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तदनुज्ञया ब्राह्मणानुज्ञां
प्राप्य \। तद्देवानागमनभागाग्रहणवृत्तम् \।\।२९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

**\॥।**

**\।\। ४.१३.३० \।\।**

**नागच्छन्त्य् आहुता देवा न गृह्णन्ति ग्रहान् इह \।**

**सदसस्-पतयो ब्रूत किम् अवद्यं मया कृतम् \।\।**

**श्रीधर-स्वामी (भावार्थ-दीपिका) :** आहुता आहूताः \। ग्रहान्
सोम-पात्राणि \। इह यज्ञे न गृह्णन्ति \।\।३०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ग्रहः सूर्यादिनवके
यज्ञपात्रोपरागयोः इति धरणिः \। अवद्यमपराधः \।\।३०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ग्रहान् सोम-पात्राणि
\।\।३०\।\।

**\॥।**

**\।\। ४.१३.३१ \।\।**

**सदसस्-पतय ऊचुः---**

**नर-देवेह भवतो नाघं तावन् मनाक् स्थितम् \।**

**अस्त्य् एकं प्राक्तनम् अघं यद् इहेदृक् त्वम् अप्रजः \।\।**

**मध्वाचार्यः (भागवत-तात्पर्यम्) :**

> अनपत्य त्व् अकर्मासौ बाल-हत्या कृता पुरा \।
>
> अतो दुष्टोऽभवत् पुत्रो इष्टो विष्णु-रतः पृथुः \।\।३१\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** इह जन्मनि न तावन् मनाग् ईषद्
अप्य् अघं स्थितम् \। कथञ्चिज्जातस्य अघस्य सद्य एव प्रायश्चित्तैः
क्षालनात् \। किं तु, प्राक्तनम् एकम् अघम् अस्ति \। **यद्** यस्माद् ईदृक्
गुणाधिकोऽपि त्वं प्रजा-रहितः \।\।३१\।\।

> नर-देवेह भवतो नाघं तावन् मनाक् स्थितम् \।
>
> अस्त्य् एकं प्राक्तनम् अघं यद् इहेदृक् त्वम् अप्रजः \।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** नरदेव! भवतो नावद्यं किञ्चिद्
आस्थितं, \"अस्त्य् एकं प्राक्तनावद्यम्\" इति क्वचित् पाठः
चित्सुख-सम्मतश् च, प्राक्तानावद्यं जन्मान्तरीयापराध इति व्याख्यानात्
\।\।३१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। ४.१३.३२ \।\।**

**तथा साधय भद्रं ते आत्मानं सुप्रजं नृप \।**

**इष्टस् ते पुत्र-कामस्य पुत्रं दास्यति यज्ञ-भुक् \।\।**

**श्रीधर-स्वामी (भावार्थ-दीपिका) :** अतो यथा देवा हविर् गृह्णन्ति
तथात्मानं सुप्रजं साधय \। कथं साधनीयम् ? तद् आहुः---इष्ट इति
\।\।३२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अतः अप्रजस्य
भागाग्रहणात् \।\।३२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.१३.३३ \।\।**

**तथा स्व-भागधेयानि ग्रहीष्यन्ति दिवौकसः \।**

**यद् यज्ञ-पुरुषः साक्षाद् अपत्याय हरिर् वृतः \।\।**

**मध्वाचार्यः (भागवत-तात्पर्यम्) :**

> अनपत्योऽपि सद्-धर्मा लोक-जिन् नात्र संशयः \।
>
> देवैस् तु पृथु-जन्मार्थे हरिर् अङ्गस्य नो हृतम् \।\।३३\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** तथा सति स्व-भागान्
ग्रहीष्यन्ति \। यद्यतो हरिः साक्षाद् वृतः स्यात् \। अतस् तेन सह सर्वे
देवा आगमिष्यन्तीत्य् अर्थः \।\।३३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भाग-धेयानि
भाग-रूपाणि धेयानि पात्रेषु धार्याणि हवींषि \।\।३३\।\।

**\॥।**

**\।\। ४.१३.३४ \।\।**

**तांस् तान् कामान् हरिर् दद्याद् यान् यान् कामयते जनः \।**

**आराधितो यथैवैष तथा पुंसां फलोदयः \।\।**

**श्रीधर-स्वामी (भावार्थ-दीपिका) :** नन्व् अतितुच्छान् कामान् हरिः
कथं दद्यात् ? तत्राह---तांस् तान् इति \।\।३४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तथा सति पुत्रलाभे सति
दिवौकसां भागग्रहणं यज्ञपुरुषवरणस्य हेतुत्वमार्थिकार्थतया
व्याचष्टे अत इति \।\।३३-३४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.१३.३५ \।\।**

**इति व्यवसिता विप्रास् तस्य राज्ञः प्रजातये \।**

**पुरोडाशं निरवपन् शिपि-विष्टाय विष्णवे \।\।**

**श्रीधर-स्वामी (भावार्थ-दीपिका) :** प्रजातये पुत्रोत्पत्तये \।
शिपि-विष्टाय शिपिषु पशुषु यज्ञ-रूपेण प्रविष्टाय \। तथा च
श्रुतिः---यज्ञो वै विष्णुः पशवः शिपिर् यज्ञ एव पशुषु
प्रतितिष्ठतिइति \।\।३५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तथा च शिपिशब्दस्य
पशुवाचकत्वे प्रमाणं श्रुतिः \।\।३५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पुरोडाशं यज्ञीय-द्रव्यं
निरवपन्न् अददुः \। शिपिषु पशुषु यज्ञ-रूपेण प्रविष्टाय \। तथा च
श्रुतिः---यज्ञो वै विष्णुः पशवः शिपिर् यज्ञ एव पशुषु
प्रतितिष्ठतिइति \।\।३५\।\।

**\॥।**

**\।\। ४.१३.३६ \।\।**

**तस्मात् पुरुष उत्तस्थौ हेम-माल्य् अमलाम्बरः \।**

**हिरण्मयेन पात्रेण सिद्धम् आदाय पायसम् \।\।**

**श्रीधर-स्वामी (भावार्थ-दीपिका) :** तस्माद् इति योग्यतयाऽग्नेः
\।\।३६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.१३.३७ \।\।**

**स विप्रानुमतो राजा गृहीत्वाञ्जलिनौदनम् \।**

**अवघ्राय मुदा युक्तः प्रादात् पत्न्या उदार-धीः \।\।**

**श्रीधर-स्वामी (भावार्थ-दीपिका) :** पत्न्यै प्रादात् \।\।३७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.१३.३८ \।\।**

**सा तत् पुं-सवनं राज्ञी प्राश्य वै पत्युर् आदधे \।**

**गर्भं काल उपावृत्ते कुमारं सुषुवेऽप्रजा \।\।**

**श्रीधर-स्वामी (भावार्थ-दीपिका) :** पुमांसं सूतेऽनेनेति तथा तत्
प्राश्य पत्युः सकाशाद् गर्भम् आदधे \। अप्रजा सती \।\।३८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तस्माद् इति \। तच्छब्दस्य
पूर्वपरामर्शकत्वात् पूर्वत्राग्निशब्दाभावात् अर्थाबाध-रूपा
वाक्यार्थहेतुर्योग्यता गृहीता \। तच्छब्देनाग्निर्विवक्षितः \। यथा
सिञ्चति तेनेत्युक्ते तच्छब्देन जलविवक्षणं तद्वद् इत्य् अर्थः
\।\।३६-३८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्*

**\॥।**

**\।\। ४.१३.३९ \।\।**

**स बाल एव पुरुषो मातामहम् अनुव्रतः \।**

**अधर्मांशोद्भवं मृत्युं तेनाभवद् अधार्मिकः \।\।**

**मध्वाचार्यः (भागवत-तात्पर्यम्) :** मृत्युर् देवो यम-भ्राता
वेण-मातामहो सूरः \।

पीडां वेगेति च प्राहुर् वेणोऽसौ पीडनाद् अभूत् \।\।३९\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** माता**मह**ं मृत्युम् \। मृत्योर्
हि पुत्री सुनीथा \।\।३९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्*

**\॥।**

**\।\। ४.१३.४० \।\।**

**स शरासनम् उद्यम्य मृगयुर् वन-गोचरः \।**

**हन्त्य् असाधुर् मृगान् दीनान् वेनोऽसाव् इत्य् अरौज् जनः \।\।**

**श्रीधर-स्वामी (भावार्थ-दीपिका) :** मृगयुर् लुब्धकः सन् तं दृष्ट्वा
वेनोऽसावागच्छतीति जनः सर्वोऽप्य् अरौत् चुक्रोश \।\।४०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तेन मृत्य्वनुसरणेन
\।\।३९-४०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तं दूराद् एव दृष्ट्वा
वेणोऽसाव् अस्मत्-प्राण-घाती समेतीत्य् अरौत् चुक्रोश \।\।४०\।\।

**\॥।**

**\।\। ४.१३.४१ \।\।**

**आक्रीडे क्रीडतो बालान् वयस्यान् अतिदारुणः \।**

**प्रसह्य निरनुक्रोशः पशु-मारम् अमारयत् \।\।**

**श्रीधर-स्वामी (भावार्थ-दीपिका) :** आक्रीडे क्रीडास्थान् बालान् पशून्
इवामारयत् \।\।४१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** निरनुक्रोशो निर्दयः
\।\।४१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पशु-मारं पशून्
इवामारयत् \।\।४१\।\।

**\॥।**

**\।\। ४.१३.४२ \।\।**

**तं विचक्ष्य खलं पुत्रं शासनैर् विविधैर् नृपः \।**

**यदा न शासितुं कल्पो भृशम् आसीत् सुदुर्मनाः \।\।**

**श्रीधर-स्वामी (भावार्थ-दीपिका) :** विचक्ष्य दृष्ट्वा \।\।४२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सुदुर्मना अत्याकुलचेताः
\।\।४२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.१३.४३ \।\।**

**प्रायेणाभ्यर्चितो देवो येऽप्रजा गृह-मेधिनः \।**

**कद्-अपत्य-भृतं दुःखं ये न विन्दन्ति दुर्भरम् \।\।**

**श्रीधर-स्वामी (भावार्थ-दीपिका) :** दुर्मनसस् तस्य
कुपुत्र-निन्दा-वाक्यान्य् आह---प्रायेणेति त्रिभिः \। अप्रजा ये तैर्
अभ्यर्चितः \। तत्र हेतुः---कुत्सितैर् अपत्यैः संभृतं दुर्भरं
धारयितुम् अशक्यं दुःखं ये न विन्दन्ति \।\।४३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र देवाभ्यर्चने\।
संभृतं संपूर्णीकृतम् \।\।४३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** प्रायेणेति दुःखोक्ति-मात्रम्
\।\।४३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** हे अप्रजा अनपत्यास् तैर्
अभ्यर्चितः \। तत्र हेतुः---कदपत्येन भृतं पूर्णीकृतं दुर्भरं
धारयितुम् अशक्यं दुःखं ये न विन्दन्ति \।\।४३\।\।

**\॥।**

**\।\। ४.१३.४४-४५ \।\।**

**यतः पापीयसी कीर्तिर् अधर्मश् च महान् नृणाम् \।**

**यतो विरोधः सर्वेषां यत आधिर् अनन्तकः \।\।**

**कस् तं प्रजापदेशं वै मोह-बन्धनम् आत्मनः \।**

**पण्डितो बहु मन्येत यद्-अर्थाः क्लेशदा गृहाः \।\।**

**श्रीधर-स्वामी (भावार्थ-दीपिका) :** सर्वेषां सर्वैः सह \। आधिर्
मानसीव्यथा \।\। तं प्रजापदेशं पुत्र-नाम-मात्रम् अप्य् आत्मनो मोहेन
बन्धनम् \। यद्-अर्था यन्-निमित्ताः क्लेशदा गृहा भवन्ति \।\।४४-४५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यतः कदपत्यात् \।
पापीयसी कीर्तिर्निन्दाहो यस्यायं सुरापो दुर्व्यसनी पुत्रः सो\ऽपि
मन्दभाग्य इत्य् एवंरूपा भवतीत्य् अर्थः \। पापसङ्गान्महानधर्मो
महापातकी च स्यात् तत्संसर्गी च पञ्चमः इति स्मृतेः \। ये तं निन्दन्ति
तैर्विरोधो\ऽपि अनन्तको यावजीवव्यापी \।\। वस्तुतो दुःखसमुद्रम् एव
पुत्रनामधरम् इत्य् अर्थः \। तस्माल्लोकलज्जामनस्तापादिबहुलेभ्यो
गृहेभ्यो निः सृत्य क्वचिदलक्षिते प्रदेशे शाकमूलादिवृत्तिरष्टावेव
यामान्भगवन्तं भजन्नवशिष्टमायुख्यार्थी कुर्वन् कृतार्थीभविष्यामीति
निश्चिकाय \।\।४४-४५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यत इति युग्मकम् \। गृहाणां दोषम्
आह---तद् इति \।\।४४-४५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्रजापदेशं नाम्नैव
प्रजाम् \। वस्तुतस् तु आत्मनो दुःख-समुद्रम् इत्य् अर्थः \। तस्माल्
लोक-लज्जा-मनस्-तापादि-बहुलेभ्यो गृहेभ्यो निःसृत्य क्वचिद् अलक्षिते
प्रदेशे शाक-मूल-फलादि-वृत्तिर् अष्टाव् एव यामान् भगवन्तं भजन्न्
अवशिष्टम् आयुर् अव्यर्थीकुर्वन् कृतार्थीभविष्यामीति निश्चिकाय
\।\।४५\।\।*।*

**\॥।**

**\।\। ४.१३.४६ \।\।**

**कद्-अपत्यं वरं मन्ये सद्-अपत्याच् छुचां पदात् \।**

**निर्विद्येत गृहान् मर्त्यो यत्-क्लेश-निवहा गृहाः \।\।**

**श्रीधर-स्वामी (भावार्थ-दीपिका) :** इदानीं निर्वेद-हेतुत्वेन
कुत्सितम् एवापत्यम् अभिनन्दति---कद्-अपत्यम् इति \। शुचां पदाच् छोकानां
स्थानात् \। वरत्वे हेतुः---निर्विद्येतेति \। तत् कुतः ? यद्यतः
कद्-अपत्याद् गृहाः क्लेश-निवहा भवन्ति \।\।४६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** निश्चित्य च
स्वनिर्वेदामृतप्राप्तिकारणं पुत्रम् एव स्मृत्वा भगवतैव परमकृपया
विषयभोगान्धं मां स्वचरणान्तिकं बलान्निनीषुणा पुत्रोयं मह्यं दत्त
इत्य् आह---कदपत्यम् इति \। शुचां पदाद् गृहाद् इति वा \।\।४६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** निश्चित्य च
स्व-निर्वेदामृत-प्राप्ति-कारणं पुत्रम् एव स्मृत्वा भगवतैव
परम-कृपया विषय-भोगान्धं मां स्व-चरणान्तिकं बलान् निनीषुणा
पुत्रोऽयं मह्यं दत्त इत्य् आह---कदपत्यम् इति \।\।४६\।\।

**\॥।**

**\।\। ४.१३.४७ \।\।**

**एवं स निर्विण्ण-मना नृपो गृहान्**

**निशीथ उत्थाय महोदयोदयात् \।**

**अलब्ध-निद्रोऽनुपलक्षितो नृभिर्**

**हित्वा गतो वेन-सुवं प्रसुप्ताम् \।\।**

**श्रीधर-स्वामी (भावार्थ-दीपिका) :** महताम् उदयानां विभूतीनाम्
उदयो यस्मिंस् तस्माद् गृहाद् गतः \। या वेनं सूते स्म ताम् \।\।४७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तां सुनीथां, प्रसुप्ताम्
इति \। यदैव सा स्वपिति स्म तदैव स्वस्य वेषान्तरं कृत्वेत्य् अर्थः
\। निशीथेर्द्धरात्रे\ऽनुपलक्षितो\ऽदृष्टः लक्ष-दर्शनाङ्कनयोः इति
\।\।४७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** महोदयस्य
महा-सम्पत्तेर् उदयो यत्र, तस्मात् \। वेनं सूते वेणसूस् तां सुनीथां
प्रसुप्ताम् इति यदैव सा प्रकर्षेण स्वपिति सामान्याधिकरण, तदैव
स्वस्य वेशान्तरं कृत्वेत्य् अर्थः \।\।४७\।\।

**\॥।**

**\।\। ४.१३.४८ \।\।**

**विज्ञाय निर्विद्य गतं पतिं प्रजाः**

**पुरोहितामात्य-सुहृद्-गणादयः \।**

**विचिक्युर् उर्व्याम् अतिशोक-कातरा**

**यथा निगूढं पुरुषं कुयोगिनः \।\।**

**श्रीधर-स्वामी (भावार्थ-दीपिका) :** प्रजाः पुरोहितादयश् च विचिक्युर्
अन्वेषितवन्तः \। तं तत्रैव सन्तम् अपि नापश्यन्न् इति
दृष्टान्तेनाह---यथेति \।\।४८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तं नृपं, तत्रैव नगरे
एव, निलीय वसन्तम् अपि कुयोगिनो योगच्छद्मनेन्द्रियतर्पणपराः
\।\।४८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पुरुषं परमात्मानं
निगूढम् इति दृष्टान्तेन तस्मिन् दिने तत्रैव स्व-पुर्यां राजा निगूढ
एवासीद् इति लभ्यते \।\।४८\।\।

**\॥।**

**\।\। ४.१३.४९ \।\।**

**अलक्षयन्तः पदवीं प्रजापतेर्**

**हतोद्यमाः प्रत्युपसृत्य ते पुरीम् \।**

**ऋषीन् समेतान् अभिवन्द्य साश्रवो**

**न्यवेदयन् पौरव भर्तृ-विप्लवम् \।\।**

**श्रीधर-स्वामी (भावार्थ-दीपिका) :** साश्**रवो** रुदन्तः \। भर्तुर्
विप्लवं नाशम् अदर्शनम् इत्य् अर्थः \।\।४९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इत्य् अर्थ इति \।
णशधातोरदर्शनार्थत्वाद् इति भावः \। पौरवेति \। पूरुर्यथा
भवद्वंशप्रवर्तकः स्वभार्यां देवहूतिं राज्येन सह त्यक्त्वा ययौ
तथायमपीति नात्र विस्मय इति भावः \।\।४९\।\।

इति श्रीमद्-भागवत-भावार्थ-दीपिका-प्रकाशे चतुर्थ-स्कन्धे
त्रयोदशो\ऽध्यायः \।\।१३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** हे पौरव ! विदुर !
भर्तुर् विप्लवं नाशम् अदर्शनम् इत्य् अर्थः \।\।४९\।\।

**\॥।**

इति सारार्थ-दर्शिन्यां हर्षिण्यां भक्त-चेतसाम् \।

त्रयोदश चतुर्थस्य सङ्गतः सङ्गतः सताम् \।\।\*\।\।

**\॥।**

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं
संहितायां वैयासिक्यां चतुर्थ-स्कन्धे

अङ्ग-प्रव्रज्या नाम त्रयोदशोऽध्यायः \।

\।\। ४.१३ \।\।

**\॥।**

**(४.१४)**

## 
**अथ चतुर्दशोऽध्यायः**

<details><summary>विषयः</summary>

पितू राज्ये\ऽभिषिक्तस्य वेनस्याधर्म-वर्तित्वाद् ऋषिभिर् वधः, तद्-ऊरु-मथनान् निषादोत्पत्तिश् च \।
</details>

**\।\। ४.१४.१-२ \।\।**

**मैत्रेय उवाच---**

**भृग्व्-आदयस् ते मुनयो लोकानां क्षेम-दर्शिनः \।**

**गोप्तर्य् असति वै नॄणां पश्यन्तः पशु-साम्यताम् \।\।**

वीर-मातरम् आहूय सुनीथां ब्रह्म-वादिनः \।

**प्रकृत्य्-असम्मतं**[^१५] **वेनम् अभ्यषिञ्चन् पतिं भुवः \।\।**

[^१५]: प्रकृत्यासम्मतं


**श्रीधर-स्वामी (भावार्थ-दीपिका) :**

चतुर्दशे तु दुष्पुत्र- भयाद् अङ्गे गते द्विजैः \।

अभिषिक्तस्य वेनस्य रोषार्तैर् वध उच्यते \।\।

क्षेम-दर्शिनः क्षेम-चिन्तकाः \। पशु-समान-रूपतां पश्यन्तः \।\।१\।\।
अमात्यादीनां **प्रकृतीनाम् असम्मतम्** \। पाठान्तरे प्रकृत्या
स्वभावेनासम्मतम् \।\।२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तैर्द्विजैः \।
पशुसाम्यतां यथा सिंहादयो मेषादीन्स्वार्थे नाशयन्ति तथा दस्यवो
नृन्नाशयिष्यन्तीति पश्यन्त इत्य् अर्थः \। क्षेमो ना प्राप्तरक्षायाम् इति
यादवः \।\। आदिना सुहृदादिग्रहः \।
स्वाम्यमात्यसुहृत्कोशराष्ट्रदुर्गबलानि च \। राज्याङ्गानि प्रकृतयः इत्य्
अमरः \। पाठान्तरे प्रकृत्यासंमतम् इति पाठे \।\।१-२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** भृग्व्-आदय इति युग्मकम् \।\।१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

चतुर्दशेऽभिषिक्तस्य वेनस्याधर्म-वर्तिनः \।

प्रबोधित-हतस्योरु-मथनं मुनिभिः पुनः \।\।

साम्यताम् इति स्वार्थे ष्यञ् पश्यन् मेषादीन् यथा शृगाल-वृकादयो
नाशयन्ति, तथैव नॄन् दस्यव इत्य् अर्थः \।\।१\।\।प्रकृत्य्-असम्मतं
प्रकृत्यासम्मतम् इति पाठ-द्वयम् \। **प्रकृतिर्** अमात्यादिः स्वभावश् च
तासां तया च **असम्मतः** \।\।२\।\।

**\॥।**

**\।\। ४.१४.३ \।\।**

**श्रुत्वा नृपासन-गतं वेनम् अत्युग्र-शासनम् \।**

**निलिल्युर् दस्यवः सद्यः सर्प-त्रस्ता इवाखवः \।\।**

**श्रीधर-स्वामी (भावार्थ-दीपिका) :** चोराः सर्वे लीना बभूवुः
\।\।३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तस्मिन्नभिषिक्ते सत्येको
गुणो राज्यस्याभूद् इत्य् आह---श्रुत्वेति \। सर्वे इत्य् उक्त्या---

> नारायणो नाम नरो नराणां प्रसिद्धचौरः प्रथितः पृथिव्याम् \।
> अनेकजन्मार्जितपापसंचयं हरत्यशेषं स्मृतमात्र एव \।\।

इति वचनान्नारायणो\ऽपि कस्यचिच्चेतसि नायातीति भावः \। आखुर्मूषिक
उन्दरः इति कोशात् \।\।३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.१४.४ \।\।**

**स आरूढ-नृप-स्थान उन्नद्धोऽष्ट-विभूतिभिः \।**

**अवमेने महा-भागान् स्तब्धः सम्भावितः स्वतः \।\।**

**श्रीधर-स्वामी (भावार्थ-दीपिका) :** आरूढं नृप-स्थानं राजासनं
येन \। अष्ट-विभूतिभिर् लोक-पालैश्वर्यैः \।\।४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यद्वाष्टदिग्वर्तिनीभिः
संपद्भिर् इति सप्तद्वीपाधिपत्यं ध्वनितं, स्तब्धो गर्वी स्वतः
स्वेनैव संभावितः शूरो\ऽहं पण्डितो\ऽहमित्य् एवं कृतात्मकत्थनः
\।\।४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** स्वतः स्वेनैव सम्भावितः
\"शूरोऽहं पण्डितोऽहम्\" इत्य् एवं कृतात्म-सम्भावनः \।
\"आत्म-सम्भावित\" इति चित्सुखः \।\।४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अष्ट-विभूतिभिर्
अष्ट-दिग्-वर्तिनीभिः सम्पत्तिभिर् इति सप्त-द्वीपाधिपत्यं ध्वनितम् \।
स्तब्धो गर्ववान् \। स्वतः स्वेनैव सम्भावितः \"शूरोऽहं पण्डितोऽहम्\"
इति कृतात्म-कत्थनः \।\।४\।\।

**\॥।**

**\।\। ४.१४.५-६ \।\।**

**एवं मदान्ध उत्सिक्तो निरङ्कुश इव द्विपः \।**

**पर्यटन् रथम् आस्थाय कम्पयन्न् इव रोदसी \।\।**

**न यष्टव्यं न दातव्यं न होतव्यं द्विजाः क्वचित् \।**

**इति न्यवारयद् धर्मं भेरी-घोषेण सर्वशः \।\।**

**श्रीधर-स्वामी (भावार्थ-दीपिका), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** उत्सिक्त उद्वृत्तः \।\।
भेरीघोषेण भेरीवादनपूर्वकं सर्वलोकाञ्श्रावणेन \।\।५-६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** एवम् इति युग्मकम् \।\।५-६\।\।

**\॥।**

**\।\। ४.१४.७-८ \।\।**

**वेनस्यावेक्ष्य मुनयो दुर्वृत् तस्य विचेष्टितम् \।**

**विमृश्य लोक-व्यसनं कृपयोचुः स्म सत्रिणः \।\।**

**अहो उभयतः प्राप्तं लोकस्य व्यसनं महत् \।**

**दारुण्य् उभयतो दीप्ते इव तस्कर-पालयोः \।\।**

**श्रीधर-स्वामी (भावार्थ-दीपिका) :** सत्रिणो मिलिताः सन्तः \।\।
मूलतश् चाग्रतश् च दीप्ते ज्वलिते काष्ठे तन्-मध्य-वर्तिनां
पिपीलिकादीनां यथा **उभयतो** व्यसनम्, एवं तस्करेभ्यः पालकाच् च
दुःखं प्राप्तम् इत्य् अर्थः \।\।७-८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र
सर्वनिग्रहानुग्रहसमर्था मुनयः किमकार्षुर् इति तत्राह---वेनस्येति
\। मिलिता इत्यार्थिको\ऽयमर्थः \। सत्रं यज्ञे
सदादानाच्छादनारण्यकैतवे इति मेदिन्युक्तेर्यज्ञो हि मिलितैरे व
बहुभिः साध्यते, तेनात्रापि सत्रपदेन मेलनं लक्ष्यते \। दुर्वृत्
तस्य दुःशीलस्य विरुद्धं चेष्टितं यज्ञदानादिनिवारण-रूपं लोकानां
व्यसनं दुःखहेतुं धर्मे निवृत्ते सति सर्वे लोका नश्येयुरित्य् एवं
विचार्योचुः \।\। इत्य् अर्थ इति \। वनदुर्गादौ गमने तस्करेभ्यो राष्ट्रे
स्थितौ पालात् नृपाद्भयम् इति भावः \।\।७-८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** उभयत इति वन-दुर्गादौ
पलायने तस्करेभ्यः राष्ट्रे स्थितौ पालाद् इत्य् अर्थः \।\।७-८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :सत्रिणः** सत्रित्वावस्थायां
मिथो मिलनं भवतीति तदा मिलिताः सन्तीत्य् अर्थः \। मूलताश् चाग्रतश्
च दीप्ते प्रज्वलिते काष्ठे तन्-मध्य-वर्तिनां पिपीलिकादीनां यथा
उभयतो व्यसनम् एवं लोकस्य दुर्गादौ पलायने तस्करात् राष्ट्रे स्थितौ
पालकात् राजतो भयम् इत्य् अर्थः \।\।७-८\।\।

**\॥।**

**\।\। ४.१४.९ \।\।**

**अराजक-भयाद् एष कृतो राजातद्-अर्हणः \।**

**ततोऽप्य् आसीद् भयं त्व् अद्य कथं स्यात् स्वस्ति देहिनाम् \।\।**

**श्रीधर-स्वामी (भावार्थ-दीपिका) :** तद् एवाहुः---अराजक-भायाद् इति
\। अतद्-अर्हणो राज्यानर्हः \।\।९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तद् एवोभयतो दुःखम् एव
\। अराजके लोके\ऽवृष्टिदस्युरोगादितो महाभयं भारते वर्णितं
तन्निवृत्तिहेतोः ततो\ऽपि राजतो\ऽपि \।\।९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अराजकेति सार्धकम् \।\।९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अतद्-अर्हणो राज्यानर्हः
\।\।९\।\।

**\॥।**

**\।\। ४.१४.१० \।\।**

**अहेर् इव पयः-पोषः पोषकस्याप्य् अनर्थ-भृत् \।**

**वेनः प्रकृत्यैव खलः सुनीथा-गर्भ-सम्भवः \।**

**निरूपितः प्रजा-पालः स जिघांसति वै प्रजाः \।\।**

**श्रीधर-स्वामी (भावार्थ-दीपिका) :** अस्माकम् अप्य् अनिष्टं जातम् इत्य्
आहुः \। अहेर् यथा पयः-पोषः क्षीरेण पोषणं पोषकस्याप्य् अनर्थं
बिभर्ति पुष्णाति \। तद् एवाहुः---वेन इति \।**निरूपितो** नियुक्तोऽस्माभिः
\। \।\।१०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** देहिनां का
कथास्माभिरेवायमभिषिक्तः संप्रत्यस्मानेव न यष्टव्यमित्याद्याज्ञया
शास्तीत्याहुरस्माकम् इति \। तद् एवाहितुल्यत्वम् एव \।
सुनीथागर्भसंभव इति हेतुगर्भितं विशेषणं
सुनीथागर्भसंभवत्वाद् इति \।\।१०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** टीकायां पुष्णातीत्य् अनन्तरम् \।
तथा ततोऽप्य् आसीद् भयम् इत्य् अन्वय इति ज्ञेयम् \।\।१०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** देहिनाम् अन्येषां का कथम्
अस्माभिर् एवायम् अभिषिक्तः सम्प्रत्य् अयम् अस्मान् एव न यष्टव्यम् इत्य्-आद्य्
आज्ञया शास्तिट्य् आहुः---अहेर् इति \।\।१०\।\।

**\॥।**

**\।\। ४.१४.११ \।\।**

**तथापि सान्त्वयेमामुं नास्मांस् तत्-पातकं स्पृशेत् \।**

**तद्-विद्वद्भिर् असद्-वृत्तो वेनोऽस्माभिः कृतो नृपः \।\।**

**श्रीधर-स्वामी (भावार्थ-दीपिका) : सान्त्वयेम** उपपत्तिभिः
प्रार्थयिष्यामः \। तस्य पातकम् \।\।११\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सान्त्वयेम प्रबोधयाम
तत् तथा सत्यस्मान्पातकं पापं न स्पृशेदन्यथा तु पापं स्पृशेदेवेत्य्
अर्थः \।\।११\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सान्त्वयेम उपपत्तिभिः
प्रबोधयाम \। तथा सति अस्मान् पापं न स्पृशेत्, अन्यथा तु पापं
स्पृशेद् एवेत्य् आहुः---तत्-पातकं विद्वद्भिर् इति \।\।११\।\।

**\॥।**

**\।\। ४.१४.१२ \।\।**

**सान्त्वितो यदि नो वाचं न ग्रहीष्यत्य् अधर्म-कृत् \।**

**लोक-धिक्कार-सन्दग्धं दहिष्यामः स्व-तेजसा \।\।**

**श्रीधर-स्वामी (भावार्थ-दीपिका) :** स्वस्य तत्-तत्-पातक-स्पर्शे
हेतुः \। तत् पातकित्वं विद्वद्भिः \।\।१२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** नो\ऽस्माकं वाचं
सान्त्वन-रूपाम् \।\।१२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** दहिष्यामो धक्ष्यामः
\।\।१२\।\।

**\॥।**

**\।\। ४.१४.१३ \।\।**

**एवम् अध्यवसायैनं मुनयो गूढ-मन्यवः \।**

**उपव्रज्याब्रुवन् वेनं सान्त्वयित्वा च सामभिः \।\।**

**श्रीधर-स्वामी (भावार्थ-दीपिका) :** गूढो मन्युर् येषाम् \। सामभिः
प्रियोक्तिभिः \।\।१३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** दहिष्यामो धक्ष्यामः \।
इडागमस्त्वार्षः\। स्वतेजसा तपोबलेन दग्धस्य दाहेनापि नास्माकं
पापमुत्पत्स्यत इत्य् आह---लोकधिक्कारेति \। सान्त्वयित्वा प्रबोध्य
\।\।१३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.१४.१४ \।\।**

**मुनय ऊचुः---**

**नृप-वर्य निबोधैतद् यत् ते विज्ञापयाम भोः \।**

**आयुः-श्री-बल-कीर्तीनां तव तात विवर्धनम् \।\।**

**श्रीधर-स्वामी (भावार्थ-दीपिका), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तातेति \। स्वयङ्कृतत्वेन
प्रियत्वमस्ति विषवृक्षो\ऽपि संवर्ध्य स्वयं छेत्तुमसांप्रतम् इति
न्यायेन \। किं च, नायं नृपाणाम् अपि धर्मो यं त्वमुपाः से कुतो नृपवर्
यस्यात्यन्तधर्मशोलाङ्गात्मजस्य तवेत्यतो\ऽस्मदुक्तं गृह्यतामित्य्
अभिप्रायेणाहुर्नृपवर्येति \। श्रीः संपत्तिः \।\।१४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** मुनय ऊचुर् इति बहुत्र नास्ति
\।\।१४\।\।

**\॥।**

**\।\। ४.१४.१५ \।\।**

**धर्म आचरितः पुंसां वाङ्-मनः-काय-बुद्धिभिः \।**

**लोकान् विशोकान् वितरत्य् अथानन्त्यम् असङ्गिनाम् \।\।**

**श्रीधर-स्वामी (भावार्थ-दीपिका) :** निष्कामानाम् आनन्त्यं मोक्षम् अपि
\।\।१५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** विशोकान्---शोकरहितान्
ब्रह्मलोकादीन् \। निष्कामानां फलाभिसन्धिशून्यानाम् \। मोक्षस्यानन्त्यत्वं
तु वक्ष्यते तत्रापि मोक्ष एवार्थ आत्यन्तिकतयेष्यते इति सनत्कुमारः \।
अन्तमतिक्रान्तो\ऽत्यन्तः स एवात्यन्तिकस् तस्य भावस्तत्ता तयेति
वक्ष्यमाणात्यन्तिकपदार्थः \।\।१५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** असङ्गिनां निष्कामानाम्
आनन्त्यं मोक्षम् \।\।१५\।\।

**\॥।**

**\।\। ४.१४.१६ \।\।**

**स ते मा विनशेद् वीर प्रजानां क्षेम-लक्षणः \।**

**यस्मिन् विनष्टे नृपतिर् ऐश्वर्याद् अवरोहति \।\।**

**श्रीधर-स्वामी (भावार्थ-दीपिका), विश्वनाथ-चक्रवर्ती
(सारार्थ-दर्शिणी) :** मा विनशेन् मा विनश्यतु \।\।१६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स धर्मः \।
वीरेति---तद्रक्षणे सामर्थ्यमुद्बोधयति \। यस्मिन्धर्मे \। अवरोहति
अधो याति \।\।१६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

**\॥।**

**\।\। ४.१४.१७ \।\।**

**राजन्न् असाध्व्-अमात्येभ्यश् चोरादिभ्यः प्रजा नृपः \।**

**रक्षन् यथा बलिं गृह्णन्न् इह प्रेत्य च मोदते \।\।**

**श्रीधर-स्वामी (भावार्थ-दीपिका) :** असाधवो ये अमात्यास् तेभ्यः \।
यथा यथा-शास्त्रम् \।\।१७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** को\ऽसौ धर्मो यो
लोकान्ददाति तत्राहुः---राजन्न् इति \। असाधवो ह्यमात्या उत्कोचग्राहिणः,
आदिना धाटीग्रहः \। परोक्षं लुण्ठकश्चौरो धाटी प्रत्यक्षलुण्ठकः
इत्य् उक्तेः \। व्यभिचारिणो वादिपदार्थः, ते\ऽपि वर्णसङ्करकारकत्वेन
प्रजाधर्मनाशकत्वात्प्रजानाशका एव \। यथाशास्त्रं षष्ठांशम् \।
प्रेत्य लोकान्तरे \।\।१७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.१४.१८-१९ \।\।**

**यस्य राष्ट्रे पुरे चैव भगवान् यज्ञ-पूरुषः \।**

**इज्यते स्वेन धर्मेण जनैर् वर्णाश्रमान्वितैः \।\।**

**तस्य राज्ञो महा-भाग भगवान् भूत-भावनः \।**

**परितुष्यति विश्वात्मा तिष्ठतो निज-शासने \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** वर्णाश्रमेष्वात्मा मनो
येषां तैः \।\।१८-१९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यस्य राष्ट्रे इति युग्मकम्
\।\।१८-१९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** वर्णाश्रम-धर्मेषु आत्मा
मनो येषां, तैः \।\।१८-१९\।\।

**\॥।**

**\।\। ४.१४.२० \।\।**

**तस्मिंस् तुष्टे किम् अप्राप्यंजगताम् ईश्वरेश्वरे \।**

**लोकाः सपाला ह्य् एतस्मै हरन्ति बलिम् आदृताः \।\।**

**वंशीधरः (भावार्थ-दीपिका-प्रकाशः) :** एतस्मै सर्वेश्वराय
हरये \।\।२०\।\।

---------------------------------------------------------------------------------------------------------------------

*न कतमेनापि व्याख्यातम्।*

**\॥।**

**\।\। ४.१४.२१ \।\।**

**तं सर्व-लोकामर-यज्ञ-सङ्ग्रहं**

**त्रयीमयं द्रव्यमयं तपोमयम् \।**

**यज्ञैर् विचित्रैर् यजतो भवाय ते**

**राजन् स्व-देशान् अनुरोद्धुम् अर्हसि \।\।**

**मध्वाचार्यः (भागवत-तात्पर्यम्) :**

> सर्व-लोकान् सङ्गृह्णातीति तत्सङ्ग्रहः \।
>
> सर्वस्य ग्रहणाद् विष्णुः सर्व-सङ्ग्रह उच्यते \।\।
>
> वेदस्य तद्-वक्तृकत्वात् प्राधान्यं तु त्रयी-मयः \।
>
> सर्वं तद्-विषयत्वेन मुख्यं सर्व-मयस् ततः \।\। इति स्कान्दे
> \।\।२१\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** सर्वान् लोकांश् च तत्-पालान्
अमरांश् च तत्-प्रापकान् यज्ञांश् च सङ्गृह्णाति नियच्छतीति तथा तम् \।
विचित्रैर् द्रव्य-यज्ञादिभिः \। भवाय समृद्धये स्व-देशा**न्** तद्
वासिनो जनान् \। अनुरोद्धुम् अनुवर्तितुम् \।\।२१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ते भवाय तवैव
भूत्यै यजतो यजन-कर्तॄन् स्व-देश-वर्तिनो जनान् अनुरोद्धुं**,**
तत्रैव यजने प्रवर्तयितुम् \।\।२१\।\।

**\॥।**

**\।\। ४.१४.२२ \।\।**

**यज्ञेन युष्मद्-विषये द्विजातिभिर्**

**वितायमानेन सुराः कला हरेः \।**

**स्विष्टाः सुतुष्टाः प्रदिशन्ति वाञ्छितं**

**तद्-धेलनं नार्हसि वीर चेष्टितुम् \।\।**

**मध्वाचार्यः (भागवत-तात्पर्यम्) :** विष्णोः सन्निहितत्वात् सर्वे देवा
हरेः कला इति च \।\।२२\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** युष्मद्-विषये त्वद्-देशे \। हरेः
कला अंशाः सुराः \। तेषां सुराणां हेलनम् अवज्ञाम् \।\।२२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** नियच्छति नियोजयति
पालयति वा, त्रयीमयं त्रयीप्रतिपाद्यं तद्रूपं वा, द्रव्यमयं
सर्व-स्वरूपम् \। तपोमयं तत्प्राप्यन्ते भवाय यजतः भवो भद्रे
हरे प्राप्तौ इति यादवः\। अनुवर्तितुं वा \।\।२१-२२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** चेष्टितुं कर्तुम्
\।\।२२\।\।

**\॥।**

**\।\। ४.१४.२३ \।\।**

**वेन उवाच---**

**बालिशा बत यूयं वा अधर्मे धर्म-मानिनः \।**

**ये वृत्तिदं पतिं हित्वा जारं पतिम् उपासते \।\।**

**श्रीधर-स्वामी (भावार्थ-दीपिका) :** बालिशाः अज्ञाः \। वृत्ति-दम्
अन्नादि-प्रदं मां हित्वा \।\।२३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ऋषीणां \। वाक्यामृतं
शिरसि वज्रपातोपमम् इव मन्वानो गूढाक्षेपाभिसन्धिर्वेनः प्रतिवक्ति
वेन उवाचेति \। ये भवन्तः वृत्तिदं माम् अद्यैव मया
फलमूलादित्रोटने निषिद्धे सद्य एव मरिष्यन्तीति भावः \। जारं
वयोहरं तत्परिचर्यायां निरर्थं वयो गमयन्तीति भावः \। तेनाहम्
एव वृत्तेर्दाने निरोधे च प्रभुरतो\ऽहम् एवार्च्य इति ध्वनितम्
\।\।२३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** वृत्ति-दम् अन्नादि-प्रदं
मां हित्वा \।\।२३\।\।

**\॥।**

**\।\। ४.१४.२४ \।\।**

**अवजानन्त्य् अमी मूढा नृप-रूपिणम् ईश्वरम् \।**

**नानुविन्दन्ति ते भद्रम् इह लोके परत्र च \।\।**

**वंशीधरः (भावार्थ-दीपिका-प्रकाशः) :** अमीति \।
मुनिवृन्दमुद्दिश्याह ये\ऽमी इह लोके नृपकोपात्तेषामनर्थाप्तिः
प्रसिद्धैव परलोके\ऽपि सर्वदेवमयनृपावज्ञातो महानर्थाप्तिः
श्रूयत एव---

> क्लिश्यन्त्येव महाघोरनरके ह्यनिशं नराः \।
>
> देवब्राह्मणभूपालधेनूनामवहेलनात् \।\। इत्य्-आदिपुराणान्तरात्
> \।\।२४\।\।

---------------------------------------------------------------------------------------------------------------------

*न कतमेनापि व्याख्यातम्।*

**\॥।**

**\।\। ४.१४.२५ \।\।**

**को यज्ञ-पुरुषो नाम यत्र वो भक्तिर् ईदृशी \।**

**भर्तृ-स्नेह-विदूराणां यथा जारे कुयोषिताम् \।\।**

**श्रीधर-स्वामी (भावार्थ-दीपिका) :** भर्तृ-स्नेहो विदूरो येषाम्
\।\।२५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पुनर् अपि
स्वस्मिञ्छापयोग्यापराधं कर्तुम् आह---क इति \। कुयोषितां स्वैरिणीनाम्
\।\।२५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.१४.२६-२७ \।\।**

**विष्णुर् विरिञ्चो गिरिश इन्द्रो वायुर् यमो रविः \।**

**पर्जन्यो धनदः सोमः क्षितिर् अग्निर् अपाम्पतिः \।\।**

**एते चान्ये च विबुधाः प्रभवो वर-शापयोः \।**

**देहे भवन्ति नृपतेः सर्व-देवमयो नृपः \।\।**

**श्रीधर-स्वामी (भावार्थ-दीपिका) :** देहे भवन्ति नृपतेर् अतो
नृपतिर् एवेश्वरः, इतरे तद्-अंशा इति भावः \।\।२६-२७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अस्मद्भक्तिविषयो नाम्ना
विष्णुः सृष्ट्यादिकारिणस्तदाज्ञानियता विरिंच्यादयस्तत्परिवारभूता इति
भ्रान्तिर्ना भूद्यत एते विष्णुप्रभृतयो मयि संनिहिताः,
अतस्तत्तच्छक्तिमत्त्वादहम् एवाखिलोत्तम इत्य् आह---विष्णुरित्य्-आदिना \।
अपां पतिर्वरुणः \। पर्जन्यो धर्मः स च यमाद्भिन्नो देवविशेषः
वर्षति निखिलमभीष्टम् इति निरुक्तेः \। पृषु-वर्षणे पृषेरन्त्यस्य
जो\ऽन्यप्रत्यय श्रोणादौ प्रतिपादितः \। यद् वा, पर्जन्य इति सर्वेषां
विशेषणम् \।\। अन्ये\ऽश्विन्यादयश् च प्रभवः समर्थाः \।\।२६-२७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** विष्णुर् इति युग्मकम् \।\।२६-२७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। ४.१४.२८ \।\।**

**तस्मान् मां कर्मभिर् विप्रा यजध्वं गत-मत्सराः \।**

**बलिं च मह्यं हरत मत्तोऽन्यः कोऽग्र-भुक् पुमान् \।\।**

**श्रीधर-स्वामी (भावार्थ-दीपिका) :** बलिं च करादिकम् \। अग्र-भुग्
आराध्यः \।\।२८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यतो\ऽहं
सर्वदेवमयस्तस्माद्धेतोः कर्मभिर्यज्ञाद्यनुष्ठानैः \। अस्मत्सदृशो
मनुष्योयम् इति मत्सरं परित्यज्येत्य् अर्थः \।\।२८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.१४.२९ \।\।**

**मैत्रेय उवाच---**

**इत्थं विपर्यय-मतिः पापीयान् उत्पथं गतः \।**

**अनुनीयमानस् तद्-याच्ञां न चक्रे भ्रष्ट-मङ्गलः \।\।**

**वंशीधरः (भावार्थ-दीपिका-प्रकाशः) :** अनुनीयमानः
प्रबोध्यमानः \। तेषामृषीणां, याच्ञां प्रार्थनाम् \। यतो भ्रष्टानि
मङ्गलानि शुभकर्माणि जीवनादिहेतुभूतानि यस्य स तथा \।\।२९\।\।

---------------------------------------------------------------------------------------------------------------------

*न कतमेनापि व्याख्यातम्।*

**\॥।**

**\।\। ४.१४.३० \।\।**

**इति तेऽसत्-कृतास् तेन द्विजाः पण्डित-मानिना \।**

**भग्नायां भव्य-याच्ञायां तस्मै विदुर चुक्रुधुः \।\।**

**श्रीधर-स्वामी (भावार्थ-दीपिका) :** तेनासत्-कृताः \। भग्नायां
याच्ञायां चुक्रुधुः क्रोधं चक्रुः \।\।३०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पण्डितमानिना मूर्खेण
तेन वेनेन ते मुनयः असत्कृता अवमानिताः \। भव्या मङ्गल-रूपा या
याच्ञा तस्यां भग्नायामगृहीतायां त्वम् अपि दुष्टस्वभावमेतत्तुल्यं
दुर्योधनं यथा बोधितवान् इत्य् अभिप्रायेणाह---विदुरेति \।
यद्वा---भव्येत्यपि संबुद्धिरे व \। त्वम् अपि तेषां
भव्यहेतुत्वादृषिवद्भव्यो\ऽसीत्यभिप्रायः \।\।३०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तेनासत्-कृताः \।\।३०\।\।

**\॥।**

**\।\। ४.१४.३१ \।\।**

**हन्यतां हन्यताम् एष पापः प्रकृति-दारुणः \।**

**जीवन् जगद् असाव् आशु कुरुते भस्मसाद् ध्रुवम् \।\।**

**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) :**
*न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कुरुते करिष्यते,
तस्मादयम् एव भस्मसात्कर्त्तव्य इति एकस्मिन्नस्मिन्हते\ऽनेकेषां
रक्षासिद्धेर्नैतद्धनने दोष इति भावः \।\।३१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भस्मसात् कुरुते
करिष्यति, तस्माद् अयम् एव भस्मीकर्तव्य इति भावः \।\।३१\।\।

**\॥।**

**\।\। ४.१४.३२ \।\।**

**नायम् अर्हत्य् असद्-वृत्तो नरदेव-वरासनम् \।**

**योऽधियज्ञ-पतिं विष्णुं विनिन्दत्य् अनपत्रपः \।\।**

**वंशीधरः (भावार्थ-दीपिका-प्रकाशः) :** नरदेवानां वरासनं
सिंहासनम् \। अधियज्ञो यज्ञाधिष्ठाता स चासौ पतिः पालकस्तम् \। न
अपत्रपा लज्जा यस्य स यथा लज्जा सापत्रपान्यतः इत्य् अमरः
\।\।३२\।\।

---------------------------------------------------------------------------------------------------------------------

*न कतमेनापि व्याख्यातम्।*

**\॥।**

**\।\। ४.१४.३३ \।\।**

**को वैनं परिचक्षीत वेनम् एकम् ऋतेऽशुभम् \।**

**प्राप्त ईदृशम् ऐश्वर्यं यद्-अनुग्रह-भाजनः \।\।**

**श्रीधर-स्वामी (भावार्थ-दीपिका) :** परिचक्षीत निन्देत \। अशुभं
वेनं विना \। कृत-घ्नताम् आहुः---**यद्-**अनुग्रह-विषयः सन्न् ईदृशम्
ऐश्वर्यं यः प्राप्तः \।\।३३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एतं विष्णुम् \।
भाजनशब्दस्य पुंस्त्वमार्षम् \। तीर्थस्तु---भाजनमित्य् एव पपाठ \।
विश्वनाथस्तु---यद् यस्मादीदृशमैश्वर्यं प्राप्तो हि अनुग्रहभाजनं
भवति तस्मान्निरनुग्रहादयं हन्तव्य इति भाव इति व्याचख्यौ
\।\।३३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एनं विष्णुं को वा
परिचक्षीत निन्देत् ? वेनं विना यद् यस्माद् ईदृशम् ऐश्वर्यं प्राप्तो हि
अनुग्रह-भाजनं भवति तस्मान् निरनुग्रहो हन्तव्य एवेति भावः
\।\।३३\।\।

**\॥।**

**\।\। ४.१४.३४ \।\।**

**इत्थं व्यवसिता हन्तुम् ऋषयो रूढ-मन्यवः \।**

**निजघ्नुर् हुङ्कृतैर् वेनं हतम् अच्युत-निन्दया \।\।**

**मध्वाचार्यः (भागवत-तात्पर्यम्) :**

> अहं ब्रह्मेति वेनस् तु ध्यायन् नापाधरं तमः \।
>
> तद्-राद्धान्तो महीं व्याप्तो भेर्याख्यापयतोऽनिशम् \।\।
>
> आसुरा राक्षसाश् चैव पिशाचास् तत् पथि स्थिताः \।
>
> भूमौ तत् पृथुना सर्वं निरस्तं संहितात्मना \।\।
>
> पुनः कलि-युगे प्राप्ते अष्टाविंशतिमे मनोः \।
>
> वैवस्वतस्य समये जाताः कोर्ध-वशा भुवि \।
>
> ख्यापयन्ति दुरात्मानो मणिमांस् तत्-पुरःसरः \।\। इति
> भविष्यत्-पुराणे \।\।३४\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** पूर्वं गूढ-मन्यव इदानीं
रूढ-मन्यवः प्रकट-कोपाः \। हुङ्कृतैर् हुङ्कारैः \।\।३४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** निर्जघ्नुर्मारयामासुः \।
तद्धनने दोषाभावम् आह हतम् इति \।\।३४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.१४.३५ \।\।**

**ऋषिभिः स्वाश्रम-पदं गते पुत्र-कलेवरम् \।**

**सुनीथा पालयाम् आस विद्या-योगेन शोचती \।\।**

**श्रीधर-स्वामी (भावार्थ-दीपिका) :** स्वाश्रम-पदं प्रति ऋषिभिर्
गते गमने कृते सति, विद्या-योगेन मन्त्र-सहितया युक्त्या पालयामास
\।\।३५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** युक्त्या
औषधिसहिततैलप्रक्षेपाद्युपायेन \।\।३५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**विद्या-योगेन
मन्त्र-सहितया तैलादि-प्रक्षेप-युक्त्या \।\।३५\।\।

**\॥।**

**\।\। ४.१४.३६ \।\।**

**एकदा मुनयस् ते तु सरस्वत्-सलिलाप्लुताः \।**

**हुत्वाग्नीन् सत्-कथाश् चक्रुर् उपविष्टाः सरित्-तटे \।\।**

**श्रीधर-स्वामी (भावार्थ-दीपिका) :** पुंवद्-भाव आर्षः \।
सरस्वत्याः सलिले आप्लुताः कृत-स्नानाः \। विष्णु-कथाश् चक्रुः \।\।३६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यैर्भृग्वादिभिर्वेनो
मारितस्ते सतो\ऽभ्यर्हितस्य विष्णोः कथाः इत्य् अर्थः \। आर्ष इति
सरस्वत्पदेन सरसीमद्देशीयजलकृतस्नाना इति भ्रान्तिर्मा भूद् इति
भावः \।\।३६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सरस्वद् इति पुंवद्-भाव
आर्षः \।\।३६\।\।

**\॥।**

**\।\। ४.१४.३७ \।\।**

**वीक्ष्योत्थितांस् तदोत्पातान् आहुर् लोक-भयङ्करान् \।**

**अप्य् अभद्रम् अनाथाया दस्युभ्यो न भवेद् भुवः \।\।**

**श्रीधर-स्वामी (भावार्थ-दीपिका) :** तदा तूत्पाता**न्व्**ईक्ष्य
भुवोऽभद्रं न भवेत् किम् इत्य् आहुश् च \।\।३७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तदा सत्कथावसरे न
भवेत्किम् अपि तु भवेदेवेत्य् अर्थः \।\।३७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** वीक्ष्येति \। तदोत्पाता**न्** इत्य् एव
स्वामी \।\।३७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। ४.१४.३८ \।\।**

**एवं मृशन्त ऋषयो धावतां सर्वतो-दिशम् \।**

**पांसुः समुत्थितो भूरिश् चोराणाम् अभिलुम्पताम् \।\।**

**श्रीधर-स्वामी (भावार्थ-दीपिका) :** एवं मृशन्तस् तर्कयन्त ऋषयः
स्थिताः \। तदा धावतां चोराणां भूरिः पांसुः समुत्थितः \।\।३८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पांसुर्धूलिः \।\।३८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एवं मृशन्तोविचारयन्तः
ऋषयो यावत् स्थिताः, तावद् एवेति शेषः \।\।३८\।\।

**\॥।**

**\।\। ४.१४.३९-४० \।\।**

**तद् उपद्रवम् आज्ञाय लोकस्य वसु लुम्पताम् \।**

**भर्तर्य् उपरते तस्मिन्न् अन्योन्यं च जिघांसताम् \।\।**

**चोर-प्रायं जन-पदं हीन-सत्त्वम् अराजकम् \।**

**लोकान् नावारयञ् छक्ता अपि तद्-दोष-दर्शिनः \।\।**

**श्रीधर-स्वामी (भावार्थ-दीपिका) :** तत् तदा तेषां लोकस्य धनं
लुम्पतां जिघांसतां चोपद्रवम् आज्ञाय \।\।३९\।\। तथा चोर-प्रायम्
अराजकं हीन-सत्त्वं च जन-पदम् आज्ञाय \। शक्ता अप्य् अवारणे
दोष-दर्शिनोऽपि जना लुम्पतो लोकान् नावारयन्न् इत्य् अन्वयः \।\।४०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तस्मिन्वेने \।\। शक्ता अपि
जनाः क्षत्रादयः समर्था अपि दोषदर्शिनो\ऽपि यद्यधर्मकर्तारं शक्ता
न वारयन्ति सो\ऽधर्मस्तानपि स्पृशत्येवेति जानन्तो\ऽपि \।\।३९-४०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तद् इति युग्मकम् \। चोरेति \।
शक्तानाम् अपि तेषां तद्-अनपवारण-हेतुः वर-शापाभ्यां तस्मिन् निवारणे
तपः-क्षय-रूप-दोष-दर्शिनः \।\।३९-४०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तत् तदा तेषां लोकस्य
धनं लुम्पतां जिघांसतां चोपद्रवम् आज्ञाय तथा चोर-प्रायं
जन-पदं चाज्ञाय ये शक्ता अप्य् अवारणे दोष-दर्शिनोऽपि जनाः
क्षत्रिय-लोकाः आत्मन एव रक्षण्तः किम् अस्माकम् अन्यैर् इत्य् उदासीना अन्यान्
लुम्पतो लोकान् नावारयन्न् इत्य् अन्वयः \।\।३९-४०\।\।

**\॥।**

**\।\। ४.१४.४१ \।\।**

**ब्राह्मणः सम-दृक् शान्तो दीनानां समुपेक्षकः \।**

**स्रवते ब्रह्म तस्यापि भिन्न-भाण्डात् पयो यथा \।\।**

**श्रीधर-स्वामी (भावार्थ-दीपिका), विश्वनाथ-चक्रवर्ती
(सारार्थ-दर्शिणी) :** शक्तानां क्षत्रियाणाम् अवारणे दोष इति किं
वक्तव्यम् ? सम-दृग् अपि शान्तोऽपि ब्राह्मणोऽपि यदि दीनानां समुपेक्षको
भवेत्, तर्हि तस्यापि ब्रह्म तपः स्रवति \।\।४१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ब्रह्म
सत्यतपोधर्मपरात्मब्राह्मणेषु च इति कोशात् \। तस्यापि ब्राह्मणस्यापि
\। पयो नीरम् \। पयः स्यात्क्षीरनीरयोः इति विश्वः \।\।४१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तर्ह्युपेक्षन्ताम् एव \।
तत्राह---ब्राह्मण इति चतुष्कम् \।\।४१\।\।

**\॥।**

**\।\। ४.१४.४२ \।\।**

**नाङ्गस्य वंशो राजर्षेर् एष संस्थातुम् अर्हति \।**

**अमोघ-वीर्या हि नृपा वंशेऽस्मिन् केशवाश्रयाः \।\।**

**श्रीधर-स्वामी (भावार्थ-दीपिका) :** अत उपेक्षा-दोष-परिहाराय
नाङ्गस्येत्य्-आदि विनिश्चित्य मही-पतेर् ऊरुं तरसा ममन्थुर् \[४३\] इत्य्
अन्वयः \। संस्थातुं नाशं गन्तुम् \। यद् वा, ऋषय एव लुम्पतो लोकान्
नावारयन् \। कथं-भूताः ? हुङ्कारेणैव वेनं निवारयितुं शक्ता अपि \।
तत् किम् ? तस्मिन् निवारणे तन् मरणादि-दोष-दर्शिनः \। न चोदासत \।
चोरोपद्रुते दीनोपेक्षायां तपो-हानि-प्रसङ्गात् \। न चान्यं तन् निवारकं
राजानम् अकुर्वन् \। अङ्ग-वंशोच्छेदस्यानर्हत्वात् \। अतो वेनस्यैव देहं
ममन्तुर् इति योज्यम् \। बाहुको वामनः \।\।४२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** नन्वेवं चेत् तर्हि
भृग्वादयस्ते मुनयः कथं निश्चिन्ताः स्थिताः, सत्यं, त एव
स्वैर्दस्युवधप्रजापालनाभ्यां तपःक्षयविक्षेपादिकमालक्ष्य को\ऽप्येको
जनो राजा कर्त्तव्य इति व्यवस्थायां परामृश्याहुर्नाङ्गस्येति \। यतो
दीनोपेक्षा तपोनाशिकातो हेतोः सा न कार्येति स्वाम्यवतरणिकार्थः \। नृपा
भविष्यन्तीति शेषः \। पूर्वव्याख्याने जनानावारयन्न् इत्य् उक्तं तत्र च
तेजोबलादिहीनसामान्यजनस्य
प्रबलदस्युवारणासामर्थ्येनास्वारस्यप्रतीतेराह---यद्वेति \। हुङ्कारेण
वेनम् इव तानपि वारयितुं शक्ताः, तत्तर्हि किन्नावारयन्न् इति
चेदाह---तस्मिन्निवारणे हुंकारेण निवारणे तन्मरणादिदोषदर्शिनो
लोकानां मरणादिरूपो यो दोषः तं पश्यन्तीत्य् अर्थः \। यथा हुङ्कारेण
निवारणे वेनो मृतस्तथेमे मा म्रियेरन्न् इति तर्हि किमुदासीना बभूवुर्
इति चेदाह---न चेति \। तर्हि किं कंचिदन्यं राजानं चक्रुस् तत्राह न
चान्यम् इति \। तत्र हेतुः---अङ्गवंशेति \। वंशानुच्छेदज्ञानं तु
तपोयोगबलेनैवेति ज्ञेयं, यतोङ्गवंश उच्छेदानर्हो\ऽतो हेतोः \।
बाहुको वामनो ह्रस्वः खर्वो\ऽल्पतनुपृश्निकौ इति कोशात् \। प्रथमं
तद्देहतो मात्रंशः पृथग्भूय प्रकटीबभूवेति चक्रवर्ती \।
कमूरुमित्याकाङ्क्षाशमनं ग्रन्थान्तरसंमत्या करोति---

> अङ्गानुक्तौ दक्षिणं स्याद् दिगनुक्ताविन्द्रदिङ्मता \।
>
> रत्नानुक्तौ सुवर्णं स्याद् अनुक्तौ हविषो धृतम् \।\।

इति कात्यायनोक्तेर्दक्षिणमूरुं निर्मथ्य स्वमतप्रवृत्त्यर्थं वेनदेहं
योगेन प्रविष्टं पाप-रूपं नास्तिकं निषाद-रूपेण मुनयो निष्कासयामासुर्
इति ग्रन्थान्तरे स्पष्टम् \।\।४२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तर्हि किं कर्तव्यम् ?
तत्राह---नाङ्गस्येत्य्-आदि \।\।४२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नन्व् अवञ्चेत् तर्हि
भृग्व्-आदयस् ते मुनयः कथं निश्चिन्ताः स्थिताः, सत्यं त एव स्वैर्
दस्यु-वध-प्रजा-पालनाभ्याम् तपः-क्षय-विक्षेपादिकम् आलक्ष्य कोऽप्य् एको
जनो राजा कर्तव्य इति व्यवस्थायां परामृश्याहुः नाङ्गस्येति संस्थातुं
नष्टीभवितुम् \।\।४२\।\।

**\॥।**

**\।\। ४.१४.४३-४४ \।\।**

**विनिश्चित्यैवम् ऋषयो विपन्नस्य महीपतेः \।**

**ममन्थुर् ऊरुं तरसा तत्रासीद् बाहुको नरः \।\।**

**काक-कृष्णोऽतिह्रस्वाङ्गो ह्रस्व-बाहुर् महा-हनुः \।**

**ह्रस्व-पान् निम्न-नासाग्रो रक्ताक्षस् ताम्र-मूर्धजः \।\।**

**श्रीधर-स्वामी (भावार्थ-दीपिका) :** तम् एवाह \। काक इव कृष्णः \।
महत्यौ हनू कपोल-प्रान्तौ यस्य \। गिरिः काननं च गोचर आश्रयो
नतु परादि-प्रवेशो येशाम् \। तत्र हेतुः, येन कारणेन असावहरत् ततस्
तस्य वंश्यास् तथा-भूताः \।\।४४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** नन्वेवं चेत् तर्हि
भृग्वादयस्ते मुनयः कथं निश्चिन्ताः स्थिताः, सत्यं, त एव
स्वैर्दस्युवधप्रजापालनाभ्यां तपःक्षयविक्षेपादिकमालक्ष्य को\ऽप्येको
जनो राजा कर्त्तव्य इति व्यवस्थायां परामृश्याहुर्नाङ्गस्येति \। यतो
दीनोपेक्षा तपोनाशिकातो हेतोः सा न कार्येति स्वाम्यवतरणिकार्थः \। नृपा
भविष्यन्तीति शेषः \। पूर्वव्याख्याने जनानावारयन्न् इत्य् उक्तं तत्र च
तेजोबलादिहीनसामान्यजनस्य
प्रबलदस्युवारणासामर्थ्येनास्वारस्यप्रतीतेराह---यद्वेति \। हुङ्कारेण
वेनम् इव तानपि वारयितुं शक्ताः, तत्तर्हि किन्नावारयन्न् इति
चेदाह---तस्मिन्निवारणे हुंकारेण निवारणे तन्मरणादिदोषदर्शिनो
लोकानां मरणादिरूपो यो दोषः तं पश्यन्तीत्य् अर्थः \। यथा हुङ्कारेण
निवारणे वेनो मृतस्तथेमे मा म्रियेरन्न् इति तर्हि किमुदासीना बभूवुर्
इति चेदाह---न चेति \। तर्हि किं कंचिदन्यं राजानं चक्रुस् तत्राह न
चान्यम् इति \। तत्र हेतुः---अङ्गवंशेति \। वंशानुच्छेदज्ञानं तु
तपोयोगबलेनैवेति ज्ञेयं, यतोङ्गवंश उच्छेदानर्हो\ऽतो हेतोः \।
बाहुको वामनो ह्रस्वः खर्वो\ऽल्पतनुपृश्निकौ इति कोशात् \। प्रथमं
तद्देहतो मात्रंशः पृथग्भूय प्रकटीबभूवेति चक्रवर्ती \।
कमूरुमित्याकाङ्क्षाशमनं ग्रन्थान्तरसंमत्या करोति---

> अङ्गानुक्तौ दक्षिणं स्याद् दिगनुक्ताविन्द्रदिङ्मता \।
>
> रत्नानुक्तौ सुवर्णं स्याद् अनुक्तौ हविषो धृतम् \।\।

इति कात्यायनोक्तेर्दक्षिणमूरुं निर्मथ्य स्वमतप्रवृत्त्यर्थं वेनदेहं
योगेन प्रविष्टं पाप-रूपं नास्तिकं निषाद-रूपेण मुनयो निष्कासयामासुर्
इति ग्रन्थान्तरे स्पष्टम्\।\। तं बाहुकनरम् \। कपोलौ तत्परा हनुरित्य्
अमरः निम्ननासाग्रो\ऽधोनतघ्राणशिराः, ताम्रमूर्द्धजो रक्तकेशः
\।\।४३-४४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** बाहुको वामन इति
प्रथमं तद्-देहान् मात्रांशः पृथग्-भूय प्रकटी-बभूवेत्य् अर्थः
\।\।४३-४४\।\।

**\॥।**

**\।\। ४.१४.४५ \।\।**

**तं तु तेऽवनतं दीनं किं करोमीति वादिनम् \।**

**निषीदेत्य् अब्रुवंस् तात स निषादस् ततोऽभवत् \।\।**

**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) :**
*न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** निषीदेति \। नासौ
राज्ययोग्य इति व्यवसाय तमकथयन्न् इत्य् अर्थः \।
मातृविकृत्यंशवत्त्वेनात्मनस्तादृशत्वं संचिन्तयानं प्रत्याह---तातेति
\। त्वं तु साक्षाद्धर्मावतारत्त्वात्सर्वजनद्वेष्यनिषादापेक्षया
सर्वोत्तमोसीत्यभिप्रायः \।\।४५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** निषीदेति नासौ राज-योग्य
इति व्यवसायेत्य् अर्थः \।\।४५\।\।

**\॥।**

**\।\। ४.१४.४६ \।\।**

**तस्य वंश्यास् तु नैषादा गिरि-कानन-गोचराः \।**

**येनाहरज् जायमानो वेन-कल्मषम् उल्बणम् \।\।**

**मध्वाचार्यः (भागवत-तात्पर्यम्) :**

> त्र्य्-अंशो वेनः समुद्दिष्टः सत्त्वांशः पृथुताम् अगात् \।
>
> राजो हंसश् च दिवं यातो निषादस् तामसोऽभवत् \।\। इति कौर्मे \।
>
> पाप-रूपी पृथग् ऋजातो निषादो वेन-देहतः \।
>
> यस्मात् तस्मात् पृथोः पुत्राद् रजो वेनो दिवं ययौ \।\। इति गारुडे
> \।\।४६\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) :**
*न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सपादम् \। येन
कारणेनासौ जायमानो वेनकल्मषमहरज्जग्राह ततस्तेन हेतुना स
निषादो नीचजातिरभवत् \। तस्य वंश्याश् च नैषादा अतिनीचा
अभवन्नित्यन्वयः \। तत्र पुराद्यवेशे---

> चाण्डालानां गृहा नैव कार्या ग्रामपुरादिषु \।
>
> अरण्ये पर्वते वापि वसेयुर्नगराद्बहिः \।\। इति स्मृतेः \।

निषादः स्वरभेदे च चाण्डाले धीवरान्तरे इति मेदिनी \। तथाभूता
गिरिकाननगोचराः \। उल्बणमुग्रम् \।\।४६\।\।

इति श्रीमद्-भागवत-भावार्थ-दीपिका-प्रकाशे चतुर्थ-स्कन्धे
चतुर्दशो\ऽध्यायः \।\।१४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** येन कारणेनासौ जायमानो
वेन-कल्मषम् अहरत् जग्राह, तेन स निषादो नीच-जातिर् अभवत् \। तस्य
वंश्यास् तु नैषादा अति नीचा अभूवन्न् इत्य् अन्वयः \।\।४६\।\।

इति सारार्थ-दर्शिन्यां हर्षिण्यां भक्त-चेतसाम् \।

चतुर्दशश् चतुर्थस्य सङ्गतः सङ्गतः सताम् \।\।\*\।\।

**\॥।**

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं
संहितायां वैयासिक्यां चतुर्थ-स्कन्धे

पृथु-चरिते निषादोत्पत्तिर् नाम ओऽध्यायः \।

\।\। ४.१४ \।\।

**\॥।**

**(४.१५)**

## 
**अथ पञ्चदशोऽध्यायः** 

<details><summary>विषयः</summary>

वेन-भुजाभ्यां पृथोर् अर्चिषश् च प्रादुर्भावः, पृथो राज्याभिषेकश् च \।
</details>

**\।\। ४.१५.१ \।\।**

**मैत्रेय उवाच---**

**अथ तस्य पुनर् विप्रैर् अपुत्रस्य महीपतेः \।**

**बाहुभ्यां मथ्यमानाभ्यां मिथुनं समपद्यत \।\।**

**श्रीधर-स्वामी (भावार्थ-दीपिका) :**

ततः पञ्चदशे विप्रैर् मन्थनाद् वेन-बाहुतः \।

जातस्य तु पृथोर् उक्तम् अभिषेकार्हणादिकम् \।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** आदिना स्तवनादिग्रहः \।
अर्हणमुपढौकनम् \। अथ मात्रंशनिषादोत्पत्त्यनन्तरम् \। पित्रंशो
विष्णुयज्ञप्रभावश् च कीदृगभवदित्यपेक्षायाम् आह---अथेति \। तस्य
वेनस्य \।\।१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

तद्-वेण-बाहु-मथन-जन्मनः सार्चिषः पृथोः \।

अभिषेकोपायनाद्य्-आहृतिः पञ्चदशेऽभवत् \।\।

अथात्र पित्र्-अंशो विष्णु-यज्ञ-प्रभावश् च कीदृश उद्भवेत् ? इत्य्
अपेक्षायां मुनिभिर् मथनम् आह---अथेति \।\।१\।\।

**\॥।**

**\।\। ४.१५.२ \।\।**

**तद् दृष्ट्वा मिथुनं जातम् ऋषयो ब्रह्म-वादिनः \।**

**ऊचुः परम-सन्तुष्टा विदित्वा भगवत्-कलाम् \।\।**

**वंशीधरः (भावार्थ-दीपिका-प्रकाशः) :** क्षात्रं तेजो
भगवत्प्रभावश् च क्षत्रियस्य बाहोरे व तिष्ठतीत्यभिप्रेत्य
बाहुमथनम् इति \। कला विभूतिः \।\।२\।\।

---------------------------------------------------------------------------------------------------------------------

*न कतमेनापि व्याख्यातम्।*

**\॥।**

**\।\। ४.१५.३ \।\।**

**एष विष्णोर् भगवतः कला भुवन-पालिनी \।**

**इयं च लक्ष्म्याः सम्भूतिः पुरुषस्यानपायिनी \।\।**

**मध्वाचार्यः (भागवत-तात्पर्यम्) :**

> पृथु-हैहयाद् यो जीवास् तेष्व् आविष्टो हरिः स्वयम् \।
>
> विशेषावेशतस् तेषु साक्षाद्-धर्य्-अंशता-वचः \।\।
>
> किन्तु घ्न-व्यास-ऋषभ-कपिला मत्स्य-पूर्वकाः \।
>
> आकुतिजैतरेयौ च धर्मजत्रयम् एव च \।
>
> धन्वन्तैर् हयग्रीवो दत्तात्रेयश् च तापसः \।
>
> स्वयं नारायणस् त्व् एते नाणुमात्र-विभेदिनः \।
>
> बलतः स्वरूपतश् चैव गुणैर् अपि कथञ्चन \।\। इति तत्त्व-निर्णये
> \।\।३\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** किम् ऊचुः ? इत्य् अत आह---एष इति
चतुर्भिः \। लक्ष्म्याः संभूतिः कला \।\।३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अपायो वियोगस्तद्रहिता \।
एष पुरुष-रूपो यो मिथुनान्तर्गतः \। अनपायत्वे प्रमाणं तु देवत्वे
देवता साक्षात्मानुषत्वे तु मानुषी इति पराशरपुराणोक्तिरे व \।\।३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ऋषय ऊचुर् इति बहुत्र, किन्तु किम्
ऊचुर् इति पौनरुक्त्या स्वाम्य्-असम्मतोऽयम् \।\।३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सम्यग् भूतिः सम्पत्तिस्
तद्-रूपा लक्ष्मीः \।\।३\।\।

**\॥।**

**\।\। ४.१५.४ \।\।**

**अत्र**[^१६] **तु प्रथमो राज्ञां पुमान् प्रथयिता यशः \।**

[^१६]: अयं इति क्वचित्


**पृथुर् नाम महाराजो भविष्यति पृथु-श्रवाः \।\।**

**श्रीधर-स्वामी (भावार्थ-दीपिका) :** अत्र यः पुमान् स तु महा-राजो
भविष्यति \।\।४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्र मिथुने यः पुमान्स
तु पुरग्रामादिकल्पकत्वाद्राज्ञा प्रथमायत्तो यशः प्रथयितातः पृथुर्
इति प्रसिद्धः पृथुश्रवा महाराजो भविष्यतीति सर्वत्र योजना \।
अत्रायं तु प्रथमो राज्ञाम् इति प्रचुरः पाठो यद्यपि दृश्यते, तथापि
न स श्रीधरसंमतः \। अत्र य इत्य्-आदिव्याख्यानात् \।\।४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अयं राज्ञां भाविनां प्रथमः \।
तेषां तद्-अनुसारि-चेष्टायां यशः-प्रथयिता चात एव पृथुश्रवाः \। अत्र
य इति पाठस् तु स्वामि-सम्मतः \।\।४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** बाहुभ्याम् इति क्षात्रं
तेजो भगवत्-प्रभावश् च क्षत्रियस्य बाह्वोर् एव तिष्ठतीत्य् अभिप्रायेण
\। अत्र यः पुमान् प्रथमः स प्रथयितेति निरुक्त्या पृथुः \।\।४\।\।

**\॥।**

**\।\। ४.१५.५ \।\।**

**इयं च सुदती देवी गुण-भूषण-भूषणा \।**

**अर्चिर् नाम वरारोहा पृथुम् एवावरुन्धती \।\।**

**श्रीधर-स्वामी (भावार्थ-दीपिका) :** सुदती शोभन-दन्तवती \।
गुणानां भूषणानां च भूषण-रूपा \। अवरुन्धती भर्तृत्वेन भजन्ती
भविष्यति \।\।५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
एकदेहोद्भूतयोर्यद्यप्युभयोरुद्वाहो नोचितस्तथापि लक्ष्म्यंशाया अर्चिषो
विष्ण्वंशं पृथुं विनान्यायोग्यत्वान्न दोषः \। पुरा विमृश्यैव
मुनिभिरुभयबाहुभ्यामुभयोत्पादनं कृतम् , अन्यथैकबाहोः पृथुम्
एवोत्पादयेयुर् इति भावः \।\।५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** भूषणम् इत्य् एव स्वामि-मतम् \।
रूपकत्वेन निर्देशात् \।\।५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** गुणानां भूषणानां च
भूषण-रूपा अवरुन्धती भक्त्या वशीकुर्वती भविष्यति \।\।५\।\।

**\॥।**

**\।\। ४.१५.६ \।\।**

**एष साक्षाद् धरेर् अंशो जातो लोक-रिरक्षया \।**

**इयं च तत्-परा हि श्रीर् अनुजज्ञेऽनपायिनी \।\।**

**मध्वाचार्यः (भागवत-तात्पर्यम्) :**

> तत्र सन्निहिता श्रीश् च यत्र सन्निहितो हरिः \।
>
> नास्य सन्निधि-मात्रेषु रमा पत्नीत्वम् आव्रजेत् \।\।
>
> साक्षाद् एव तु साक्षाच् च हरेः सन्निधितः क्वचित् \।
>
> गो\ऽप्य् -आदि-रूपो भवति विपरीतं न तु क्वचित् \।\। \।\।६\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** अत्र हेतुः, एष इति \। लोकस्य
रिरक्षया रिरक्षयिषया \।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्र पृथ्ववरोधे
\।\।६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** रिरक्षया रिरक्षिषया
\।\।६\।\।

**\॥।**

**\।\। ४.१५.७ \।\।**

**मैत्रेय उवाच---**

**प्रशंसन्ति सामान्याधिकरण तं विप्रा गन्धर्व-प्रवरा जगुः \।**

**मुमुचुः सुमनो-धाराः सिद्धा नृत्यन्ति स्वः-स्त्रियः \।\।**

**श्रीधर-स्वामी (भावार्थ-दीपिका) :** स्वः-स्त्रियः अप्सरसो नृत्यन्ति
सामान्याधिकरण \।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्रशंसन्ति स्तुवन्ति, तं
पृथुं, स्मयोगे लट् \। सुमनसां पुष्पाणां धारा इव धाराः \।\।७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** मैत्रेय उवाचेति क्वचिन् नास्ति
\।\।७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सुमनसां पुष्पाणां धारा
इव धारा मुमुचुः \।\।७\।\।

**\॥।**

**\।\। ४.१५.८ \।\।**

**शङ्ख-तूर्य-मृदङ्गाद्या नेदुर् दुन्दुभयो दिवि \।**

**तत्र सर्व उपाजग्मुर् देवर्षि-पितॄणां गणाः \।\।**

**वंशीधरः (भावार्थ-दीपिका-प्रकाशः) :** तत्र पृथ्वाविर्भावदेशे
\।\।८\।\।

---------------------------------------------------------------------------------------------------------------------

*न कतमेनापि व्याख्यातम्।*

**\॥।**

**\।\। ४.१५.९ \।\।**

**ब्रह्मा जगद्-गुरुर् देवैः सहासृत्य सुरेश्वरैः \।**

**वैन्यस्य दक्षिणे हस्ते दृष्ट्वा चिह्नं गदाभृतः \।\।**

**श्रीधर-स्वामी (भावार्थ-दीपिका) :** देवैः सहासृत्यागत्य \।
वैन्यस्य पृथोः \। चिह्नं रेखात्मकं चक्रम् \।\।९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ब्रह्मेति सार्धकम् \।\।९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। ४.१५.१० \।\।**

**पादयोर् अरविन्दं च तं वै मेने हरेः कलाम् \।**

**यस्याप्रतिहतं चक्रम् अंशः स परमेष्ठिनः \।\।**

**श्रीधर-स्वामी (भावार्थ-दीपिका) :** अप्रतिहतं रेखान्तरैर्
अभिन्नं चक्रं यस्य चिह्नं स परमेश्वरस्यांशः \।\।१०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ब्रह्मेति सार्द्धकम् \।
गदाभृतो हरेश्चिह्नं गदैव तच्चिह्णं तं वैन्यम् \। चिह्नं पाणितल
इति शेषः---

> यस्य रेखान्तराभिन्नं चक्रं पाणितले भवेत् \।
>
> स भवेत्पृथिवीपालो विष्णोरंशसमुद्भवः \।\। इति सामुद्रिकात्
> \।\।९-१०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अप्रतिहतं रेखान्तरैर्
अभिन्नं पाणि-तल इत्य् अर्थः \। परमेष्ठिनः परमेश्वरस्य \।\।१०\।\।

**\॥।**

**\।\। ४.१५.११ \।\।**

**तस्याभिषेक आरब्धो ब्राह्मणैर् ब्रह्म-वादिभिः \।**

**आभिषेचनिकान्य् असामान्याधिकरणै आजह्रुः सर्वतो जनाः \।\।**

**श्रीधर-स्वामी (भावार्थ-दीपिका) :** आभिषेचनिकान्य्
अभिषेक-साधनानि \।\।११\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अस्मै पृथवे \।\।११\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.१५.१२-१३ \।\।**

**सरित्-समुद्रा गिरयो नागा गावः खगा मृगाः \।**

**द्यौः क्षितिः सर्व-भूतानि समाजह्रुर् उपायनम् \।\।**

**सोऽभिषिक्तो महाराजः सुवासाः साध्व्-अलङ्कृतः \।**

**पत्न्यार्चिषालङ्कृतया विरेजेऽग्निर् इवापरः \।\।**

**वंशीधरः (भावार्थ-दीपिका-प्रकाशः) :** उपायनमुपाहार
उपढौकनमित्यपि इत्य् अमरः \।\।१२-१३\।\।

---------------------------------------------------------------------------------------------------------------------

*न कतमेनापि व्याख्यातम्।*

**\॥।**

**\।\। ४.१५.१४-१५ \।\।**

**तसामान्याधिकरणै जहार धनदो हैमं वीर वरासनम् \।**

**वरुणः सलिल-स्रावम् आतपत्रं शशि-प्रभम् \।\।**

**वायुश् च वाल-व्यजने धर्मः कीर्तिमयीं स्रजम् \।**

**इन्द्रः किरीटम् उत्कृष्टं दण्डं संयमनं यमः \।\।**

**श्रीधर-स्वामी (भावार्थ-दीपिका) :** हे वीर \। वरासनम् उत्तमासनम्
\। सलिलस्य स्रावो यसामान्याधिकरणात् \।द्वे वाल-व्यजने \।\।१४-१५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यथा स
सङ्ग्रामवीरत्वात्सर्वैरर्चितस् तथा त्वम् अपि
हरिभक्तेष्वर्चितत्वाद्वीरोसीत्य् आह---वीरेति \।\।१४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.१५.१६ \।\।**

**ब्रह्मा ब्रह्म-मयं वर्म भारती हारम् उत्तमम् \।**

**हरिः सुदर्शनं चक्रं तत्-पत्न्य् अव्याहतां श्रियम् \।\।**

**श्रीधर-स्वामी (भावार्थ-दीपिका) :** ब्रह्म-मयं वेद-मयं वर्म \।
तत्-पत्नी श्रीः \।\।१६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ब्रह्म-मयं वेद-मयं
वर्म कवचम् \। तत्-पत्नी लक्ष्मीः श्रियं सम्पत्तिम् \।\।१६\।\।

**\॥।**

**\।\। ४.१५.१७ \।\।**

**दश-चन्द्रम् असिं रुद्रः शत-चन्द्रं तथाम्बिका \।**

**सोमोऽमृतमयान् अश्वांस् त्वष्टा रूपाश्र् अयं रथम् \।\।**

**श्रीधर-स्वामी (भावार्थ-दीपिका) :** दश-चन्द्राकाराणि बिम्बानि कोशे
यस्य तम् \। असिं खड्गम् \। शत-चन्द्रं चर्म रूपाश्रयम् अतिसुन्दरम्
\।\।१७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** दश-चन्द्राकाराणि बिम्बानि
कोशे यस्य तम् \। असिं खड्गम् \। शत-चन्द्रं चर्म रूपाश्रयम्
अतिसुन्दरम् \।\।१७\।\।

**\॥।**

**\।\। ४.१५.१८ \।\।**

**अग्निर् आज-गवं चापं सूर्यो रश्मिमयान् इषून् \।**

**भूः पादुके योगमय्यौ द्यौः पुष्पावलिम् अन्वहम् \।\।**

**श्रीधर-स्वामी (भावार्थ-दीपिका) :** अजस्य गोश् च शृङ्गाभ्यां
निर्मितं चापम् \। योग-मय्यौ पाद-स्पर्श-मात्रेणाभीष्ट-देश-प्रापिके
\।\।१८\।\।

बालव्यजने चामरयुगलम् \। संयम्यन्ते\ऽधर्मिणस्ताड्यन्ते\ऽनेनेति
संयमनम् \। यमो यमराजः \।\।१५-१८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अजस्य गोश् च शृङ्गाभ्यां
निर्मितं चापम् \। योग-मय्यौ पाद-स्पर्श-मात्रेणाभीष्ट-देश-प्रापिके
\।\।१८\।\।

**\॥।**

**\।\। ४.१५.१९ \।\।**

**नाट्यं सुगीतं वादित्रम् अन्तर्धानं च खेचराः \।**

**ऋषयश् चाशिषः सत्याः समुद्रः शङ्खम् आत्मजम् \।\।**

**श्रीधर-स्वामी (भावार्थ-दीपिका) :** नाट्यादि-कौशलं खेचराः \।
आत्मजं स्व-प्रभवम् \।\।१९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** खेचराः \। विद्याधरादयो
देवविशेषाः \।\।१९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** आत्मजं स्व-भवम्
\।\।१९\।\।

**\॥।**

**\।\। ४.१५.२० \।\।**

**सिन्धवः पर्वता नद्यो रथ-वीथीर् महात्मनः \।**

**सूतोऽथ मागधो वन्दी तं स्तोतुम् उपतस्थिरे \।\।**

**श्रीधर-स्वामी (भावार्थ-दीपिका) :** तं स्तोतुम् उपस्थिताः \।\।२०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** रथवीथी रथमार्गान् \।
वीथी पङ्क्तौ गृहाङ्गे च रूपकातरवर्त्मनोः इति मेदिनी \। महात्मनो
महे प्रजापालनोत्सवे आत्मा बुद्धिर् यस्य तस्य \।
अथोपायनप्रदानोत्तरं, तं पृथुम् \। सूतमागधबन्दिन इति \। ते
च---

> पुराणस्थनृपस्तोता सूत इत्य् अभिधीयते \।
>
> मृतशूरनृपस्तोता मागधः परिकीर्तितः \।\।
>
> वर्तमाननृपस्तोता बन्दीति प्रोच्यते बुधैः \।\। इति जैमिनिनोक्ताः \।

ते च पृथक्पृथग्जातीयास्त्रिवर्णेतरा एव \।\।२०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** सूत इत्य् अर्धकम् \।\।२०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्**।***

**\॥।**

**\।\। ४.१५.२१ \।\।**

**स्तावकांस् तान् अभिप्रेत्य पृथुर् वैन्यः प्रतापवान् \।**

**मेघ-निर्ह्रादया वाचा प्रहसन्न् इदम् अब्रवीत् \।\।**

**श्रीधर-स्वामी (भावार्थ-दीपिका) :** स्तावकान् स्तोतुम् उद्यतान् \।
अभिप्रेत्य ज्ञात्वा \।\।२१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इदं वक्ष्यमाणम्
\।\।२१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्**।***

**\॥।**

**\।\। ४.१५.२२ \।\।**

**पृथुर् उवाच---**

**भोः सूत हे मागध सौम्य वन्दिन्**

**लोकेऽधुनास्पष्ट-गुणस्य मे स्यात् \।**

**किम्-आश्रयो मे स्तव एष योज्यतां**

**मा मय्य् अभूवन् वितथा गिरो वः \।\।**

**श्रीधर-स्वामी (भावार्थ-दीपिका) :** लोके स्पष्ट-गुणस्य सतो मे
स्तुतिः स्यात् \। अधुना तु किम् आश्रयो मे स्तवो योज्यताम् \। अतो वो
गिरोऽधुना मयि वितथा माभूवन् \। यद् वा, लोकेऽधुना स्पष्ट-गुणस्य मे
किम् आश्रयः स्तवः स्यात् \। अत एष क्रियमाणः स्तवो मे मद्-अन्यस्य
योज्यताम् \। न तु मे वितथाभिधानापत्तेर् इत्य् अर्थः \।\।२२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** क आश्रयो यस्य स
किमाश्रयः भवद्भिर् इति शेषः \। योज्यतां योज्यते लडर्थे लोट् \। यद्
वा, योज्यतां स्तुतिं प्रंयुजानानां वो युष्माकम् इति योज्यम् \। यतोधुना
स्तवाश्रयत्वं नास्ति, अतो हेतोः वितथा असत्याः स्पष्टगुणस्य तु स्वत
एव स्याद् इति चेदाह---यद्वेति \। अत एवास्पष्टगुणत्वाद् एव \। किंमाश्रयो
मे इहामे इति च्छेदः कार्यस्तेनामे मदन्यस्य इत्य् अर्थ इति \।
असदभिधानाद्भवत्स्वेव दोषो भविष्यति न मयीति भावः \। नमे\ऽमे
इति तत्पुरुषे नञो नलोपे विभक्तेरलुगार्ष एवेति \।\।२२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** लोके अधुना
अस्पष्ट-गुणस्य स्तवोऽयं किम् आश्रयः स्यात् ? कं गुणं मे दृष्ट्वा
स्तुद्ध्वे इत्य् अर्थः \। स्तवं विना स्थातुं न शक्नुम इति चेत्, अ-मे
मद्-भिन्नस्य कस्यचिद् योग्य-जनस्य एष क्रियमाणः स्तवो योज्यताम्, न
तु मे \। ननु कोऽत्र ते दोषस् त्वं किं बिभेषीति तत्र न मे दोषः,
किन्तु युष्माकम् एव दोष-प्रसक्तेर् बिभेमीत्य् आह---मेति \। मयि विषये वो
गिरो मा वितथा भवन्तु \।\।२२\।\।

**अन्वयः :** श्री-पृथुर् उवाच---भोः सूत ! हे मागध ! हे सौम्य
वन्दिन् ! अपि लोके अस्पष्ट-गुणस्य अप्रकटित-पराक्रमस्य मे अधुना
आश्रयः स्तवः स्यात् ? एष क्रियमाणः स्तव अ-मे मद्-अन्यस्य सतः मे
स्तवः स्यात् \। अधुना मे किम्-आश्रय एष स्तवो योज्यतां, नैष योग्यः \।
मयि मद्-विषये वः युष्माकं गिरः मा वितथा मृषा अभूवन् भवेयुः
\।\।२२\।\।

**\॥।**

**\।\। ४.१५.२३ \।\।**

**तसामान्याधिकरणात् परोक्षेऽसामान्याधिकरणद्-उपश्रुतान्य्**

**अलं करिष्यथ स्तोत्रम् अपीच्य-वाचः \।**

**सत्य् उत्तमश्लोक-गुणानुवादे**

**जुगुप्सितं न स्तावयन्ति सभ्याः \।\।**

**श्रीधर-स्वामी (भावार्थ-दीपिका) :** तसामान्याधिकरणात् परोक्षे
कालान्तरे स्पष्टेषु गुणेषु सत्स्व् असामान्याधिकरणाकम् उपश्रुतानि यशांसि
प्रतिस्तोत्रम् अलम् अत्यर्थं करिष्यथ \। हे अपीच्य-वाचो मधुर-गिरः
\। सम्भ्यैः प्रेरिता वयं त्वाम् एव स्तुम इति चेत्
तत्राह---उत्तमश्लोकस्य गुणानुवादे कार्ये सति जुगुप्सितम् अर्वाचीनं न
स्तावयन्ति \।\।२३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ननु भो गुणरत्नाकर
भवतो निखिला एवैते गुणाः स्पष्टीभविष्यत्येवेति ज्ञात्वैव स्तुम इति
चेत्तत्राह---तस्माद् इति \। यस्माद् गुणा भविष्यति तस्माद्धेतोः
करिष्यत्येव न तु कुरुथ \। तदा के युष्मान्निषेत्स्यन्तीति भावः \।
तदापि परोक्ष एव न तु मत्साक्षात् \। न हि स्तव्यः संमुख एव स्तुत्वा
ह्रपयितुं युज्यत इति भावः \। अपीच्यवाचः मनोज्ञवाक्कौशलाभिज्ञाः,
वाचोमनोज्ञत्वं सत्याया एवान्यथा युष्मत्करिष्यमाणस्तुत्यां न
कस्याप्यादरो भविष्यतीत्यभिप्रायः \। संबुद्धेः अर्वाचीनं मद्विधम् \।
अत एवोत्तमश्लोकस्तावकत्वाद् एव \। इत्य् अर्थ इति \।
उत्तमश्लोकस्तावकत्वाभाव सभ्यत्वम् एव न सेत्स्यतीति भावः
\।\।२३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तसामान्याधिकरणात् परोक्षे कालेन
व्यवधाने देशेन वा स्पष्टेषु गुणेषु सत्स्व् असामान्याधिकरणाकम्
उपश्रुतानि यशांसि प्रतिस्तोत्रम् अलम् अत्य् अर्थं करिष्यथ \। हे
अपीव्य-वाचः ! मधुर-गिरः ! अपीड्येति चित्सुखः \। इड्याः पूज्या वाचो
येषाम् \। अथ परोक्षे चापरोक्षे चैतद् एव युक्तम् इत्य् आह---सतीति
\।\।२३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु भो गुण-रत्नाकर !
भवतो निखिला एवैते गुणाः स्पष्टीभविष्यन्त्य् एवेति ज्ञात्वैव स्तुम इति
चेत् तत्राह---तसामान्याधिकरणाद् इति \। यसामान्याधिकरणान् मद्-गुणा
भविष्यन्ति तसामान्याधिकरणाद् असामान्याधिकरणद्-उपश्रुतानि यशांसि
प्रति स्तोत्रम् अलम् अत्यर्थं करिष्यथैव, न तु कुरुथ, तदा के
युष्मान् निषेत्स्यन्तीति भावः \। तदापि परोक्ष एव, न तु मत्-साक्षात् \।
हे अपीव्य-वाचः मनोज्ञ-वाक्-कौशलाभिज्ञाः \। न हि स्तव्यः संमुख एव
स्तुत्वा ह्रेपयितुं युज्यत इति भावः \। ननु, किं कुर्मः सभ्यैः
प्रेरिता वयम् अधुनारभ्यैव त्वाम् एव स्तुम इति चेन्, मृषैव ब्रूथेत्य्
आह---उत्तमः-श्लोकस्य गुणानुवादे सदैव सर्वथैव स्तवनीये सति
जुगुप्सितम् अर्वाचीनं मद्-विधं जनं न स्तावयन्ति,
सभ्यत्वान्यथानुपपत्तेर् इति भावः \।\।२३\।\।

**अन्वयः** : हे अपीच्य-वाचः ! मधुर-गिरः ! तसामान्याधिकरणात् मम
अस्पष्टत्वात् परोक्ष एव कालान्तरे स्पष्टेषु गुणेषु सत्ः सु
असामान्याधिकरणद्-उपश्रुतानि असामान्याधिकरणाकम् उपश्रुतानि यशांसि
प्रति अलम् अत्यर्थं स्तोत्रम् करिष्यथ \। उत्तमश्लोक-गुणानुवादे
उत्तमश्लोकस्य भगवतः गुणानाम् अनुवादे कर्तव्ये सति जुगुप्सितम्
अर्वाचीनम् अप्रसिद्ध-गुणकां मां सभ्याः न स्तावयन्ति स्तावयितुं योग्याः
न भवन्ति \।\।२३\।\।

**\॥।**

**\।\। ४.१५.२४ \।\।**

**महद्-गुणान् आत्मनि कर्तुम् ईशः**

**कः स्तावकैः स्तावयतेऽसतोऽपि \।**

**तेऽस्याभविष्यन्न् इति विप्रलब्धो**

**जनावहासं कुमतिर् न वेद \।\।**

**श्रीधर-स्वामी (भावार्थ-दीपिका) :** ननु सम्भावितैर् एव गुणैर्
आत्मानं जनः स्तावयतीति चेत् तत्राह \। महतां गुणानात्मनि
सम्पादयितुं शक्तोऽप्य् असतो गुणान् सम्भावना-मात्रेण कः स्तावयते \।
यद् वा, आदाव् एव सतोऽपि कः स्तावयते, स्वत एव प्रख्याति-सिद्धेः ?
अन्यस् तु मिथ्या-गुण-स्तुति-श्लाघी मन्द इत्य् आह---त इति \। यद्य् अयं
शास्त्राभ्यासादिकम् अकरिष्यत् तर्ह्य् अस्य ते विद्यादयो गुणा अभविष्यन्न् इति
क्रियातिपत्त्या विप्रलब्धो जनानाम् अवहासं न वेद \।\।२४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्राक्षिपति नत्व् इति \।
अकारप्रश्लेषणार्थान्तरम् आह---यद्वेति \। क्रियातिपत्त्या स्तुतिकाले
विद्याभ्यासादिक्रियाया अनिष्पत्त्या \। अत्र विश्वनाथः---ननु स
उत्तमश्लोकस्त्वम् एवेति तत्राह---महतो भगवतो गुणान्स्वात्मनि
स्वस्मिन्कर्तुं शिरःशेखरीकर्तुमीशः समर्थो\ऽपि कोभिज्ञ आत्मानं
स्तावयते न को\ऽपि \। सतो वर्तमानानपि किं पुनर् अवर्तमानान् इत्य् आह
\।\।२४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अन्यस् तु सर्वथा तुच्छ इत्य्
आह---महद् इति \।\।२३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु स तूत्तमः-श्लोको
भवान् एवेति तत्राह---महतो भगवतो गुणान् आत्मनि
स्वसामान्याधिकरणिन् कर्तुं शिरः-शेखरीकर्तुम् ईशाः समर्थोऽपि
कोऽभिज्ञः आत्मानं स्तावयते ? न कोऽपि \। सतो वर्तमानान् अपि किं पुनर्
अव्वर्तमानान्, मन्दस् तु अनीशोऽपि अवर्तमानान् अपि स्तावयते एवेति भावः
\। स च कुमतिर् जनावहासं न वेद \। कीदृशः तेऽस्येति यद्य् अयं
शस्त्र-शास्त्र-कलाभ्यासादिकम् अकरिष्यत् तदा वीरः पण्डितो विदग्धोऽप्य्
अभविष्यद् इति क्रियाभिपत्त्या विप्रलब्धः उपहसितः \।\।२४\।\।

**अन्वयः :** महद्-गुणान् महतां गुणान् धार्मिकत्वादीन् आत्मनि कर्तुं
सम्पादयित्म् ईशः समर्थोऽपि असतः अविद्यमानान् गुणान् सम्भावना-मात्रेण
स्तावकैः सूतादिभिः को वा स्तावयते ? न कोऽपीत्य् अर्थः \। स च
कुमतिः मन्द-बुद्धिः यदि अयं शास्त्राभ्यासादिकम् अकरिष्यत्, तर्हि ते
अस्य विद्यादयः गुणाः अभविष्यन् इति क्रियातिपत्ति-वचनैः स्तावकैः
जनैः विप्रलब्ध उपहसितोऽपि जनावहासं तेषां जनानाम् अवहासं
कुमतित्वात् न वेद \।\।२३\।\।

**\॥।**

**\।\। ४.१५.२५ \।\।**

**प्रभवो ह्य् आत्मनः स्तोत्रं जुगुप्सन्त्य् अपि विश्रुताः \।**

**ह्रीमन्तः परमोदाराः पौरुषं वा विगर्हितम् \।\।**

**श्रीधर-स्वामी (भावार्थ-दीपिका) :** किं च, प्रभवोऽपि विश्रुता अपि
ह्रीमन्तोऽपि जुगुप्सन्ति \। वेति दृष्टान्ते \। यथातिस्तुतौ क्रियमाणायां
विगर्हितं ब्राह्मण-वधादि-पौरुषं निन्दति तथोचिताम् अपि स्तुतिं न
सहन्त इत्य् अर्थः \।\।२५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्रभवो\ऽप्य् आत्मस्तोत्रं
न बहु मन्यन्ते किं पुनर् अहम् इत्य् आह---किं चेति \। वाशब्दो दृष्टान्ते
इवार्थे \। विगर्हितं पौरुषम् इव अहो अयं सतां धर्मध्वंसे
परमसमर्थस्तथापि प्रबलगोब्राह्मणहनने\ऽयं शूर इत्य्-आदिलक्षणं
पौरुषं विगर्हितम् एव \। इत्य् अर्थ इति \। यद्यपि प्रबलहननेन मां
स्तौति तथापि गोब्राह्मणपदोपादानान्मां निन्दत्येवायम् इति तं
वारयस्येवेति भावः \।\।२५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अन्ये तु प्रभवः स्तावयितुं
योग्याः स्व-स्तोत्रं जुगुप्सन्ति \। तथापि विश्रुतास् तत्-तद्-गुणैर्
विख्याताः \। ते के ? तत्राह---ह्रीमन्तः परम-महान्तश् चेति \।\।२५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** हे स्व-स्तावकाः प्रभवो
न ज्ञेयाः, यतः प्रभवो हीत्य् आदि \। वा-शब्द इवार्थे विगर्हितं
पौरुषम् इव यथायं सतां धर्म-ध्वंसे परम-समर्थे इत्य्-आदि
स्तोत्रं निन्दन्ति \।\।२५\।\।

**अन्वयः :** परमोदाराः विशद-चित्ताः ह्रीमन्तः लज्जा-युक्ताः विश्रुताः
अपि प्रख्याता अपि प्रभवो हि विद्यमान-गुण-सम्पादने समर्था अपि
आत्मनः स्तोत्रम् उचितं सत् अपि विगर्हितं निन्दितं पौरुषं वा इव
जुगुप्सन्ति निवारयन्त्य् एव \।\।२६\।\।

**\॥।**

**\।\। ४.१५.२६ \।\।**

**वयं त्व् अविदिता लोके सूताद्यापि वरीमभिः \।**

**कर्मभिः कथम् आत्मानं गापयिष्याम बालवत् \।\।**

**श्रीधर-स्वामी (भावार्थ-दीपिका) :** वरीमभिर् इति दीर्घत्वम् आर्षम्
\। भवितृ-प्रधानोऽयं निर्देशः \। वरिष्ठैः कर्मभिर् अविदिता इत्य्
अर्थः \।\।२६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** वरस्य भावो वरिमा, तैः
\। इत्य् अर्थ इति \। अत्र भवितुर्वरिष्ठकर्मणः प्राधान्येन निर्देशो न
तु भावस्य \। तथात्वे तु वरिष्ठत्वैरित्य् अर्थः स्याद् इति भावः
\।\।२६\।\।

इति श्रीमद्-भागवत-भावार्थ-दीपिका-प्रकाशे चतुर्थ-स्कन्धे
पञ्चदशो\ऽध्यायः \।\।१५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** वरीमभिर् इति दीर्घत्वम्
आर्षम् \। वरिमभिः श्रेष्ठत्वैर् वयम् अविदिता अविख्याताः \। अतः कथं
कर्मभिर् आत्मानं गापयिष्यामः \।\।२६\।\।

**अन्वयः :** हे सुत ! वयं तु लोके वरीमभिः वराणां भावाः
वरिमाणः तैः वरिमभिः वरिष्ठैः कर्मभिः अद्यापि अविदिताः
अप्रसिद्धाः \। बालवत् अज्ञवत् कथम् आत्मानं गापयिष्यामः गापयामः
\।\।२६\।\।

इति सारार्थ-दर्शिन्यां हर्षिण्यां भक्त-चेतसाम् \।

पञ्चदशश् चतुर्थस्य सङ्गतः सङ्गतः सताम् \।\।\*\।\।

**\॥।**

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं
संहितायां वैयासिक्यां चतुर्थ-स्कन्धे

पृथु-चरित्रे पञ्चदशोऽध्यायः \।

\।\।४.१५\।\।

**\॥।**

**(४.१६)**

## 
**अथ षोडशोऽध्यायः**

<details><summary>विषयः</summary>

मागध-वन्दि-जन-कृतं महाराज-पृथोः स्तवनम् \।
</details>

**\।\। ४.१६.१ \।\।**

**मैत्रेय उवाच---**

**इति ब्रुवाणं नृपतिं गायका मुनि-चोदिताः \।**

**तुष्टुवुस् तुष्ट-मनसस् तद्-वाग्-अमृत-सेवया \।\।**

**श्रीधर-स्वामी (भावार्थ-दीपिका) :**

षोडशे सर्व-लोकेशैः सत्-कृतं भार्यया युतम् \।

मुनि-प्रयुक्ताः सूताद्याः स्तुवन्ति स्मेति वर्ण्यते \।\।

गायकाः सूतादयः \।\।१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** वेनाङ्गजस्यापीति चकारेण लभ्यते
\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

मुनि-प्रयुक्ताः सूताद्याः षोडशे तुष्टुवुः पृथुम् \।

स्वरश् च पृथ्वी-दोहादि भावि तद्-वृत्ति-सूचकः \।\।१\।\।

**\॥।**

**\।\। ४.१६.२ \।\।**

**नालं वयं ते महिमानुवर्णने**

**यो देव-वर्योऽवततार मायया \।**

**वेनाङ्ग-जातस्य च पौरुषाणि ते**

**वाचस्-पतीनाम् अपि बभ्रमुर् धियः \।\।**

**श्रीधर-स्वामी (भावार्थ-दीपिका) :** नालं न समर्थाः \। यो भवान्
\। अवतारेष्व् अप्य् अस्याधिक्यम् आहुः \। वेनस्याङ्गाज् जातस्य ते पौरुषाणि
प्रत्य्-अवितर्क्यतया ब्रह्मादीनाम् अपि धियो बभ्रमुः \। कुतः ? पुनर्
वयं तद्-वर्णने समर्था भवेम \।\।२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यद्वा-मायया कृपया
स्वशक्त्यार्चिषा सहेत्य् अर्थः \।\।१-२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नालं न समर्थाः \।
मायया कृपया \। यद् वा, स-शक्त्या अर्चिषा सह ते तव पौरुषाणि प्रति
ब्रह्मादीनां धियो बभ्रमुः \।\।२\।\।

**\॥।**

**\।\। ४.१६.३ \।\।**

**अथाप्य् उदार-श्रवसः पृथोर् हरेः**

**कलावतारस्य कथामृतादृताः \।**

**यथोपदेशं मुनिभिः प्रचोदिताः**

**श्लाघ्यानि कर्माणि वयं वितन्महि \।\।**

**श्रीधर-स्वामी (भावार्थ-दीपिका) :** अथापि यथावद् वर्णयितुम्
अशक्ता अपि कथामृते सादराः \। मुनिभिः कृत उपदेशो \। योग-बलेन
हृदि प्रकाशनं तद् अनतिक्रम्य \। वितन्महि विस्तारयामः \।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तर्हि निवर्ततामित्य्
अत्राह---अथापीति \। यद्यपि कथामृतादरत्वान्मनो न निवर्तत इत्य्
अर्थः \। मुनिवचनोल्लङ्घनभियापि यथामति स्तोष्यामः \।\।३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यथोपदेशं मुनिभिर्
अस्मद्-अन्तःकरणं प्रविश्य कृतम् उपदेशम् अनतिक्रम्य \।\।३\।\।

**\॥।**

**\।\। ४.१६.४ \।\।**

**एष धर्म-भृतां श्रेष्ठो लोकं धर्मेऽनुवर्तयन् \।**

**गोप्ता च धर्म-सेतूनां शास्ता तत्-परिपन्थिनाम् \।\।**

**श्रीधर-स्वामी (भावार्थ-दीपिका), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** स्वयं धर्म-भृतां श्रेष्ठो लोकं
च धर्मेऽनुवर्तयंस् तत्-परिपन्थिनां शास्तेति \। धर्म-सेतूनां
गोप्तेत्य् अर्थः \।\।४\।\।

**\॥।**

**\।\। ४.१६.५ \।\।**

**एष वै लोक-पालानां बिभर्त्य् एकस् तनौ तनूः \।**

**काले काले यथा-भागं लोकयोर् उभयोर् हितम् \।\।**

**श्रीधर-स्वामी (भावार्थ-दीपिका) :** तनौ स्व-देहे लोक-पालानां
तनूर् मूर्तीः काले काले बिभर्ति \। यथा-भागं
पालन-पोषणानुरञ्जनादि-कार्यानुसारेण यज्ञादि-प्रवर्तनेन स्वर्गस्य
हितं वृष्ट्य्-आदिना च भूर्-लोकस्य हितं यथा भवति तथा \।\।५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एष पृथुः \।
तत्परिपन्थिनां धर्मसेतुविरोधिनाम् \।\।४-५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तनूः शक्तीः \।\।५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एक एवैषतनौ
स्व-मूर्ताव् एव लोक-पालानां तनूर् मूर्तीर् बिभर्ति \। काले काले
प्रतिसम्यं लोकयोर् इति यज्ञादि-प्रवर्तनेन स्वर्गस्य वृष्ट्य्-आदिना
भूर्-लोकस्य च हितं भागं भग-सम्बन्धि यथा स्यात् तथा \। भगं
श्री-काम-माहात्म्य-वीर्य-यत्नाऽर्क-कीर्तिषु इत्य् अमरः \।\।५\।\।

**\॥।**

**\।\। ४.१६.६ \।\।**

**वसु काल उपादत्ते काले चायं विमुञ्चति \।**

**समः सर्वेषु भूतेषु प्रतपन् सूर्यवद् विभुः \।\।**

**श्रीधर-स्वामी (भावार्थ-दीपिका) :** सूर्यादि-तनु-धारणम्
एवाहाष्टभिः \। वसु धनं करादान-काले आदत्ते, दुर्भिक्षादि-काले
विमुञ्चति च \। अष्टौ मासान् सूर्यो यथा वसु जलम् आदत्ते वर्षासु
विमुञ्चति तद्वत् \।\।६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** वसु तोये महाधने इत्य्
अभिधानात् \।\।६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सूर्यादि-तनु-धारणम्
आहाष्टभिः \। वसु धनं करादान-काले आदत्ते, दुर्भिक्षादि-काले
विमुञ्चति च \। अष्टौ मासान् सूर्यो यथा वसु जलम् आदत्ते विमुञ्चति च
वर्षासु, तद्वत् \।\।६\।\।

**\॥।**

**\।\। ४.१६.७ \।\।**

**तितिक्षत्य् अक्रमं वैन्य उपर्य् आक्रमताम् अपि \।**

**भूतानां करुणः शश्वद् आर्तानां क्षिति-वृत्तिमान् \।\।**

**श्रीधर-स्वामी (भावार्थ-दीपिका) :** मस्तके पादेनाक्रमताम् अप्य्
आर्तानां भूतानाम् अतिक्रमं सहिष्यते, क्षितेर् वृत्तिः सर्व-सहनं सा
वृत्तिर् यस्यास्ति स तथा \।\।७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अक्रममपराधम् \।
आर्त्तानां दारिद्र्यादिपीडितानाम् \।\।७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** सम्भृतात्मेति चित्सुखः,
परिपूर्ण-रूप इत्य् अर्थः \।\।७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अक्रमम् अनतिक्रमं
तितिक्षति सहते \। क्षिति-वृत्तिमान् पृथ्वी-स्वभाव-युक्तः \।\।७\।\।

**\॥।**

**\।\। ४.१६.८ \।\।**

**देवेऽवर्षत्य् असौ देवो नरदेव-वपुर् हरिः \।**

**कृच्छ्र-प्राणाः प्रजा ह्य् एष रक्षिष्यत्य् अञ्जसेन्द्रवत् \।\।**

**श्रीधर-स्वामी (भावार्थ-दीपिका) :** देवेऽवर्षति एष कृच्छ्रं गताः
प्राणा यासां ताः प्रजाः स्वयं वृष्टिं कृत्वा रक्षिष्यति \। अत्र हेतुः,
असौ नर-देव-वपुर् हरिर् इति \।\।८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्र वृष्टिकरणे
हरिरिन्द्रो विष्णुर्वा कृच्छ्रं कष्टं गता अन्नानाप्त्या प्राणा इन्द्रियाणि
शरीरधारकवायवो वा \।\।८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** रक्षिष्यति स्वयम् एव
वृष्टिं दत्त्वा पालयिष्यति \।\।८\।\।

**\॥।**

**\।\। ४.१६.९ \।\।**

**आप्याययत्य् असौ लोकं वदनामृत-मूर्तिना \।**

**सानुरागावलोकेन विशद-स्मित-चारुणा \।\।**

**श्रीधर-स्वामी (भावार्थ-दीपिका) :** वदनम् एवामृत-मूर्तिश् चन्द्रस्
तेन \। सानुरागोऽवलोको यस्मिन् \। विशदं यत् स्मितं तेन चारुणा \। अत्र
च क्वचिद् वर्तमान-निर्देशो वर्तमान-सामीप्ये वर्तमान-वद् वाइति
भूत-निर्देशश् च, आशंसायां भूतवच् चैति द्रष्टव्यः \।\।९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** विशदश्वेतपाण्डुराः इत्य्
अमरः \। अत्र च पृथुवर्णने \। अत्र च चन्द्रतनुधारणमुक्तम्
\।\।९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** वदनम् एवामृत-मूर्तिश्
चन्द्रस् तेनेतिचन्द्र-तनु-धारणम् उक्तम् \।\।९\।\।

**\॥।**

**\।\। ४.१६.१० \।\।**

**अव्यक्त-वर्त्मैष निगूढ-कार्यो**

**गम्भीर-वेधा उपगुप्त-वित्तः \।**

**अनन्त-माहात्म्य-गुणैक-धामा**

**पृथुः प्रचेता इव संवृतात्मा \।\।**

**श्रीधर-स्वामी (भावार्थ-दीपिका) :** न व्यक्तं वर्त्म
प्रवेश-निर्गम-मार्गो यस्य \। निगूढं निष्पत्तेः पूर्वम् अविज्ञातं
कार्यं यस्य \। तच् च कार्यं गम्भीरं किम् अर्थम् एतत् कृतम् इत्य् अन्यैर्
अज्ञाताभिप्रायं विधत्त इति तथा \। उपगुपतं सुरक्षितं वित्तं यस्य
\। अनन्त-माहात्म्यश् चासौ गुणानाम् एकं धाम विष्णुर् यस्मिन् \।
अनन्त-माहात्म्योपेता गुणा एवैकं धाम स्थानं यस्येति वा \। संवृतात्मा
संयत-मूर्तिः \। समुद्र-चरत्वेन वरुणस्याप्य् एते गुणा द्रष्टव्याः
\।\।१०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** वरुणतनुत्वम् आह
अव्यक्तेति \।\।१०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** न व्यक्तं वर्त्म
अन्तः-प्रवेश-निर्गमयोर् मार्गो यस्य सः \। निगूढं निष्पत्तेः पूर्वम्
अविज्ञातं कार्यं यस्य सः \। तच् च कार्यं गम्भीरम्
अन्यैरज्ञाताभिप्रायं यथा स्यात् तथा विधत्ते इति वेधाः \। उप
आधिक्येन गुप्तं वित्तं धनं ज्ञानं यस्य सः \। अनन्तस्य विष्णोर् इव
माहात्म्यं गुणाश् च एकं मुख्यं धाम प्रभावश् च यस्य सः \।
संवृतात्मा अन्य-लक्षित-स्वभावः प्रचेता वरुण इवेति समुद्र-चरत्वेन
वरुणस्याप्य् एते गुणा द्रष्टव्याः \।\।१०\।\।

**\॥।**

**\।\। ४.१६.११ \।\।**

**दुरासदो दुर्विषह आसन्नोऽपि विदूरवत् \।**

**नैवाभिभवितुं शक्यो वेनारण्य्-उत्थितोऽनलः \।\।**

**श्रीधर-स्वामी (भावार्थ-दीपिका) :** दुरासदः शत्रोर् मनसापि
प्राप्तुम् अशक्यः \। दुर्विषहः शत्रुभिः सोढुम् अशक्यः \। विदूर-वत्
पौरुषेणाभिभवितुम् अशक्यः \। वेन एवारणिस् तस्माद् उत्थितः \।\।११\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** वह्नितनुत्वं चाह
दुरासद इति \।\।११\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** दुरासदः दुष्टतमैः
शत्रु-वर्गैर् अनिकटो दुर्विषहः शत्रु-शार्दूलैः सोढुम् अशक्यः \। वेन
एवारणिस् तन्-मथनाद् उत्थितः \।\।११\।\।

**\॥।**

**\।\। ४.१६.१२ \।\।**

**अन्तर् बहिश् च भूतानां पश्यन् कर्माणि चारणैः \।**

**उदासीन इवाध्यक्षो वायुर् आत्म् एव देहिनाम् \।\।**

**श्रीधर-स्वामी (भावार्थ-दीपिका) :** चारणैर् गुप्त-भृत्यैः पश्यन्न्
अपि स्व-स्तुति-निन्दादाव् उदासीन इव वर्तिष्यते यथा देहिनाम्
अध्यक्षोऽविकृत आत्म-भूतो वायुः सूत्रात्मा तद्वत् \।\।१२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** वायुधर्मम् आह अन्तर् इति
वायुर्वै गौतमसूत्रम् इति श्रुतेः सूत्रात्मेति \।\।१२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** चारणैश् चेष्टितैश् चरैश्
च पश्यन् उदासीनोऽनासक्तः \। पृथु-पक्षे---भृत्यामात्यादिष्व् आसक्तेऽपि
तैर् उदासीन इव लक्ष्यमाणः \। वायुः सूत्रात्म् एव आत्मा अन्तर्यामीव
पृथुर् अध्यक्षः \।\।१२\।\।

**\॥।**

**\।\। ४.१६.१३ \।\।**

**नादण्ड्यं दण्डयत्य् एष सुतम् आत्म-द्विषाम् अपि \।**

**दण्डयत्य् आत्मजम् अपि दण्ड्यं धर्म-पथे स्थितः \।\।**

**श्रीधर-स्वामी (भावार्थ-दीपिका) :** आत्म-द्विषां सुतम् इति
सुत-ग्रहणं स्वात्मज-साम्यार्थम् \। धर्म-पथे यमस्य वृत्ते स्थितः
\।\।१३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** धर्मराजतनुताम् आह नेति
\।\।१३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** धर्म-पथे यमस्य
वृत्ते \।\।१३\।\।

**\॥।**

**\।\। ४.१६.१४ \।\।**

**अस्याप्रतिहतं चक्रं पृथोर् आमानसाचलात् \।**

**वर्तते भगवान् अर्को यावत् तपति गो-गणैः \।\।**

**श्रीधर-स्वामी (भावार्थ-दीपिका) :** चक्रम् आज्ञा सेना वा रथस्य वा
चक्रं मानसाचलम् अभिव्याप्य प्रवर्तते \। किं पर्यन्तम् इत्य् अत आह \।
अर्को रश्मि-गणैर् यावत् तपति तावत् \।\।१४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सूर्यतनुताम् आह---अस्येति
\।\।१४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**चक्रम् आज्ञा सेना वा
रथस्य वा चक्रं वा मानसोत्तर-गिरिम् अभिव्याप्य वर्तते \। किं
पर्यन्तम् इत्य् अत आह---अर्को यावत् तपतीति \।\।१४\।\।

**\॥।**

**\।\। ४.१६.१५ \।\।**

**रञ्जयिष्यति यल् लोकम् अयम् आत्म-विचेष्टितैः \।**

**अथामुम् आहू राजानं मनो-रञ्जनकैः प्रजाः \।\।**

**श्रीधर-स्वामी (भावार्थ-दीपिका) :** यद् यस्माद् रञ्जयिष्यत्य् अथ
तस्मान् मनो-रञ्जनैर् हेतुभिर् अमुं राजानम् आहुः \। मनो-रञ्जनकैर् इति
चेष्टित-विशेषणं वा \।\।१५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अथातः \। अन्यस्तु
राजतीति निरुक्त्यायं तु रंजयति राजतीति निरुक्तिद्वयेनैव राजेति
रजेः कनिर्नलोपवृद्धी च औणादिकौ \।\।१५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यद् यस्माद् रञ्जयिष्यत्य्
अथ तस्मान् मनो-रञ्जनैर् हेतुभिर् अमुं राजानम् आहुः \।
मनो-रञ्जनकैर् इति चेष्टित-विशेषणं वा \।\।१५\।\।

**\॥।**

**\।\। ४.१६.१६ \।\।**

**दृढ-व्रतः सत्य-सन्धो ब्रह्मण्यो वृद्ध-सेवकः \।**

**शरण्यः सर्व-भूतानां मानदो दीन-वत्सलः \।\।**

**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) :**
*न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सत्यसन्धः
सत्यप्रतिज्ञः सन्धा स्थितिप्रतिज्ञयोः इति मेदिनी \। व्रतसन्धयोः
शास्त्रीयलौकिकत्वाभ्यां भेदो ज्ञेयः \। दीना वत्सलाः प्रिया यस्य सः
\।\।१६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सत्य-सन्धः
सत्य-प्रतिज्ञः \। व्रत-सन्धयोः शास्त्रीय-लौकिकत्वाभ्याम् भेदो ज्ञेयः
\।\।१६\।\।

**\॥।**

**\।\। ४.१६.१७ \।\।**

**मातृ-भक्तिः पर-स्त्रीषु पत्न्याम् अर्ध इवात्मनः \।**

**प्रजासु पितृवत् स्निग्धः किङ्करो ब्रह्म-वादिनाम् \।\।**

**श्रीधर-स्वामी (भावार्थ-दीपिका) :** मातरीव भक्तिर् भजनं यस्य
\। आत्मनो देहस्यार्ध इव पत्न्यां प्रीतिमान् \।\।१७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स्निग्धः स्नेहकरः \।
ब्रह्मवादिनां वेदार्थानुसन्धानवताम् \।\।१७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पत्न्याम् आत्मनो
देहस्यार्धे इव प्रीतिमान् इति शेषः \।\।१७\।\।

**\॥।**

**\।\। ४.१६.१८ \।\।**

**देहिनाम् आत्मवत्-प्रेष्ठः सुहृदां नन्दि-वर्धनः \।**

**मुक्त-सङ्ग-प्रसङ्गोऽयं दण्ड-पाणिर् असाधुषु \।\।**

**श्रीधर-स्वामी (भावार्थ-दीपिका) :** नन्दिं सुखं वर्धयतीति तथा
\। मुक्त-सङ्गेषु प्रकृष्टः सङ्गो यस्य \। दण्ड-पाणिर् इवेत्य्
अपराधानुपेक्षणम् उच्यते \। नादण्ड्यम् इत्य् अत्र पक्ष-पाताभाव उक्तः
\।\।१८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मुक्तसङ्गेषु विरक्तेषु \।
यद्वा-मुक्तानां ज्ञानिनाम् अपि सङ्ग आसक्तिर्यस्मिन्स मुक्तसङ्गो हरिः \।

> प्रायेण मुनयो राजनिवृत्ता विधिषेधतः \।
>
> नैर्गुण्यस्था रमन्ते स्म गुणानुकथने हरेः \।\। इत्य् उक्तेः \।
>
> आत्मारामाश् च मुनयो निर्ग्रन्था अप्युरुक्रमे \।
>
> कुर्वन्त्यहैतुकीं भक्तिम् \।\। इत्य् उक्तेश् च \।

तस्मिन्प्रकृष्टः कायवाङ्मनोभिः सङ्गो यस्य स तथा \। क्रियाभेदमादाय
धर्मराजस्य पुनर् उपादानम् \। असाधुषु वेदाननुयायिषु \।\।१८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नन्दिं सुखं
वर्धयतीति सः मुक्त-सङ्गेषु विरक्तेष्व् एव प्रसङ्गो यस्य सः
\।\।१८\।\।

**\॥।**

**\।\। ४.१६.१९ \।\।**

**अयं तु साक्षाद् भगवांस् त्र्य्-अधीशः**

**कूट-स्थ आत्मा कलयावतीर्णः \।**

**यस्मिन्न् अविद्या-रचितं निरर्थकं**

**पश्यन्ति नानात्वम् अपि प्रतीतम् \।\।**

**मध्वाचार्यः (भागवत-तात्पर्यम्) :**

> तत्र सन्निहितः साक्षाद् भगवान् \।
>
> ब्रह्मण्य् अन्नते गरुडे रुद्रे कामे शची-पतौ \।
>
> अनिरुद्धे मनौ चैव पृथौ च कृत-वीर्यजे \।\।
>
> नारदे चैवम् आद्येषु विशेषात् सन्निधिर् हरेः \।
>
> सुदर्शनादिष्व् अस्त्रेषु तथा सन्निहितो हरिः \।
>
> नर-लक्ष्मणौ बलश् चैव शेषस्यांशाः प्रकीर्तिताः \।\।
>
> तथा भरत-शत्रुघ्नौ चक्र-शङ्खाव् उदाहृतौ \।
>
> प्रद्युम्नश् च कुमारश् च स्कन्दः कामांशजाः स्मृताः \।\। इति स्कान्दे \।

वैन्ये पृथौ सन्निहितौ राज-रूपी जनार्दनः इति ब्राह्मे \। यल् लोके
निरर्थकं तद् भगवद्-रूपेषु प्रतीत-नानात्व-दृष्टान्तेन पश्यन्ति
सन्तः \। मत्स्य-रूपादि-नानात्व-दृष्टिवद् यन् निरर्थकम् इति पाद्मे \।
एवं धर्मान् पृथक् पश्यन्न् इति च \।\।१९\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** अयं त्व् इति तु-शब्देन
निरूप-मत्वं दर्शयति \। कोऽसाव् आत्मा ? तम् आह \। यस्मिन् प्रतीतम् अपि
नानात्वम् अर्थ-शून्यं पश्यन्ति \।\।१९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ननु
देवमनुजान्तरेष्वप्येते गुणाः सन्तीति न तत्साम्यम् इत्य् आह अयं तु
साक्षाद् इति \। यतः स एव कलया शक्त्या सहावतीर्णो\ऽस्मिन्प्रविष्टः आत्मा
परमात्मा सर्वातिशयगुणत्वम् एवाहुः \। यस्मिन्भगवति साक्षात्सति
नानात्वं स्वात्मनि देवमनुष्यादि-भेदं निरर्थकं पुरुषार्थशून्यं
पश्यन्ति \। अविद्याकल्पितत्वेनातितुच्छत्वाद् इति भाव इति सन्दर्भः \।
विश्वनाथस्तु---यस्मिन्वर्तमाना मुनयो\ऽविद्यया रचितमेकस्यापि जीवस्य
स्थूलसूक्ष्मदेहाध्यासान्नानात्वं स्वप्ने च नानात्वं प्रतीतम् अपि
निरर्थकमवस्थाम् इव पश्यन्तीत्य् आह \। स्वामिव्याख्याने यस्मिन्नात्मनि
प्रतीतं जाग्रदाद्यवस्थाभेदेन विश्वादिरूपं नानात्वम् इत्य् अर्थः
\।\।१९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** एष दोग्धेति पद्यं पुनर् उक्तम्
इव परेण \। अतः पृथङ् नाङ्गीकृतम् \। देव-मनुजान्तरेष्व् अपि ते गुणाः
सन्तीति न तत्-साम्यम् इत्य् आह---अयं तु साक्षाद् इति \। यतः स एव
कलया शक्त्या सह अवतीर्णोऽस्मिन् प्रविष्टः आत्मा परमात्मा,
सर्वातिशय-गुणत्वम् एवाहुः यस्मिन् भगवति साक्षात् सति नानात्वं
स्वात्मनि देव-मनुष्यत्वादि-भेदं निरर्थकं पुरुषार्थ-शून्यं पश्यन्ति
\। अविद्या-कल्पितत्वेनातितुच्छत्वाद् इति भावः \।\।१९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यस्मिन् वर्तमाना
मुनयोऽविद्यया रचितम् एकस्यापि जीवस्य स्थूल-सूक्ष्म-देहाध्यासात्
नानात्वं स्वप्ने च नानात्वं प्रतीतम् अपि निरर्थकम् अवस्त्व् एव पश्यति
\।\।१९\।\।

**\॥।**

**\।\। ४.१६.२० \।\।**

**अयं भुवो मण्डलम् ओदयाद्रेर्**

**गोप्तैक-वीरो नरदेव-नाथः \।**

**आस्थाय जैत्रं रथम् आत्त-चापः**

**पर् यस्यते दक्षिणतो यथार्कः \।\।**

**श्रीधर-स्वामी (भावार्थ-दीपिका) :** आ उदयाद्रेस् तत् पर्यन्तं गोप्ता
गोपायिष्यति तद् अर्थं पर् यस्यते पर्यटिष्यति, प्रदक्षिणीकरिष्यतीत्य्
अर्थः \।\।२०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इत्य् अर्थ इति \। यथा
सूर्यः सर्वं प्रकाशयन्पर्यटति तथेति भावः \।\।२०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** आ उदयाद्रेर् उदयाद्रिम्
अभिव्याप्य दक्षिणतः पर् यस्यते प्रादक्षिण्येन पर्यटिष्यति \।\।२०\।\।

**\॥।**

**\।\। ४.१६.२१ \।\।**

**अस्मै नृ-पालाः किल तत्र तत्र**

**बलिं हरिष्यन्ति सलोक-पालाः \।**

**मंस्यन्त एषां स्त्रिय आदि-राजं**

**चक्रायुधं तद्-यश उद्धरन्त्यः \।\।**

**श्रीधर-स्वामी (भावार्थ-दीपिका) :** अस्मै तथा प्रदक्षिणं कुर्वते
\। मंस्यन्ते ज्ञास्यन्ति \। तस्य य्श उद्धरन्त्य उदाहरन्त्यः
कीर्तयन्त्यः \।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अस्मै पृथवे तथार्कवत्
\।\।२१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** स्त्रिय इति \। \। स्त्रियोऽपीत्य्
अर्थः \। उद्वरन्त्य इत्य् एव पाठः स्वामि-सम्मतः, मध्ये उदाहरन्त्य
इति व्याख्यानोपादानात् \।\।२१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मंस्यन्ते ज्ञास्यन्ति
उच्चरन्त्यः कीर्तयन्तः \।\।२१\।\।

**\॥।**

**\।\। ४.१६.२२ \।\।**

**अयं महीं गां दुदुहेऽधिराजः**

**प्रजापतिर् वृत्ति-करः प्रजानाम् \।**

**यो लीलयाद्रीन् स्व-शरास-कोट्या**

**भिन्दन् समां गाम् अकरोद् यथेन्द्रः \।\।**

**श्रीधर-स्वामी (भावार्थ-दीपिका) :** इन्द्र इवाद्रीन् विभिन्दन्
\।\।२२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** शरासकोट्या शरासनाग्रेण
\।\।२२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तासां किम् आकारम् एतद्
यशः-कीर्तनम् इत्य् आकाङ्क्षायाम् आहुः श्लोक-चतुष्कम् \। अयम् इति
शरास-कोट्या शरासनाग्रेण इन्द्र इवाद्रीन् भिन्दन् \।\।२२\।\।

**\॥।**

**\।\। ४.१६.२३ \।\।**

**विस्फूर्जयन्न् आज-गवं धनुः स्वयं**

**यदाचरत् क्ष्माम् अविषह्यम् आजौ \।**

**तदा निलिल्युर् दिशि दिश्य् असन्तो**

**लाङ्गूलम् उद्यम्य यथा मृगेन्द्रः \।\।**

**श्रीधर-स्वामी (भावार्थ-दीपिका) :** लाङ्गूलम् उन्नमय्य यथा
मृगेन्द्रश् चरति तथा धनुर् विस्फूर्जयन् यदा क्ष्माम् अचरत् \।\।२३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सङ्ग्रामे\ऽसह्यं धनुः
\।\।२३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** लाङ्गूलम् उन्नमय्य यथा
मृगेन्द्रश् चरति तथा धनुर् विस्फूर्जयन् क्ष्माम् अचरत् \।\।२३\।\।

**\॥।**

**\।\। ४.१६.२४ \।\।**

**एषोऽश्वमेधाऽ शतम् आजहार**

**सरस्वती प्रादुरभावि यत्र \।**

**अहार्षीद् यस्य हयं पुरन्दरः**

**शत-क्रतुश् चरमे वर्तमाने \।\।**

**श्रीधर-स्वामी (भावार्थ-दीपिका) :** सरस्वती यत्र प्रादुरभावि
प्रादुरभूत् \। कर्म-कर्तरि चिण् \। तत्राहार्षीत् \। हरणं करिष्यतीत्य्
अर्थः \।\।२४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र
सरस्वतीप्रादुर्भावस्थले चरमेत्ये\ऽश्वमेधे \।\।२४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** स्वम् इत्य् अत्र स्वयम् इति क्वचित् \।
प्रादुरभावि प्रादुर्भविता पृथुनैव \।\।२४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। ४.१६.२५ \।\।**

**एष स्व-सद्मोपवने समेत्य**

**सनत्-कुमारं भगवन्तम् एकम् \।**

**आराध्य भक्त्यालभतामलं तज्**

**ज्ञानं यतो ब्रह्म परं विदन्ति \।\।**

**श्रीधर-स्वामी (भावार्थ-दीपिका), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यतो ज्ञानात् \।\।२५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** विदन्तीत्य् अत्र कुर्वन्तीति
चित्सुखः \।\।२५\।\।

**\॥।**

**\।\। ४.१६.२६ \।\।**

**तत्र तत्र गिरस् तास् ता इति विश्रुत-विक्रमः \।**

**श्रोष्यत्य् आत्माश्रिता गाथाः पृथुः पृथु-पराक्रमः \।\।**

**श्रीधर-स्वामी (भावार्थ-दीपिका) :** विश्रुता विक्रमा यस्य \। गाथाः
प्रबन्धान् \। आत्माश्रिता विष्ण्व्-आश्रिताः \।\।२६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र तत्र देशे
\।\।२६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** इति तत्र तत्र देशे
ताभिर् उक्तास् तास् ता लोक-प्रसिद्धा गिरः \। गाथाआत्माश्रिताः
स्वीय-कवितया वर्णिताः कथाश् च \। अत एव दुदुहे
इत्य्-आदिवत्भूत-काल-प्रयोगस् तद्-उक्ति-काले तत्-तत्-कर्मणाम् अतीतत्वात्
\।\।२६\।\।

**\॥।**

**\।\। ४.१६.२७ \।\।**

**दिशो विजित्याप्रतिरुद्ध-चक्रः**

**स्व-तेजसोत्पाटित-लोक-शल्यः \।**

**सुरासुरेन्द्रैर् उपगीयमान-**

**महानुभावो भविता पतिर् भुवः \।\।**

**श्रीधर-स्वामी (भावार्थ-दीपिका) :** उपगीयमानो महानुभावो यस्य
\।\।२७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
अप्रतिरुद्वचक्रो\ऽविहताज्ञः \। लोकशल्यः लोकोपद्रवः \।\।२७\।\।

इति श्रीमद्-भागवत-भावार्थ-दीपिका-प्रकाशे चतुर्थ-स्कन्धे
षोडशो\ऽध्यायः \।\।१६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** "भविता पतिर् भुवः" इत्य् अत्र
"जयतां पृथुर् भवे" इति चित्सुखः \।\।२७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

इति सारार्थ-दर्शिन्यां हर्षिण्यां भक्त-चेतसाम् \।

षोडशोऽयं चतुर्थस्य सङ्गतः सङ्गतः सताम् \।\।\*\।\।

**\॥।**

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं
संहितायां वैयासिक्यां चतुर्थ-स्कन्धे

पृथु-चरित-नाम षोडशोऽध्यायः \।

\।\। ४.१६ \।\।

**\॥।**

**(४.१७)**

## 
**अथ सप्तदशोऽध्यायः**

<details><summary>विषयः</summary>

क्षुत्-पीडित-प्रजानाम् अन्न-दानार्थे ग्रस्त-बीजां पृथिवीं हन्तुम् उद्यतस्य पृथोस् तया स्तवनम् \।
</details>

**\।\। ४.१७.१ \।\।**

**मैत्रेय उवाच---**

**एवं स भगवान् वैन्यः ख्यापितो गुण-कर्मभिः \।**

**छन्दयाम् आस तान् कामैः प्रतिपूज्याभिनन्द्य च \।\।**

**श्रीधर-स्वामी (भावार्थ-दीपिका) :**

ततः सप्तदशे लोक-क्षुधाः प्रशमयन् पृथुः \।

ग्रस्त-बीजां महीं हन्तुं यत्तो भीत्या तया स्तुतः \।\।

छन्दयाम् आस तोषितवान् \।\।१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ततः
यशोवर्णश्रुत्यनन्तरं, यत्तः सावधानः, तया भूम्या \। एवं
पूर्वोक्तरीत्या तान्सूतादीन् \।\।१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अथेदृश-लोक-साहाय्याय
भविष्यामीति सञ्जात-सुखस्य तस्य वृत्तम् आह---एवम् इति \।\।१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

पृथुः सप्तदशे लोकैः क्षुधार्तैर् अन्नम् अर्थितः \।

धरां ग्रस्त-समस्तानां निघ्नन् भीत्या तया स्तुतः \।\।\*\।

छान्दयामास तोषितवान् \।\।१\।\।

**\॥।**

**\।\। ४.१७.२ \।\।**

**ब्राह्मण-प्रमुखान् वर्णान् भृत्यामात्य-पुरोधसः**

**पौरान् जान-पदान् श्रेणीः प्रकृतीः समपूजयत् \।\।**

**श्रीधर-स्वामी (भावार्थ-दीपिका) :** भृत्यान् अमात्यान् पुरोधसः
पुरोहितांश् च \। श्रेणीस् तैलिक-ताम्बूलिकादीन् पौर-विशेषान् \। प्रकृतीर्
नियोगिनः \।\।२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** समपूजयत् धन्याः स्थ
भो धन्याः स्थ युष्मानहं साधु पालयानीत्येतद् एव मत्कर्तृकं
युष्मत्परिचरणं भूयाद् इति मधुरमभाषत \। विजयध्वजस्तु राज्ञा
समानवयसः श्रेणयस्त्वङ्गरक्षका इत्य् आह \।\।२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** श्रेणीस्
तैलिक-ताम्बूलिकादिन् प्रकृतीर् नियोग-वर्तिनः समपूजयत् \। धन्याः
स्थ, भो धन्याः स्थ \। युष्मान् अहं साधु पालयानीत्य् एतद् एव
मत्-कर्तृकं युष्मत्-परिचरणं भूयाद् इति मधुरम् अभ्यभाषत
\।\।२\।\।

**\॥।**

**\।\। ४.१७.३ \।\।**

**विदुर उवाच---**

**कस्माद् दधार गो-रूपं धरित्री बहु-रूपिणी \।**

**यां दुदोह पृथुस् तत्र को वत्सो दोहनं च किम् \।\।**

**श्रीधर-स्वामी (भावार्थ-दीपिका) :** दोहनं पात्रम् \।\।३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** विदुरः सूतादिभिः सूचितं
गोदोहनादिपृथुविक्रमं विस्तरतः श्रोतुं लोकोपकाराय पृच्छति कस्माद्
इति \। तत्र पृथुदोहनावसरे \।\।३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.१७.४ \।\।**

**प्रकृत्या विषमा देवी कृता तेन समा कथम् ?**

**तस्य मेध्यं हयं देवः कस्य हेतोर् अपाहरत् \।\।**

**श्रीधर-स्वामी (भावार्थ-दीपिका) :** मेध्यं यज्ञार्हम् \।\।४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.१७.५ \।\।**

**सनत्-कुमाराद् भगवतो ब्रह्मन् ब्रह्म-विद्-उत्तमात् \।**

**लब्ध्वा ज्ञानं स-विज्ञानं राजर्षिः कां गतिं गतः \।\।**

**श्रीधर-स्वामी (भावार्थ-दीपिका) :** स-विज्ञानम्
अपरोक्ष-ज्ञान-सहितम् \।\।५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्रकृत्या स्वभावतः \।
तेन पृथुना \। देव इन्द्रः \।\।४-५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** कां गतिं ब्रह्म-रूपां
भगवद्-रूपां वा \।\।५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। ४.१७.६ \।\।**

**यच् चान्यद् अपि कृष्णस्य भवान् भगवतः प्रभोः**

**श्रवः सुश्रवसः पुण्यं पूर्व-देह-कथाश्रयम् \।\।**

**मध्वाचार्यः (भागवत-तात्पर्यम्) :** पूर्वतनानां कथा सम्बन्धेन
हरेर् यशः \।\।६\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** पूर्व-देहः पृथ्व्-अवतारस्
तत्-कथाश्रयम् \। श्रवो यशः \। सुष्ठु श्रवो यस्य \।\।६\।\।

---------------------------------------------------------------------------------------------------------------------

**जीव-गोस्वामी (कृष्ण-सन्दर्भ ४४) :** पूर्व-देहः पृथ्व्-अवतारः \।
लोक-दृष्टाव् अभिव्यक्ति-रीत्या पूर्वत्वम् \। तत्-कथैवाश्रयो यस्य तत्
\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यच् चान्यद् इति द्वयेन \।
श्री-विदुरस्य सर्वत्राप्य् एतद् एव हार्दं व्यक्तं भवेद् इत्य् अत्र भवान्
इति क्वचित् चित्सुख-सम्मतोऽयम् \। देहत्वम् आवेशावतारत्वं पूर्वत्वं
प्राक् प्रकाशापेक्षयैव \।\।६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। ४.१७.७ \।\।**

**भक्ताय मेऽनुरक्ताय तव चाधोक्षजस्य च**

**वक्तुम् अर्हसि योऽदुह्यद् वैन्य-रूपेण गाम् इमाम् \।\।**

**श्रीधर-स्वामी (भावार्थ-दीपिका) :** अदुह्यद् दुग्धवान् \।\।७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कृष्णस्यैव पूर्वदेहः
पृथुरयम् अत एव श्रीगर्गमुनिना श्रीनन्दराजाय
नामकरणसंस्कारावसरे उक्तम्---

> पुरानेन व्रजपते साधवो दस्युपीडिताः \।
>
> अराजके रक्ष्यमाणा जिग्युर्दस्यून्समेधिताः \।\।

इत्य् उक्तम्, वेने विप्रहते बहवो दस्यवो जाताः पुनर् भगवता तदेहत
आविर्भूय ते मारिता इति ध्येयम् \।\।६-७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अदुह्यद् इत्य् आर्षम् अधोक्
\।\।७\।\।

**\॥।**

**\।\। ४.१७.८ \।\।**

**सूत उवाच---**

**चोदितो विदुरेणैवं वासुदेव-कथां प्रति**

**प्रशस्य तं प्रीत-मना मैत्रेयः प्रत्यभाषत \।\।**

**जीव-गोस्वामी (श्री-कृष्ण-सन्दर्भः ४५) :** तत्-प्रशंसया
प्रीत-मनस्त्वेन चास्यापि तथैव तात्पर्यं लभ्यते \। अत एवात्र
वसुदेव-नन्दनत्वेनैव वासुदेव-शब्दः प्रयुक्तः \।\।

---------------------------------------------------------------------------------------------------------------------

*न कतमेनापि व्याख्यातम्।*

**\॥।**

**\।\। ४.१७.९ \।\।**

**मैत्रेय उवाच---**

**यदाभिषिक्तः पृथुर् अङ्ग विप्रैर्**

**आमन्त्रितो जनतायाश् च पालः \।**

**प्रजा निरन्ने क्षिति-पृष्ठ एत्य**

**क्षुत्-क्षाम-देहाः पतिम् अभ्यवोचन् \।\।**

**श्रीधर-स्वामी (भावार्थ-दीपिका) :** जनतायास् त्वं पाल इत्य्
आमन्त्रितो नियुक्तः \। तदा निरन्ने क्षिति-तले सति \। क्षुधाक्षामाः क्षीणा
देहा यासां ताः प्रजा एत्य पतिं पृथुम् अब्रुवन् \।\।९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एवं यथा त्वयाहं
चोदितस् तथा विदुरेणेत्य् अर्थः \।\।८-९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तत्-प्रेरणया प्रीतमनस्त्वेन
चास्यापि तथैव तात्पर्यं लभ्यते \। अत एवात्र वासुदेवः,
श्री-वसुदेव-नन्दनः श्री-कृष्ण एव \।\।९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** जनतायास् त्वं पाल इत्य्
आमन्त्रितो नियुक्तश् च तदा \।\।९\।\।

**\॥।**

**\।\। ४.१७.१० \।\।**

**वयं राजञ् जाठरेणाभितप्ता**

**यथाग्निना कोटर-स्थेन वृक्षाः \।**

**त्वाम् अद्य याताः शरणं शरण्यं**

**यः साधितो वृत्ति-करः पतिर् नः \।\।**

**श्रीधर-स्वामी (भावार्थ-दीपिका) :** जाठरेणाग्नि-नाभि-तप्ताः \। यः
साधितो विप्रैर् मन्थनेन संपादितस् तं त्वां शरणं याताः \।\।१०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कोटरं वृक्षविवरम् \।
शरण्यं शरणागतपालकम् \।\।१०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यस् त्वं साधितो विप्रैर्
मन्थनेन सम्पादितः \।\।१०\।\।

**\॥।**

**\।\। ४.१७.११ \।\।**

**तन् नो भवान् ईहतु रातवेऽन्नं**

**क्षुधार्दितानां नरदेव-देव**

**यावन् न नङ्क्ष्यामह उज्झितोर्जा**

**वार्ता-पतिस् त्वं किल लोक-पालः \।\।**

**श्रीधर-स्वामी (भावार्थ-दीपिका) :** तत् तस्मान् नोऽस्माकम् अन्नं
रातवे रातुं दातुम् ईहतु ईहतां यत्नं करोतु \। उज्झितोर्जास् त्यक्तान्नाः
सत्यः \। वार्ताया जीविकायाः पतिः \।\।११\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यतस्त्वं नो
वृत्तिकरस्ततो हेतोः \। रा-दाने\ऽतस्तुप्रत्ययः \। चतुर्थी तुमुन्नर्थे
छान्दसी \। वस्तुतस् तादर्थ्ये एव सा \। ऊर्जः कार्तिक
उत्साहबलान्नप्राणनेषु च इति कोशात् \। वार्ताया वृत्तेः पतिः कर्त्ता वार्ता
कृष्याद्युदन्तयोः इति \। ननु वृष्टिहेतुककृष्याद्युत्पादकत्वेनेन्द्र एव
वार्तापतिर्नाहम् इति चेदाहुत्वम् इति \। किलाश्वेताश् च ये लोका
अर्थात्सात्त्विका देवास् तेषां पालः यज्ञादिना पालको
वृष्टिहेतुकयज्ञकर्तृत्वेन तवैवेन्द्रकर्मवृष्टिहेतुत्वम् अपि \।
इन्द्रस्तु-त्वहत्तहविर्द्वारा वृष्टिहेतुत्वान्न मुख्यो वृत्तिकर इत्य् अर्थः
\।\।११\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तत् तस्मान् नोऽस्माकम्
अस्मभ्यम् अन्नं रातवे रातुं दातुम् ईहतु ईहतां यत्नं करोतु \। अत्र या
विलम्ब्यताम् इत्य् आहुः---यावद् इति \। उज्झितोर्जास् त्यक्तान्नाः सत्यः \।
वार्ताया जीविका-कर्ता \।\।११\।\।

**\॥।**

**\।\। ४.१७.१२ \।\।**

**मैत्रेय उवाच---**

**पृथुः प्रजानां करुणं निशम्य परिदेवितम् \।**

**दीर्घं दध्यौ कुरुश्रेष्ठ निमित्तं सोऽन्वपद्यत \।\।**

**श्रीधर-स्वामी (भावार्थ-दीपिका) :** परिदेवितं विलापम् \। निमित्तं
हेतुम् अन्वपद्यत ज्ञातवान् \।\।१२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** हेतुं
भूग्रस्तबीजत्वलक्षणम् \।\।१२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** निमित्तं वक्ष्यमाणानुसारेण
पृथिव्या ग्रस्त-बीजत्वम् \।\।१२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**निमित्तं हेतुम् \।\।१२\।\।

**\॥।**

**\।\। ४.१७.१३ \।\।**

**इति व्यवसितो बुद्ध्या प्रगृहीत-शरासनः \।**

**सन्दधे विशिखं भूमेः क्रुद्धस् त्रिपुर-हा यथा \।\।**

**श्रीधर-स्वामी (भावार्थ-दीपिका) :** पृथिव्या ओषधि-बीजानि
ग्रस्तानीति व्यवसितो निश्चितवान् सन् \।\।१३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ममाभिषेके जाते\ऽपि
यदियं बीजानि गोपायति तदस्यां चतुर्थमुपायम् एव करवाणीति
व्यवसितं निश्चयो यस्येति वा \। भूमेर् इति द्वितीयार्थे षष्ठी भूमिं
प्रति \।\।१३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** इति
वक्ष्यमाण-तत्-कर्तव्य-व्यवसितो निश्चितवान् \। ममाभिषेके सञ्जातेऽपि
बीजानि गोपायतीति क्रुद्धः \।\।१३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पृथिव्यैव ओषधि-बीजानि
ग्रस्तानीति अन्वपद्यत ज्ञातवान् \। ममाभिषेके जातेऽपि यदीयं बीजानि
गोपायति, तद् अस्यां चतुर्थम् उपायम् एव करवाणीति व्यवसितं निश्चयो
यस्य सः \। भूमेर् भूमिं प्रति \।\।१३\।\।

**\॥।**

**\।\। ४.१७.१४ \।\।**

**प्रवेपमाना धरणी निशाम्योदायुधं च तम् \।**

**गौः सत्य् अपाद्रवद् भीता मृगीव मृगयु-द्रुता \।\।**

**श्रीधर-स्वामी (भावार्थ-दीपिका), विश्वनाथ-चक्रवर्ती
(सारार्थ-दर्शिणी) :** मृगयुना द्रुताऽनुगता मृगीव \।\।१४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** निशाम्य दृष्ट्वा \। तं
पृथुम् \। स्वीयमार्तिकबृहद्देहात्स्वल्पं गोरूपं कृत्वा पृथिव्यधिष्ठात्री
देवतैवापाद्रवन्न तु सामस्त्येन मार्तिक-रूपेण, देवतां प्रत्येव तेन
बाणसन्धानं कृतं न तु जाड्यावच्छिन्नभूमण्डलं प्रतीति ध्येयम् \।
मृगयुना व्याधेन \।\।१४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

**\॥।**

**\।\। ४.१७.१५ \।\।**

**ताम् अन्वधावत् तद् वैन्यः कुपितोऽत्यरुणेक्षणः \।**

**शरं धनुषि सन्धाय यत्र यत्र पलायते \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्तदा स चासौ
वैन्यस्तद्वैन्य इति वा \।\।१५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तद् इति तत्र तत्रेत्य् अर्थः \।
ताम् एवान्वद्रवद् इति पाठः क्वचित् \।\।१५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तत् तदा \।\।१५\।\।

**\॥।**

**\।\। ४.१७.१६ \।\।**

**सा दिशो विदिशो देवी रोदसी चान्तरं तयोः \।**

**धावन्ती तत्र तत्रैनं ददर्शानूद्यतायुधम् \।\।**

**श्रीधर-स्वामी (भावार्थ-दीपिका) :** रोदसि द्यावापृथिव्यौ तयोर्
अन्तरम् अन्तरिक्षं च \। अनु पृष्ठतः उद्यतम् आयुधं येन \।\।१६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एनं पृथुम् \।\।१६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** रोदसी द्याव्-आपृथिव्यौ
तयोर् अन्तरम् अन्तरिक्षम् अनु स्व-पृष्ठ-देशे उद्यतायुधम् एनं पृथुं
ददर्श \।\।१६\।\।

**\॥।**

**\।\। ४.१७.१७ \।\।**

**लोके नाविन्दत त्राणं वैन्यान् मृत्योर् इव प्रजाः \।**

**त्रस्ता तदा निववृते हृदयेन विदूयता \।\।**

**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) :**
*न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** जीवन्भद्राणि पश्यतीति
भावेन निवृत्ता \। विदूयता उपतापवता \।\।१७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** निववृते पृथोर्
अभिमुखी-बभूव \।\।१७\।\।

**\॥।**

**\।\। ४.१७.१८ \।\।**

**उवाच च महा-भागं धर्म-ज्ञापन्न-वत्सल \।**

**त्राहि माम् अपि भूतानां पालनेऽवस्थितो भवान् \।\।**

*न कतमेनापि व्याख्यातम्।*

**\॥।**

**\।\। ४.१७.१९ \।\।**

**स त्वं जिघांससे कस्माद् दीनाम् अकृत-किल्बिषाम् \।**

**अहनिष्यत् कथं योषां धर्म-ज्ञ इति यो मतः \।\।**

**श्रीधर-स्वामी (भावार्थ-दीपिका) : यो धर्म-ज्ञ** इति **मतः**,
**स** भवान् **योषां मां** **कथम् अहनिष्यद्** धनिष्यति \।\।१९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** धर्मज्ञापन्नवत्सलेति
संबुद्धिद्वयेन मां स्त्रियं तत्रापि गोरूपां हन्तुं नार्हसि
धर्मज्ञत्वादापन्नवत्सलत्वाच्चेन्याह---भूतानाम् इति \। श्लेषेणाहम् अपि
पञ्चभूतान्तर्गतत्वेनाभूतमस्मि सर्वभूतधर्माणां मयि
विद्यमानत्वेन चाहम् एव सर्वभूतान्यप्यस्मीति अतो विशेषो भावानां
भूमावेवोपलक्ष्यते इत्य् उक्तेः \।\।१८-१९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अहनिष्यद्** धनिष्यति
\।\।१९\।\।

**\॥।**

**\।\। ४.१७.२० \।\।**

**प्रहरन्ति न वै स्त्रीषु कृतागःस्व् अपि जन्तवः \।**

**किम् उत त्वद्-विधा राजन् करुणा दीन-वत्सलाः \।\।**

**श्रीधर-स्वामी (भावार्थ-दीपिका), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** जन्तवो\ऽतीव मूढाः
\।\।२०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : जन्तवः** साधारण-जन्तु-तुल्या
मूढा अपि मनुष्या इत्य् अर्थः \।\।२०\।\।

**\॥।**

**\।\। ४.१७.२१ \।\।**

**मां विपाट्याजरां नावं यत्र विश्वं प्रतिष्ठितम् \।**

**आत्मानं च प्रजाश् चेमाः कथम् अम्भसि धास्यसि \।\।**

**श्रीधर-स्वामी (भावार्थ-दीपिका) :** अजरां दृढाम् \। धास्यसि
धारयिष्यसि \।\।२१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** विपाट्य विदार्य \। अजरां
सदा नूतनवस्थितां, यत्र मयि \। अंभसीति \। मयि मृतायां गर्भोद
एव स्थास्यसीति भावः \।\।२१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** विपाठ्य विदार्य अजरां
दृढां, अम्भसीति मयि मृतायां सत्यां गर्भोद एव स्थास्यतीत्य् अर्थः
\।\।२१\।\।

**\॥।**

**\।\। ४.१७.२२ \।\।**

**पृथुर् उवाच---**

**वसुधे त्वां वधिष्यामि मच्-छासन-पराङ्-मुखीम् \।**

**भागं बर्हिषि या वृङ्क्ते न तनोति च नो वसु \।\।**

**श्रीधर-स्वामी (भावार्थ-दीपिका) :** बर्हिषि यज्ञे या भवती
देवता-रूपेण भागं वृङ्क्ते भजते \। वसु धान्यादिकम् \।\।२२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** वसुधे इति \। हेतुगर्भा
संबुद्धिः \। वसु धान्यादि दधाति स्वस्मिन्निरुणद्धि यतो\ऽतस् त्वां
हनिष्यामीत्यभिप्रायः \। तद् एवाह---भागमित्य्-आदिना बर्हिः
स्यात्कुशयज्ञयोः इति कोशः \। भागम् ॐ भूःस्वाहेत्यादिमन्त्रदत्तं
हविर्भागम् \।\।२२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** वसुधेत्य्-आदि वाक्यम् अपि
बिभीषिका-मात्रम् \।\।२२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** बर्हिषि यज्ञे या भवती
देवता-रूपिणी भागं वृङ्क्ते भजते \। वसु धान्यादिकम् \।\।२२\।\।

**\॥।**

**\।\। ४.१७.२३ \।\।**

**यवसं जग्ध्य् अनुदिनं नैव दोग्ध्य् औधसं पयः \।**

**तस्याम् एवं हि दुष्टायां दण्डो नात्र न शस्यते \।\।**

**श्रीधर-स्वामी (भावार्थ-दीपिका) :** गो-रूपेण तु यवसं तृणं
जग्धि अत्तीत्य् अर्थः \। पयस् तु नैव दोग्धि दुग्धं न स्रवति \।
**अत्र** अस्मिन्न् अपराधे \।\।२३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इत्य् अर्थ इति \। अत्तेर्लटि
जघादेशाविधानादार्षो\ऽयं प्रयोग इति भावः \। अपराधे
निरर्थकभागभक्षण-रूपे नद्वयं प्रकृतार्थं गमयति इति वामनः
\।\।२३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** गो-रूपेण यवसं तृणं
जग्धि अत्ति पयस् तु न दोग्धि, न पूरयति न ददातीति यावत् \।
काम-पुरोऽस्म्य् अहं नृणाम् इतिवत् \। तस्याम् एवम्-भूतायां त्वय्य्
अपराधिन्याम् \।\।२३\।\।

**\॥।**

**\।\। ४.१७.२४ \।\।**

**त्वं खल्व् ओषधि-बीजानि प्राक् सृष्टानि स्वयम्भुवा \।**

**न मुञ्चस्य् आत्म-रुद्धानि माम् अवज्ञाय मन्द-धीः \।\।**

**श्रीधर-स्वामी (भावार्थ-दीपिका) :** आत्मनि देहे रुद्धानि \।\।२४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.१७.२५ \।\।**

**अमूषां क्षुत्-परीतानाम् आर्तानां परिदेवितम् \।**

**शमयिष्यामि मद्-बाणैर् भिन्नायास् तव मेदसा \।\।**

**श्रीधर-स्वामी (भावार्थ-दीपिका) :** मद्-वधे सर्वथा अन्नं न स्याद्
इति चेत्, अत आह \। अमूषां प्रजानाम् \। मेदसा मांसेन \।\।२५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
त्वद्-अधिकरणकप्रजाजीवनार्थब्रह्मसृष्टौषध्यदानेन तव
चौर्यदोषो\ऽप्य् अस्तीति त्वद्-दण्डे न दोष इति भावः \। न दास्यामीति
दराग्रह एवात्र ममावज्ञा \।\।२४-२५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मेदसा मांसेन \।\।२५\।\।

**\॥।**

**\।\। ४.१७.२६ \।\।**

**पुमान् योषिद् उत क्लीब आत्म-सम्भावनोऽधमः \।**

**भूतेषु निरनुक्रोशो नृपाणां तद्-वधोऽवधः \।\।**

**श्रीधर-स्वामी (भावार्थ-दीपिका) :** यद् उक्तं योषां कथं हनिष्यति
? इति तत्राह---पुमान् इति \। तस्य वधोऽवध एव \।\।२६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अधमो भूत्वा य आत्मानं
संभावयति सर्वोत्कृष्टं मन्यते स आत्मसंभावनः यदि शूद्रो
गैरिकादिरक्तवस्त्रं धृत्वा किञ्चिदधीत्य चात्मानं ब्राह्मणाधिकं
मन्येत तदा तद्वधे नृपस्यादोष एव पाखण्डित्वात् तस्य वध्या हि
धर्मध्वजिनस्ते हि पातकिनो\ऽधिकाः इति सूतवधोपाख्याने
श्रीसङ्कर्षणोक्तेः \। निरनुक्रोशो निर्दयः \।\।२६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यद् उक्तं योषां कथं
हनिष्यसीति ? तत्राह---पुमान् इति \। आत्म-सम्भावनो
मिथ्याहङ्कार-मत्तः निरनुक्रोशो निर्दयः \। तस्य वधोऽवध एव
\।\।२६\।\।

**\॥।**

**\।\। ४.१७.२७ \।\।**

**त्वां स्तब्धां दुर्मदां नीत्वा माया-गां तिलशः शरैः \।**

**आत्म-योग-बलेनेमा धारयिष्याम्य् अहं प्रजाः \।\।**

**श्रीधर-स्वामी (भावार्थ-दीपिका) :** यच् चोक्तं कथम् अम्भसि
धास्यसि ? इति तत्राह---त्वाम् इति \। तिलशस् तिल-प्रमाणानि खण्डानि इत्य्
एवं भूताम् अवस्थां नीत्वा \।\।२७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
स्तब्धामात्मसंभावनावतीम् \। ननु मद्वधेन तव गोवधो भावी किं
च, गोमांसं कथं भोजयिष्यसीति चेदाह---मायया गां वस्तुतो
नेत्यर्थः, आत्म-योगबलेनौत्पत्तिक-स्वरूपया धारणशक्त्या \।\।२७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यच् चोक्तं कथम् अम्भसि
धास्यसि ? इति तत्राह---त्वाम् इति \। तिलशस् तिल-प्रमाणानि खण्डानि इत्य्
एवं भूताम् अवस्थां नीत्वा \।\।२७\।\।

**\॥।**

**\।\। ४.१७.२८ \।\।**

**एवं मन्युमयीं मूर्तिं कृतान्तम् इव बिभ्रतम् \।**

**प्रणता प्राञ्जलिः प्राह मही सञ्जात-वेपथुः \।\।**

**श्रीधर-स्वामी (भावार्थ-दीपिका) :** मन्यु-मयीं मूर्तिं बिभ्रतः
कृतान्त-तुल्यत्वम् उच्यते, नतु कृतान्तस्य मन्यु-मयी मूर्तिर् इति
\।\।२८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** मन्यु-मयीं मन्यु-प्रचुरां मूर्तिं
बिभ्रतं तन्-मयतया सम्पादयन्तम् इत्य् अर्थः \।\।२८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। ४.१७.२९ \।\।**

**धरोवाच---**

**नमः परस्मै पुरुषाय मायया**

**विन्यस्त-नाना-तनवे गुणात्मने \।**

**नमः स्वरूपानुभवेन निर्धुत-**

**द्रव्य-क्रिया-कारक-विभ्रमोर्मये \।\।**

**मध्वाचार्यः (भागवत-तात्पर्यम्) :**ब्रह्मादि-जीव-देहास् तु
माया-देहाः प्रकीर्तिताः इति वाराहे \।\।२९\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :**

शुद्ध-सत्त्व-तनुं देवम् अकस्माद् अति-दारुणम् \।

वीक्षमाणा पृथुं पृथ्वी तुष्टाव करुणोक्तिभिः \।\।

मायया विन्यस्ता रचिता नाना-घोरादि-तनवो येन \। गुणात्मने
गुण-मयत्वेन प्रतीय-मानाय \। वस्तुतस् तु निर्धुता निरस्ता
द्रव्य-क्रिया-कारकेष्व् अधिभूताध्यात्माधिदैवेषु विभ्रमोऽहङ्कारः,
तन्-निमित्ता ऊर्मयो राग-द्वेषादयश् च यस्मिंस् तस्मै \।\।२९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मन्यमयीं क्रोधप्रचुराम्
\।\।२८-२९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** पृथिव्य् उवाचेत्य् एव पाठः \।
पुरुषाय भूयसे विन्यस्त-मायेति सम्बन्धोक्तिः \।\।२९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** विन्यस्ता निर्मिता
नाना-भूतास्मद्-आद्यास् तनुर् यस्य तस्मै \। यतो गुणात्मने गुण-मयाय \।
यद् उक्तं -- मही-तलं तज्-जघनम् इत्य् आदि \। ननु तर्हि स्व-तनुं तां
किम् अहं हन्मीति तत्राह \। स्वरूपानुभवेनेति यावत् स्वरूप-शक्तेर्
अनुभवो न स्यात् तावद् एव माया-शक्तिमतस् तवास्मद्-आद्यास् तनुः \।
स्वरूपानुभवेन तु विनिर्धूतानि निरस्तानि द्रव्य-क्रिया-कारकाणि
अधिभूताध्यात्माधिदैवानि तैर् विभ्रमोर्मिः संसारतरङ्गश् च यस्मात्
तस्मै \। यद् उक्तं---

> यावन् न जायेत परावरेऽस्मिन्
>
> विश्वेश्वरे द्रष्टरि भक्ति-योगः \।
>
> तावत् स्थवीयः पुरुषस्य रूपं
>
> क्रियावसाने प्रयतः स्मरेत \।\। \[भा।पु। २.२.१४\] इति \।
>
> अमुनी भगवद्-रूपे मया ते ह्य् अनुवर्णिते \।
>
> उभे अपि न गृह्णन्ति माया-सृष्टे विपश्चितः \।\। \[भा।पु। २.१०.३५\]
> इति च \।\।२९\।\।

**\॥।**

**\।\। ४.१७.३० \।\।**

**येनाहम् आत्मायतनं विनिर्मिता**

**धात्रा यतोऽयं गुण-सर्ग-सङ्ग्रहः \।**

**स एव मां हन्तुम् उदायुधः स्वराड्**

**उपस्थितोऽन्यं शरणं कम् आश्रये \।\।**

**श्रीधर-स्वामी (भावार्थ-दीपिका) :** अहो सर्व-जीवाश्रयत्वेन सृष्टां
मां कथं हन्तुं प्रवर्तत इत्य् आह \। येन विधात्रात्मनां जीवानाम्
आयतनम् अहं निर्मिता \। यतो यस्यां मयि गुण-सर्गस्य
चतुर्-विध-भूत-ग्रामस्य सङ्ग्रहो धारणम् \। स्वराट् स्व-तन्त्रः
\।\।३०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स्वयं
देवतारूपत्वात्पृथ्वी हरेरन्यस्यैवंविधोक्तिर्न संभवतीति
ज्ञाततत्त्वात्तं स्तौति स्म करुणोक्तिभिर्दीनवचनैः आदिना
शान्तविमूढयोर्ग्रहः \। शान्ता अशान्ता उत मूढयोनयः इत्य् उक्तेः \।
विधात्रा त्वया, अन्यं त्वद्-इतरम् \।\।३०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एकं चेत् तर्हि
त्वद्-उक्ति-प्रामाण्येनैव त्वयि मम नास्ति ममतेत्य् अतस् त्वां हन्म्य् एवेत्य्
अत आह---येनेति \। नहि स्व-हस्तेनारोपिता वल्ली स्व-हस्तेनैव छिद्यते
इति भावः \। तत्राप्य् उपकारिकास्मीत्य् आह---आत्मनां जीवानाम् आयतनं यतो
यस्यां मयि गुण-सर्गस्य चतुर्विध-भूत-ग्रामस्य सङ्ग्रहो धारणम् \।
स्वराट् स्वतन्त्रः \।\।३०\।\।

**\॥।**

**\।\। ४.१७.३१ \।\।**

**य एतद् आदाव् असृजच् चराचरं**

**स्व-माययात्माश्रययावितर्क्यया \।**

**तयैव सोऽयं किल गोप्तुम् उद्यतः**

**कथं नु मां धर्म-परो जिघांसति \।\।**

**श्रीधर-स्वामी (भावार्थ-दीपिका) :** सृष्टि-संहार-कारकोऽहम् एवेति
चेत् तथापि प्रजा-पालने प्रवृत् तस्य मद्-वधोऽनुचित एवेत्य् आह---य
एतद् इति \। आत्माश्रयया जीव-विषयिण्या \।\।३१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** जीवविषयिण्या जीवावरकया
तर्कितुमशक्यया \।\।३१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु मयैव जगत्
सृज्यते संह्रियते चेति सत्यम् \। तद् अपि सम्प्रति पालने प्रवृत् तस्य
तव मद्-वधोऽनुचित इत्य् आह---य इति \।\।३१\।\।

**\॥।**

**\।\। ४.१७.३२ \।\।**

**नूनं बतेशस्य समीहितं जनैस्**

**तन्-मायया दुर्जययाकृतात्मभिः \।**

**न लक्ष्यते यस् त्व् अकरोद् अकारयद्**

**योऽनेक एकः परतश् च ईश्वरः \।\।**

**मध्वाचार्यः (भागवत-तात्पर्यम्) :** स परतः ईश्वर इत्य् आक्षेपः
\।\।३२\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** अतो दुर्ज्ञेयम् ईश्वर-चेष्टितम्
इत्य् आह---नूनम् इति \। अकृतात्मभिर् विक्षिप्त-चित्तैः \। य ईश्वरः
स्व-तन्त्रः \। अकरोद् ब्रह्माणम् \। परत इति तेन ब्रह्मणा चराचरम्
अकारयत् \। यश् च स्वत एकः परतो माययाऽनेकः \।\।३२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** बत खेदे \।\।३२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** नूनम् इति \।
तच्-छब्द-तद्-उपाधि[^१७]-विशिष्टत्वेन स्वयम् एव भगवान् एक एवानेकः
सन् जगद् अकरोत् \। तद्-असंसर्गित्वेन तु स्वयम् एक एव सन्
तत्-तद्-वाराकारयत्, न केवलम् एतावद् एव तद्-ऐश्वर्यम्, परतो जगतः
परस्मिन् वैकुण्ठेऽपि ईश्वर इति \। अतो युक्तम् एवालक्ष्य-चेष्टितत्वम् इत्य्
अर्थः \। स्व ईश्वर इति चित्-सुखः[^१८] \। स्वं स्वयम् \।\।३२\।\।

[^१७]: तच्-छक्त्य्-उपाधि इति पुरीदासस्य सम्मत-पाठः \।


[^१८]: इति चित्- सम्बन्धे इति क्वचित् पाठः


---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु तर्हि त्वं माम
अधर्मिणं ब्रूषे ? तत्र नहि नहि, किन्तु दुर्लक्ष्यम् एतद् ऐश्वर्यम् इत्य्
आह---नूनम् इति \। अकृतात्मभिर् विक्षिप्त-चित्तैः \। य ईश्वरोऽकरोत्
सर्गम् अकारयद् विसर्गम् \। स्वत एकः परतो मायया अनेकश् च
\।\।३२\।\।

**\॥।**

**\।\। ४.१७.३३ \।\।**

**सर्गादि योऽस्यानुरुणद्धि शक्तिभिर्**

**द्रव्य-क्रिया-कारक-चेतनात्मभिः \।**

**तस्मै समुन्नद्ध-विरुद्ध**[^१९]**-शक्तये**

[^१९]: निरुद्ध- इत्य् अन्यत्र।


**नमः परस्मै पुरुषाय वेधसे \।\।**

**मध्वाचार्यः (भागवत-तात्पर्यम्) :**

> विरुद्ध-शक्तयो यस्य नित्या युगपद् एव च \।
>
> तस्मै नमो भगवते विष्णवे सर्व-जिष्णवे \।\। इति वाराहे \।\।३३\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** तस्माद् अचिन्त्य-शक्तये केवलं
नम इत्य् आह \। सर्गादि जन्म-स्थिति-भङ्गम् अस्य जगतोऽनुरुणद्ध्य्
अनुवर्तते करोति \। द्रव्याणि महा-भूतानि \। क्रिया इन्द्रियाणि \। कारका
देवाः \। चेतना बुद्धिः \। आत्माऽहङ्कारः \। तैः स्व-शक्ति-रूपैः
समुन्नद्धाः समुत्कटा निरुद्धाः शक्तयो यस्य \।\।३३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** समुत्कटाः प्रबलाः,
निरुद्धाः स्वाधीनाः, शक्तयः सृष्ट्यादिविषयाः \।\।३३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** कारकाः प्रकृति-प्रवर्तका देवाः
\।\।३३\।\। (भगवत्-सन्दर्भः ११)

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**तस्माद् अचिन्त्य-शक्तये
केवलं नम इत्य् आह---अनुरुणद्धि भक्त-जीवस्यानुरोधेन करोति \।
द्रव्य-क्रिया-कारकाणि भूतेन्द्रिय-देवताः \। चेतना बुद्धिः \।
आत्माऽहङ्कारस् तैः समुन्नद्धाः प्रबलाः परस्पर-विरुद्धाश् च शक्तयो
यस्येति पालन-संहार-शक्ती उभे अपि प्रबले इत्य् अतः पालयितुं
संहर्तुं च त्वं प्रभुर् यथेच्छसि, तथा कुरु \। तुभ्यं नम एवेति
भावः \।\।३३\।\।

**\॥।**

**\।\। ४.१७.३४ \।\।**

**स वै भवान् आत्म-विनिर्मितं जगद्**

**भूतेन्द्रियान्तः-करणात्मकं विभो \।**

**संस्थापयिष्यन्न् अज मां रसातलाद्**

**अभ्युज्जहाराम्भस आदि-सूकरः \।\।**

**श्रीधर-स्वामी (भावार्थ-दीपिका) :** प्राणिनां धारणार्थं मां
रसातलाद् उद्धृत्येदानीं प्रजा-रक्षणे प्रवृत् तस्य मद्-वधो न युक्त
इति स-करुणम् आह द्वाभ्याम् \। हे अज ! यः सृष्टवान्, स एव भवान्
स्व-निर्मितं चराचरं जगत् सम्यक् स्थापयितुम् आदि-शूकरः सन् माम्
अब्युज्जहार \।\।३४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** हे अजेति \। त्वं तु
नानातनूराविर्भावयस्येव न तु जायस इति भावः \।
उक्तार्थसमर्थनाय पुनर् आमन्त्रयति---विभो इति \। विविधं भातीति
विभुर् इति निरुक्तेरेकस्यैव तव बहुरूपतया भानम् इति भावः \।
रसातलादंभसो गर्भोदसंज्ञाज्जलात् उद्दधार \।\।३४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स्वस्मिन् कारुण्यम्
उत्पादयन्ती पूर्व-वृत्तं स्मारयति---स वा इति द्वाभ्याम् \।\।३४\।\।

**\॥।**

**\।\। ४.१७.३५ \।\।**

**अपाम् उपस्थे मयि नाव्य् अवस्थिताः**

**प्रजा भवान् अद्य रिरक्षिषुः किल \।**

**स वीर-मूर्तिः समभूद् धरा-धरो**

**यो मां पयस्य् उग्र-शरो जिघांससि \।\।**

**श्रीधर-स्वामी (भावार्थ-दीपिका) :** स एव धराधरो वराहोऽद्य
अपाम् उपस्थे उपरि मयि नावि आधार-भूतायाम् अवस्थिताः प्रजा रक्षितुम्
इच्छुर् वीर-मूर्तिः पृथु-रूपः समभूत् \। एवं-भूतो यः स त्वं पयसि
निमित्ते मां जिघां**ससि** इति चित्रम् इत्य् अर्थः \।\।३५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पयसि
पयüपलक्षिते\ऽन्नादौ निमित्ते स एव मत्स्वामी धराधर आदिवराहस्त्वम्
\। अत्राशयम् आह---इमास्त्वत्प्रजा मदपत्यान्येव मदुत्सङ्गे स्थितानि
नित्यमहं स्तन्यं पयः पाययाम्येव सांप्रतमेतद्दुर्वृत्तमालक्ष्य शीलं
शिक्षयन्ती माताप्यहं क्रुद्धा पयो न पाययामीति त्वं गृहपतिर्मां
ताडयसीति भाव इति विश्वनाथः \। स्वामिव्याख्याने इत्य् अर्थ इति \। जले
निमित्ते\ऽन्नोत्पादनकारणे सति यन्मत्ताडनं तदद्भुतं न हि केवलाहं
बीजोत्पादने हेतुः, किं तु जलम् अपि धरणिसलिलसंयोगस्यैव
बीजाङ्कुरोत्पत्तौ हेतुत्वाद् इति भावः \।\।३५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यो माम् इत्य् आदौ गोपायसे अग्रसर
इति सम्बन्धः \।\।३५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** उपस्थे उपरि-स्थायां
मयि नावि नौका-रूपायां स एव धराधर आदि-शूकरो मत्-स्वामी त्वं यो
मां स-भार्यां पयसि निमित्ते जिघांससि \। अयम् अर्थः---इमास्
त्वत्-प्रजा मद्-अपत्यान्य् एव मद्-उत्सङ्गे स्थितानि नित्यम् अहं स्तनं
पयः पाययान्य् एव साम्प्रतम् एतद् दुर्वृत्तम् आलक्ष्य शीलं शीलयन्ती
माताप्य् अहं क्रुद्धा पयो न पाययामीति त्वं गृह-पतिर् मां ताडयसीति
\।\।३५\।\।

**\॥।**

**\।\। ४.१७.३६ \।\।**

**नूनं जनैर् ईहितम् ईश्वराणाम्**

**अस्मद्-विधैस् तद्-गुण-सर्ग-मायया**

**न ज्ञायते मोहित-चित्त-वर्त्मभिस्**

**तेभ्यो नमो वीर-यशस्-करेभ्यः \।\।**

**श्रीधर-स्वामी (भावार्थ-दीपिका) :** तस्माद् ईश्वर-चेष्टितं दुर्ज्ञेयम्
इति कैमुत्य-न्यायेनोपसंहरति---नूनम् इति \। तस्येश्वरस्य
गुण-सर्ग-रूपया मायया मोहितं चित्तम् एव वर्त्म येषाम् \। मोहितानि
चित्त-वर्त्मानि येषाम् इति वा तैर् जनैर् ईश्वराणां हरि-भक्तानाम् एव
तावद् ईहितं न ज्ञायते, किं पुनस् तस्य परमेश्वरस्य \। अत एव
परमेश्वर-वत् तेभ्योऽपि नम एव केवलम् \। वीराणां जितेन्द्रियाणां
यशः कुर्वन्ति ये तेभ्यः यथा वीराणां यशो वर्धेत तथा चेष्टतां, न
तु यथेष्टम् इति भावः \।\।३६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यत
उभयनिमित्तककार्ये\ऽन्यतरस्यं ताडनं तस्माद् इत्य् अर्थः \।
चित्तवर्त्मनामनेकत्वात्समासान्तरम् आह---मोहितानीति \। ईश्वराणामीश्वरम्
अपि वशीकर्तुं समर्थानां वशीकुर्वन्ति मां भक्त्या सस्त्रियः सत्पतिं
यथा इति नवमे श्रीमुखोक्तेः \। अत एव भगवन्तं वशीकर्तुं
समर्थत्वाद् एव वीराणां दयावीराणां चेष्टतां प्रार्थनायां लोट् \।
भवांस् तथा चेष्टताम् \। इति भाव इति \। त्वं चेन्मयि न दयसे तदा
वीरयशो नश्यतीत्याशयः \। एतेन पृथिव्याः
पृथोरधिकारिपुरुषत्वमारो\ऽप्य् अ हरिभक्तत्वम् अपि ध्वनितम्
\।\।३६\।\।

इति श्रीमद्-भागवत-भावार्थ-दीपिका-प्रकाशे चतुर्थ-स्कन्धे
सप्तदशो\ऽध्यायः \।\।१७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ईश्वराणाम् अन्येषाम् अपि \।
वीर-यशस्-करेभ्य इति तथापि भद्रम् एव ते करिष्यन्तीति भावः
\।\।३६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किं च, त्वं मां
हनिष्यसीति विश्व-सत्य् अप्य् अहं न विश्वसिमि \। ईश्वराणां खलु का स्त्री,
के वा पुत्र-भृत्यादय इत्य् आह---नूनम् इति \। तस्येश्वरस्य
गुण-सर्ग-मायया गुणेषु देव-मनुष्य-तिर्यग्-योनिषु सर्गा यतस् त्वया
मायया अविद्यया मोहितं भ्रमितं चित्त-वर्त्म त्वच्-चरणोन्मुखं येषां
तैर् अस्मद्-विधैर् जनैः \। वीराणां दया-वीराणां यशः कुर्वन्तीति
तेभ्य इति त्वं चेन् मां न दयसे, तदा दया-वीराणां यश एव यास्यतीति
भावः \।\।३६\।\।

इति सारार्थ-दर्शिन्यां हर्षिण्यां भक्त-चेतसाम् \।

सप्तदशश् चतुर्थोऽयं सङ्गतः सङ्गतः सताम् \।\।\*\।\।

**\॥।**

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं
संहितायां वैयासिक्यां चतुर्थ-स्कन्धे

धरा-निग्रहो नाम सप्तदशोऽध्यायः \।

\।\।४.१७\।\।

**॥।**

**(४.१८)**

## 
**अथाष्टादशोऽध्यायः**

<details><summary>विषयः</summary>

पृथिवी-वचनात् पृथक् पृथग् वत्स-पात्रादि-कल्पनया पृथिव्या दोहनम् \।
</details>

\।**\। ४.१८.१ \।\।**

**मैत्रेय उवाच---**

**इत्थं पृथुम् अभिष्टूय रुषा प्रस्फुरिताधरम् \।**

**पुनर् आहावनिर् भीता संस्तभ्यात्मानम् आत्मना \।\।**

**श्रीधर-स्वामी (भावार्थ-दीपिका) :**

अष्टादशे मही-वाक्याद् वत्स-पात्रादि-भेदतः \।

पृथ्व्-आदिभिस् तु सा दुग्धा स्वं स्वं दुग्धम् इतीर्यते \।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *आदिना* मुन्य्-आदि-ग्रहः \।
**इत्थं** पूर्वोक्त-रीत्या **आत्मना** बुद्ध्या **आत्मानं** मनः
**संस्तभ्य** निरुध्य \।\।१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

अष्टादशेऽवनीं कामधेनुं दुग्ध्वा स्वम् ईप्सितम् \।

वत्स-पात्रादि-भेदेन दुग्धं सर्वेऽपि लेभिरे \।\।१\।\।

**\॥।**

**\।\। ४.१८.२ \।\।**

**संनियच्छाभिभो मन्युं निबोध श्रावितं च मे \।**

**सर्वतः सारम् आदत्ते यथा मधुकरो बुधः \।\।**

**श्रीधर-स्वामी (भावार्थ-दीपिका) :** हे अभिभो ! प्रभो ! यद् वा,
भो देव ! अभि अभयं यथा भवत्य् एवं मन्युं सन्नियच्छ \।
श्रावितं विज्ञापितम् \। न मद्-वाक्येऽनादरः कर्तव्य इत्य् आह \। बुधो हि
सर्वतः सारम् आदत्ते \।\।२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अभितो
भातीत्यभिभुस्तत्संबुद्धौ तथा अभिभातेः
प्रभ्वर्थाप्रसिद्धिमालल्याह---यद्वेति \। भो इत्य्
उक्तेर्दवेत्याक्षेपलब्धम् एव यद्येनानुपपन्नं तत्तेनाक्षिप्यते इति
न्यायात् \। मधुकरो भ्रमरः \।\।२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** हे अभिभो ! हे प्रभो !
सर्वत इति यद्यप्य् अहं निकृष्टा, तद् अपि ममापि वाचं शृणु \। मद्-वाचि
सारस् तिष्ठति चेत् त्वं गृहाण नान्यथेत्य् अर्थः \।\।२\।\।

**\॥।**

**\।\। ४.१८.३ \।\।**

**अस्मिन् लोकेऽथवामुष्मिन् मुनिभिस् तत्त्व-दर्शिभिः \।**

**दृष्टा योगाः प्रयुक्ताश् च पुंसां श्रेयः-प्रसिद्धये \।\।**

**श्रीधर-स्वामी (भावार्थ-दीपिका) :** मयि जीर्णाश् चौषधीर् उपायेन
गृहाणेति वक्तुम् उपायेन सर्वं सिद्दृश्ह्यति नान्यथेत्य् आह---अस्मिन्न् इति
त्रिभिः \। पुंसां श्रेयसः पुरुषार्थस्य प्रसिद्धयेऽस्मिन् लोके
कृष्यादयोऽमुष्मिंश् च लोकेऽग्नि-होत्रादयो योगा उपाया दृष्टाः प्रयुक्ता
अनुष्ठिताश् च \।\।३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
योगो\ऽष्टाङ्गाभियोगोपायसंयोगाहवेषु च इति कोशात् \।
अस्मिन्नित्य्-आदिनिमित्ते सप्तमीद्वयम् \। एतल्लोकनिमित्तं
परलोकनिमित्तञ्चेत्य् अर्थः \।\।३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** गवां दुग्ध-पूर्णादे\ऽप्य्
आपीनाद् उपायेन दोहनेनैव दुग्धं लभ्यते, न तु मयि जीर्णाश् चौषधीर्
उपायेन गृहाणेति वक्तुम् उपायेन सर्वं सिद्दृश्ह्यति नान्यथेत्य्
आह---अस्मिन्न् इति त्रिभिः \। पुंसां श्रेयसः पुरुषार्थस्य
प्रसिद्धयेऽस्मिन् लोके कृष्यादयोऽमुष्मिंश् च लोकेऽग्नि-होत्रादयो योगा उपाया
दृष्टाः प्रयुक्ता अनुष्ठिताश् च \।\।३\।\।

**\॥।**

**\।\। ४.१८.४ \।\।**

**तान् आतिष्ठति यः सम्यग् उपायान् पूर्व-दर्शितान्**

**अवरः श्रद्धयोपेत उपेयान् विन्दतेऽञ्जसा \।\।**

**श्रीधर-स्वामी (भावार्थ-दीपिका) :** पूर्वैर् दर्शितान् \।
अवरोऽर्वाचीनः \।**\।४\।\।**

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ततः
किमित्यतोन्वयव्यतिरेकं वाह उपेयान् उपायसाध्यफलानि \।\।४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अवरोऽर्वाचीनः, उपेयान्
साध्य-वस्तूनि \।**\।४\।\।**

**\॥।**

**\।\। ४.१८.५ \।\।**

**तान् अनादृत्य योऽविद्वान् अर्थान् आरभते स्वयम्**

**तस्य व्यभिचरन्त्य् अर्था आरब्धाश् च पुनः पुनः \।\।**

**श्रीधर-स्वामी (भावार्थ-दीपिका) :** अविद्वान् विद्वान् अपीति वा \।
व्यभिचरन्ति न सिध्यन्ति \।\।५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तान्पूर्वदर्शितान् \।\।५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.१८.६ \।\।**

**पुरा सृष्टा ह्य् ओषधयो ब्रह्मणा या विशाम्पते**

**भुज्यमाना मया दृष्टा असद्भिर् अधृत-व्रतैः \।\।**

**श्रीधर-स्वामी (भावार्थ-दीपिका) :** स-हेतुकम् उपायनम् आह---पुरेति
षड्भिः \।\।६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** असद्भिरकृतपञ्चयज्ञैः
यज्ञशिष्टाशिनः सन्तः इत्य् उक्तेरयज्ञशेषभोजिन एवासन्त इति लभ्यते
\। अधृतव्रतैस्त्यक्ततपोभिः \।\।६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्रकृतम् आह---पुरेति
षड्भिः \।\।६\।\।

**\॥।**

**\।\। ४.१८.७ \।\।**

**अपालितानादृता च भवद्भिर् लोक-पालकैः**

**चोरी-भूतेऽथ लोकेऽहं यज्ञार्थेऽग्रसम् ओषधीः \।\।**

**श्रीधर-स्वामी (भावार्थ-दीपिका) :** भवद्भिर् इति
राज-सामान्याभिप्रायेण, वेनादिभिर् इति वा \। अपालिता चोराद्य्-अनिवारणात्
\। अनादृता च यज्ञादि-प्रवर्तनाभावात् \। यज्ञार्थे अग्रसं गिलितवती
\। अन्यथाऽधृत-व्रतैर् भुक्ता न प्रसोष्यन्ते ततश् च यज्ञादयो न
सिध्येरन्न् इति भावः \।\।७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** भवद्भिर् इति \। वेनं
मनसि कृत्वा तत्पुत्रे पृथावुपालंभः \। वेनमृतौ लोके चौरीभूते
चौरप्रचुरे \। इति भाव इति \। सत्सूत्पन्नेषु
यज्ञस्यावश्यंभावित्वनियमेन त्वद्-यज्ञप्रवृत्तये मया सर्वाणि बीजानि
प्रस्तानीत्याशयः \।\।७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भवद्भिर् इति वेनं
मनसि कृत्वा तत्-पुत्रे पृथाव् उपालम्भः अपालिता
यज्ञादि-प्रवर्तनाभावात् \। प्रत्युत विधर्म-प्रवर्तनाद् अनादृता \।
अथ अनन्तरं चौरी-भूते इति वेने मृते सतीत्य् अर्थः \। अग्रसम् इति
यदि नाग्रसिष्यं तदाहम् अद्य कथं प्राप्स्य इत्य् अर्थः \। यज्ञार्थे
त्वत्-प्रवर्त्यिष्यमाणानां यज्ञानां कृते \।\।७\।\।

**\॥।**

**\।\। ४.१८.८ \।\।**

**नूनं ता वीरुधः क्षीणा मयि कालेन भूयसा**

**तत्र योगेन दृष्टेन भवान् आदातुम् अर्हति \।\।**

**श्रीधर-स्वामी (भावार्थ-दीपिका) : क्षीणा** जीऋणाः \।\।८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *जीर्णाः* सूक्ष्म-रूपेण
स्थिताः \। तत्र तत्-तत्-कार्यां साधने \। **दृष्टेन**
तत्-तच्-छास्त्रोपदिष्टेन, ता **आदातुं** ग्रहीतुम् \।\।८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : नूनम्** इति \। पूर्व-पूर्व-कल्पेषु
पूर्व-पूर्व-पृथुभिर् **दृष्टेन** शास्त्र-द्वारा ज्ञानेन **योगेन**
उपायेन \।\।१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : क्षीणाः** सूक्ष्मतया स्थिताः
\। **दृष्टेन योगेन** वक्ष्यमाणेन उपायेन \।\।८\।\।

**\॥।**

**\।\। ४.१८.९ \।\।**

**वत्सं कल्पय मे वीर येनाहं वत्सला तव \।**

**धोक्ष्ये क्षीरमयान् कामान् अनुरूपं च दोहनम् \।\।**

**दोग्धारं च महा-बाहो भूतानां भूत-भावन \।**

**अन्नम् ईप्सितम् ऊर्जस्वद् भगवान् वाञ्छते यदि \।\।**

**श्रीधर-स्वामी (भावार्थ-दीपिका) :** दोहनं दोह-पात्रम् \। दोग्धारं
चोपकल्पय \। धोक्ष्ये प्रपूरयिष्यामि \।\।९\।\। भूतानाम् अभीप्सितम्
अन्नम् \। ऊर्जस्वद् बल-प्रदम् \।\।१०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** वत्सला वत्सप्रिया \।
क्षीरमयान् क्षीर-स्वरूपान् \। वीरेति \। भीताया मम रक्षणेनैव तव
वीरत्वं स्थास्यति नान्यथेति भावः \।\। महाबाहो इति \। युद्धवीरस्य
तव मयि भुजबलप्रदर्शनं नोचितम् इति भावः \। हे भूतभावनेति
\। सर्वभूतपालकस्य तव मत्पालनमप्युचितम् एवेत्याशयः \।
भूतानामूर्जस्वद्बलहेतुभूतमन्नम् \। यद्वा---महान्तः श्लाघनीया
असङ्गगतित्वाद्वाहा अश्वा यस्य स तथेति भगवद्-विशेषणम् \।
एतेनेन्द्रलोकं गत्वेन्द्रं जित्वापि वृष्टिं कारयितुं समर्थोसीत्युक्तम्
\।\।९-१०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** वत्सम् इति युग्मकम् \।\।९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** दोहनं दोह-पात्रं
धोक्ष्ये प्रपूरयिष्यामि \। ऊर्जस्वत् फल-प्रदम् \।\।९-१०\।\।

**\॥।**

**\।\। ४.१८.११ \।\।**

**समां च कुरु मां राजन् देव-वृष्टं यथा पयः**

**अपर्ताव् अपि भद्रं ते उपावर्तेत मे विभो \।\।**

**श्रीधर-स्वामी (भावार्थ-दीपिका) :** अपगतेऽपि वर्ष-र्तौ
देव-वृष्टम् उदकं यथा मे मयि सर्वतो वर्तेत \।\।११\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** विभो इति \।
मत्समीकरणेन त्वं विशेषतो भास्यसीति भावः \। राजनिति \। राज्ञः
पार्श्वे एव स्वदुःखं निवेद्यत इति भावः \।\।११\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अपर्ताव् \[अप-ऋतौ\]
अपगतेऽपि वर्ष-र्तौ \।\।११\।\।

**\॥।**

**\।\। ४.१८.१२ \।\।**

**इति प्रियं हितं वाक्यं भुव आदाय भूपतिः**

**वत्सं कृत्वा मनुं पाणाव् अदुहत् सकलौषधीः \।\।**

**श्रीधर-स्वामी (भावार्थ-दीपिका) :** मनुं स्वायंभुवम् \। ओषधीर्
व्रीह्य्-आदीः \।\।१२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
सकलौषधीस्तत्तद्बीजमयानि पयांसि यत्सेकमात्रेण सर्वौषधिप्रभवो
भवेत् \। मनोवत्सत्वं तु सर्वभूभृद्गणमूलत्वात्तत्संबन्धेन तस्य
तस्योद्भावनोपपत्तेः \। एवमुत्तरत्रापि \। पृथुपाणेः पात्रत्वं तत्र
तत्पालनशक्तिप्रकाशात् तत्प्रभावात्पयसश्चाक्षयत्वं ज्ञेयम् \।\।१२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** सकलौषधीस् तत्-तद्-बीज-मयानि
पयांसि \। तत्-सेक-मात्रेण सर्वौषधि-प्रभावात् मनोर् वत्सत्वं
सर्व-भूभृद्-गण-मूलत्वात् तत्-सम्बन्धेन तत् तस्यास्
तद्-उद्भावन-भावोत्पत्तेः \। एवम् उत्तरत्रापि श्री-पृथु-पाणेः पात्रत्वं
तत्र तत्-पालन-शक्ति-प्रकाशात् तत्-प्रभावात् पयसश् चाक्षयत्वं ज्ञेयम्
\।\।१२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। ४.१८.१३ \।\।**

**तथापरे च सर्वत्र सारम् आददते बुधाः**

**ततोऽन्ये च यथा-कामं दुदुहुः पृथु-भाविताम् \।\।**

**श्रीधर-स्वामी (भावार्थ-दीपिका) :** प्रसङ्गाद् अर्थान्तरम्
आह---तथेति \। यथा पृथुर् एवं सर्वत्र वाक्ये परेऽपि सारम् आददते
\। प्रस्तुतम् अनुवर्तयति \। ततोऽन्ये च ऋष्य्-आदयः पञ्चदश दुदुहुः \।
पृथुना भावितां वशीकृताम् \।\।१३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यथा पृथुः पृथिव्या
वाक्यसारं जग्राह गृहीत्वा च स्वकार्यं साधयामास तथापरे च बुधाः
सर्वत्र सर्वेषाम् एव सर्ववाक्येषु सारं गृह्णन्तीति नीतिः \। ततः
पृथुकर्तृकभूदोहनानन्तरं, पञ्चदशसङ्ख्याकाः \। वेनराज्ये\ऽराजके
च धर्मलोपात्सर्वेषाम् अपि सर्वं हारितं वस्तु सर्व एव पुनः
प्रापुरित्य् आह---वशीकृतां सर्वमहं सर्वेभ्यो दास्यामि कामधुक्त्वाद् इत्य्
एवं दित्सुताभाववतीं कृतां भाववतीं चकारेति तत्करोति इति
करणार्थकणिचि मतुपो विन्मतोर्लुक् णिचीष्टवदित्यतिदेशात् ततो भावीति
जातायां धातुसंज्ञायां लिडन्तात् क्तप्रत्यये चिण्वदिटि णेर्लोपे भाविताम्
इति रूपम् \।\।१३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्रसङ्गाद् अर्थान्तरम्
आह---तथेति \। यथा पृथुः पृथिव्या वाक्य-सारं जग्राह गृहीत्वा च
स्व-कार्यं साधयामास, तथापरे च बुधाः सर्वत्र सर्वेषाम् एव
सर्व-वाक्येषु सारम् गृह्णन्तीति नीतिः \। वेन-राजोऽराजके च धर्म-लोपात्
सर्वेषाम् अपि सर्वं हारितं वस्तु सर्व एव पुनः प्रापुर् इत्य् आह---तत
इति \। अन्ये च ऋष्य्-आदयः पञ्चदश दुदुहुः \। पृथुना भावितां
वशीकृताम् \।\।१३\।\।

**\॥।**

**\।\। ४.१८.१४ \।\।**

**ऋषयो दुदुहुर् देवीम् इन्द्रियेष्व् अथ सत्तम \।**

**वत्सं बृहस्पतिं कृत्वा पयश् छन्दोमयं शुचि \।\।**

**श्रीधर-स्वामी (भावार्थ-दीपिका), विश्वनाथ-चक्रवर्ती
(सारार्थ-दर्शिणी) :** देवीं पृथ्वीम् \। वाङ्-मनः-श्रवणैर्
वेद-ग्रहणाद् इन्द्रियाणां पात्रत्वम् \।\।१४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यथा पृथ्व्या गो-रूपत्वं तथा
पयसोऽपि साक्षाद् दुग्धत्वम् एव \। तस्य छन्दोमयत्वं च
तद्-उपलम्भ-मात्रेण छन्दस्यं सहसा प्रादुर्भावात् \।
तत्-प्रादुर्भाव-योग्यानि तु वाङ्-मनः श्रवण-रूपाणीन्द्रियाणि \। तेषां
पात्रत्वं तत्-तद्-गोलके सेकेन तत्-प्रादुर्भावात् \। तत्र ब्रह्मिष्ठानां
बृहस्पतिर् इति न्यायेन प्रथमाधिकारी बृहस्पतिर् इति स एव वत्सः कृत
इत्य् आदिकं सर्वत्रानुसन्धेयम् \।\।१४\।\।

**\॥।**

**\।\। ४.१८.१५ \।\।**

**कृत्वा वत्सं सुर-गणा इन्द्रं सोमम् अदूदुहन् \।**

**हिरण्मयेन पात्रेण वीर्यम् ओजो बलं पयः \।\।**

**मध्वाचार्यः (भागवत-तात्पर्यम्) :** गुणाः स्वरूप-भूताश् च बाह्याश्
चेति द्विधा मताः \।

स्वरूप-भूता व्यज्यन्ते हरेर् बाह्यान् दुहुः परः \।\। इति ब्राह्मे
\।\।१५\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** सोमम् अमृतम् \। वीर्यं
मनः-शक्तिम्, ओज इन्द्रिय-शक्तिम्, बलं देह-शक्तिं च तद् एव पयः
\।\।१५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अथ पृथुदोहनोत्तरम् \।
सत्तमेति \। यथा त्वं सत्तमो भगवद्-गुणानुरागवानसि तथर्षयो\ऽपि
ब्रह्मावधार्यात्मगुणानुवादम् इति वाराहोपाख्याने वेदस्य
भगवद्-गुणानुवाद-रूपत्वोक्तेस्तदनुरागिणः छन्दोमयं वेद-रूपम् एव
पयो दुदुहुर् इति भावः \। शुचित्वापादकाच्छुचीति \। अत्र
सन्दर्भः---यथा पृथ्व्या गोरूपत्वं तथा तदभिलषितपयसो\ऽपि
साक्षाद्दुग्धत्वम् एव \। तस्य छन्दोमयत्वञ्च तदुपलंभमात्रेण
छन्दसां सहसा प्रादुर्भावात् \। तत्प्रादुर्भावयोग्यानि तु
वाङ्मनःश्रवणानीन्द्रियाणि तेषां पात्रत्वं तत्तद्गोलकसेकेन
तत्प्रादुर्भावात् \। तत्र ब्रमिष्ठानां बृहस्पतिः इति न्यायेन
प्रथमाधिकारी बृहस्पतिर् इति स एव वत्सः कृत इत्य्-आदिकं
सर्वत्रानुसन्धेयम् \।\।१४-१५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** वीर्यादि-हेतुं सोमम् अमृत-रूपं
पयः \।\।१५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सोमम् अमृतम् \। वीर्यं
मनः-शक्तिम्, ओज इन्द्रिय-शक्तिम्, बलं शरीर-शक्तिं, तद् एव पयः
\।\।१५\।\।

**\॥।**

**\।\। ४.१८.१६ \।\।**

**दैतेया दानवा वत्सं प्रह्लादम् असुरर्षभम्**

**विधायादूदुहन् क्षीरम् अयः-पात्रे सुरासवम् \।\।**

**मध्वाचार्यः (भागवत-तात्पर्यम्) :** प्रति मन्वन्तरं प्रायः
प्रह्लादाद्या बभूविरे इति च \।\।१६\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** सुराम् आसवं च तालादि-मद्यम्
\।\।१६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सुरा त्रिविधां गौडी
पैष्टी च माध्वी च विज्ञेया त्रिविधा सुरा इत्य् उक्तः \। आसवम् अपि
द्वादशविधं ग्राह्यं तच् च मद्यशब्देनापि क्वचिदुच्यते, तच् च
पञ्चम-स्कन्धे व्याख्यास्यामः \। प्रह्लादं ब्रह्मजघनोद्भूतं
कञ्चिद्दैत्यवर्यं पृथुवंशजदक्षकन्यादितिपौत्रस्य तदानीमभावात् \।
विजयध्वजस्तु---प्रतिमन्वन्तरं प्रायः प्रह्लादाद्या बभूविरे इति
जगाद \। सन्दर्भस्तु---श्रीमतः प्रह्लादस्य भावित्वे\ऽपि
पृथिव्युपदेशेन सो\ऽयं प्रह्लादो दैत्यानां भावनामयो ज्ञेय इति \।
अयःपात्र इति \। दोह्यस्य निकृष्टापेक्षया \।\।१६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** श्रीमतः प्रह्लादस्य भावित्वेऽपि
पृथिव्य्-उपदेशेन सोऽयं प्रह्लादो दैत्यानां भावना-मयो ज्ञेयः \।
अयः-पात्र इति दोहस्य निकृष्टत्वापेक्षया \। पूर्वस्य दोहस्य
प्रकृष्टत्वापेक्षया हिरण्मयेत्य् उक्तम् \।\।१६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सुरैव आसवो मादकः
पदार्थस् तम् \।\।१६\।\।

**\॥।**

**\।\। ४.१८.१७ \।\।**

**गन्धर्वाप्सरसोऽधुक्षन् पात्रे पद्ममये पयः \।**

**वत्सं विश्वावसुं कृत्वा गान्धर्वं मधु सौभगम् \।\।**

**श्रीधर-स्वामी (भावार्थ-दीपिका) :** मधु वाङ्-माधुर्यं सौभगं
सौन्दर्यं तत् सहितम् \।\।१७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** गान्धर्वं गानं
मधुसौभगमित्य् अत्रार्श् आद्यच् \। गन्धं मधु ससौभगम् इति पाठे
गन्धं सौरभ्यमयम् \। मधुवद्रूपं पयः तच् च ससौभगं
सौन्दर्यसहितं तत्र ससौभगसौन्दर्याभ्यां तत्तत्प्रकाशो जातः,
अधुना गानमाधुर्यम् इति ज्ञेयं, पद्मस्य पात्रत्वं च
तत्त्रयास्पदत्वेनोपोद्बलकत्वात् \।\।१७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** गन्धं सौरभ्य-मयं मधु
तद्-रूपं पयः तच् च स-सौभगं सौन्दर्य-सहितम् \। तत्र
सौभग-सौन्दर्याभ्यां तत्-तत्-प्रकाशो जातः, अधुना गान-माधुर्यम् इति
ज्ञेयं, पद्मस्य पात्रत्वं च तत्-त्रयास्पदत्वेन उपोद्बलकत्वात्
\।\।१७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मधु माधुर्यं,
गन्धर्वम् इति पाठे गानम् \।\।१७\।\।

**\॥।**

**\।\। ४.१८.१८ \।\।**

**वत्सेन पितरोऽर्यम्णा कव्यं क्षीरम् अधुक्षत**

**आम-पात्रे महा-भागाः श्रद्धया श्राद्ध-देवताः \।\।**

**श्रीधर-स्वामी (भावार्थ-दीपिका) :** कव्यं पितॄणाम् अन्नम् \। आमपान्ने
अपक्वे मृण्मये \। अधुक्षत दुदुहुः \।\।१८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कव्यं स्वधाशब्देन
दीयमानम् \।

> अपक्वं मृन्मयं पात्रं पितृणां वल्लभं सदा \।
>
> तच् च हस्तेन घटितं ग्राह्यं चक्रोद्भवं न हि \।\। इति \।
>
> कुलालचक्रनिष्पन्नमासुरं दैविकं न तत् \।
>
> तद् एव हस्तघटितं दैविकं पैतृकं तथा \।\। इति
> छन्दोगपरिशिष्टात् \।\।१८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** आम-पात्रस्य
पितृ-सन्तर्पण-स्वभावत्वात् तद्-उपयोगः \।\।१८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कव्यं पितॄणाम् अन्नम्
आम-पात्रे अपक्व-मृण्-मये \।\।१८\।\।

**\॥।**

**\।\। ४.१८.१९ \।\।**

**प्रकल्प्य वत्सं कपिलं सिद्धाः सङ्कल्पनामयीम्**

**सिद्धिं नभसि विद्यां च ये च विद्याधरादयः \।\।**

**श्रीधर-स्वामी (भावार्थ-दीपिका) :** सङ्कल्पना-मयीम् अणिमादि-सिद्धिम्
\। ये विद्याधरादयस् ते च तम् एव वत्सं प्रकल्प्य नभस्य् एव पात्रे
स्वेचरत्वादि-रूपां विद्यां दुदुहुः \।\।१९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** आदिना चारणादिग्रहः \।
सिद्धादयो देवयोनिविशेषाः---

> विद्याधरोप्सरोयक्षरक्षोगन्धर्वकिन्नराः \।
>
> पिशाचो गुह्यकः सिद्धो भूतो\ऽमी देवयोनयः \।\। इत्य् अमरः
> \।\।१९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सङ्कल्पना-मयीम्
अणिमादि-सिद्धिं नभसि पात्रे विद्यां च खेचरत्वादि-रूपाम् \।\।१९\।\।

**\॥।**

**\।\। ४.१८.२० \।\।**

**अन्ये च मायिनो मायाम् अन्तर्धानाद्भुतात्मनाम्**

**मयं प्रकल्प्य वत्सं ते दुदुहुर् धारणामयीम् \।\।**

**श्रीधर-स्वामी (भावार्थ-दीपिका) :** अन्ये च
किंपुरुषादयोऽन्तर्धानेनाद्भुतात्मनां संबन्धिनीं मायाम् \।
धारणा-मयीं सङ्कल्प-मात्र-प्रभवाम् \।\।२०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अन्ये च
किंपुरुषादयोऽन्तर्धानेनाद्भुतात्मनाम् अद्भुत-स्वभावानां संबन्धिनीं
मायाम् \। धारणा-मयीं सङ्कल्प-मात्र-प्रभवाम् \।\।२०\।\।

**\॥।**

**\।\। ४.१८.२१ \।\।**

**यक्ष-रक्षांसि भूतानि पिशाचाः पिशिताशनाः**

**भूतेश-वत्सा दुदुहुः कपाले क्षतजासवम् \।\।**

**श्रीधर-स्वामी (भावार्थ-दीपिका) :** भूतेशो रुद्रः स एव वत्सो
येषाम् \। क्षतजं रुधिरं तद् एवासवम् \।\।२१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** आदिना किंपुरुषादिग्रहः \।
अद्भुतात्मनामद्भुतस्वभावानाम् \।\।२०-२१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भूतेशो रुद्रः क्षतजं
रुधिरं तद् एवासवम् \।\।२१\।\।

**\॥।**

**\।\। ४.१८.२२ \।\।**

**तथाहयो दन्दशूकाः सर्पा नागाश् च तक्षकम् \।**

**विधाय वत्सं दुदुहुर् बिल-पात्रे विषं पयः \।\।**

**श्रीधर-स्वामी (भावार्थ-दीपिका), विश्वनाथ-चक्रवर्ती
(सारार्थ-दर्शिणी) :** अहयो निष्फणाः दन्दशूका वृश्चिकादयः \। सर्पाः
स-फणास् त एव कद्रु-सन्त-जिता नागाः \। बिल-पात्रे मुखे \।\।२२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

**\॥।**

**\।\। ४.१८.२३ \।\।**

**पशवो यवसं क्षीरं वत्सं कृत्वा च गो-वृषम् \।**

**अरण्य-पात्रे चाधुक्षन् मृगेन्द्रेण च दंष्ट्रिणः \।\।**

**श्रीधर-स्वामी (भावार्थ-दीपिका) :** यवसं तृणम् \। गो-वृषं
रुद्र-वाहं वृषभम् \। मृगेन्द्रेणेत्य् उत्तरेण अन्वयः \।\।२३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यथान्ये दुदुहुस्तथेति
\।\।२२-२३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** पश्व्-आदयस् तत्-तद्-देवताः
\।\।२३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यवसं तृणम् \। गो-वृषं
रुद्र-वाहं वृषभम् \। मृगेन्द्रेण सिंहेन वत्सीकृतेनेत्य् उत्तरेण
अन्वयः \।\।२३\।\।

**\॥।**

**\।\। ४.१८.२४-२५ \।\।**

**क्रव्यादाः प्राणिनः क्रव्यं दुदुहुः स्वे कलेवरे**

**सुपर्ण-वत्सा विहगाश् चरं चाचरम् एव च \।\।**

**वट-वत्सा वनस्पतयः पृथग् रसमयं पयः**

**गिरयो हिमवद्-वत्सा नाना-धातून् स्व-सानुषु \।\।**

**श्रीधर-स्वामी (भावार्थ-दीपिका) :** क्रव्यं मांसम् \। चरं कीटादि
अचरं फलादि \।\।२४-२५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** क्रव्यमाममांसमदन्तीति
क्रव्यादा वृकादयः \। दंष्ट्रिणो बृहद्दंष्ट्रावन्तः \। स्वे कलेवरे
स्वस्वभक्ष्यकलेवर इत्य् अर्थः \। स्वपदमत्र स्वीयपरं तच् च
स्वीयत्वं भक्ष्यत्वरूपेण ध्येयम् \। सुपर्णो गरुडः सो\ऽपि
श्रीप्रह्लादवद्भावनामयो बोध्यः \।
यद्वा---प्रतिमन्वन्तरमधिकारिसुरत्वात्तदुद्भवो ज्ञेयः \।
सुपर्णादीनाम् अपि पात्रं पूर्वोक्तम् एव \। आदिना भृङ्गादिग्रहः,
द्वितीयादिना मूलादिग्रहः \।\। रसस्य मधुरादि-भेदेन
बहुविधत्वात्पृथगित्य् उक्तं पात्रमत्र स्वकलेवरं बोध्यम् \।
नानाधातून् हरितालस्वर्णादीन् \। स्वसानुषु स्वोर्ध्वविस्तृतदेशेषु
\।\।२४-२५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** स्व-कलेवरे
स्व-स्व-भक्ष्य-कलेवरे इत्य् अर्थः \। सुपर्णोऽयं न वैनतेयः, किन्तु
श्री-प्रह्लादवद् भावना-मयः \।\।२४-२५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** क्रव्यं मांसम् \। सुपर्णो
गरुडः \। चरं कीटादि \। अचरं फलादि \।\।२४\।\।

**\॥।**

**\।\। ४.१८.२६ \।\।**

**सर्वे स्व-मुख्य-वत्सेन स्वे स्वे पात्रे पृथक् पयः**

**सर्व-काम-दुघां पृथ्वीं दुदुहुः पृथु-भाविताम् \।\।**

**श्रीधर-स्वामी (भावार्थ-दीपिका) :** अनुक्त-सर्व-सङ्ग्रहार्थम्
आह---सर्वे इति \। सर्वे स्व-जातौ यो मुख्यस् तेन वत्सेन \।\।२६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सर्वे उक्ता अनुक्ताश् च
\।\।२६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** पृथ्वीं मन्वाधा इति क्वचित्
\।\।२६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**
अनुक्त-सर्व-सङ्ग्रहार्थम् आह---सर्वे स्व-जातौ यो मुख्यस् तेन वत्सेन
\।\।२६\।\।

**\॥।**

**\।\। ४.१८.२७ \।\।**

**एवं पृथ्व्-आदयः पृथ्वीम् अन्नादाः स्वन्नम् आत्मनः \।**

**दोह-वत्सादि-भेदेन क्षीर-भेदं कुरूद्वह \।\।**

**श्रीधर-स्वामी (भावार्थ-दीपिका), विश्वनाथ-चक्रवर्ती
(सारार्थ-दर्शिणी) :** उपसंहरति---एवम् इति \। स्वन्नम् अभीष्टम् अन्नम्
\। तम् एव क्षीर-भेदं दुदुहुः \। दोहः पात्रम् \।\।२७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** आदिना दोग्धृग्रहः \।
कुरूद्वहेति \। त्वं साक्षाद्यमो हि सूर्यात्मजो\ऽपि
कुरुवंशोद्भूतत्वाद्यथा कुरूद्वहस् तथा दुग्धस्यैकत्वे\ऽपि
दोहादि-भेदाद्भेद इति भावः \।\।२७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

**\॥।**

**\।\। ४.१८.२८ \।\।**

**ततो महीपतिः प्रीतः सर्व-काम-दुघां पृथुः \।**

**दुहितृत्वे चकारेमां प्रेम्णा दुहितृ-वत्सलः \।\।**

**श्रीधर-स्वामी (भावार्थ-दीपिका) :** इमां पृथ्वीम् \।\।२८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ततः सर्वदोहनोत्तरम् \।
इमां पृथ्वीम् \। दुहितृत्वे इति \।
स्वहस्तेनैवान्नमयदुग्धादानात्स्त्रीभावस्यानौचित्यं शरहस्तेन स्वेन
दण्डकरणान्मातृभावस्याप्यनौचित्यमालक्ष्य पारिशेष्यात्तस्यां
वात्सल्योदयाच् च दुहितृत्वम् एव रसावहम् इति ज्ञेयम् \।\।२८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** इमां पृथ्वीम् \। दुहितृत्वे
इति स्व-हस्तेनैवान्नमय-दुग्धादानात् स्त्री-भावस्यानौचित्यं
शर-हस्तेन स्वेन दण्ड-करणान् मातृ-भावस्याप्य् अनौचित्यम् आलक्ष्य
पारिशेष्यात् तस्यां वैराग्य्लक्षणादयाच् च दुहितृत्वम् एव रसावहम् इति
ज्ञेयम् \।\।२८\।\।

**\॥।**

**\।\। ४.१८.२९ \।\।**

**चूर्णयन् स्व-धनुष्-कोट्या गिरि-कूटानि राज-राट् \।**

**भू-मण्डलम् इदं वैन्यः प्रायश् चक्रे समं विभुः \।\।**

**श्रीधर-स्वामी (भावार्थ-दीपिका) :** धनुषोऽग्रेण गिरि-शृङ्गाणि
चूर्णयन् \। राज-राट् राज्ञां राजा \। सर्वेषाम् आजीविका-दानात् \।\।२९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्राय इत्य् उक्तेः
कुत्रचिद्वैषम्यमप्यस्ति, पर्वतभूमौ तथात्वानुपलब्धेः \। कूटानि
शृङ्गाणि कूटो\ऽस्त्री पुंजमायाद्येष्वद्रिशृंगेषुभेदयोः इति यादवः
\।\।२९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.१८.३०-३१ \।\।**

**अथास्मिन् भगवान् वैन्यः प्रजानां वृत्तिदः पिता**

**निवासान् कल्पयां चक्रे तत्र तत्र यथार्हतः \।\।**

**ग्रामान् पुरः पत्तनानि दुर्गाणि विविधानि च**

**घोषान् व्रजान् स-शिबिरान् आकरान् खेट-खर्वटान् \।\।**

**मध्वाचार्यः (भागवत-तात्पर्यम्) :** गोष्ठं घोष इति प्रोक्तो व्रजस्
तत्-तत्-पाल-संस्थितिर् इत्य् अभिधानम् \।\।३१\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** ग्रामा हट्टादि-शून्याः \। पुरो
हट्टादिमत्यः \। ता एव महत्यः पत्तनानि \। दुर्गाणि विविधानि \।
यथाह बृहस्पतिः---औदकं पार्वतं वार्क्षम् ऐरिणं धान्वनं तथा
इति \। घोषान् आभीराणां निवासान् \। व्रजान् गवां निवासान् \। शिबिरं
सेनानिवास-स्थानं तत् सहितान् आकरान् स्वर्णादि-स्थानानि \। खेटाः
कर्षक-ग्रामाः स्वर्वटाः पर्वत-प्रान्त-ग्रामास् तांश् च \।\।३१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अथ भूसमीकरणानन्तरम्
\। अस्मिन्भूमण्डले \। पिता पालकः \। तत्र तत्र देशे \। यथार्हतः
यस्मिन्देशे यथा निवासः सुखदः स्यात्तथा कल्पयांचक्रे इत्य् अर्थः
\।\। औदकं तन्मध्यगं पार्वतं तन्निखनेन कृतं वार्क्षं
बहुवृक्षैः परित आवृतं धान्वनं
निरुदकदेशगमैरिणमूषरभूदेशगम् इति विवेकः \।\।३०-३१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ग्रामा हट्टादि-शून्याः \।
पुरो हट्टादिमत्यः \। ताश् च महतीः पत्तनानि \। दुर्गाणि विविधानि \।
यथाह बृहस्पतिः---औदकं पार्वतं वार्क्षम् ऐरिणं धान्वनं तथा
इति \। घोषान् आभीराणां स्थानानि व्रजान् गवां शिबिराणि सेनाया आकराः
सुवर्ण-रूप्याद्य्-उद्भवस्य खेटाः कर्षकाणां खर्वटाः
पर्वत-प्रान्त-वर्तिनाम् \।\।३१\।\।

**\॥।**

**\।\। ४.१८.३२ \।\।**

**प्राक् पृथोर् इह नैवैषा पुर-ग्रामादि-कल्पना**

**यथा-सुखं वसन्ति स्म तत्र तत्राकुतोभयाः \।\।**

**वंशीधरः (भावार्थ-दीपिका-प्रकाशः) :** पुरादिकल्पनाप्रयोजनम्
आह---यथासुखम् इति \। एतेन पृथोः पूर्वराज्ञां साधुत्वे\ऽपि
संबाधया प्रजानां निवाससुखं नास्तीति सूचितम् \।\।३२\।\।

इति श्रीमद्-भागवत-भावार्थ-दीपिका-प्रकाशे
चतुर्थस्कन्धे\ऽष्टादशो\ऽध्यायः \।\।१८\।\।

---------------------------------------------------------------------------------------------------------------------

*न कतमेनापि व्याख्यातम्।*

**\॥।**

इति सारार्थ-दर्शिन्यां हर्षिण्यां भक्त-चेतसाम् \।

चतुर्थेऽष्टादशोऽध्यायः सङ्गतः सङ्गतः सताम् \।\।\*\।\।

**\॥।**

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं
संहितायां वैयासिक्यां चतुर्थ-स्कन्धे

पृथ्वी-दोहो नामाष्टादशोऽध्यायः

\।\। ४.१८ \।\।

**\॥।**

**(४.१९)**

## 
**अथैकोनविंशोऽध्यायः**

<details><summary>विषयः</summary>

स्वकीये\ऽश्वमेध-यज्ञे विघ्न-कारिणम् इन्द्रं हन्तु-कामस्य पृथोर् ब्रह्म-सान्त्वनया यज्ञाद् विरतिः \।
</details>

**\।\। ४.१९.१ \।\।**

मैत्रेय उवाच---

**अथादीक्षत राजा तु हयमेध-शतेन सः \।**

**ब्रह्मावर्ते मनोः क्षेत्रे यत्र प्राची सरस्वती \।\।**

**श्रीधर-स्वामी (भावार्थ-दीपिका) :**

ऊनविंशेऽश्वमेधाङ्ग-हयापहरणात् पृथोः \।

इन्द्रं हन्तुं प्रवृत् तस्य धात्रा वारणम् उच्यते \।\।

हय-मेध-शतेन निमित्तेनादीक्षत दीक्षितोऽभूत् शताश्वमेध-सङ्कल्पम्
अकरोद् इत्य् अर्थः \। ब्रह्मावर्ते---

> सरस्वती-दृषद्वत्योर् देव-नद्योर् यद् अन्तरम् \।
>
> तं देव-निर्मितं देशं ब्रह्मावर्तं प्रचक्षते \।\।१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अश्वमेधस्याङ्गभूतो यो
हयस्तस्यापहरणात् \। अथ प्रजावासोचितनिवासादिकल्पनोत्तरम् \। स
पृथुः इत्य् अर्थ इति \। हयमेधशतीं कर्तुं प्रवृत्तो\ऽभूद् इति भावः
\। प्राचीमैन्द्रीदिशमुद्दिश्य स्यन्दमाना सरस्वती प्राची सरस्वती
\।\।१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

ऊनविंशेऽश्वमेधस्य हय-हारि हरेर् मुहुः \।

पाषण्ड-सृष्टि-ऋत्विग्भिस् तद्-वधं को न्यवारयत् \।\।

> सरस्वती-दृषद्वत्योर् देव-नद्योर् यद् अन्तरम् \।
>
> तं देव-निर्मितं देशं ब्रह्मावर्तं प्रचक्षते \।\।

तत्र हयमेध-शतेन निमित्तेन \।\।१\।\।

**\॥।**

**\।\। ४.१९.२ \।\।**

**तद् अभिप्रेत्य भगवान् कर्मातिशयम् आत्मनः \।**

**शत-क्रतुर् न ममृषे पृथोर् यज्ञ-महोत्सवम् \।\।**

**श्रीधर-स्वामी (भावार्थ-दीपिका) :** आत्मनः स्वस्य कर्मातिशेत इत्य्
अतिशयम् अभिप्रेत्य ज्ञात्वा \। तद् इति तं पृथोर् यज्ञ-महोत्सवं न
ममृषे न सेहे \।\।२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** आत्मनः स्वस्य सकाशात् \।
अतिशयमधिकमतिक्रामकम् \।\।२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** पृथोस्तद्-यज्ञ-महोत्सव-रूपं
कर्म स्वात्मनोऽतिक्रामकं ज्ञात्वा \। अत्र टीकायां कर्मातिशयम् इति
समस्ते पदे वक्तव्ये अतिशय-मात्रं यदुक्तं तन्नेदं विग्रह-वाक्यं
किन्त्वर्थ-दर्शन-मात्रं यथा कर्म-पर्यन्तं पृथग्-योजितमतिशयम्
इति च पृथगेव निरुक्तम् \। कर्मणोऽतिशयम् इति तु स्वयमूह्यम्
\।\।२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** आत्मनः सकाशात् \।\।२\।\।

**\॥।**

**\।\। ४.१९.३-४ \।\।**

**यत्र यज्ञ-पतिः साक्षाद् भगवान् हरिर् ईश्वरः \।**

**अन्वभूयत सर्वात्मा सर्व-लोक-गुरुः प्रभुः \।\।**

**अन्वितो ब्रह्म-शर्वाभ्यां लोक-पालैः सहानुगैः \।**

**उपगीयमानो गन्धर्वैर् मुनिभिश् चाप्सरो-गणैः \।\।**

**श्रीधर-स्वामी (भावार्थ-दीपिका) :** अतिशयम् एव दर्शयति---यत्रेति
सप्तभिः \। साक्षाद् अन्वभूयत प्रत्यक्षेणादृश्यत \।\।३-४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यत्र यज्ञे \।\।
निघण्टुवद्यज्ञपतिर् भगवानित्य्-आदिनाम्नां
बहुत्वकथनेनैकस्यानेकत्वं न संभवत्यतः किं तेनैकेनागतेन
समाजपूर्तिः स्याद् अत आह---अन्वित इति \।\।३-४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यत्रेति युग्मकम् \।\।३-४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**कर्मतिशयम् एव
दर्शयति---यत्रेति सप्तभिः \।\।३-४\।\।

**\॥।**

**\।\। ४.१९.५ \।\।**

**सिद्धा विद्याधरा दैत्या दानवा गुह्यकादयः \।**

**सुनन्द-नन्द-प्रमुखाः पार्षद-प्रवरा हरेः \।\।**

**श्रीधर-स्वामी (भावार्थ-दीपिका) :** सिद्धादयश् च तं हरिम् अन्वीयुर्
इत्य् उत्तरेणान्वयः \।\।५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** निघण्टुवद्यज्ञपतिर्
भगवानित्य्-आदिनाम्नां बहुत्वकथनेनैकस्यानेकत्वं न संभवत्यतः
किं तेनैकेनागतेन समाजपूर्तिः स्याद् अत आह---अन्वित इति \।\।५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.१९.६ \।\।**

**कपिलो नारदो दत्तो योगेशाः सनकादयः \।**

**तम् अन्वीयुर् भागवता ये च तत्-सेवनोत्सुकाः \।\।**

**वंशीधरः (भावार्थ-दीपिका-प्रकाशः) :** तत्त्वविदामनुगमनम् एव
तन्माहात्म्यद्योतकमित्यत आह---कपिल इति \। नित्यविरोधिनां
दैत्यादीनामनुगमनं कथं सङ्गच्छते\ऽत आह---भागवता इति \।
अनेन दैत्यादीनां भागवताभागवतत्वभेदेन द्वैविध्यमुक्तम् \। ये
तत्सेवनोत्सुका भागवतास्त एवान्वीयुर्नान्य इति भावः \।\।६\।\।

---------------------------------------------------------------------------------------------------------------------

*न कतमेनापि व्याख्यातम्।*

**\॥।**

**\।\। ४.१९.७ \।\।**

**यत्र धर्म-दुघा भूमिः सर्व-काम-दुघा सती \।**

**दोग्धि स्माभीप्सितान् अर्थान् यजमानस्य भारत \।\।**

**श्रीधर-स्वामी (भावार्थ-दीपिका) :** धर्म-दुघा हविर् दोग्ध्री \।
धेनुः सती \।\।७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यत्र धर्मेति \। धर्मं
धृत-क्षीरादीति कर्म \।\।७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। ४.१९.८ \।\।**

**ऊहुः सर्व-रसान् नद्यः क्षीर-दध्य्-अन्न-गो-रसान् \।**

**तरवो भूरि-वर्ष्माणः प्रासूयन्त मधु-च्युतः \।\।**

**श्रीधर-स्वामी (भावार्थ-दीपिका) :** ऊहुर् वहन्ति स्म \। सर्व-रसान्
इक्षु-द्राक्षादि-रसान् \। क्षीरं च दधि च अन्नं च पानकादि गो-रसो
घृतं तक्रं च तांश् च \। भूरीणि विस्तृतानि वर्ष्मानि शरीराणि येषां
ते, फलादि प्रासूयन्त \। मधु-च्युतो मधु-स्राविणः सन्तः \।\।८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** धर्मदुघेति \।
धर्मशब्दो धर्मसाधनपरः, अत एव स्वामिचरणैर्हविर्दोग्ध्रीति
व्याख्यातम् \। भारतेति \। तव वंशकुटीभूतभरतस्य राज्ञो
यागे\ऽपीत्थम् एव जातस्तस्यापि दौष्यन्तिरिव यज्वनाम् इति तस्यापि यज्ञे
सर्वकामान्दुदुहतुरित्य्-आदिना तथोक्तेर् इति मा विस्मयं कुर्वित्य्
अभिप्रायः \।\।७-८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भूरि-वर्ष्माणो
बहु-प्रमाणाः फलादिकं प्रासूयन्त मधूनां च्युत् क्षरणं येषु ते \।
वर्ष्म देह-प्रमाणयोः इत्य् अमरः \।\।८\।\।

**\॥।**

**\।\। ४.१९.९ \।\।**

**सिन्धवो रत्न-निकरान् गिरयोऽन्नं चतुर्-विधम् \।**

**उपायनम् उपाजह्रुः सर्वे लोकाः स-पालकाः \।\।**

**श्रीधर-स्वामी (भावार्थ-दीपिका) :** चतुर्-विधं भक्ष्यं भोज्यं
चोष्यं लेह्यं च \।\।९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** भक्ष्यादिलक्षणं
द्वितीय-स्कन्धे वर्णितम् \।\।९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** टीकायां भक्ष्यं चर्व्यम्, भोज्यं
चर्वणादिकं विनाभ्यवहारार्थम् \।\।९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। ४.१९.१० \।\।**

**इति चाधोक्षजेशस्य पृथोस् तु परमोदयम् \।**

**असूयन् भगवान् इन्द्रः प्रतिघातम् अचीकरत् \।\।**

**श्रीधर-स्वामी (भावार्थ-दीपिका) :** अधोक्षज ईशो नाथो यस्य \।
परम उदयोऽभिवृद्धिर् यस्मिंस् तत् कर्म असूयन्न् असहमानः प्रतिघातं
विघ्नं चकोरेत्य् अर्थः \।\।१०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इत्य् अर्थ इति \।
परोत्कर्षासहिष्णुत्वाद्राज्ञाम् इति भावः \। असूयन्नसहमानः \।
कण्ड्वादियगन्ताच्छतृप्रत्ययः \।\।१०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पृथोस् त्व् इति, प्र्ठोस् तद्
इति पाठ-द्वयम् \।\।१०\।\।

**\॥।**

**\।\। ४.१९.११ \।\।**

**चरमेणाश्वमेधेन यजमाने यजुष्-पतिम् \।**

**वैन्ये यज्ञ-पशुं स्पर्धन्न् अपोवाह तिरोहितः \।\।**

**श्रीधर-स्वामी (भावार्थ-दीपिका) :** वैन्ये यजुष्-पतिं विष्णुं
यजमाने सति स्पर्धमान इन्द्रस् तिरोहितः सन्न् अश्वम् अपहृतवान्
\।\।११\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** चरमेण शततमेन
अथादीक्षत राजा तु हयमेधशतेन इत्य् उक्तेः \। तिरोहितोन्तर्हितः
\।\।११\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**यजुष्-पतिं विष्णुम् \।
अपोवाह अपजहार \।\।११\।\।

**\॥।**

**\।\। ४.१९.१२ \।\।**

**तम् अत्रिर् भगवान् ऐक्षत् त्वरमाणं विहायसा \।**

**आमुक्तम् इव पाखण्डं योऽधर्मे धर्म-विभ्रमः \।\।**

**श्रीधर-स्वामी (भावार्थ-दीपिका) :** त्वरमाणं धावन्तम् \।

> आमुक्तः प्रतिमुक्तश् च पिनद्धश् चापिनद्धवत् \।
>
> सन्नद्धो वर्मितः सज्जःइत्य् अमर-सिंहः \।

पाखण्डं वेषं कवचम् इव गृहीतवन्तम् इत्य् अर्थः \। अधर्मे
ध्रम-विभ्रमो धर्मोऽयम् इति भ्रान्ति-करो यस् तम् \।\।१२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अत्रिर् ऐक्षद् इति
तद्-ईक्षण-भीत्या त्वरमाणं पलाय्य धावन्तं पाषण्डं पाषण्ड-वेशं
कवचम् इव आमुक्तं गृहीतवन्तम्---आमुक्तः प्रतिमुक्तश् च पिनद्धश्
चैत्य् अमरः \। अधर्मेऽपि धर्म इति विशिष्टो भ्रमो यतः स एव यः
\।\।१२\।\।

**\॥।**

**\।\। ४.१९.१३ \।\।**

**अत्रिणा चोदितो हन्तुं पृथु-पुत्रो महा-रथः \।**

**अन्वधावत सङ्क्रुद्धस् तिष्ठ तिष्ठेति चाब्रवीत् \।\।**

**वंशीधरः (भावार्थ-दीपिका-प्रकाशः) :** तत्किं स केनापि न दृष्ट
इत्यत आह---तम् इति \। भगवान्सर्वज्ञः \। इत्य् अर्थ इति \।
पाखण्डपदं पाखण्डवेषपरमिहेति भावः \।\।१२-१३\।\।

---------------------------------------------------------------------------------------------------------------------

*न कतमेनापि व्याख्यातम्।*

**\॥।**

**\।\। ४.१९.१४ \।\।**

**तं तादृशाकृतिं वीक्ष्य मेने धर्मं शरीरिणम् \।**

**जटिलं भस्मनाच्छन्नं तस्मै बाणं न मुञ्चति \।\।**

**श्रीधर-स्वामी (भावार्थ-दीपिका) :** न मुञ्चति स्म \।\।१४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तादृशाकृतिम् इति \।
श्रीशिवादिषु दर्शनात्कस्यचिद्धर्मस्यायम् अपि वेशो भवेद् इति भावनया,
वर्तमानसमीपे भूते लट् \। मुंचतीति \। अत एव स्वामिचरणैः
स्म-पदं प्रयुक्तम् \।\।१४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तं तादृशाकृतिम् इति \।
श्री-शिवादिषु दर्शनात् कस्यचिद्धर्मस्यायम् अपि वेशो भवेद् इति भ्रमाद्
इति भावः \।\।१४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**तं तादृशाकृतिम् इति \।
श्री-शिवादिषु दर्शनात् कस्यचिद्धर्मस्यायम् अपि वेशो भवेद् इति भावनया
\।\।१४\।\।

**\॥।**

**\।\। ४.१९.१५ \।\।**

**वधान् निवृत्तं तं भूयो हन्तवेऽत्रिर् अचोदयत् \।**

**जहि यज्ञ-हनं तात महेन्द्रं विबुधाधमम् \।\।**

**श्रीधर-स्वामी (भावार्थ-दीपिका) :** हन्तवे हन्तुम् \। यज्ञ-हनं
यज्ञं हतवन्तम् \।\।१५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** हन्तवे
चौर्यप्रवृत्तवधो न दोषायेति ज्ञानवता प्रेर्यम् एवात एवात्रिः पुनः
प्रेरयामास \। न हि प्रियः कुकर्मणि योज्येत इत्य् अभिप्रेत्याह---तातेति
\। विबुधाधम स्पर्द्धालुत्वात् \।\।१५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**हन्तवे हन्तुम् \।\।१५\।\।

**\॥।**

**\।\। ४.१९.१६ \।\।**

**एवं वैन्य-सुतः प्रोक्तस् त्वरमाणं विहायसा \।**

**अन्वद्रवद् अभिक्रुद्धो रावणं गृध्र-राड् इव \।\।**

**श्रीधर-स्वामी (भावार्थ-दीपिका) :** गृध्र-राट् जटायुः \।\।१६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** गृध्रराट् जटायुः \।
एतच्च भविष्यदपि साक्षान्नारायणावतारत्वेन श्रीव्यासदेवस्य
त्रिकालज्ञत्वात्कथनं न विरुद्धम् \। सीतां हृत्वा गच्छन्तं रावणं
जटायुर्यथान्यद्रवत् \।\।१६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** त्वरमाणम् इन्द्रं
गृध्र-राट् जटायुः \।\।१६\।\।

**\॥।**

**\।\। ४.१९.१७ \।\।**

**सोऽश्वं रूपं च तद् धित्वा तस्मा अन्तर्हितः स्वराट् \।**

**वीरः स्व-पशुम् आदाय पितुर् यज्ञम् उपेयिवान् \।\।**

**मध्वाचार्यः (भागवत-तात्पर्यम्) :**

देवाः शक्ताश् च मोहाय दर्शयेयुर् अशक्तवत् \।

> ऋषीणां चैव राज्ञां च न हिते देवतासमाः \।\।
>
> आज्ञया वा हरेः क्वापि कार्यतो वा क्वचित् क्वचित् \।\। इति गारुडे \।
>
> प्रणिपातादिकं देवैर् ऋष्य्-आदिषु जनार्दने \।
>
> क्रियतेऽतो न तेषां हि तेजो-भङ्गः कथञ्चन \।\।
>
> अत्युत्तमानाम् अवरे तेजो-भङ्गो न विद्यते \।
>
> यथा नराणां तिर्यक्षु प्रायः साम्यो हि स स्मृतः \।\। इति स्कान्दे
> \।\।१७\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** तस्मै हित्वा तद् अर्थम् उत्सृज्य
\।\।१७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स इन्द्रः तत्पाखण्डं
रूपं च तदर्थमुत्सृज्य पृथुपुत्रमन्तर्द्धानविद्यां शिक्षयितुम् इत्य्
अर्थः \। अन्तर्द्धानगतिं शक्राल्लब्ध्वान्तर्द्धानसंज्ञितः इति
वक्ष्यमाणत्वात् \।\।१७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.१९.१८ \।\।**

**तत् तस्य चाद्भुतं कर्म विचक्ष्य परमर्षयः \।**

**नामधेयं ददुस् तस्मै विजिताश्व इति प्रभो \।\।**

**श्रीधर-स्वामी (भावार्थ-दीपिका) :** विचक्ष्य दृष्ट्वा \।\।१८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तस्य पृथुपुत्रस्य
तदश्वानयनलक्षणं, प्रभो इति \। यथा त्वया कामक्रोधादयो\ऽश्वा
जितास् तथा तेनापीत्य् आह मैत्रेयो विदुरम् \।\।१८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तस्मै तं पृथु-पुत्रम्
अन्तर्धान-विद्यां शिक्षयितुम् इत्य् अग्रिम-ग्रन्थ-दृष्ट्या व्याख्येयम्
\।\।१८\।\।

**\॥।**

**\।\। ४.१९.१९ \।\।**

**उपसृज्य तमस् तीव्रं जहाराश्वं पुनर् हरिः \।**

**चषाल-यूपतश् छन्नो हिरण्य-रशनं विभुः \।\।**

**श्रीधर-स्वामी (भावार्थ-दीपिका) :** उपसृज्य सृष्ट्वा तेन च्छन्नः
सन् \। चषालो यूपाग्रे निक्षिप्तः काष्ठ-कटकः, तद्-युक्ताद् यूपात् \।
हिरण्य-निर्मिता रशना यस्य तम् \। रशनाया दृढत्वेन च्छेदाशक्या
रशना-सहितम् एवोद्धृत्य यूपाग्रान् नीतवान् इत्य् अर्थः \। विभुः
समर्थः \।\।१९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इत्य् अर्थ इति \। यूपाग्रं
यूपोपरिभागं तत्र निक्षिप्तचषालसहितम् एव जहारेति भावः
\।\।१९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**उपसृज्य तमोऽन्धकारं
पाषण्ड-वेशेन च्छन्नः सन् \। चषालो यूपाग्रे निक्षिप्तः काष्ठ-कटकः,
तद्-युक्ताद् यूपात् \। हिरण्य-रशनम् इति रसनाया दृढत्वेन च्छेदाशक्या
रशना-सहितम् एवोद्धृत्य यूपाग्रान् नीतवान् इत्य् अर्थः \।\।१९\।\।

**\॥।**

**\।\। ४.१९.२० \।\।**

**अत्रिः सन्दर्शयाम् आस त्वरमाणं विहायसा \।**

**कपाल-खट्वाङ्ग-धरं वीरो नैनम् अबाधत \।\।**

**अत्रिणा चोदितस् तस्मै सन्दधे विशिखं रुषा \।**

**सोऽश्वं रूपं च तद् धित्वा तस्थाव् अन्तर्हितः स्वराट् \।\।**

**वंशीधरः (भावार्थ-दीपिका-प्रकाशः) :** कपालं नृकपालं
खट्वाङ्गं नरमंजरी इत्य् अभिधानात् \।\।२०-२१\।\।

---------------------------------------------------------------------------------------------------------------------

*न कतमेनापि व्याख्यातम्।*

**\॥।**

**\।\। ४.१९.२२ \।\।**

**वीरश् चाश्वम् उपादाय पितृ-यज्ञम् अथाव्रजत् \।**

**तद् अवद्यं हरे रूपं जगृहुर् ज्ञान-दुर्बलाः \।\।**

**श्रीधर-स्वामी (भावार्थ-दीपिका) :** अवद्यं निन्दितं रूपं
मन्द-प्रज्ञा जगृहुः \।\।२२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अन्तर्हित इत्यनेन
गृहीत-रूपं विसृज्य रूपान्तरेणान्तर्द्धानं गम्यते \। तत्र पूर्व-रूपं
किमभूदचेतस्य चेतनसंबन्ध एव
हानादिक्रियासामर्थ्यमन्यथोच्छूनीभूय नष्टं स्यान्न तदयुक्तं
देवकृतस्यान्यथात्वादर्शनादाह---तदवद्यम् इति \। ज्ञानदुर्बला मूढाः
\। अत्र विश्वनाथः---पृथुपुत्रेणावधात्स्वेषामवध्यत्वमभिमन्यमाना
ज्ञानदुर्बलाः यज्ञादिदूपकमतप्रवर्तकं स्वसंप्रदायं रचयित्वा
परधनाकर्षणान्तर्द्धानादिक्षुद्रसिद्धीरे व साध्यत्वेन निरचैषुरित्य्
अर्थः \।\।२२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ज्ञान-दुर्बला जगृहुर् इति
प्रथमं तादृश-वेशेन यज्ञादि-दूषक-मतेन च परितः स्व-संप्रदायं
रचयित्वा पश्चाच् चौर्य-प्रवृत्तेः \।\।२२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**ज्ञान-दुर्बला इति
पृथु-पुत्रेणावधात् स्वेषाम् अवध्यत्वम् अभिमन्यमानाः \।
यज्ञादि-दूषक-मत-प्रवर्तकं स्व-सम्प्रदायं रचयित्वा
पर-धनाकर्षणान्तर्धानादि-क्षुद्र-सिद्धीर् एव साध्यत्वेन निरचैषुर्
इत्य् अर्थः \।\।२२\।\।

**\॥।**

**\।\। ४.१९.२३ \।\।**

**यानि रूपाणि जगृहे इन्द्रो हय-जिहीर्षया \।**

**तानि पापस्य खण्डानि लिङ्गं खण्डम् इहोच्यते \।\।**

**श्रीधर-स्वामी (भावार्थ-दीपिका) :** तद् एव पाखण्ड-नाम-निरुक्त्या
दर्शयति---यानीति \। बहु-वचनेन चान्यान्य् अपि गृहीतानीत्य् उक्तम्
\।\।२३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तद् एव निन्द्य-रूपम् एव
\। पाखण्डनामनिरुक्त्या पाखण्डशब्दव्युत्पत्त्या \।
शास्त्रान्तरसिद्धपाखण्डपदं निर्वक्ति---

> पालनाच्चैव सर्वेषां पाशब्देन त्रयी मता \।
>
> तां खण्डयति मोहाद्यः स पाखण्डः प्रकीर्तितः \।\।

किञ्च---

> पाशब्दः पापनिकरे खण्डं चिह्नमिहोच्यते \।
>
> पापस्य चिह्नं पाखण्डस्तत्सेवी नारकी ध्रुवम् \।\। इति \।

केचित्तु मूर्द्धन्याद्यं पण्डशब्दं पठन्ति, तेन पाषण्ड इत्यपि
सिद्धं, तन्मते पां पापनिकरं सनोति ददाति स्वसेविभ्य इति पाषण्ड
इति अनुनासिकान्तादुप्रत्ययः पणु-दाने इत्यस्मान्निपातनात्सस्य षः \। यद्
वा, पापं सनति भजतीति पाषण्डः \। पन-संभक्तौ \।\।२३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी)
:**पाषण्ड-नाम-निरुक्तिः---यानीति \। बहु-वचनेन बहव एव
पाषण्ड-प्रभेदाः प्रवृत्ता इत्य् उक्तम् \।\।२३\।\।

**\॥।**

**\।\। ४.१९.२४-२५ \।\।**

**एवम् इन्द्रे हरत्य् अश्वं वैन्य-यज्ञ-जिघांसया**

**तद्-गृहीत-विसृष्टेषु पाखण्डेषु मतिर् नृणाम् \।\।**

**धर्म इत्य् उपधर्मेषु नग्न-रक्त-पटादिषु**

**प्रायेण सज्जते भ्रान्त्या पेशलेषु च वाग्मिषु \।\।**

**मध्वाचार्यः (भागवत-तात्पर्यम्) :** धर्मोपमस् त्व् अधर्मोऽयम्
उपधर्मः स उच्यते इति हरि-वंशेषु \।\।२४-२५\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** तत् प्रभृति पाखण्ड-मार्गाः
प्रवृत्ता इत्य् आह---एवम् इति \। तेन गृहीतेषु पुनर् विसृष्टेषु नग्ना
जैनाः \। रक्त-पटा बौद्धाः \। आदि-शब्देन कापालिकादयस्
तेषूपधर्मेषु धर्मोपमेषु धर्म एवायम् इति मतिः सज्जत इति द्वयोर्
अन्वयः \। पेशलेषु आपाततो रम्येषु \। वाग्मिषु हेतूक्ति-चतुरेषु
\।\।२४-२५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तनेन्द्रेण \।\।

सर्वेषाम् एव लोकानां त्रयी संवरणं मता \।

> तद् उक्तधर्महीना ये नग्नास्ते परिकीर्तिताः \।\। इति \।

तथा युक्तं सर्वदर्शने---

> न स्वर्गो नापवर्गो वा नैवात्मा पारलौकिकः \।
>
> नैव वर्णाश्रमादीनां क्रियाश् च फलदायिकाः \।\।
>
> अग्निहोत्रं त्रयो वेदास्त्रिदण्डं भस्मगुण्ठनम् \।
>
> बुद्धिपौरुषहीनानां जीविका धातृनिर्मिता \।\।
>
> पशुश्चेन्निहतः स्वर्गं ज्योतिष्टोमे गमिष्यति \।
>
> स्वपिता यजमानेन तत्र कस्मान्न हन्यते \।\।
>
> मृतानाम् अपि जन्तूनां श्राद्धं चेत्तृप्तिकारणम् \।
>
> गच्छताम् इह जन्तूनां व्यर्थं पाथेयकल्पनम् \।\।
>
> स्वर्गस्थिता यदा तृप्तिं गच्छेयुस् तत्र दानतः \।
>
> प्रासादस्योपरिष्टानामत्र कस्मान्न दीयते \।\।
>
> यावज्जीवेत्सुखं जीवेदृणं कृत्वा धृतं पिबेत् \।
>
> भस्मीभूतस्य देहस्य पुनर् आगमनं कुतः \।\।
>
> यदि गच्छेत्परं लोकं देहादेष विनिर्गतः \।\।
>
> कस्माद् भूयो न चायाति बन्धुस्नेहसमाकुलः \।\।
>
> ततश् च जीवनोपायो ब्राह्मणैर्निर्मितस्त्विह \।
>
> मृतानां प्रेतकार्याणि न त्वन्यद्विद्यते क्वचित् \।\।
>
> त्रयो वेदस्य कर्त्तारो भण्डधूर्त्तनिशाचराः \।
>
> जर्फरीतुर्फरीत्यादिपण्डितानां वचः स्मृतम् \।\।
>
> अश्वस्यात्र हि शिश्नं तु पत्नीग्राह्यं प्रकीर्तितम् \।
>
> भण्डैस्तद्वत्परं चैव ग्राह्यजातं प्रकीर्तितम् \।\।
>
> मांसानां खादनं तद्वन्निशाचरसमीरितम् \।\।

इत्यलं प्रसक्तानुप्रसङ्गेन \। रक्तो रागो\ऽस्ति पटे शून्यादिवादे येषां
ते रक्तपटा बौद्धाः \। आच्छादने गतौ वृक्षे शून्यवादादिके पटः इति
निरुक्तिः \। ते च बौद्धाश्चतुर्विधया भावनया परमपुरुषार्थं
कथयन्ति \। ते च माध्यमिकयोगाचारसौत्रान्तिकवैभाषिकसंज्ञाभिः
प्रसिद्धा यथाक्रमं
सर्वशून्यत्वबाह्यशून्यत्वबाह्यार्थानुमेयत्वबाह्यार्थप्रत्यक्षत्ववादानातिष्ठन्ते
\। यद्यपि भगवान् बुद्ध एक एव बोधयिता तथापि बोद्धव्यानां
बुद्धिभेदाच्चातुर्विध्यं यथा गतोस्तमर्कः इत्य् उक्ते
जारचौरानूचानादयः
स्वेष्टानुसारेणाभिसरणपरस्वहरणसदाचरणादिसमयं बुद्ध्यन्ते
एवमत्रापि सर्वं क्षणिकं क्षणिकं दुःखं दुःखं स्वलक्षणं
स्वलक्षणं शून्यं शून्यम् इति भावनाचतुष्टयमुपदिष्टं बुद्धेन
भगवता, तैः स्वभावनानुसारेण पृथक्पृथग्गृहीतम् \। अव वक्तव्यं
बह्वस्ति ग्रन्थविस्तरभियोपरम्यते \। प्रायेणेत्युक्त्या
तस्माद्यज्ञात्सर्वहुत ऋचः सामानि जज्ञिरे \। छन्दांसि जज्ञिरे
तस्माद्यजुस्तस्मादजायत इति श्रुतेः \। तस्य महतो भूतस्य
निःश्वसितमिदं यदृग्वेदो यजुर्वेदः सामवेदः इत्य्-आदिश्रुतेश्चेश्वराद् एव
वेदाविर्भावमजानन्तो मूढा एव भ्रान्त्या आपाततो\ऽविचारतो रम्येषु
सुन्दरेषु हेतूक्तिचतुरेषु पूर्वोक्त---पशुश्चेन्निहतः स्वर्गम्
इत्य्-आदिकुतर्कजालोपबृंहितवाग्निपुणेषु \। आदिना मैरालकादिग्रहः
नृकपाले च यो भुङ्क्ते स हि कापालिको मतः इति निरुक्तिः \। उपधर्मस्तु
पाषण्ड इति नारदः \।\।२४-२५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** एवम् इति युग्मकम् \।उपधर्मेष्व्
इति \। नग्नादय उपधर्मास्तेष्व् इति योज्यम् \।\।२४-२५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**तेनेन्द्रेणासौ गृहीतेषु
पश्चाद् विसृष्टेषु \। नग्ना जैनाः \। रक्त-पटा बौद्धाः \। आदि-शब्देन
कापालिकादयः \। उपधर्मेषु धर्मोपमेषु, न तु धर्मेषु \। पेशलेष्व्
आपाततो रम्येषु वाग्मिषु हेतूक्ति-चतुरेषु \।\।२४-२५\।\।

**\॥।**

**\।\। ४.१९.२६ \।\।**

**तद् अभिज्ञाय भगवान् पृथुः पृथु-पराक्रमः**

**इन्द्राय कुपितो बाणम् आदत्तोद्यत-कार्मुकः \।\।**

**श्रीधर-स्वामी (भावार्थ-दीपिका), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
तदिन्द्ररचितपाखण्डेनोपसृष्टं यज्ञस्थलमभिज्ञाय ज्ञात्वा \।
इन्द्रायेन्द्र हन्तुम् \।\।२६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तद् इति \।
अश्वमेधादि-भागेज्यस्यापीन्द्रस्य वधोद्यमोऽयं
श्री-भगवच्-छक्ति-विशेषस्यैव मूलेन्द्रत्व-मननात् \।\।२६\।\।

**\॥।**

**\।\। ४.१९.२७ \।\।**

**तम् ऋत्विजः शक्र-वधाभिसन्धितं**

**विचक्ष्य दुष्प्रेक्ष्यम् असह्य-रंहसम्**

**निवारयाम् आसुर् अहो महा-मते**

**न युज्यतेऽत्रान्य-वधः प्रचोदितात् \।\।**

**श्रीधर-स्वामी (भावार्थ-दीपिका) :** शक्र-वधेऽभिसन्धितं
कृताभिप्रायम् \। प्रचोदितात् पशोर् वधाद् अन्यस्य वधस् तव न युज्यते
\।\।२७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्राविहितहिंसाप्रवृत्त
पृथौ तत्तत्वविदः किं निद्रितास् तत्राह---तम् इति \। महामतेरित्यस्य
त्वं महामतिः सर्वज्ञशिरोमणिर् भगवद्-अंशत्वादस्यतस् त्वां वयं किं
बोधयाम इत्य् अभिप्रायः \। प्रचोदिताद्विहितात् \। अत्राश्वमेधयागो न
युज्यते न युक्तः \।\।२७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**शक्र-वधेऽभिसन्धिः
सञ्जातो यस्य तम् \। विचक्ष्य दृष्ट्वा प्रचोदितात् शास्त्र-विहितात् पशोर्
वधाद् अन्यस्य वधो न युज्यते \।\।२७\।\।

**\॥।**

**\।\। ४.१९.२८ \।\।**

**वयं मरुत्वन्तम् इहार्थ-नाशनं**

**ह्वयामहे त्वच्-छ्रवसा हत-त्विषम्**

**अयातयामोपहवैर् अनन्तरं**

**प्रसह्य राजन् जुहवाम तेऽहितम् \।\।**

**श्रीधर-स्वामी (भावार्थ-दीपिका) :** तद् वधं तु वयं करिष्याम
इत्य् आहुः \। वयम् इह यज्ञ-नाशक त्वत्-कात्यव हत-प्रभम् इन्द्रम्
आह्वयामहे \। कैः ? अयात-यामैर् अगत-वीर्यैर् आह्वान-मन्त्रैः \।
अनन्तरं च ते तवाहितं जुहवाम होष्यामः \।\।२८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कस् तर्ह्य् अत्र प्रतीकारः
? इति चेद् आह---तद्-वधम् इति \। अत्र तदानीम् इन्द्रस्य
भगवद्-अवतारत्वे\ऽपि विप्राणां चाबहिर्मुखत्वे\ऽपि तथा-भूतोक्त्या
कर्म-मार्गस्य स्वभाव एव तैर् द्योतितो यत् तत्र प्रवृत्ता विवेकिनो\ऽप्य्
अन्धा भवन्तीति यथा ब्रह्मणा कामस्य श्री-रुद्रेण क्रोधस्य
श्री-विष्णुनापि यज्ञावतारे तस्मिन् मात्सर्य-कौटिल्यादिकम् ईहमानेनेन्द्रस्य
स्वभावो द्योतित इति \।\।२८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु तर्ह्य् अत्र कः
प्रतीकारः ? तत्राहुः---वयम् इति \। अयात-यामैर् अगत-वीर्यैर्
उपहवैर् आह्वान-मन्त्रैः \। अत्र तदानीन्तनस्येन्द्रस्य
भगवद्-अवतारत्वेऽपि विप्राणां च तेषाम् अबहिर्मुखत्वेऽपि
तथा-भूतोक्त्या कर्म-मार्गस्य स्वभाव एव तैर् द्योतितो यत् तत्र
प्रवृत्ता विवेकिनोऽप्य् अन्धा भवन्तीति यथा ब्रह्मणा कामस्य श्री-रुद्रेण
क्रोधस्य श्री-विष्णुनापि यज्ञावतारे तस्मिन् मात्सर्य-कौटिल्यादिकम्
ईहमानेनेन्द्रत्वस्य स्वभावो द्योतित इति \।\।२८\।\।

**\॥।**

**\।\। ४.१९.२९ \।\।**

**इत्य् आमन्त्र्य क्रतु-पतिं विदुरास्यर्त्विजो रुषा \।**

**स्रुग्-घस्तान् जुह्वतोऽभ्येत्य स्वयम्भूः प्रत्यषेधत \।\।**

**श्रीधर-स्वामी (भावार्थ-दीपिका) :** अस्य पृथोः \। स्रुक् हस्ते येषां
तान् \।\।२९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** नन्विंद्रे मृते यज्ञ एव
कथं स्यान्मन्त्राणां तद्विषयत्वात् मरुत्वन्तं सख्याय हवामहे
इत्य्-आदिश्रुतेरतो\ऽत्र धर्मरहस्यवेदी को\ऽपि नाभूद् इति सभादोषं
परिहरतो ब्रह्मण उक्तिप्रकारम् आह---इतीति \। क्रतुपतिं पृथुम् इति \।
वयं मरुत्वन्तमित्य्-आदिरीत्यामन्त्र्य पृष्ट्वा रुषा जुह्वतो\ऽस्य
पृथोरृत्विजो ब्रह्माभ्येत्य संमुखीभूय \। विदुरेति \। यथा त्वं
विद्वत्त्वाद् दुर्योधनादीन्प्राकृतमार्गप्रवृत्तान्न्यषेध इत्य् अभिप्रायः
\।\।२९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** प्रत्यभाषतेति चित्सुखः
\।\।२९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**अस्य पृथोः \।\।२९\।\।

**\॥।**

**\।\। ४.१९.३० \।\।**

**न वध्यो भवताम् इन्द्रो यद् यज्ञो भगवत्-तनुः \।**

**यं जिघांसथ यज्ञेन यस्येष्टास् तनवः सुराः \।\।**

**श्रीधर-स्वामी (भावार्थ-दीपिका) :** यम् इन्द्रं यज्ञेन जिघांसथ
\। यज्ञेनेष्ठाः सर्वे सुरा यस्य तनवः, स इन्द्रो भवतां वधार्हो न
भवति \। यद् यस्माद् यज्ञो नामाऽयम् इन्द्रो भगवतस् तनुर् अवतारः \।

> ततः सप्तम आकूल्यां रुचेर् यज्ञोऽभ्यजायत \।
>
> स यामाद् यैः सुर-गणैर् अपात्स्व् आयं भुवान्तरम् \।\।\[भा।पु।
> १.३.१२\] इत्य् उक्तत्वात् \।\।३०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** किमाकारः प्रतिषेधस्
तत्राह---नेति \। सन्दर्भस्तु---यद् यस्माद्यज्ञो यागो भगवत्तनुः
सुराश्वेन्द्राद्या यस्येष्टाः प्रियास्तनवस्तस्मादेकां तनुं हत्वा नान्यां
रक्षितुं युक्ताः \। किन्तु द्वयम् अपि रक्षितुं युक्तम् इति भाव इत्य् आह \।
विश्वनाथस्तु---भगवत्तनुर् इति \। न हि भगवद्-विग्रहो
विप्रैर्हन्तुमध्यवस्यते भवतां तर्हि विप्रत्वम् एव कुतः यं यज्ञेन
जिघांसथेति स खलु यज्ञः कथं यज्ञेन वध्यो भवेद्यथा
क्षीराब्धिः क्षीरप्रस्थक्षेपेणेति \। किं च, यस्य यज्ञस्येन्द्रस्य च
तनवः सुरास्ते च यज्ञेन युष्माभिरिष्टा इज्यन्ते स्मेति कथं स
मरिष्यतीत्येतम् अपि विवेकं न कुरुथेति भाव इत्य् आह \।\।३०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यम् इन्द्रं यज्ञेन जिघांसथ, स
इन्द्रो भवतां न वध्यः \। कुतः ? यद् यस्मात् यज्ञो यागो
भगवतस्तनुः सुराश्चेन्द्राद्या यस्य इष्टास्तनवः \। तस्मादेकां तनुं
हत्वा नान्या रक्षितुं युक्ता, किन्तु द्वयम् अपि रक्षितुं युक्तम् इति भावः
\।\।३०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भगवत्-तनुर् इति \। न
हि भगवद्-विग्रहो विप्रैर् हन्तुम् अध्यवस्यते \। भवतां तर्हि
विप्रत्वम् एव कुतः ? यं यज्ञेन जिघांसथेति स खलु यज्ञः कथं
यज्ञेन वध्यो भवेद् यथा क्षीर-प्रस्थ-क्षेपेणेति \। किं च, यस्य
यज्ञस्य्न्द्रस्य च तनवः सुरास् ते च यज्ञेन युष्माभिर् इष्टा इज्यन्ते
स्मेति, कथं स मरिष्यतीत्य् एतम् अपि विवेकं न कुरुष्वेति भावः
\।\।३०\।\।

**\॥।**

**\।\। ४.१९.३१ \।\।**

**तद् इदं पश्यत महद्- धर्म-व्यतिकरं द्विजाः \।**

**इन्द्रेणानुष्ठितं राज्ञः कर्मैतद् विजिघांसता \।\।**

**श्रीधर-स्वामी (भावार्थ-दीपिका) :** अतो बलीयसाऽनेन कर्तव्यम्,
अन्यथा भूयः पाखण्डं स्रक्ष्यतीत्य् आशयेनाह \। तद् इदम्
इन्द्रेणानुष्ठितं महद्-अन्याय्यं पश्यत \। किम् ?इत्य् अपेक्षायाम् आह \।
धर्मस्य व्यतिकरं विपर्ययं पाखण्ड-पथम् \।\।३१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यतस्तद्वेषेणाधर्म एव
वर्धिष्यते तं चाधर्ममस्य राज्ञो मूर्तम् एव प्रवृत्तं
पश्यतेत्याह---अतो बलीयसेति \। तदिदं प्रत्यक्षसिद्धं द्विजा
इत्यदीर्घदर्शित्वम् आह \।\।३१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किं च, तद्-वेशेनाधर्म
एव वर्धिष्यते, तं चाधर्मम् अस्य राज्ये मूर्त् एव प्रवृत्तं पश्यतेत्य्
आह---तद् इदम् इति \। धर्मस्य व्यतिकरं पाषण्ड-पथम् \।\।३१\।\।

**\॥।**

**\।\। ४.१९.३२ \।\।**

**पृथु-कीर्तेः पृथोर् भूयात् तर्ह्य् एकोन-शत-क्रतुः \।**

**अलं ते क्रतुभिः स्विष्टैर् यद् भवान् मोक्ष-धर्म-वित् \।\।**

**श्रीधर-स्वामी (भावार्थ-दीपिका) :** तर्हि किम् अत्र युक्तम् ? इत्य् अत
आह---पृथु-कीर्तेर् इति \। एकेनोनशतं यस्मिंस् तादृशः क्रतुः
क्रतु-प्रयोगः पृथोर् भूयात् \। पृथुर् इति पाठे एकोनशतं क्रतवो
यस्य तादृशोऽपि महेन्द्रात् पृथु-कीर्तिः भूयाद् इत्य् अर्थः \। तद् एवम्
ऋत्विजः प्रत्युक्त्वा पृथुं प्रत्य् एवाह---अलम् इति \।\।३२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इत्य् अर्थ इति \।
क्रतुभिर्यश एव साध्यं तच् च मदाशीर्वादाद् एव भविष्यतीति भावः \।
षष्ठ्यन्तपाठे एकत्वं जात्यपेक्षया एकोनशतं क्रतुर् इति पाठे सङ्ख्या
वाक्यापेक्षया, पण्ढत्वमेकत्वं च---विंशत्याद्याः सदैकत्वे तासु
चानवतेः स्त्रियः \। क्लीबे शताद्याः प्रायः स्युः इत्य् अभिधानात् \।
क्रतुशतस्य सङ्कल्पो\ऽपूर्णो\ऽपि मदाशीर्वादात्पूर्णो भवत्वित्यर्थो
व्यंजितः \। यद्यतो मोक्षधर्मविद् इति \। न चेन्द्रत्वलाभाय तव
क्रतुशतकारंभः, किं तु प्रजापालनवदिज्यादेर् अपि राजधर्मत्वेन
निजधर्माचरणस्य स्वधर्ममाराधनमच्युतस्य इत्य् उक्त्या
मोक्षहेतुहर्याराधनार्थत्वम् एव \। मोक्षहेतुत्वं तु स्वधर्मस्य
यदीहमानो विजहाति बन्धम् इत्य् उक्तेः \। यज्ञस्य राजधर्मत्वं तु
गयोपाख्याने स्वधर्मेण
प्रजापालनपोषणप्रीणनोपलालनानुशासनोपलक्षणेनेज्यादिना च इत्य्
उक्तेरेवावसीयत इति \। अत उक्तमलं पूर्णं तिष्ठतु वा \। अलं तु
भूषणे शक्तौ पर्याप्तौ विनिवारणे इति यादवः \। निवृत्तिमार्गप्रियस्य
तव प्रवृत्तिमार्गेहा तु लोकसङ्ग्रहार्थम् एवेति भावः \।\।३२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**तर्हि किं तवाभिप्रेतम् ?
इत्य् अत आह---पृथ्व् इति \। एकेनोनशत-क्रतुर् अपि पृथुर् अयं शतक्रतोर्
इन्द्राद् अपि पृथु-कीर्तिर् विपुल-यशा भूयाद् इति क्रतुभिर् यश एव
साध्यम् \। तच् च मदाशीर्वादाद् एव भविष्यतीति भावः \। पृथु-कीर्तेः
पृथोर् इति षष्ठ्य्-अन्त-पाठे एकोनशतम् एव क्रतुर् भूयाद् इत्य् एकत्वं
जातापेक्षया सिद्धं क्रतु-शतस्यसङ्कल्पोऽपूर्णोऽपि पूर्णो भवत्व् इत्य्
अर्थः \। ऋत्विजः प्रत्युक्त्वा पृथुं प्रत्य् एवाह---अलम् इति \।\।३२\।\।

**\॥।**

**\।\। ४.१९.३३ \।\।**

**नैवात्मने महेन्द्राय रोषम् आहर्तुम् अर्हसि**

**उभाव् अपि हि भद्रं ते उत्तमश्लोक-विग्रहौ \।\।**

**श्रीधर-स्वामी (भावार्थ-दीपिका) :** आत्मनैवात्मने महेन्द्राय रोषं
कर्तुं नार्हसि \। तत्र हेतुः---उभाव् अपीति \।\।३३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** फलितम् आह---नैवेति \।
तत्र रोषाकरणे आत्मन इति हेतुः आत्मने इत्य् अत्रापि हेतुः उभाव् इति \।
द्वयोर् अपि युवयोर् भगवद्-अवतारत्वाद् इत्य् अर्थः \।\।३३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** आत्मनेति \। सम्बन्धोक्तिः आत्मना
मनसेति व्याख्यानात् \। स्वामि-व्याख्यायां सन्देह एव \।
पूर्व-न्यायेनैवाह---उभाव् अपीति \।\।३३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** आत्मने इत्य् अत्र
हेतुः---उभाव् अपीति \। द्वयोर् अपि युवयोर् भगवद्-अवतारत्वाद् इत्य्
अर्थः \।\।३३\।\।

**\॥।**

**\।\। ४.१९.३४ \।\।**

**मास्मिन् महाराज कृथाः स्म चिन्तां**

**निशामयास्मद्-वच आदृतात्मा \।**

**यद् ध्यायतो दैव-हतं नु कर्तुं**

**मनोऽतिरुष्टं विशते तमोऽन्धम् \।\।**

**श्रीधर-स्वामी (भावार्थ-दीपिका) :** तथापि क्रतु-समाप्तिम् एव
ध्यायन्तं प्रत्य् आह \। **अस्मिन्** यज्ञ-विघ्ने **चिन्तां मा स्म कृथाः**
\। **यद्** यस्माद् दैव-हतं कार्यं कर्तुं **ध्यायतो** मनो **नु**
निश्चितम् **अतिरुष्टं** सद् **अन्धं तमो** मोहं **विशति**, न तु
शान्तिं लभते \।\।३४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तथापीत्थं बोधिते\ऽपि
\।\।३४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तद् अपि क्रत्व्-असमाप्तिं
ध्यायन्तं तं प्रत्य् आह---**मास्मिन्न्** इति \। **यद्** दैव-हतं कर्म,
तत् **कर्तुं** **ध्यायतः** पुंसः \। **नु** निश्चितं मनोऽतिरुष्टं सत्
**अन्ध-तमो** मोहं **विशति**, न तु शान्तिं लभते \।\।३४\।\।

**\॥।**

**\।\। ४.१९.३५ \।\।**

**क्रतुर् विरमताम् एष देवेषु दुरवग्रहः \।**

**धर्म-व्यतिकरो यत्र पाखण्डैर् इन्द्र-निर्मितैः \।\।**

**श्रीधर-स्वामी (भावार्थ-दीपिका) :** अत एव तव **क्रतुर् विरमतु**
\। नन्व् इन्द्रः किं न निवार्यते ? अत आह---यतो **देवेषु दुराग्रहो**
भवतीति \। **यत्र** क्रतौ \।\।३५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत एव
मनः-शान्त्य्-अभावाद् एव \। अत्राक्षिपति\--*नन्व्* इति \। तीर्थस् तु न
केवलं क्रतोर् विरामेण पूर्यते, किन्तु देवेषु दुरवग्रहो विरमतां,
देवेषु कुपितेषु त्वद्-राष्ट्रे वृष्टि-विघातो\ऽपि स्याद्
अतस्तद्दुरवग्रहविरामः कर्त्तव्य इत्य् अर्थः \। क्रतोविशेषणं वा
कुपितद् एवविषयो दुष्टो\ऽवग्रहो यस्मात्स तथा \। देवप्रीत्या
सुवृष्ट्यर्थं पुरुषैर्यज्ञोनुष्ठीयते कारीर्या वृष्टिकामो यजेत इति
श्रुतेः \। तत्र देवप्रतिहते क्रतौ क्रियमाणे तदप्रीत्यानावृष्ट्या
ब्रीह्याद्यौषध्यनुत्पत्त्यान्नाभावेन प्राणिनां प्राणधारणोपायाभावेन
देहवियोगलक्षणो विनाशः स्याद् इति व्याङपरिभ्यो रमः इति
विहितपरस्मैपदप्रयोगं विहाय स्वार्थहानिसूचनाय
विरमतामित्यात्मनेपदप्रयोगः \। इतो\ऽपि क्रतुर्विरमत्वित्य् आह---यत्र
चरमाश्वमेधे क्रियमाणे सति धर्मव्यतिकरः धर्मे\ऽधर्मसंबन्धेन
धर्मस्य नाशो जात इति भावः \।

> ध्रुवं धर्मः प्रणश्येत तपोयज्ञव्रतादिषु \।
> दर्शनस्पर्शभाषाभिर्लेच्छपापंषडिदंभिभिः \।\। इति संहितोक्तेः
> \।

वृष्टिवर्षं तद्विघाते\ऽवग्राहावग्रहौ समौ इत्य् अमरः \।\।३५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** किं च, देवेषु दुरवग्रहो
विरोध-हेतुर् अयं क्रतुर् विरमतु \। ननु तद्-विरोधे का क्षतिः ?
तत्राह---धर्म-व्यतिकरो धर्म-व्याघातः धर्मो दूषितः स्याद् इत्य्
अर्थः \।\।३५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अत एव क्रतुर् विरमताम्
\। नन्व् इन्द्रः किम् इति न निवार्यते ? तत्राह---देवेषु मध्योऽयं
दुरवग्रहो भवतीति \। यत्र क्रतौ \।\।३५\।\।

**\॥।**

**\।\। ४.१९.३६ \।\।**

**एभिर् इन्द्रोपसंसृष्टैः पाखण्डैर् हारिभिर् जनम् \।**

**ह्रियमाणं विचक्ष्वैनं यस् ते यज्ञ-ध्रुग् अश्व-मुट् \।\।**

**श्रीधर-स्वामी (भावार्थ-दीपिका) :** इन्द्र-दुराग्रह-कृतम् अनर्थं
पश्येत्य् आह \। एभिर् इन्द्रेणोपसंसृष्टैर् अधिष्ठितैर् हारिभिश्
चित्ताकर्षकैः \। य इन्द्रस् तेऽश्वं मुष्णातीति तथा यज्ञाय द्रुह्यति
तथा \। तेन सृष्टैः \।\।३६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पाखण्डैह्रियमाणं
स्वायत्तीकृतं जनं तत्र हेतुर्हारिभिर्मूढजनाकर्षिभिः \।\।३६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** पाखण्डानां बलं
दर्शयति---एभिर् इति \।\।३६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**इन्द्र-दुरवग्रह-कृतम्
अनर्थं दर्शयति---एभिर् इति हारिभिश् चित्ताकर्षकैः \। य इन्द्रस् ते
अश्वं मुष्णातीति तथा यज्ञाय द्रुह्यतीति तथा तेन सृष्टैः \।\।३६\।\।

**\॥।**

**\।\। ४.१९.३७ \।\।**

**भवान् परित्रातुम् इहावतीर्णो**

**धर्मं जनानां समयानुरूपम् \।**

**वेनापचाराद् अवलुप्तम् अद्य**

**तद्-देहतो विष्णु-कलासि वैन्य \।\।**

**श्रीधर-स्वामी (भावार्थ-दीपिका) :** ततो मम किम् ? इति चेत्
तत्राह---भवान् इति द्वाभ्याम् \। साङ्ख्य-योगादि-नाना-सिद्धान्तानुरूपं
धर्मं वेनस्यान्यायाल् लुप्तं परित्रातुं तद्-देहाद् विष्णोः कलैव त्वम्
अवतीर्णोऽसि \।\।३७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ततः
पाखण्डहृतजनदर्शनान्मम किं का हानिरित्य् अत्राह \।

> समयः शपथाचारसिद्धान्तेषु तथा धियि \।
>
> क्रियाकारे च निर्देशे सङ्केते कालभाषयोः \।\। इति मेदिनी \।

हे वैन्येति \। वेनदेहोद्भूतत्वात्तन्मतिं मा गृहाणेति भावः \। विरोधे
प्रणधित्यक्ते\ऽपचारो\ऽन्यायनिन्दयोः इति निरुक्तिः \।\।३७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तर्हि
पाखण्डान्यप्युपेक्षणीयान्येवेत्याह---भवानिति द्वाभ्याम् \।\।३७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**त्वत्तः सकाशात् धर्म एव
प्रवर्तितुम् अर्हति न त्व् अधर्म इत्य् आह---भवान् इति \।\।३७\।\।

**\॥।**

**\।\। ४.१९.३८ \।\।**

**स त्वं विमृश्यास्य भवं प्रजापते**

**सङ्कल्पनं विश्व-सृजां पिपीपृहि \।**

**ऐन्द्रीं च मायाम् उपधर्म-मातरं**

**प्रचण्ड-पाखण्ड-पथं प्रभो जहि \।\।**

**श्रीधर-स्वामी (भावार्थ-दीपिका) :** हे प्रजा-पते ! अस्य
विश्वस्योद्भवं विचार्य यैर् उत्पादितोऽसि तेषां विश्व-सृजां सङ्कल्पं
पिपीपृहि, आर्षः प्रयोगः, पूरयेत्य् अर्थः \। प्रचण्डो यः
पाखण्ड-मार्गः सैवैन्द्री मायोपधर्म-जननी तां जहि \।\।३८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** हे प्रजापते \।
प्रजापालनं हि धर्मरक्षयाधर्महत्या च भवतीत्यतः पाखण्डस्य
महाधर्मत्वात्तद्धननम् एव युक्तम् इति भावः \। इत्य् अर्थ इति \।
पृ-पालनपूरणयोः इत्यस्य लोटो मध्यमपुरुषैकवचने द्वित्वेत्वयोः
पिपृहीति, ततः पुनः पीत्यस्य द्वित्वमुत्तरस्य दीर्घश् च च्छान्दसत्वात्
\। यद्वा---वष्टि भागुरिः इत्यप्युपसर्गाकारलोपे अभ्यासस्य च्छान्दसे
दीर्घ पिपीपृहीति रूपम् इति भावः \।
प्रचण्डपाखण्डपथमित्याविष्टलिङ्गत्वात्पुंस्त्वम् \।\।३८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**अस्य विश्वस्य भवं
कल्याणं, हे प्रजा-पते ! विश्व-सृजां यैर् मन्थनाद् उत्पादितोऽसि तेषां
सङ्कल्पनंसङ्कल्पं पिपीपृहि, आर्षः प्रयोगः, पूरयेत्य् अर्थः \।
उपधर्मस्य मातरं जनयित्रीम् \। कीदृशीम् ? प्रचण्डस्य
पाषण्डस्यपन्थानम् आविष्ट-लिङ्गत्वाद् युक्तं पुंस्त्वम् \।\।३८\।\।

**\॥।**

**\।\। ४.१९.३९ \।\।**

**मैत्रेय उवाच---**

**इत्थं स लोक-गुरुणा समादिष्टो विशाम्पतिः \।**

**तथा च कृत्वा वात्सल्यं मघोनापि च सन्दधे \।\।**

**श्रीधर-स्वामी (भावार्थ-दीपिका) :** तथा च कृत्वा यज्ञाग्रहं हित्वा
वात्सल्यं स्नेहं कृत्वेन्द्रेण सह सन्धानं च कृतवान् \।\।३९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स पृथुर्लोकगुरुणा
ब्रह्मणा \।\।३९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**च एवार्थे \। यथा
ब्रह्मण आज्ञा, तथैव वात्सल्यं कृत्वेति यज्ञस्य वयो-वृद्धत्वेऽपि
देवेन्द्रत्वेऽपि च ब्रह्मण एवाज्ञया तत्र पृथोर् वात्सल्यं, सा च तयोर्
विशुद्ध-सत्त्वेन तुल्यत्वेऽपि पृथोर् भक्त्य्-उत्कर्षेणाभ्यर्हितत्वम्
आलक्ष्यैव कृत्वेति ज्ञेयम् \। सन्दधे सन्धिं चकार \।\।३९\।\।

**\॥।**

**\।\। ४.१९.४० \।\।**

**कृतावभृथ-स्नानाय पृथवे भूरि-कर्मणे**

**वरान् ददुस् ते वरदा ये तद्-बर्हिषि तर्पिताः \।\।**

**श्रीधर-स्वामी (भावार्थ-दीपिका) :** कृतम् अवभृथ-संबन्धि स्नानं
येन स तस्मै \।\।४०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अवभृथो
यज्ञान्तस्तस्येदमावभृथ्यं तच् च स्नानमावभृथ्यस्नानं
कृतमावभृथ्यस्नानं येन तस्मै \। तद्बर्हिषि तस्य यज्ञे \।\।४०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.१९.४१ \।\।**

**विप्राः सत्याशिषस् तुष्टाः श्रद्धया लब्ध-दक्षिणाः**

**आशिषो युयुजुः क्षत्तर् आदि-राजाय सत्-कृताः \।\।**

**श्रीधर-स्वामी (भावार्थ-दीपिका), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** क्षत्तर् इति \। त्वं
जानास्येवैतद् वृत्तं विप्राः पूजिताः सुखायापूजिता दुःखाय \।
क्षत्तृपदमत्र विद्वत्परमनेन प्राग्भवमाण्डव्यवृत्तं स्मारितम् इति
भावः \।

> क्षत्ता शूद्राक्षत्रियजे प्रतीहारे च सारथौ \।
>
> भुजिष्यातनये\ऽपि स्यान्नियुक्तविदुषोर् अपि \।\। इति मेदिनी \।\।४१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** चित्सुख-मते त्व्
अत्रोनविंशोऽध्यायः \। तथा च कृतवान् सर्वम् इति चित्सुखः \।\।४१\।\।

**\॥।**

**\।\। ४.१९.४२ \।\।**

**त्वयाहूता महा-बाहो सर्व एव समागताः**

**पूजिता दान-मानाभ्यां पितृ-देवर्षि-मानवाः \।\।**

**श्रीधर-स्वामी (भावार्थ-दीपिका) :** तुष्टानां वाक्यं त्वयेति
\।\।४२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** महाबाहो इति \। इन्द्रस्यापि
भयङ्करौ तव बाहू इति भावः \।\।४२\।\।

इति श्रीमद्-भागवत-भावार्थ-दीपिका-प्रकाशे चतुर्थ-स्कन्धे
एकोनविंशो\ऽध्यायः \।\।१९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**अष्टानां वाक्यं त्वयेति
\।\।४२\।\।

**\॥।**

इति सारार्थ-दर्शिन्यां हर्षिण्यां भक्त-चेतसाम् \।

ऊनविंशश् चतुर्थस्य सङ्गतः सङ्गतः सताम् \।\।\*\।\।

**\॥।**

> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं
> संहितायां वैयासिक्यां चतुर्थ-स्कन्धे

पृथु-विजये ब्रह्म-वाक्यम्

> नामैकोनविंशोऽध्यायः

\।\। ४.१९ \।\।

**\॥।**

**(४.२०)**

## 
**अथ विंशोऽध्यायः**

<details><summary>विषयः</summary>

भगवतो दर्शनं, भगवत्-पृथु-संवादश् च \।
</details>

**\।\। ४.२०.१ \।\।**

**मैत्रेय उवाच---**

**भगवान् अपि वैकुण्ठः साकं मघवता विभुः \।**

**यज्ञैर् यज्ञ-पतिस् तुष्टो यज्ञ-भुक् तम् अभाषत \।\।**

**श्रीधर-स्वामी (भावार्थ-दीपिका) :**

विंशे तु विष्णुना साक्षात् पृथोर् यज्ञेऽनुशासनम् \।

वर-दान-प्रसङ्गेन प्रीतिश् चान्योन्यम् ईर्यते \।\।

मघवता साकम् इन्द्रेण सह वर्तमानः \।\।१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अन्योन्यं पृथुविष्ण्वोः
परस्परं प्रीतिः \।\। अपिना ब्रह्मणः समुच्चयः \। वैकुण्ठ इति \।
जगदुत्पत्तौ विश्लिष्टानां भूतानां संयोजकत्वात् \। तद् उक्तं
शान्तिपर्वणि---

> मया संश्लेषिता भूमिरद्भिर्व्योम च वायुना \।
>
> वायुश् च तेजसा सार्द्धं वैकुण्ठत्वं ततो मम \।\। इति \।

विभुरित्यनेन यज्ञस्येन्द्रस्य तद्व्याप्यत्वमुक्तं यज्ञानां पतिर्भोक्ता
च अहं हि सर्वयज्ञानां भोक्ता च प्रभुरे व च इति श्रीगीतोक्तेः \। तं
पृथुम् \।\।१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** एष ते ह्यकरोद् इति क्वचित् पाठः
\।\।१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

विंशे प्रीतिं महेन्द्रेण विष्णुना बोधितः पृथुः \।

चकार तुष्टाव च तं स दत्त्वागाद् वरं प्रभुः \।\।

ततश् च भगवान् अपि स्वांशम् इन्द्रम् अप्य् अनीय सन्धिं कारयन् पृथुं
प्रबोधयामासेत्य् आह---भगवान् अपीति \।\।१\।\।

**\॥।**

**\।\। ४.२०.२ \।\।**

**श्री-भगवान् उवाच---**

**एष तेऽकार्षीद् भङ्गं हय-मेध-शतस्य ह \।**

**क्षमापयत आत्मानम् अमुष्य क्षन्तुम् अर्हसि \।\।**

**श्रीधर-स्वामी (भावार्थ-दीपिका) :** आत्मानं त्वां क्षमां
कारयतोऽमुष्य त्वम् अपि क्षन्तुम् अर्हसि \।\।२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** हयमेधशतस्तस्येति
हयमेधशतस् तस्य ते मत्वर्थीयो\ऽच् \। भङ्गमश्वापहरणे
नानादरमकार्षीत् \। भङ्गो मर्दनरीढयोः इति निरुक्तिः \।
यद्वा---हयमेधशततमस्येति व्याख्येयं तमप्प्रत्ययलोपस्त्वार्षः \।
अन्यथा चरमाश्वमेधसिद्व्या तदेकभङ्गाभावेन सर्वभङ्गापत्त्या
त्वमेकोनशतक्रतुरित्यनुपपन्नं स्याद् इति भावः \। किमत्र कार्यं
तदाज्ञापयेति तत्राह---अमुष्येन्द्रस्य \।\।२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** आत्मानं त्वां क्षमां
कारयतोऽमुष्य \।\।२\।\।

**\॥।**

**\।\। ४.२०.३ \।\।**

**सुधियः साधवो लोके नरदेव नरोत्तमाः \।**

**नाभिद्रुह्यन्ति भूतेभ्यो यर्हि नात्मा कलेवरम् \।\।**

**श्रीधर-स्वामी (भावार्थ-दीपिका) :** यर्हि यस्मात् कलेवरम् आत्मा न
भवति, अतस् तद्-अभिमानेन भूतानि नाभिद्रुह्यन्ति \।\।३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अक्षमा साधुगुणो न स्याद्
इत्य् आह---नरदेवेति \। तव तु नरपालकस्य सर्वथा द्रोहो\ऽनुचित इत्य्
अभिप्रायः \। भूतेभ्य इति चतुर्थी त्वार्षी, क्रुधद्रुहोरुपसृष्टयोः
कर्म इत्युपसर्गयोगे कर्मसंज्ञाविधानात् \।\।३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** प्रथमं ज्ञान-द्वारा तं
सान्त्वयति---सुधिय इत्य्-आदिभिः \। कलेवरम् अत्र स्थूल-सूक्ष्मात्मकम्
\।\।३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यर्हि यतः कलेवरम्
आत्मा न भवति, अतस् तद्-अभिमानेनौचित्यात् कुतो भूत-द्रोहः सम्भवेद्
इत्य् अर्थः \।\।३\।\।

**\॥।**

**\।\। ४.२०.४ \।\।**

**पुरुषा यदि मुह्यन्ति त्वादृशा देव-मायया \।**

**श्रम एव परं जातो दीर्घया वृद्ध-सेवया \।\।**

**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) :**
*न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** भगवन्मायामोहनाद् एव
भवेद् इति चेत्तत्राह---पुरुषा इति \। त्वादृशाः कुतस्त्वम् इत्य् अर्थः \।
वृद्धानां शास्त्रवृद्धानां सेवया \।\।४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भगवन्-मायया महनाद्
एव भवेद् इति चेत्, तत्राह---पुरुषा इति \।\।४\।\।

**\॥।**

**\।\। ४.२०.५ \।\।**

**अतः कायम् इमं विद्वान् अविद्या-काम-कर्मभिः \।**

**आरब्ध इति नैवास्मिन् प्रतिबुद्धोऽनुषज्जते \।\।**

**श्रीधर-स्वामी (भावार्थ-दीपिका) :** अविद्या-स्वरूपाज्ञानं, ततः
कामः, ततः कर्म, तैर् आरब्ध इति विद्वान् \। अत एव प्रतिबुद्ध
आत्म-ज्ञोऽस्मिन् नैवानुषज्जते \।\।५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अतो वृद्धसेवयैव
मायानावरणात् \। ततः स्वरूपाज्ञानात् पुनस्ततः कामात् \। अत एव
वैदुष्याद् एव \। अस्मिन्काये \। अनुषज्जति आसक्तो भवति \।\।५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अतो वृद्ध-सेवयैव
मायानावरणात् प्रतिबुद्धः प्रतिबोधम् एवाह---अविद्ययैव कामः कामाद्
एव कर्माणि तैर् आरब्धोऽयम् इति \। इमं कायं विद्वान् जानन् \।\।५\।\।

**\॥।**

**\।\। ४.२०.६ \।\।**

**असंसक्तः शरीरेऽस्मिन्न् अमुनोत्पादिते गृहे \।**

**अपत्ये द्रविणे वापि कः कुर्यान् ममतां बुधः \।\।**

**श्रीधर-स्वामी (भावार्थ-दीपिका) :** तथापि पुत्रादि-ममत्वेन
भूत-द्रोहेण च सङ्गो भवेत् तत्राह---असंसक्त इति \।\।६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यद्यपि प्रतिबुद्धो न
सज्जते तथापि इति \। आदिना स्त्र्यादिग्रहः \। अमुना शरीरेण \।\।६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.२०.७ \।\।**

**एकः शुद्धः स्वयं-ज्योतिर् निर्गुणोऽसौ गुणाश्रयः \।**

**सर्व-गोऽनावृतः साक्षी निरात्मात्मात्मनः परः \।\।**

**श्रीधर-स्वामी (भावार्थ-दीपिका) :** प्रतिबोध-क्रमं विवृण्वन्
देहेऽनुषङ्गाभावम् आह---एक इति द्वाभ्याम् \। असावात्मा आत्मनो देहात् परो
भिन्नः \। तत्र नवधा वैलक्षण्येन भेदं साधयति---एक इति
नवभिः पदैः \। देहो हि बाल-युवादि-भेदाद् अनेको मलिनश् च जटश् च
स-गुणश् च स्व-कारण-भूत-गुणाश्रितश् च परिच्छिन्नश् च गृहादिभिर्
आवृतश् च दृश्यश् च सात्मा च \। आत्मा तु नैवम् अतो भिन्नः \।\।७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्रात्मनि यत आत्मा
देहवान्नातो भिन्न इत्य् अर्थः \।\।७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तत्रासंसक्त इत्य्-आदिना
देह-द्वय-विलक्षणं शुद्धं जीवात्मानं किञ्चित् प्रतिबोधाय सूचयित्वा
सम्यक् प्रतिबोधाय परमात्मानम् उपदिशति---एक इति \। असौ
जीवादि-शक्त्य्-अगोचर आत्मा परमात्माख्य आत्मा आत्मनः शुद्धात् जीवाद्
अपरः, यतोऽसौ एकः \। जीवस् तु नाना, असौ शुद्धः
असम्भाव्य-दोष-सङ्गः, स त्व् अज्ञान-दोष-लिप्तत्वेन दुष्टः,
मण्डल-स्थानीयत्वाद् असौ मुख्यत्वेन स्वयं-ज्योतिः, स तु
रश्मि-स्थानीयत्वाद् आपेक्षिकतया \। असौ गुणेभ्यो निर्गतः सर्वथैव
सिद्धः, स तु अज्ञानेन तद्-अभिमान-सम्बद्धः \। असौ सूर्य इवाभासः,
वर्णानां गुणानाम् आश्रय एव, न तु तद्-व्याप्यः \। असौ विभुः, स त्व्
अणुः \। असौ देहादि-स्थोऽप्य् अनावृतः, स त्व् आवृतः \। असौ साक्षाद्
द्रष्टृत्वात् साक्षी, स तु तद्-अनुग्रह-मय-शक्तित्वाद् एव \। असाव्
एवात्मान्तर-रहितः, स तु तद्-आत्मकः \।\।५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अनासक्तेः कारणम्
आत्म-ज्ञानम् अतः परम् आत्म-ज्ञानम् उपदिशति---एक इति \। आत्मा परमात्मा
आत्मनो देहात् जीवाच् च परो भिन्न एको देहो जीवश् चानेकः \। एवम्
अशुद्धः प्रकाश-हीनः सगुणः गुण-जन्यत्वात् गुणाधीनत्वाच् च
गुणाश्रितः जडत्वाद् अनुरूपत्वाच् च सात्मेति देह-जीवाभ्याम् नवधा
वैलक्षण्यं परमात्मन उक्तम् \। एतेनैव जीवस्य देहेन सह नवधा
वैलक्षण्यं च दर्शितम् इति \।\।७\।\।

**\॥।**

**\।\। ४.२०.८ \।\।**

**य एवं सन्तम् आत्मानम् आत्म-स्थं वेद पूरुषः \।**

**नाज्यते प्रकृति-स्थोऽपि तद्-गुणैः स मयि स्थितः \।\।**

**श्रीधर-स्वामी (भावार्थ-दीपिका) :** आत्म-स्थं स्वस्मिन् स्थितम् \।
प्रकृति-स्थोऽपि देह-स्थोऽपि तद् विकारैर् न लिप्यते \। यतः स मयि
ब्रह्मणि स्थितः \।\।८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यतस्त्वं
देहादात्मान्योस्त्यतो हेतोः \। इति भाव इति \। आसक्तिरे व बन्धहेतुर्न
ह्यनासक्तिरपीत्याशयः \।\।८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** आत्म-स्थं
शुद्ध-जीवान्तर्यामित्वेन स्थितम् \। मयि स्थितो
मद्-आश्रितत्वेनानुसन्धायी \।\।८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स प्रकृतिस्थः
देहस्थोऽपि देह-गुणैर् नाजाते इति न देहस्थ इत्य् अर्थः \।\।८\।\।

**\॥।**

**\।\। ४.२०.९ \।\।**

**यः स्व-धर्मेण मां नित्यं निराशीः श्रद्धयान्वितः \।**

**भजते शनकैस् तस्य मनो राजन् प्रसीदति \।\।**

**श्रीधर-स्वामी (भावार्थ-दीपिका) :** इयम् अवस्था कस्योत्पद्यत इत्य्
अपेक्षायाम् आह---यः स्व-धर्मेणेति चतुर्भिः \।\।९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कस्योत्पद्यते
भक्ति-मिश्र-ज्ञानेन यतमानस्येत्याह---य इति \।\।९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अयम् उक्त-लक्षणः
प्रबोधो भक्ति-मिश्रेण ज्ञानेन यतमानस्य भवतीति तत्-साधनम्
आह---य इति \।\।९\।\।

**\॥।**

**\।\। ४.२०.१० \।\।**

**परित्यक्त-गुणः सम्यग् दर्शनो विशदाशयः \।**

**शान्तिं मे समवस्थानं ब्रह्म कैवल्यम् अश्नुते \।\।**

**श्रीधर-स्वामी (भावार्थ-दीपिका) :** भवतु मनः प्रसन्नम्, ततः
किं ? तत्राह \। यर्हि विशदाशयः प्रसन्न-मनास् तदा परित्यक्त-गुणः
सन् सम्यग् दर्शनो भूत्वा शान्तिम् अश्नुते \। शान्तिम् एवाह---मम
सम्यग्-औदासीन्येन **अवस्था**नम् एव ब्रह्म**,** तद् एव कैवल्यम्
अश्नुते \।\।१०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** भवतु मनः प्रसन्नं
ततः किं तत्राह---यर्हीति \।\।१०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** मां समवस्थानं
शक्त्य्-आद्य्-अविशिष्टतयाविर्भाव-विशेषः, तद् एव ब्रह्म **कैवल्यम्
अ**श्नुते अनुभवति \।\।१०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : [+++]{।मर्क्}**

**\॥।**

**\।\। ४.२०.११ \।\।**

**उदासीनम् इवाध्यक्षं द्रव्य-ज्ञान-क्रियात्मनाम् \।**

**कूट-स्थम् इमम् आत्मानं यो वेदाप्नोति शोभनम् \।\।**

**श्रीधर-स्वामी (भावार्थ-दीपिका) :** सम्यग्-दर्शनम् एवाह---उदासीनम्
एवात्मानं द्रव्य-ज्ञान-क्रियात्मनां देह-ज्ञान-कर्मेन्द्रिय-मनसाम्
अध्यक्षम् इव स्थितम् आत्मानं यो वेद \।\।११\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्र
विश्वनाथः---अध्यक्षं जीवात्मानमुदासीनम् इव तेष्वनासक्तम् इव यो वेद
स इमं कूटस्थमात्मानं परमात्मानं वेद यः परमात्मानं वेद
सो\ऽभवं मोक्षं प्राप्नोत्यावृत्त्यान्वयः \। शोभनम् इति पाठे\ऽपि स
एवार्थः \। अत्रेवकारेण सम्यगुदासीनत्वाभावे\ऽपि साधनदशायां
ज्ञानसिद्धिं सूचयति \।\।११\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** केवलम् एव दर्शयति---उदासीनम्
इति \। अध्यक्षम् इव स्थितम् अप्य् उदासीनं यो वेदेत्य् अन्वयः, अभवं
मोक्षम् इति सम्बन्धोक्तिः, सोऽभयम् इति चित्सुखः, शोभनम् इति गौडीयः
पाठः \।\।११\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सम्यग्-दर्शनम्
एवाह---द्रव्य-ज्ञान-क्रियात्मनाम् अधिभूताधिदैवाध्यात्म-मनसाम्
अध्यक्षम् जीवात्मानम् उदासीनम् इव तेष्व् अनासक्तम् इव यो वेद, स इमं
कूटस्थम् आत्मानं वेद, यः परमात्मानं वेद, स अभवं प्राप्नोतीत्य्
आवृतान्वयः \। अत्रेव-कारेण सम्यग्-उदासीनत्वाभावेऽपि साधन-दशायां
ज्ञान-सिद्धिं सूचयति \।\।११\।\।

**\॥।**

**\।\। ४.२०.१२ \।\।**

**भिन्नस्य लिङ्गस्य गुण-प्रवाहो**

**द्रव्य-क्रिया-कारक-चेतनात्मनः \।**

**दृष्टासु सम्पत्सु विपत्सु सूरयो**

**न विक्रियन्ते मयि बद्ध-सौहृदाः \।\।**

**मध्वाचार्यः (भागवत-तात्पर्यम्) :**

जीवाद् भिन्नस्य मनसो गुणाः सत्त्वादयो मताः \।

> तज् ज्ञात्वा न विकुर्वीत स्व-स्वरूपं मनस् तथा \।\। इति षाड्गुण्ये
> \।\।१२\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** संसारिणः कथं कूटस्थत्वम् ?
अत आह---**भिन्नस्य लिङ्गस्य** देहस्य **गुण-प्रवाहः** संसारः \।
भिन्नत्वे हेतुः---**द्रव्याद्य्-आत्मकस्य** \। तत्र चेतना चिद्-आभासः \।
अतो **दृष्टासु प्राप्तासु** हर्ष-शोकादिभिर् **न विक्रियन्ते** \।\।१२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्राक्षिपति---संसारिण
इत्य्-आदिना \। द्रव्याद्यात्मकस्याधिभूताध्यात्माधिदैवबुद्ध्यात्मकस्य \।
तत्र द्रव्यादिषु चेतनाबुद्धिश्चिदाभासश् च यतो
बुद्ध्याद्यात्मलिङ्गदेहस्यैव संसारो\ऽतो हेतोः
हर्षशोकादीनामात्मधर्मत्वाभावाद् इत्य् अर्थः \।
अयमर्थः---लिङ्गदेहस्य खल्वभिमानेनैव जीवस्य संसारो न
त्वौदासीन्येनेति \। तत्राध्यक्षत्वे\ऽपि न जीवस्य क्षतिर्लिङ्गस्यापि तद्
एव लिङ्गत्वम् इति \। एवञ्च यः स्वधर्मेण इत्य्-आदिना भक्ति-मिश्रेण
ज्ञानेन यतमानानां संसाराभावमुक्त्वाकेषांचित्केवलयैव भक्त्या
जरयत्याशु या कोशम् इत्यक्तन्यायेन संसारनिवृत्तये यतमानानाम् अपि
संसाराभावम् आह---दृष्टास्व् इति \। आसक्त्य्-अभावात्प्राकृतसम्पद्विपदोर्न
विक्रियन्ते \। आसक्त्य्-अभावे हेतुः---मयि बद्वेति \। सौहृदबद्धत्वं तु
केवलयैव भक्त्या भवेदित्यापादितं तृतीय-स्कन्धे \।\।१२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अथ भक्ति-पक्षेणापि तं
सान्त्वयति---भिन्नस्येति \।\।१२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु द्रव्यादीनाम्
अध्यक्षत्वेऽपि जीवस्य तेष्व् एवोदासीन्य-मात्र एव कथं संसाराभाव इत्य्
अत आह---भिन्नस्य जीवाद् अन्यस्य लिङ्ग-देहस्यैव गुण-प्रवाहः
संसारः \। भिन्नत्वे हेतुः---द्रव्याद्य्-आत्मकस्य \।
अधिभूताध्यात्माधिदैव-बुद्ध्य्-आदि-स्वरूपस्य \। अयम्
अर्थः---लिङ्ग-देहे खल्व् अभिमानेनैव जीवस्य संसारो, न त्व्
औदासीन्येनेति तत्राध्यक्षत्वेऽपि न जीवस्य क्षतिर् लिङ्गस्यापि तत्र
चेतना चिद्-आभासः \। अतो दृष्टासु प्राप्तासु \। हर्ष-शोकादिभिर् न
विक्रियन्ते \।\।१२\।\।

**\॥।**

**\।\। ४.२०.१३ \।\।**

**समः समानोत्तम-मध्यमाधमः**

**सुखे च दुःखे च जितेन्द्रियाशयः \।**

**मयोपकॢप्ताखिल-लोक-संयुतो**

**विधत्स्व वीराखिल-लोक-रक्षणम् \।\।**

**श्रीधर-स्वामी (भावार्थ-दीपिका) :** त्वं च सूरिरतः सुखे दुःखे
च समः सन् समाना उत्तम-मध्यमाधमा यस्य \। जितानीन्द्रियाण्य् आशयश्
च येन \। स त्वम् अखिल-लोक-रक्षणं विधत्स्व \। कथम् एकेन मया
रक्षणं कर्तुं शक्यम् ? तत्राह---मयेश्वरेणोपकॢप्ताः संपादिता
येऽखिला लोका अमात्यादयस् तैः संयुतः \।\।१३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सूरिर्मयि बद्धसौहृद
इत्यतो मन्निदेश एव वर्तस्वेत्याह \। अतः सूरित्वात् \।
कथमित्युपशङ्कते \। तत्राशङ्कायाम् \।
ईश्वरदत्तैश्वर्यो\ऽहमीश्वराज्ञापालन-रूपं प्रजारक्षणं करोमीति
बुद्ध्येत्य् अर्थः \।\।१३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अथ कर्तव्यम् उपदिशति सम इति
\। लोकेत्य् अत्र सत्त्वेति चित्सुखः \।\।१३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** त्वं च मयि
बद्ध-सौहृद इत्य् अतो मन्-निदेश एव वर्तस्वेत्य् आह---सम इति
चतुर्भिः \। प्राकृत-सम्पद्-विपदोः सम-बुद्धिः \। समानाः
सत्त्वादि-गुणैर् उत्तम-मध्यमाधमा यस्य सः \। मयेश्वरेणोपकॢप्ताः
सम्पादिताः येऽखिल-लोका अमात्यादयस् तैः संयुतः \।
ईश्वर-दत्तैश्वर्योऽहम् ईश्वराज्ञा-पालन-रूपं प्रजा-रक्षणं करोमीति
बुद्ध्येत्य् अर्थः \।\।१३\।\।

**\॥।**

**\।\। ४.२०.१४ \।\।**

**श्रेयः प्रजा-पालनम् एव राज्ञो**

**यत् साम्पराये सुकृतात् षष्ठम् अंशम् \।**

**हर्तान्यथा हृत-पुण्यः प्रजानाम्**

**अरक्षिता कर-हारोऽघम् अत्ति \।\।**

**श्रीधर-स्वामी (भावार्थ-दीपिका) :** ननु रक्षणं दण्डादि-सापेक्षम्,
अतस् तपोऽन्यद् वा पुण्यं करिष्यामीति चेत्, अत आह---श्रेय इति \। यद्
यस्मात् साम्पराये पर-लोके प्रजाभिः कृतात् सुकृतात् षष्ठम् अंशं हर्ता
हरति \। अरक्षणे दोषम् आह \। अन्यथा प्रजाभिर् हृतं पुण्यं यस्य स
प्रजानाम् अघम् अत्ति पापं भुङ्क्ते \। अन्यथेत्य् अस्य विवरणम्,
कर-हारः सन्न् अरक्षिता चेत् \।\।१४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्राक्षिपति नन्व् इति \।
आदिना करादिग्रहः \। संपरायः समीपे स्याद् आपदुत्तरकाल्योः \।
परलोके महैश्वर्ये इत्य् अभिधानात् \। एवकारेणान्ययोगो व्यवच्छिद्यते
\।\।१४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अन्यस्यापि राज्ञः
प्रजा-पालनम् एव धर्म इत्य् आह---साम्पराये पर-लोके प्रजानां सुकृतात्
हर्ता गृहीता \।\।१४\।\।

**\॥।**

**\।\। ४.२०.१५ \।\।**

**एवं द्विजाग्र्यानुमतानुवृत्त-**

**धर्म-प्रधानोऽन्यतमोऽवितास्याः \।**

**ह्रस्वेन कालेन गृहोपयातान्**

**द्रष्टासि सिद्धान् अनुरक्त-लोकः \।\।**

**श्रीधर-स्वामी (भावार्थ-दीपिका) :** एवं च मोक्षोऽप्य् अनायासेन
भविष्यतीत्य् आह---द्विजाग्र्याणाम् अनुमतश् चासाव् अनुवृत्तश् च
परम्परा-प्राप्तो यो धर्मः स एव प्रधानम् अर्थ-कामौ तु प्रासङ्गिकौ
यस्य \। अन्यतमोऽतिशयेनान्यः \। धर्मादिष्व् अनासक्त इत्य् अर्थः \।
ऐकपद्य-पाठे धर्म-प्रधानाव् अन्यतमाव् अर्थ-कामौ यस्येत्य् अर्थः \।
अस्याः पृथिव्या अविता सन् अल्पेन कालेन गृहागतान् सनकादीन् द्रक्ष्यसि \।
अनुरक्तो लोको यस्मिन् सः \।\।१५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** द्विजाग्र्याणां
शास्त्राभिज्ञविप्राणामनुमतस्तैरनुज्ञातः \। इत्य् अर्थ इति \। तमबत्र
प्रकृष्टार्थे न तु डतम इति भ्रमितव्यं तस्यानुपयोगाद् इति भावः \।
इत्य् अर्थ इति \। इत्थं बहुव्रीहिं कृत्वा पुनर् द्विजाग्रैरनुमतः स
चासौ प्रवृत्तश्चेति धर्मप्रधानान्यतमश्चेति कर्मधारयः कार्य इति
भावः \।\।१५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** उत्तर-काले तस्य
स्व-भक्ति-निष्ठां स्व-भक्तेषु विख्यापयितुम् इच्छया अन्येषु
ज्ञानादि-प्रवर्तनेच्छया च तस्य कर्तव्यं सूचयति---एवम् इति
\।\।१५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** द्विजाग्र्यैः
शास्त्राभिज्ञैर् विप्रैर् अनुमतोऽथ चानुवृत्तः परम्परा-प्राप्तो धर्म
एव प्रधानं यस्य सः \। अन्यतमस् तत्रानासक्तः ऐकपद्य-पाठे
कर्मधारयः \। अस्याः पृथिव्याः \।\।१५\।\।

**\॥।**

**\।\। ४.२०.१६ \।\।**

**वरं च मत् कञ्चन मानवेन्द्र**

**वृणीष्व तेऽहं गुण-शील-यन्त्रितः \।**

**नाहं मखैर् वै सुलभस् तपोभिर्**

**योगेन वा यत् सम-चित्त-वर्ती \।\।**

**श्रीधर-स्वामी (भावार्थ-दीपिका) :** मत् मत्तः सकाशात् किञ्चिद् वरं
वृणीष्व \। गुणाः शमादयः, शीलं निर्मत्सरत्वादि-स्वभावः, तैर् अहं
मन्त्रितो वशीकृतः \। तद्-रहितैस् मखादिभिर् नाहं सुलभः \। यतः
समं चित्तं येषां तेष्व् एव वर्तितुं शीलं यस्य सोऽहम् \।\।१६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्यनुकम्पाविगतधैर्य
आह---वरं चेति \। मानवेन्द्रेत्युक्त्या देवेन्द्रत्वं तु यज्ञस्यैव
तिष्ठत्वतो\ऽन्यं वरं मत्तः कंचन वृणीष्वेत्यभिप्रायः \। समत्वं
चात्र---

> नारायणपराः सर्वे न कुतश्चन बिभ्यति \।
>
> स्वर्गापवर्गनरकेष्वपि तुल्यार्थदर्शिनः \।\।

इत्य् उक्तरीत्या भक्त्युत्थम् एव ग्राह्यं न रोधयति मां योगः
इत्याद्युक्तर्योगाद्युत्थम् इति सन्दर्भः \। विश्वनाथस्तु---समं तुल्यम्
एव सर्वेषां चित्तवर्ती चित्ताधिष्ठाता सर्वत्रोदासीन एव न तु कस्यापि
वश इत्य् आह \। समे निर्दोषं हि समं ब्रह्म इति श्रीगीतोक्तेर्ब्रह्मणि
चित्तं येषां ते समचित्ता ज्ञानिनस् तत्र वर्ती प्रियो हि
ज्ञानिनो\ऽत्यर्थमहं स च मम प्रियः इति श्रीमुखोक्तेः \।\।१६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** सम्प्रत्य् अपि पूर्वेच्छयाह---वरं
चेति \। गुण-शीले अत्र भक्त्य्-उत्थे एव ज्ञेये \। तत्र गुणाः
गुरूपसत्ति-प्राप्ताः पाण्डित्य्-आदयः \। शीलं तु सुस्वभावो विनयादिः,
समत्वं च, नारायण-पराः सर्वे \[भा।पु। ६.१७.२८\] इत्य्-आदि-रीत्या
तद्-उत्थम् एव, न तु योगाद्य्-उत्थानि तानि \। न रोधयति मां योगः
\[भा।पु। ११.१२.१\] इत्य्-आदेः \।\।१६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अत्यनुकम्पया
विगत-गाम्भीर्य आह---वरं चेति \। गुण-शीलाभ्याम् ताभ्याम्
वशीकारासम्भवाद् अप्राकृते ते भक्त्य्-उत्थे एव ज्ञेये \। गुणो
दया-क्षमादिः, शीलं विनय-स्नेहादि-मयः स्वभावः \। नाहम् इति---न
रोधयति मां योगः \[भा।पु। ११.१२.१\] इत्य्-आदेः \। यद् यस्मात् समं
तुल्यम् एव सर्वेषां चित्त-वर्ती चित्ताधिष्ठाता सर्वत्रोदासीन एव, न तु
कस्यापि वश इत्य् अर्थः \।\।१६\।\।

**\॥।**

**\।\। ४.२०.१७ \।\।**

**मैत्रेय उवाच---**

**स इत्थं लोक-गुरुणा विष्वक्सेनेन विश्व-जित् \।**

**अनुशासित आदेशं शिरसा जगृहे हरेः \।\।**

**श्रीधर-स्वामी (भावार्थ-दीपिका), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तद् एवं श्री-भगवत आदेश-त्र्
अयं जातम् इन्द्रेण प्रीतिः सिद्धानुगमनं यात्रा-स्वीकारश् चेति \। तद् एव
त्रयम् अपि स्वीचकारेत्य् आह---स इत्थम् इति \।\।१७\।\।

**\॥।**

**\।\। ४.२०.१८ \।\।**

**स्पृशन्तं पादयोः प्रेम्णा व्रीडितं स्वेन कर्मणा \।**

**शत-क्रतुं परिष्वज्य विद्वेषं विससर्ज ह \।\।**

**मध्वाचार्यः (भागवत-तात्पर्यम्) :**

आयास-दुःख-व्रीडादीन् प्रायशः सुखिनोऽपि तु \।

> नियमाद् ऋषि-भूतेषु मोहायादर्शयन् सुराः \।\। इति ब्रह्म-तर्के
> \।\।१८\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** क्षमापयितुं पादयोः स्पृशन्तम्
\। स्वेन कर्मणाऽश्वापहरणेन व्रीडितम् \। प्रेम्णा परिष्वज्य \।\।१८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** विश्वजित्समस्तजेता पृथुः
\।\।१७-१८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तत्रान्तिम-द्वयं स्वानुकूलेन
प्रकार-विशेषेण प्रथमं तु यथावद् एव स्वीचकारेत्य् आह---स्पृशन्तम्
इति प्रेम्णेति \। परम-प्रेमास्पदत्वेन श्री-भगवता स्वयं मेलितत्वाद्
इति भावः \।\।१८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स्वेनाश्वापहरणेन
\।\।१८\।\।

**\॥।**

**\।\। ४.२०.१९-२० \।\।**

**भगवान् अथ विश्वात्मा पृथुनोपहृतार्हणः \।**

**समुज्जिहानया भक्त्या गृहीत-चरणाम्बुजः \।\।**

**प्रस्थानाभिमुखोऽप्य् एनम् अनुग्रह-विलम्बितः \।**

**पश्यन् पद्म-पलाशाक्षो न प्रतस्थे सुहृत् सताम् \।\।**

**श्रीधर-स्वामी (भावार्थ-दीपिका) : भगवान्**
**प्रस्थानाभिमुखोऽप्य्** **अनुग्रहेण विलम्बितः** सन् **न प्रतस्थे**
प्रयाणं न कृतवान् इति द्वयोर् अन्वयः \। कथं-भूतः ? **उपहृतम्**
अर्पितम् **अर्हणं** यस्मै \। **समुज्जिहानया** समुद्गच्छन्त्या
वर्धमानया **भक्त्या गृहीते चरणाम्बुजे** यस्य \।\।१९\।\।
**पद्म-पलाशवद् अक्षिणी** यस्य तथाभूतः सन् \। **एनं** पृथुं
पश्यन् \।\।२०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : अथ** उभयोर्
मेलनानन्तरम् \।\। यात्रा प्रयाणं प्रस्थानं गमनं चलनं गतिः इत्य्
अभिधानात् \।\।१९-२०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : भगवान्
प्रस्थानाभिमुखोऽप्य् अनुग्रहेण विलम्बितः** सन् **न प्रतस्थे**
प्रयाणं न कृतवान् इति द्वयोर् अन्वयः \। कथं-भूतः ? **उपहृतम्**
अर्पितम् **अर्हणं** यस्मै \। **समुज्जिहानया** समुद्गच्छन्त्या
वर्धमानया **भक्त्या गृहीते चरणाम्बुजे** यस्य \।\।१९-२०\।\।

**\॥।**

**\।\। ४.२०.२१ \।\।**

**स आदि-राजो रचिताञ्जलिर् हरिं**

**विलोकितुं नाशकद् अश्रु-लोचनः \।**

**न किञ्चनोवाच स बाष्प-विक्लवो**

**हृदोपगुह्यामुम् अधाद् अवस्थितः \।\।**

**श्रीधर-स्वामी (भावार्थ-दीपिका) :** भगवतस् तत्-कृपातिरेकम् उक्त्वा
तस्य भक्त्य्-उद्रेकम् आह---स इति द्वाभ्याम् \। **बाष्प-विक्लवत्वेन**
तूष्णीम् **अवस्थितः** सन्न् **अमुं हरिं हृदोपगुह्य अधाद्** धृतवान्
\।\।२१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : स** पृथुः वाक्य-भेदात् स
इत्य् अस्य पौनरुक्त्यं न \।\।२१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भगवतः कृपातिरेकम्
उक्त्वा तस्य पृथोर् भक्त्य्-अतिशयम् आह---स इति \।\।२१\।\।

**\॥।**

**\।\। ४.२०.२२ \।\।**

**अथावमृज्याश्रु-कला विलोकयन्न्**

**अतृप्त-दृग्-गोचरम् आह पूरुषम् \।**

**पदा स्पृशन्तं क्षितिम् अंस उन्नते**

**विन्यस्त-हस्ताग्रम् उरङ्ग-विद्विषः \।\।**

**श्रीधर-स्वामी (भावार्थ-दीपिका) : अतृप्तयोर् दृशोर् गोचरं**
विषय-भूतम् \। **पदा** **क्षितिं** **स्पृशन्तम्** इति \। अयं
भावः---न खलु देवाः पदा भुवं स्पृशन्ति, अतः कृपा-पर-वशो नूनं
हरिर् आत्मानं विस्मृतवान् इवेति \। अत एव स्खलन-परिहारायैव
गरुडस्य \[**उरङ्ग-विद्विषः**\] **उन्नते** -स्कन्धे \[**अंसे**\]
**विन्यस्तं हस्ताग्रं** येन तम् \।\।२२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अतो\ऽत्र \। अत एव
विस्मृतात्मत्वाद् एव \। अथ हृदि धारणोत्तरम् \।\।२२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अतृप्तयोर् दृशोर् गोचरं**
विषय-भूतम् \। **पदा क्षितिं स्पृशन्तम्** इत्य् अत्र भावः
श्री-स्वामि-चरणैर् व्याख्यातः---न खलु देवाः पदा भुवं स्पृशन्ति,
अतः कृपा-पर-वशो नूनं हरिर् आत्मानं विस्मृतवान् इव इति \। अत एव
स्खलन-परिहारायैव गरुडस्योन्नते -स्कन्धे **विन्यस्तं हस्ताग्रं**
येन तम् इति \।\।२२\।\।

**\॥।**

**\।\। ४.२०.२३ \।\।**

**पृथुर् उवाच---**

**वरान् विभो त्वद् वरदेश्वराद् बुधः**

**कथं वृणीते गुण-विक्रियात्मनाम् \।**

**ये नारकाणाम् अपि सन्ति देहिनां**

**तान् ईश कैवल्य-पते वृणे न च \।\।**

**श्रीधर-स्वामी (भावार्थ-दीपिका) :** वरं वृणीष्व \[भ।पु।
४.२०.१६\] इति यद् उक्तं तद् असहमान आह---हे **विभो** ! **वरदानां**
ब्रह्मादीनाम् **ईश्वराद्** वर-प्रदात् **त्वत्** त्वत्तः सकाशाद् **बुधः
कथं वरान् वृणीते** ? कीदृशान् ? **गुणैर् विक्रियत** इति
गुण-विक्रियोऽहङ्कारः, स एव **आत्मा** येषां, तेषां ब्रह्मादीनां
सम्बन्धिनः \। **देहाभिमानिनां** भोग्यान् इति वा \। तथा चेद् **बुध**
एव न भवतीत्य् अर्थः \। जुगुप्सितत्वाद् अपीत्य् आह---**ये** इति \। बुध
एवाहम् अपि **न वृणे** इति समुच्चयाय **च**-कारः \।\।२३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : विभो** इति \। न हि
**विभो** वरं वृणीष्व \[भा।पु। ४.२०.१६\] इति कथनं युक्तं
विभुत्व-हानि-प्रसङ्गाद् इति भावः \। आत्मात्मत्वेनाभिमतः \।
**कैवल्य-पते** इति कैवल्य-कामो\ऽपि **यान् न वृणीते**, तान् अहं
कैवल्यस्याप्य् असहिष्णुः **कथं वृणे** ? इति भावः \। **ईश** इति
स्वाभिमत-दाने सामर्थ्यं द्योतयति \।\।२३\।\।

---------------------------------------------------------------------------------------------------------------------

**कैवल्य-दीपिका : वरान्** इति \। द्वितीयेऽस्मिन् दान-वीर-प्रभेदे
पृथुर् भक्त इत्य् अभिप्रेत्याह---**पृथुर्** इति \। वरं च मत् कञ्चन
मानवेन्द्र वृणीष्व तेऽहं गुण-शील-यन्त्रितः \[भा।पु। ४.२०.१६\] इति
भगवद्-उक्तिं निशम्याह---**वरान्** इति \। **गुण-विक्रियात्मनां**
गुण-विकार-रूपाणां ब्रह्मादीनां **वरान् वरदेश्वरतया त्वत्तः कथं
वृणीते** ? ब्रह्म-पदादीनां विषय-सुखात्मकत्वात् \। विषय-सुखानि च
**नारकाणां** नरक-निवासिनाम् **अपि सन्ति** \। अतस् **तान्**
ब्रह्म-पदादि-रूपान् वरान् **नैव वृणे**ऽहं, यतस् त्वम् **ईशः**
समर्थः \। **कैवल्य-पतिश्** च कैवल्यं च तवाधीनम् \।\।२३\।\।
\[मु।फ। १९.३\]

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अथ सिद्धोपदेश-स्वीकारे
प्रकार-विशेषो दर्शयिष्यते \। वरे तु दर्श्यते---**वरान् विभो** इति \।
**वरदानां** ब्रह्मादीनाम् अपि **ईश्वरात्** सर्वातिशय-वर-दायकाद् अपि
**त्वत्त** इत्य् अर्थः, यो **बुधः** **कथं वृणीते** ? **च**-काराद्
अहम् अबुधोऽपि **न वृणे** इत्य् अर्थः \।\।२३\।\। \[प्रीति-सन्दर्भे
२७-सङ्ख्यकानुच्छेदः द्रष्टव्यः।\]

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** वरं वृणीष्व \[भ।पु।
४.२०.१६\] एतस्योत्तरम् आह---**वरान् बुधः कथं वृणीते,** किन्त्व्
अबुध एवेत्य् अर्थः \। तत्रापि **गुणैर् विक्रिया** विकारो यस्य
तथा-भूत **आत्मा** मनो येषां कर्मिणां सम्बन्धिनः स्वर्गादीन् इत्य्
अर्थः \। **कैवल्य-पते** इति कैवल्य-कामोऽपि यान् न वृणीते, तान् अहं
कैवल्य-नामाप्य् असहिष्णुः कथं **वृणे** ? इति भावः \।\।२३\।\।

**\॥।**

**\।\। ४.२०.२४ \।\।**

**न कामये नाथ तद् अप्य् अहं क्वचिन्**

**न यत्र युष्मच्-चरणाम्बुजासवः \।**

**महत्तमान्तर्-हृदयान् मुख-च्युतो**

**विधत्स्व कर्णायुतम् एष मे वरः \।\।**

**श्रीधर-स्वामी (भावार्थ-दीपिका) :** कैवल्य-पत \[२३\] इति
सम्बोधनात् कैवल्यं वरिष्यतीति माशङ्कीर् इत्य् आह---नेति \।
**महत्तमानाम्** **अन्तर्-हृदयान्** **मुख**-द्वारेण \[**च्युतो**\]
निर्गतो भवत्-पदाम्भोज-मकरन्दो \[**युष्मच्-चरणाम्बुजासवः**\]
यशः-श्रवणादि-सुखं **यत्र** **न** अस्ति, तादृशं चेत् कैवल्यं,
तर्हि **तत्** **क्वचित्** कदाचिद् **अपि न कामये** \। तर्हि किं कामयसे
? तद् आह---यशः-श्रवणाय **कर्णानाम् अयुतं विधत्स्व** \। ननु कोऽप्य्
एवं न वृतवान् \। किम् अन्य-चिन्तया ? इत्य् आह---**मम** तु **एष** एव
**वरः** \।\।२४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कैवल्यम् अपि येभ्य एव
रोचते, तेभ्य एव तद् दीयताम् इत्य् अभिप्रायेणैव मया
तच्-छब्देनामन्त्रितो\ऽसीत्य् आह---**न** इति \। वरश् च मत् कञ्चनेति
यद् उक्तं तत्र सामान्यतो वरान् **अहं** **न** एव **कामये**
विशेषतो\ऽपि कञ्चन वरं कैवल्यं तद् अपि न, कुतः ? यत्र कैवल्ये
**अन्तर्** **हृदयेन** आस्वाद्यानन्दोद्रेकात् कीर्त्यमान इत्य् अर्थः \।
शुक-मुखाद् अमृत-द्रव-संयुतम् \[भा।पु। १.१.३\] इतिवन्
महद्-आस्वाद्यत्वे सति तस्यापि माधुर्यम् उदयत इति भावः \। मधुरम्
अपि जलं क्षार-भूमि-प्रतिष्ठं यथा विरसी-भवति, तथैव
अवैष्णव-मुख-निर्गतो भगवद्-गुणो\ऽपि न रोचको भवतीति व्यतिरेकश्
च गम्यः \। **महतां** गुण-कथानाच् चानन्त्यात् यत्र यत्र यैर् यैर्
या या गुण-कथाः कीर्त्यमानाः, तासाम् एकाम् अपि गुण-कथां त्यक्तुं न
शक्नोमीत्य् अतिलोभात् **कर्णायुत**-स्पृहा, तेन कैवल्य-कामा येभ्य
इन्द्रियेभ्यो द्रुह्यन्ति, तान् एवाहं कामय इति द्योतितम् \।\।२४\।\।

---------------------------------------------------------------------------------------------------------------------

**कैवल्य-दीपिका :** तर्हि कैवल्यम् एव वृणीष्व इति चेत् तत्राह---**न
कामय** इति \। **तद् अपि न कामये यत्र** कैवल्ये
**युष्मच्-चरणाम्बुजस्यासवो** मकरन्दः \। **क्वचिद्** एक-देशेऽपि नास्ति
भक्ति-सुखं नास्तीत्य् अर्थः \। स हि महत्तमानाम् अन्तर्-हृदय अतति
सततं गच्छतीति **महत्तमान्तर्-हृदयात्** \। अत क्वी-रूपम् \।
तद्-धृदयान्तर्-वर्ती तन्**-मुख-च्युतम्** आस्वाद्यन्तेऽन्यैः, अतो
बहुभ्यो युगपत् तद्-आकर्णनार्थं **कर्णानन्त्यम्** एव **मे** मह्यं
**विधत्स्व** \। **एष** एव **वरः** \।\।२४\।\। \[मु।फ। १९.४\]

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : न कामये** इति \। **तद् अपि**
कैवल्यम् अपि \। **कर्णायुत**-प्रार्थनम् अत्यासक्ति-परत्वम् \।\।२४\।\।
\[प्रीति-सन्दर्भ २७\*\]

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किं वा, कैवल्य-पते
\[२३\] इति सम्बोधनात् कैवल्यं वरिष्यतीति मा शङ्किष्ठाः, किन्तु
कैवल्यम् अपि येभ्य एव रोचते, तेभ्य एव तद् दीयताम् इत्य्
आभिप्रायेणैव तु मया तच्-छब्देनामन्त्रितोऽसीत्य् आह---**न** इति \।
वरं च मत् कञ्चन वृणुष्व \[भा।पु। ४.२०.१६\] इति यद् उक्तम्, तत्र
सामान्यतो वरान् अहं नैव कामये \। विशेषतोऽपि कञ्चन वरं
कैवल्यम्, तद् अपि **क्वचित्** कदाचिद् अतिदुःख-दशायाम् अपि **न
कामये**\।

कुतः ? यत्र कैवल्ये **युष्मच्-चरणाम्बुजस्य आसवो** मकरन्दस्
तदीय-गुण-कथा-माधुर्य-भरो नास्ति \। कीदृशः ? **महत्तमानाम् अन्तर्
हृदयात्** **मुख**-द्वारा **च्युतः** अन्तर्-हृदयेनास्वाद्यानन्दोद्रेकात्
कीर्त्यमान इत्य् अर्थः \। शुक-मुखाद् अमृत-द्रव-संयुतम् \[भा।पु।
१.१.३\] इतिवन् महद्-आस्वाद्यत्वे सति तस्यातिमाधुर्यम् उदयते इति भावः
\। मधुरम् अपि जलं क्षार-भूमि-प्रविष्टं यथा विरसीभवति,
तथैवावैष्णव-मुख-निर्गतो भगवद्-गुणोऽपि नातिरोचक इति
व्यतिरेकश् च गम्यः \।

तर्हि किं कामयसि ? इत्य् अत्राह---**विधत्स्व** इति \। महतां
गुण-कथां चानान्त्यात् यत्र यत्र यैर् यैर् या या गुण-कथाः
कीर्त्यमानाः स्युः, तासाम् एकाम् अपि कथाम् अहं त्यक्तुं न शक्नोमीत्य्
अतिलोभात् **कर्णानन्त्य**-स्पृहा, तेन कैवल्य-कामा येभ्यः
श्रोत्रादीन्द्रियेभ्यो प्रियेभ्यो द्रुह्यन्ति, तान्य् एवाहं कामये इति द्योतितम्
\। ननु कोऽप्य् एवं न वृणीते ? सत्यम् \। **मम** त्व् **एष एव वरो**,
नान्य इति \।\।२४\।\।

\[अत्रानुरूपार्थकं १०.५१.५५-तम-पद्ये श्री-मुचुकुन्द-स्तवो द्रष्टव्यः
\।\।\]

**\॥।**

**\।\। ४.२०.२५ \।\।**

**स उत्तमश्लोक महन्-मुख-च्युतो**

**भवत्-पदाम्भोज-सुधा-कणानिलः \।**

**स्मृतिं पुनर् विस्मृत-तत्त्व-वर्त्मनां**

**कुयोगिनां नो वितरत्य् अलं वरैः \।\।**

**श्रीधर-स्वामी (भावार्थ-दीपिका) :** ननु तर्हि कैवल्याभावे
राग-द्वेषाद्य्-आकुलानां भक्ति-सुखम् अपि न स्याद् इत्य् आशङ्क्याह---स इति
\। **भवत्-पदाम्भोज-सुधायाः कणो** लेशस् तत्-सम्बन्धी योऽ**निलः**
स एव \। दूराद् अपि किञ्चिद् यशः-श्रवण-मात्रम् इत्य् अर्थः \।
**विस्मृतं** **तत्त्व-वर्त्म** यैः **कुयोगिभिस्** तेषाम् अपि पुनः
**स्मृतिम्** आत्म-ज्ञानं **वितरति** \। अतो न खलु भक्तानां
रागादि-संभवः, अतो **नो**ऽस्माकं सार-ग्राहिणाम् अन्यैर् **वरैर् अलम्**
\। भक्ताव् एव मोक्षादि-सर्व-सुखान्तर्-भावाद् इति भावः \।\।२५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्राक्षिपति---*नन्व्* इति
\। *इत्य् अर्थ* इति \। तत्-सम्बन्धी तावद् अनिलो\ऽपि कुतः ? कणः
कुतस्तरां ? सा सुधा तद्-गुण-कथा-लेश-प्रसङ्गान् इति भावः, अतः
प्राप्त-ज्ञानत्वात् \। अतो रागाद्य्-अभावात् \। *इत्य् अर्थ* इति---

> या निर्वृतिस् तनुभृतां तव पादपद्म-
>
> ध्यानाद् भवज्-जन-कथा-श्रवणेन वा स्यात् \।
>
> सा ब्रह्मणि स्व-महिमन्य् अपि नाथ मा भूत् \।\। \[भा।पु। ४.९.१०\]
> इत्य्-उक्तेर् इति भावः \।\।२५\।\।

---------------------------------------------------------------------------------------------------------------------

**कैवल्य-दीपिका :** मुक्ति-सुखे भक्ति-सुखाभावात् भक्ति-सुखे
मुक्ति-सुखाभावो नास्तीत्य् आह---**स उत्तमेति** \। **सुधा-कणानां**
अमृत-बिन्दूनाम् **अनिलो** दूराद् अपि श्रवणम् इत्य् अर्थः \। **विस्मृतं
तत्त्व-वर्त्म** यैः, तेषां **कुयोगिनाम्** अस्माकं तत्-**स्मृतिं
वितरति** स्वरूपानुभव-सुख-रूपां मुक्तिं ददातीत्य् अर्थः \।
विषय-सङ्गेऽपि मोक्ष-कामत्वात् कुयोगित्वम् \। मुक्ति-सुखेन सह
भक्ति-सुखं स्व-भक्तानाम् अस्तीत्य् अर्थः \।\।२५\।\। \[मु।फ। १९.५\]

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यदि च वयं न
तादृश-प्रार्थनाधिकारिणः गाढासक्त्य्-अभावात्, तथापि तच्-छ्रवणम् एव
स्ताद् इत्य् आह---स इति \। **तत्त्वम्** अत्र तत्-**पदाम्भोजम्** एव मूलं
तद्-अनुगतत्वेन शुद्धात्म-ज्ञानं च \।\।२५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु महा-तत्त्व-ज्ञैर्
अपि दुर्लभं कैवल्यम् अपि कुतो नेच्छसि ? इति तत्र व्याज-स्तुतिम्
आश्रित्य् आह---स इति \। **भवत्-पदाम्भोज-सुधायाः कणो** लेशस्
तत्-सम्बन्धी तावद् **अनिलो**ऽपि किम् उत तत्-कणः \। किम् उततरां सा
सुधा \। तद्-गुण-कथा-लेश-प्रसङ्गोऽपीत्य् अर्थः \। **स्मृतिं**
त्वच्-चरण-स्मरणं **वितरति** \। अत एव विस्मृत-तत्त्व-मार्गाणाम् इति
त्वयोपदिष्टं यन् नवधा वैलक्षण्य-सालक्षण्याभ्याम्
परमात्म-जीवात्म-देह-तत्त्वं, तद् अधुनैव मया **विस्मृतम्**, अत एव
**कुयोगिनाम्** इति व्याज-स्तुतिः \।

अस्माकं \[**नो**\] **वरैर् अलम्** \। विस्मृत-तत्त्व-वर्त्मत्वात्
कैवल्येन त्वत्-कथास्वादैक-व्रतत्वाद् वरान्तरैर् अप्य् अस्माकं
प्रयोजनं नास्ति \। वयं कुयोगिनो निकृष्टाः खल्व्
अभ्यस्त-तत्त्व-वर्त्मानः सुयोगिनो भवितुं न प्रभवामेति कथं
कैवल्याय स्पृहयामः ? इति \। कथं वा कीट-विशेषा मधुव्रता इव
त्वच्-चरण-कमल-मकरन्दास्वाद-मात्रेणैव पूर्णा राज्यादि-सम्पत्तीः
प्राप्तुं शक्नुमः ? इति भङ्ग्या स्वेषाम् एवोत्कर्षो ध्वनितः \।\।२५\।\।

**\॥।**

**\।\। ४.२०.२६ \।\।**

**यशः शिवं सुश्रव आर्य-सङ्गमे**

**यदृच्छया चोपशृणोति ते सकृत् \।**

**कथं गुण-ज्ञो विरमेद् विना पशुं**

**श्रीर् यत् प्रवव्रे गुण-सङ्ग्रहेच्छया \।\।**

**श्रीधर-स्वामी (भावार्थ-दीपिका) :** ननु भक्तिर् मुक्ति-फलैव,
अतः फलं विहाय साधने भवतः कोऽयम् आग्रहः ? इत्य् आशङ्क्याह---हे
**सुश्रवः** ! मङ्गल-कीर्ते ! ते **शिवं** **यशः** सतां **सङ्गमे**
यः **सकृद्** अपि **यदृच्छया** अप्य् **उपशृणोति** **गुण-ज्ञश्** चेत्, स
**पशुं विना**ऽन्यः **कथं विरमेत्** ? गुणातिशयं सूचयति---**श्रीर्
यद्** यश एव **प्र**कर्षेण **वृतवती** \। गुणानां
सर्व-पुरुषार्थानां **सङ्ग्रहः** स्वस्मिन् समाहारस् तद्-**इच्छया**
\।\।२६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पुनर् आक्षिपति---*नन्व्*
इति \। यतो मुक्तिर् एव भक्ति-फलम् *अतो* हेतोः \। अत्र
विश्वनाथः---ननु मत्-कथास्वादाद् अपि विरम्य योगीन्द्र-स्पृहणीयं
कैवल्यम् एव गृहाणेति तत्राह---**यश** इति \। हे **सुश्रवः** !
मङ्गल-कीर्ते ! यशः-श्रवणेनैव---

> कैवल्य-संमत-पथस् त्व् अथ भक्ति-योगः \।
>
> को निर्वृतो हरि-कथासु रतिं न कुर्यात् \।\। \[भा।पु। २.३.१२\]

इति न्यायेन न मोक्षार्थं यत्नान्तरं कार्यम् इति भावः \। तव यशः
**यदृच्छया** अयत्नतो\ऽकस्मात् प्राप्तम् अपि **सकृद्** अपि यः **शृणोति**
**गुणज्ञश्** चेत् स कथं तस्माद् **विरमेत्** **पशुं विना** इति यो
विरमेत् स मनुष्येषु पशुर्, यो न विरमेत् स पशुष्व् अपि मनुष्य इति
ध्वनिः\। तच् चापि चित्त-बडिशं शनकैर् वियुङ्क्ते \[भा।पु। ३.२८.३४\]
इत्य्-आद्य्-उक्त-लक्षण-लक्षिताद् युष्मद्-यशः-पीयूषाद् विरमते योगिने
त्रैवर्गिकास् ते पुरुषा विमुखा हरि-मेधसः \। कथायाम् \[भा।पु।
३.३२.१८\] इत्य्-आद्य्-उक्त-स्वभावाय स-कर्मणे च पशवे पिण्याक-तुषादिकम्
इव कैवल्यं देहि, न तु मह्यं मनुष्यायेत्य् अनुध्वनिः \।

ननु मद्-यशः-स्वादाद् अपि कैवल्यादिकम् अधिकं भवेद् इत्य् अत्र योगी
स-कर्मा च प्रमाणं कैवल्यादिभ्यो मद्-यशः-स्वादो\ऽधिक इति
भवन्-मते कः प्रमाणम् ? इति तत्राह---**श्रीर्** महा-लक्ष्मीर्
ब्रह्मादि-सर्व-जगत्-पूज्या सर्व-गुण-पण्डितापि तद्-यशो **वव्रे**
**गुणानां** तदीय-रूप-रस-गन्ध-शब्द-स्पर्श-लीला-लावण्य-कारुण्यानां
**सम्यग्-ग्रहणम्** आस्वादन-सामर्थ्यं तद्-**इच्छया** इति सैवात्र
प्रमाणं तद्-उपलक्षिता अन्ये\ऽप्य् आस्वादित-चर-कैवल्य-सुखम् अपि
लघूकरिष्णवो यशस्य् एव रममाणाः शुकादयो\ऽपि प्रमाणं
घास-बुद्ध्यैवेक्षु-पल्लवानि चरन्न् अप्य् अन्तस् तदीय-काण्डेष्व् अरुचिर्
घासम् एवास्वादयन् वृष इव योगी सहकार-पल्लवानि त्यक्त्वा कण्टकम्
एवास्वादयन्न् उष्ट्र इव सकर्मा किं प्रमाणं भवेत् ? इति भावः
\।\।२६\।\।

---------------------------------------------------------------------------------------------------------------------

**कैवल्य-दीपिका :** श्रवणस्य दुःसम्पादकत्वात् सुसम्पादकत्वेऽपि
परिणति-विरसत्वात् भक्ति-सुखं दुर्लभम् इति चेत्, तत्राह---**यश**
इति \। हे **सुश्रवः** ! सुकीर्ते ! **यदृच्छया** गुरु-शिष्य-भावं
विनापि **उपशृणोति** \। उपश्रोतृतया **असकृद्** वारं वारम् \।
**च**-शब्दश् चेद्-अर्थे **पशुं विना** अन्यः **कथं विरमेत्** ? यतो
**गुणज्ञः** \। मुक्ति-सुखेऽपि गुणाः सन्तीति चेत्, तत्राह---**श्रीर्** इति
\। श्रीः भूतिः सुख-स्वामिनी यद् भक्ति-सुखं **प्र**कर्षेण **वव्रे**
\। भक्ति-**गुणान् सङ्गृह्य** मुक्ति-गुणेष्व् आधातुम् **इच्छया** \। अत्र
**यशसः शिवत्वात्** निर्विघ्नत्वम् \। **सुश्रव** इति निर्देशस्य
सम्बोधन-परत्वेऽपि विशेषण-प्रधानत्वात् शोभनत्वेन
सुख-ग्राह्यत्वम् \। आर्य-सङ्गम-हेतुत्वात् सुलभत्वम् उक्तम् \।\।२६\।\।
\[मु।फ। १९.६\]

---------------------------------------------------------------------------------------------------------------------

**यशः शिवं सुश्रव आर्य-सङ्गमे**

**यदृच्छया चोपशृणोति ते सकृत् \।**

**कथं गुण-ज्ञो विरमेद् विना पशुं**

**श्रीर् यत् प्रवव्रे गुण-सङ्ग्रहेच्छया \।\।**

**सनातन-गोस्वामी-** \[ह।भ।वि। १०.४६९\] ननु भक्तिर्
मुक्ति-फलैव, अतः फलं विहाय साधने कोऽयम् आग्रहः ? इत्य्
आशङ्क्याह---**यश** इति \। हे **सुश्रवः** ! मङ्गल-कीर्ते ! **शिवं**
परम-सुखात्मकं ते **यशः** **सतां सङ्गमे** यः **सकृद्** अपि
**यदृच्छया** अप्य् **उप** श्रोतॄणां समीपे उपविष्ट-मात्रोऽपि **शृणोति**
**गुणज्ञश्** चेत् कथा-माहात्म्याभिज्ञश् चेत्, स **कथं विरमेत्** ?
**पशुं विना**, पशुर् एव विरमति, नान्य इत्य् अर्थः \। गुणातिशयं
सूचयति---**श्रीर् यद्** यश एव **प्रकर्षेण वृतवती** \। **गुणानां**
सर्व-पुरुषार्थानां **सङ्ग्रहः** समाहारः, तद्-**इच्छया**, अतो
यशः-सेवयैव परमानन्दोऽवान्तर-फलत्वेनाखिलार्थ-सिद्धिर् अपीति \।
किं मूल-परित्यागेन पत्र-मात्र-च्छायाश्रयणेन ? इति दिक् \।

अथवा, मत्-कथा-श्रवण-मात्रेण कृतार्थ एवासि \। किं पुनस्
तच्-छ्रवणाग्रहेण ? तत्राह---**यश** इति \। अन्यथा
गुणज्ञत्वाभावेन पशुत्वापत्तेर् इति भावः \। अन्यत् समानम् \।\।२६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यतो **यश** इति \। **पशुं
विना** योऽन्यो **गुणज्ञो** मनुष्य-मात्रः स **कथं विरमेत्** ? स
मनुष्येष्व् अपि पशुः \। यो न विरमेत् स पशुष्व् अपि परम-गुणज्ञ इत्य्
अर्थः \। **गुणानां** त्वदीयानां **सङ्ग्रहेच्छया** आत्मनि
प्रतिसङ्क्रमितुम् इच्छया \।\।२६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु मत्-कथास्वादाद् अपि
विरम्य योगीन्द्र-स्पृहणीयं कैवल्यम् एव गृहाणेति तत्राह---**यश**
इति \। हे **सुश्रवः** ! मङ्गल-कीर्ते ! **तव यशः यदृच्छया**
अयत्नतोऽकस्मात् प्राप्तम् अपि सकृद् अपि यः **शृणोति गुणज्ञश्** चेत् स
**कथं** तस्मात् **विरमेत्** ? **पशुं विना** इति \। यो विरमेत्, स
मनुष्येषु पशुः, यो न विरमेत्, स पशुष्व् अपि मनुष्य इति ध्वनिः \।

तच् चापि चित्त-वडिशं शनकैर् वियुङ्क्ते \[भा।पु। ३.२८.३४\]
इत्य्-आद्य्-उक्त-लक्षण-लक्षितात् युष्मद्-यशः-पीयूषाद् विरमते योगिने,
त्रैवर्गिकास् ते पुरुषा विमुखा हरि-मेधसः \। कथायां
\[भा।पु।३.३२.१८\] इत्य्-आद्य्-उक्त-स्वभावाय कर्मिणे च पशवे
पिण्याक-तुष-बुषादिकम् इव कैवल्यादिकं देहि, न तु मह्यं मनुष्यायेत्य्
अनुध्वनिः \।

ननु मद्-यशः-स्वादाद् अपि कैवल्यादिकम् अधिकं भवेद् इत्य् अत्र योगी
कर्मी च प्रमाणम् \। इतितत्राह---**श्रीर्** महा-लक्ष्मीर्
ब्रह्मादि-सर्व-जगत्-पूज्या सर्व-गुण-मण्डितापि त्वद्-यशो **वव्रे**
**गुणानां**
त्वदीय-रूप-रस-गन्ध-शब्द-स्पर्श-लीला-लावण्य-कारुण्याणां
**सम्यक्-ग्रहणम्** आस्वादन-सामर्थ्यं तद्-**इच्छयेति** सैवात्र
प्रमाणं, तद्-उपलक्षिता अन्येऽप्य् आस्वादित-चर-कैवल्य-सुखम् अपि
लघूकरिष्णवो यशस्य् एव रममाणाः शुकादयोऽपि प्रमाणम् \।
घास-बुद्ध्यैवेक्षु-पल्लवानि चरन्न् अप्य् अन्ततस् तदीय-काण्डेष्व् अरुचिर्
घासम् एवास्वादयन् वृष इव योगी, सहकार-पल्लवानि त्यक्त्वा कण्टकम्
एव स्वादयन् उष्ट्र इव कर्मी किं प्रमाणं भवेत् ? इति भावः \। भक्ताव्
एव मोक्षादि-सर्व-सुखान्तर्भावात्, गुणानां सर्व-पुरुषार्थानां सङ्ग्रहः
स्वस्मिन् समाहारस् तद्-इच्छया इति स्वामि-चरणाः \।\।२६\।\।

**\॥।**

**\।\। ४.२०.२७ \।\।**

**अथाभजे त्वाखिल-पूरुषोत्तमं**

**गुणालयं पद्म-करेव लालसः \।**

**अप्य् आवयोर् एक-पति-स्प्****ऋधोः कलिर्**

**न स्यात् कृत-त्वच्-चरणैक-तानयोः \।\।**

**श्रीधर-स्वामी (भावार्थ-दीपिका) :** अतो लक्ष्मीर् इवान्य-वर-त्यागेन
**त्वाम्** एवाहं **भज** इत्य् आह---**अथ** इति \। **लालस** उत्सुकः
सन् \। कर्मणि क्रियमाणे यथेन्द्रेण सह **कलिर्** एवं भक्ताव् अपि किं
लक्ष्म्या सह कलिः स्यात् ? इति वितर्कयति \। **एकस्मिन् पत्यौ
स्पर्धमानयोर् आवयोर्** **अपि** किं **कलिर् न स्याद्** ? इति काक्वा
वितर्कः \। ननु पर्यायेण सेवायां न स्यात् ? नैवम् \। **कृतस्
त्वच्-चरणयोर् एवैकस् तानो** मनो-विस्तारो याभ्यां तयोः \।\।२७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यतो लक्ष्मीस् त्वां
भजते\ऽ*तो* हेतोः \। अत्र विश्वनाथः---अतः केवलं भजनम् एव
वृणे, न तु वरान् इत्य् आह \। **अथ** अतः **आ** सम्यक् निष्काम एव
केवलाम् एव भक्तिं कुर्वे, न तु ज्ञान-कर्मादि-सिद्ध्य्-अर्थं
ज्ञानि-सकर्म-गुणीभूताम् इत्य् अर्थः \। तत्रापि न नारदादिर् इव किन्तु
पद्म-करा लक्ष्मीर् इव
मार्जन-लेपन-पाद-संवाहन-व्यजन-तांबूलार्पणादिभिर् अभीक्ष्णम् एवेत्य्
अर्थः \। यतो **लालसः** लालसावान् स महाल् लालसा द्वयोः इत्य्
अभिधानाद् अत्यधिकं स्पृह इत्य् अर्थः \। न चात्र पृथोर् उज्ज्वल-भाव
आशङ्कनीयः, उत्तर-श्लोके जगज्-जनन्याम् इत्य् उक्तेः \। जगति च
स्वस्यान्तः-पाताल् लक्ष्म्यां जननी-भावेन स्वस्य दास्य-भाव-व्यक्तः \।
अतः **पद्म-करेव** इत्य् उपमेयम् \। परिचरणांशेनैव
भगवच्-चरण-परिचर्यायां तस्या एवातिप्रसिद्धेः लक्ष्म्यां
परम-भक्तिमतो\ऽपि स्वस्य वीर-भक्तत्वं वाचैव द्योतयन्न्
आह---अपीति \। अपरं स्वामि-चरणोक्तिवत् \। समाधये शङ्कते---*नन्व्*
इति \। परिहरति---*नैवम्* इति \।\।२७\।\।

---------------------------------------------------------------------------------------------------------------------

**कैवल्य-दीपिका :** शतक्रतुत्वे शक्रस्य स्पर्धावत् विष्णु-भक्तत्वे
लक्ष्मी-स्पर्धा-दोषोऽस्तीत्य् आह---**अथ** इति \। **अथ**-शब्दः प्रश्ने
\। अथ **कलिर् न स्यात्** \। **अभजम्** इति \। भजनारम्भ-भूतत्वाल्
लट्-प्रयोगः\। **लालस** उत्कण्ठावान् \। **पद्म-करा** इति
विशेषण-प्रधानो निर्देशः भगवद्-उपायनार्थं लीला-कमल-धारिणीत्य्
अर्थः \। सा यथा भजति \। त्वं हि प्रकृत्या सर्व-पुरुषेषु उत्तमः
**गुणाढ्यश्** च गुणा सौन्दर्यादयः \। **अपि** अहो \। अहं च सा च,
आवाम् इति विरूपत्वेऽपि त्वद्-आदेर् मिथो द्वन्द्वे यद् यत् परं, तत् स्वस्य
इति वार्तिकाद् अस्मच्-छब्दः शिष्यते \। यत आवाम् एकस्मिन् वस्तुनि
स-स्पृहौ **एक-पति-स्पृहत्वे**ऽपि स्पृहायाः भिन्न-प्रदेश-विषयत्वेन
न विरोध इति चेत्, तद् अपि नास्तीत्य् आह---**कृत**- इति \।
**एक-तानत्वम्** अनन्य-वृत्तित्वात् \। एवं कलि-विषये संशय्य स्वयम्
एव निश्चिनोति \।\।२७\।\। \[मु।फ। १९.७\]

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : अथाभज** इत्य्-आदि-द्वयं न खल्व्
अस्य तत्-कान्त-भावाद् वासना जाता, किन्तु भक्ति-वासनैव \। दृष्टान्तस्
त्व् अत्र तस्या भक्त्य्-अंश एव \। तया **स्पर्धा** तु
तत्-परम-कृपोन्नद्धत्वेन वीराख्य-दास्यतां प्राप्तस्य नायोग्येति \।
अन्ये त्व् एवं मन्यन्ते तत् खलु
तदीय-दीन-विषयक-कृपा-सूचक-स-प्रेम-वचन-विनोद-मात्रं, न तु
लक्ष्मी-स्पर्धावहं, **करोषि** इत्य् अनेन स्वस्मिंस् तुच्छत्व-मननात् \।

अथवा **अथाभज** इति कलहाभाव एव योज्यम् \। तत्र
हेतुः---**त्वच्-चरण-** इति \। **जगज्-जनन्याम्** \[२८\] इति तु कलहे
\।\।२७\।\।

**\[प्रीति-सन्दर्भ १७५\]** अत्र दास-भावाख्य-भक्ति-मयस्य
प्रकृतत्वेन योग्यस्य तद्-अयोग्योज्ज्वल-सङ्गत्याभासितत्वम् \। तत्र
दास-भावस् तत्-प्रकरण-सिद्ध एव \। उज्ज्वल-सङ्गतिश् च
**पद्म-करा** **इव लालस** इत्य्-आदिनावगम्यते \।

अत्र समाधानं च \। न खल्व् अस्य तद्वत् कान्त-भाव-वासना जाता,
किन्तु भक्ति-वासनैव \। दृष्टान्तस् तत्र तस्या भक्त्य्-अंश एव\। तया
**स्पर्धा** तु तत्-परम-कृपोन्नद्धत्वेन वीराख्य-दासतां प्राप्तस्य
नायोग्येति \। अन्ये त्व् एवं मन्यन्ते \। तत् खलु
तदीय-दीन-विषयक-कृपा-सूचक-स्व-प्रेम-वचन-विनोद-मात्रं, न तु
लक्ष्मी-स्पर्धावहम् \। **करोषि फल्ग्व् अप्य् उरु दीन-वत्सलः** इति
स्वस्मिंस् तुच्छत्व-मननात् \।

एवं श्री-त्रिविक्रमेण बलि-शिरसि चरणेऽर्पिते नेमं विरिञ्चो लभते
प्रसादम् \[भा।पु। ८.२३.६\] इति श्री-प्रह्लाद-वाक्यम् अपि दृष्टम् \।
श्री-नृसिंह-कृपायां स्वानुकम्पायाम् अपि---

> क्वाहं रजः-प्रभव ईश तमोऽधिकेऽस्मिन्
>
> जातः सुरेतर-कुले क्व तवानुकम्पा \।
>
> न ब्रह्मणो न तु भवस्य न वै रमाया
>
> यन् मेऽर्पितः शिरसि पद्म-करः प्रसादः \।\। \[भा।पु। ७.९.२६\]

अत्र ब्रह्मादेर् अधुना विद्यमानस्यापि *ममैव* *शिरसि* इत्य् अर्थः \।
अत उभयत्रापि तत्-तद्-अवतार-समयापेक्षयैव तादृश-प्रसादाभावो
विवक्षित इति ज्ञेयम् \।\।२७-२८\।\।

---------------------------------------------------------------------------------------------------------------------

**अथाभजे त्वाखिल-पूरुषोत्तमं**

**गुणालयं पद्म-करेव लालसः \।**

**अप्य् आवयोर् एक-पति-स्पृधोः कलिर्**

**न स्यात् कृत-त्वच्-चरणैक-तानयोः \।\।**

**विश्वनाथ-चक्रवर्ती (सारार्थ-दर्शिणी) :** अतः केवलं भजनम् एव
वृणे, न तु वरम् इत्य् आह---**अथ** **आ** सम्यक् निष्काम एव कैवल्यम्
एव भक्तिं कुर्वे, न तु ज्ञान-कर्मादि-सिद्धं ज्ञानी कर्मीव गुणी-भूताम्
इत्य् अर्थः \। तत्रापि न नारदादिर् इव, किन्तु पद्म-करा लक्ष्मीर् इव
मार्जन-लेपन-पाद-संवाहन-व्यजन-ताम्बूलार्पणादिभिर् अभीक्ष्णम् एवेत्य्
अर्थः \। यतो **लालसः** लालसावान्, स महान् लालसा द्वयोः इत्य्
अभिधानाद् अत्यधिकं स्पृहे इत्य् अर्थः \।

न चात्र पृथोर् उज्ज्वल-भाव आशङ्कनीयः \। उत्तर-श्लोके
**जगज्-जनन्याम्** इत्य्-उक्तेः \। जगति च स्वस्यान्तः-पाताल् लक्ष्म्यां
जननी-भावेन स्वस्य दास्य-भाव-व्यक्तेः \। ततः **पद्म-करा इव**
इत्य् उपमेयं परिचरणांशेनैव भगवच्-चरण-परिचर्यायां तस्या
एवातिप्रसिद्धेः \। लक्ष्म्यां परम-भक्तिमतोऽपि स्वस्य वीर-भक्तत्वं
वा चैव द्योतयन्न् आह---**अपि** इति \। कर्मणि क्रियमाणे यथेन्द्रेण
सह कलिः, एवं भक्ताव् अपि लक्ष्म्या सह कलिः स्याद् इति वितर्कयति \।
**एकस्मिन् पत्यौ स्पर्धमानयोर्** अपि किं **कलिर् न स्यात्** ? इति काक्वा
वितर्कः \।

ननु पर्यायेण सेवायां न स्यात् ? मैवम् \। कृतस् **तच्-चरणयोर्
एकतानो**ऽविरामो मनो-विस्तारो याभ्याम् तयोः \।\।२७\।\।

**\॥।**

**\।\। ४.२०.२८ \।\।**

**जगज्-जनन्यां जगद्-ईश वैशसं**

**स्याद् एव यत्-कर्मणि नः समीहितम् \।**

**करोषि फल्ग्व् अप्य् उरु दीन-वत्सलः**

**स्व एव धिष्ण्येऽभिरतस्य किं तया \।\।**

**मध्वाचार्यः (भागवत-तात्पर्यम्) : धिष्ण्यं** तेजश् च सामर्थ्यं
महिमा धाम चोच्यते इत्य् अभिधानम् \। अल्प-पुण्यत्वान् न
मद्-भक्ति-योग्य इति मन्तव्यम् \। यतः **फल्ग्व्** **अप्य् उरु करोषि
वात्सल्यात्** \। विना वात्सल्यं श्रियापि **किं तया** ? \।\।२८\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** भवतु वा कलिः, तथापि
भजेयम् एवेत्य् आह---**जगज्-जनन्यां** **वैशसं** विरोधः **स्याद्
एव** \। तत्र हेतुः---**यस्याः कर्मणि** **नः समीहितम्** इच्छा
भवति \। तथापीन्द्र-विरोधे मत्-पक्ष-पातवद् अत्रापि तव पक्ष-पात
एव स्याद् इत्य् आह---**फल्गु** तुच्छम् अप्य् **उरु** बहु **करोषि** \।
यतो **दीनेषु वत्सलो** दयावान् \। **स्वे** स्वरूप एव **रतस्य तया
किं** प्रयोजनम् ? तां नाद्रियसे इत्य् अर्थः \।\।२८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र विरोधे \। तथापि
लक्ष्म्या विरोधे\ऽपि \। इत्य् अर्थ इति \। तयोपादेयाभावाद् इति भावः \।
चक्रवर्ती तु---

> कृपां तस्य समाश्रित्य प्रौढं नान्यमपेक्षते \।
>
> अतुलां यो वहेत्कृष्णे प्रीतिं वीरः स उच्यते \।\। \[भ।र।सि। ३.२.५३\]

इति वीर-भक्तोचितं स्व-स्वभावं प्रकटयन्न् आह---**जगज्-जनन्यां**
जगन्-मध्य-वर्तित्वेन ममापि जनन्यां लक्ष्म्यां **वैशसं** विरोधः
**स्याद् एव** \। कुतः ? **यस्याः कर्मणि** त्वत्-पाद-सेवा-रूपे
**नो**\ऽस्माकम् इच्छा जाता सा खलु युष्मद्-वक्षस्य् आसीना विराजतु, अहं
पुत्र एव सर्वं युष्मच्-चरण-परिचरणं करवाणि, तस्याः को\ऽयम्
आग्रहो यत् परिचरणं विना न जीवतीति भावः \।

ननु त्वम् अर्वाचीनः सातिप्राचीना \। त्वं निकृष्टः सातिमहतीति तया सह
किं विरुध्यसे ? सत्यम् \। तथापीन्द्र-विरोधे मत्-पक्षपातवद् अत्रापि
मयि तव पक्षपातः स्याद् इत्य् आह---**फल्गु** तुच्छम् **अपि** त्वम्
**उरु करोषि** यतो **दीनेषु वत्सलः** \।

ननु त्वं तस्याः कोपान् न बिभेषि किं ? तत्र सत्यं न बिभेमीत्य्
आह---**स्व एव धिष्ण्ये** स्व-सामर्थ्ये\ऽभिरतस्य मम **तया किं**
किम् अपीत्य् अर्थः \। तत्-कृपोद्रेक एव सामर्थ्यं \। यद् उक्तं
वीर-भक्तोदाहरणेषु---

> प्रलम्ब-रिपुर् ईश्वरो भवतु का कृतिस् तेन मे
>
> कुमार मकर-ध्वजाद् अपि न किंचिद् आस्ते फलम् \।
>
> किम् अन्यद् अहम् उद्धतः प्रभु-कृपा-कटाक्ष-श्रिया
>
> प्रिया-परिषद्-अग्रिमां न गणयामि तां माम् अपि \।\। \[भ।र।सि।
> ३.२.५४\] इति \।

धिष्ण्यं शक्तौ च पारदे इति पुंस्काण्डे\ऽमर-दत्तः \।

**जगदीश** इति \। पितुस् तव पुरुष-विशेषस्य रक्षकत्वे मातुः स्त्रियाः
कोपे\ऽपि न मे हानिर् इति भावः \।\।२८\।\।

---------------------------------------------------------------------------------------------------------------------

**कैवल्य-दीपिका :** **जगद्** इति \। **जगतो जनन्यां** मातरि
लक्ष्म्याम् \। **वैशसं** चित्त-व्यथा विशसन-तुल्यत्वात् \। **यस्याः
कर्मणि** चरण-सेवायां **समीहितम्** \। सम्यग् वाञ्छा \। न तु
स्वस्याल्पकत्वं मत्वा बलवद् विरोधात् बिभेषि चेत् तर्हि विरम्यताम्
अस्माद् इति चेत्, तत्राह---**करोषि** इति \। त्वं हि दीनेषु पक्षपातित्वात्
प्रगल्भम् अपि सेवकं स्व-संसर्गात् पृथक् करोषि \। श्रीर् एवात्र
निदर्शनम् इति भावः \। तथापि तस्याः प्रेम-मात्रत्वे नात्यन्तं
सुख-साधनत्वात् \। तव च भृत्य-मात्रत्वेन बहिरङ्गत्वाद् अयुक्तः \।
तया सह विरोध इति चेत्, तत्राह---**स्व एव** इति \। स्त्री-प्रमाणेष्व्
अन्य-पुरुषेष्व् एषा वार्ता \। न तु
नित्य-निरतिशयानन्द-घन-ब्रह्म-स्वरूप-सुख-सन्तुष्टे त्वयि इति
भावः \। **धिष्ण्यं** पदम् \।\।२८\।\। \[मु।फ। १९.८\]

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** \[प्रीति-सन्दर्भ १७५\]

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

> कृपां तस्य समाश्रित्य प्रौढां नान्यम् अपेक्षते \।
>
> अतुलां यो वहन् कृष्णे प्रीतिं वीरः स उच्यते \[भ।र।सि। ३.२.५३\]

इति वीर-भक्तोचितं स्व-स्वभावं प्रकटयन्न् आह---**जगज्-जनन्यां**
जगन्-मध्य-वित्तत्वेन ममापि जनन्यां लक्ष्म्यां **वैशसं** विरोधः
**स्याद् एव** \। कुतः ? **यस्याः** **कर्मणि नः समीहितम्** इच्छा, सा
खलु युष्मद्-वक्षस्य् आसीना विराजतु \। अहं पुत्र एव सर्वं
युष्मच्-चरण-परिचरणं करवाणि, तस्याः कोऽयम् आग्रहो यत् परिचरणं
विना न जीवतीति भावः \।

ननु, त्वम् अर्वाचीनः सातिप्राचीना \। त्वं निकृष्टः सातिमहतीति तया सह
किं विरुद्ध्यसे ? सत्यम्, तथापीन्द्र-विरोधे मत्-पक्षपातवद् अत्रापि
मयि तव पक्ष-पात एव स्याद् इत्य् आह---**फल्गु** तुच्छम् **अपि** त्वम्
**उरु करोषि**, यतो **दीनेषु वत्सलः** \।

ननु, त्वं तस्याः कोपान् न बिभेषि किम् ? तत्र सत्यम्, न बिभेमीत्य्
आह---**स्व** एव **धिष्ण्ये** स्व-सामर्थ्येऽभिरतस्य मम तया किं? न
किम् अपीत्य् अर्थः \। तत्-कृपोद्रेक एव मम सामर्थ्यम्\। यद् उक्तं
वीर-भक्तोदाहरणेषु---

> प्रलम्ब-रिपुर् ईश्वरो भवतु का कृतिस् तेन मे
>
> कुमार-मकर-ध्वजाद् अपि न किञ्चिद् आस्ते फलम् \।
>
> किम् अन्यद् अहम् उद्धतः प्रभु-कृपा-कटाक्ष-श्रिया
>
> प्रिया परिषद्-अग्रिमां न गणयामि भामाम् अपि \।\। \[भ।र।सि।
> ३.२.५४\] इति \।

धिष्ण्यः शक्तौ च पावके इति पुंस्कान्देऽमर-दत्तः \।\।२८\।\।

**विश्वनाथः** \[भक्ति-रसामृत-सिन्धु ३.२.५५\]: **जगज्-जनन्याम्**
इति पृथु-वचनम् \। हे **जगदीश** ! **जगज्-जनन्यां** लक्ष्म्यां मम
**वैशसम्** अपराधः **स्याद् एव** \। तत्र हेतुः---**यस्याः** लक्ष्म्याः
चरण-सेवा-रूप-**कर्मणि** **नो**ऽस्माकं **समीहितं**, अत एव
द्रव्याभिलाषित्वात् विरोधो भविष्यत्य् एव \। ननु सा भगवत्-प्रेयसी
परम-श्रेष्ठा \। त्वम् अर्वाचीन-दासः परम-न्यूनः \। कथं त्वया सह
विरोध-सम्भावनापि ? इत्य् अतः आह---**करोषि** इति \। **फल्गु**
अतितुच्छम् **अपि उरु** सर्वतोऽधिकं **करोषि** \। अतः त्वं
**दीन-वत्सलः** \। **स्वे स्वरूपे धिष्ण्ये** स्थाने **अभिरतस्य** तव
\। **तया** लक्ष्म्या \।\।५५\।\।

**\॥।**

**\।\। ४.२०.२९ \।\।**

**भजन्त्य् अथ त्वाम् अत एव साधवो**

**व्युदस्त-माया-गुण-विभ्रमोदयम् \।**

**भवत्-पदानुस्मरणाद् ऋते सतां**

**निमित्तम् अन्यद् भगवन् न विद्महे \।\।**

**मध्वाचार्यः (भागवत-तात्पर्यम्) :** अथान्यच् च \। अतः वात्सल्याद्
एव \।\।२९\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** यतस् त्वं दीन-वत्सलोऽतः
साधवो निष्कामाः, अथ ज्ञानानन्तरम् अपि त्वां भजन्ति \। कथं भूतम्
? **माया-गुणानां विभ्रमो** विलासस् तस्य **उदयः** कार्यं, स
**निरस्तो** यस्मिंस् तम् \। ते किम्-अर्थं भजन्ति ?
तत्राह---**भवत्-पदानुस्मरणाद् विनाऽन्यत्** तेषां **निमित्तं** फलं
**न विद्मः** \।\।२९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *कार्यं* वर-स्पृहा
त्वद्-भजनस्यैवायं स्वभावो यद् वर-स्पृहा निवर्तत इति \।
अनुस्मरणस्यैव सर्व-सुख-चूडामणेस् तद्-इतर-सुख-तिरस्कारकत्वाद्
इति भावः \।\।२९\।\।

---------------------------------------------------------------------------------------------------------------------

**कैवल्य-दीपिका :** अत एव देवतान्तरं हित्वा महान्तस् त्वाम् एव
सेवन्त इत्य् आह---**भजन्ति** इति \। भज्याभज्य-निर्धारणानन्तरम् \।
अत एवेति दीन-वत्सलत्वात् स्वरूप-सुख-सन्तुष्टत्वाच् च तद्
एवाह---**व्युदस्त-** इति \। **व्युदस्तो** दूरीकृतो **माया-गुणानां**
रजः-प्रभृतीनां **विभ्रमो** विलासो हि कार्यं राग-द्वेषादि, तस्य
**उदयो** ह्य् आविर्भावो येन तम् \। किम्-अर्थं भजन्ति ? इति चेत्
तत्राह---**भवत्-पद**- इति \। **भवत्-पदानुस्मरणम्** एव
**सतां** निमित्तं नान्यत् किञ्चित् \।
नित्य-निरतिशयानन्दानुभव-रूपत्वात् तस्य इति भावः \।\।२९\।\।
\[मु।फ। १९.९\]

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अत एवेति \। दीन-वात्सल्यम् एव
मुख्यम् उद्दीपनम् इत्य् अर्थः \। साधवः प्रोज्झित-कैतवाः \। तद्
एवावधारयति---भवद् इति \। **ऋते** इत्य् उक्त्वाप्य् **अन्यद्** इत्य् उक्तिर्
अवधारणार्था \।\।२९\।\।

**प्रीति-सन्दर्भ (४२)**: टीका च---यतस् त्वं दीन-वत्सलः अत एव
साधवो निष्कामाः \। अथ ज्ञानानन्तरम् अपि त्वां भजन्ति \।
कथम्-भूतम् ? **माया-गुणानां विभ्रमो** विलासः तस्य **उदयः**
कार्यं, स **निरस्तो** यस्मिन्, तम् \। ते किम्-अर्थं भजन्ति ?
तत्राह---**भवत्-पदानुस्मरणाद् विना अन्यत्** तेषां **निमित्तं** फलं
**न विद्महे** \।\। इत्य् एषा \।\।२९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तद् एवं न केवलम् अहम्
एव, किन्तु सर्व एव त्वद्-भक्ता वरं वृण्वन्तीत्य् आह---भजन्त्य् अथेति
\। यतस् त्वं दीन-वत्सलः, अत एव भजन्ति, **व्युदस्तो** निरस्तो
भवति **माया-गुणानां विभ्रमोदयो** विविध-वर-स्पृहा निवर्तत इति
\।

ननु तर्हि भजनस्य किं फलं ? तत्राह---भवद् इति \। **निमित्तं**
फलम् **अनुस्मरणस्यैव** सर्व-सुख-चूडामणेस्
तद्-इतर-सुख-तिरस्कारकत्वाद् इति भावः \।\।२९\।\।

**\॥।**

**\।\। ४.२०.३० \।\।**

**मन्ये गिरं ते जगतां विमोहिनीं**

**वरं वृणीष्वेति भजन्तम् आत्थ यत् \।**

**वाचा नु तन्त्या यदि ते जनोऽसितः**

**कथं पुनः कर्म करोति मोहितः \।\।**

**श्रीधर-स्वामी (भावार्थ-दीपिका) :** वरैः कृपालोस् तवानुचितम् इत्य्
आशयेनाह---मन्य इति \। **नु** अहो **ते** **वाचा तन्त्या** यदि
**जनो**ऽयम् **असितो**ऽबद्धः स्यात्, तर्हि **पुनः** पुनः फलैर्
**मोहितः** सन् **कथं कर्म करोति** ? \।\।३०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ननु तर्ह्य् अहं
स्व-भक्तं प्रति **वरं** **वृणीष्व** इति कथं ब्रवीमि ?
तत्राह---**मन्य** इति \। यदि कश्चिद् अपक्वो भक्तस् त्वत्-प्रलोभनाद्
वरं वृणुते, तदैव तस्य भक्ति-रस-वञ्चनात् सर्व-नाश इति भावः
\। कर्मणा पितृ-लोकः स्वर्ग-कामो यजेत इत्य्-आदि-वेद-लक्षणापि **तव
वाग् जगन्-मोहिनी** इत्य् आह \। **नु** अहो \। **ते वाचा तन्त्या** **यदि**
**जनो**\ऽयम् **असितो**\ऽबद्ध इति समानम् \।\।३०\।\।

---------------------------------------------------------------------------------------------------------------------

**कैवल्य-दीपिका :** एवं प्रसक्तोऽनुप्रसक्त्या निरूप्य प्रकृतम्
अनुसन्धत्ते---**मन्ये गिराम्** इति \। **भजन्तं** भजनाद् एव
लब्ध-सर्वोत्कर्षम् \। **नु** अहो ते तव **वाचां** **तन्त्र्या**
पशु-बन्धनी-तुल्यया जनो **यद्य् असितः** अबद्धः स्यात् \। तर्हि
**कथं पुनः** पुनः **कर्म करोति** ? दृष्ट-रिपवो हि तद्-भजनं
विहाय \।\।३०\।\। \[मु।फ। १९.१०\]

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु तर्ह्य् अहं
स्व-भक्तं प्रति \"वरं वृणीष्व\" इति कथं ब्रवीमि ?
तत्राह---**मन्य** इति \। यदि कश्चिद् अपक्वो भक्तस् त्वत्-प्रलोभनात्
कम् अपि वरं वृणुते, तदैव तस्य भक्ति-रस-वञ्चनात् सर्व-नाश इति
भावः \। स्व-कर्मणा पितृ-लोक इति, स्वर्ग-कामोऽश्वमेधं यजेत
इत्य्-आदि-वेद-लक्षणापि **तव वाग् जगन्-मोहिनी** इत्य् आह---**नु** अहो,
**ते वाचा तन्त्र्या** यदि **जनो**ऽयम् **असितो** बद्धः स्यात्, तदा
**पुनः** पुनः **फलैर् मोहितः** सन् **कथं कर्म करोति** ?
\।\।३०\।\।

**\॥।**

**\।\। ४.२०.३१ \।\।**

**त्वन्-माययाद्धा जन ईश खण्डितो**

**यद् अन्यद् आशास्त ऋतात्मनोऽबुधः \।**

**यथा चरेद् बाल-हितं पिता स्वयं**

**तथा त्वम् एवार्हसि नः समीहितुम् \।\।**

**श्रीधर-स्वामी (भावार्थ-दीपिका) : त्वन्-मायया** **खण्डितस्य**
त्वया पुनः खण्डनं न कर्तव्यम्, किं तु हितं चेष्टितव्यम् इत्य् आह \।
त्वन्-मायया **ऋताद् आत्मनस्** त्वत्तः खण्डितः पृथक् कृतो **यद्**
यतोऽ**न्यत्** पुत्रादिकम् **आशास्ते** \। अतः **स्वयम्** अविज्ञापित एव
**हितं** चेष्टितुम् **अर्हसि** \।\।३१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ईशेति \। नियन्तुस् तव
मम नियोज्यस्य का संमति-ग्रहण-चिन्तेति भावः \।\।३१\।\।

---------------------------------------------------------------------------------------------------------------------

**कैवल्य-दीपिका :** यत एवं दृष्ट-वाग्-विलासो भवान्, अतो भवता
भक्तान् प्रत्य् एवं न वाच्यं किन्तु पितृवद् धितम् एव वाच्यम् इत्य्
आह---**त्वन्-मायया** इति \। **अद्धा** तत्त्वतः \। **खण्डितः**
पृथक्-कृतः \। **ऋतात्मनः** सन् पदात्म-रूपाद् **बुधः** देहेऽहं
बुद्धिः सन् नान्यद् विषय-सुखम् **आशास्ते** वाञ्छति \। अतः स्व-हितं
न वेत्ति \। अतः **स्वयम्** एव **समीहितुं** स्व-हिते चेष्टयितुं भवान्
**अर्हति** \। सोऽयं प्रसन्नेन भगवता दीयमाने स्वर्गापवर्गादाव् अपि
ऊर्जस्वलत्वाद् अनभिरुचेः पृथोर् उत्साह-स्थायि-भावः
प्रकरणेनावगम्यते \। न हि क्लीब-चेतसा तथा-विधा वराः परिहर्तुं
शक्याः \।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** त्वन्-मायया खण्डितस्य त्वया
पुनः खण्डनं न कर्तव्यम्, किन्तु हितं चेष्टितव्यम् इत्य्
आह---**त्वन्-मायया** ऋताद् आत्मनस् त्वत्तः **खण्डितः** पृथक् कृतः
**यद्** यतोऽ**न्यत्** पुत्रादिकम् **आशास्ते,** अतः **स्वयम्** अविज्ञापित
एव **हितं** चेष्टितुम् **अर्हसि** \।\।३१\।\।

**त्वन्-माययाद्धा जन ईश खण्डितो**

**यद् अन्यद् आशास्त ऋतात्मनोऽबुधः \।**

**यथा चरेद् बाल-हितं पिता स्वयं**

**तथा त्वम् एवार्हसि नः समीहितुम् \।\।**

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तस्मात् त्वं वृणीष्वेति
प्रलोभनेन स्व-भक्त-परीक्षाम् अपि न कुर्या इत्य् आह---त्वद् इति \।
जनः सर्व एव यद् यस्मात् ऋतात्मनः सत्य-स्वरूपात् भजनात् वस्तुनः
सकाशाद् अन्यदेवाशास्ते नोऽस्माकं तु त्वन्-मते यद् भद्रं भवति, तद्
एव समीहितुं चेष्टितुम् अर्हसि \। यथेति बालस्य हिताहितं पितैव
जानाति, बालस् त्व् अध्ययन-खेलनादिकं स्व-हिताहितं विपर्ययेण
जानातीत्य् एवं मह्यं वरस्य प्रदानम् अप्रदानं वा हितं विमृश्य
स्व-सम्मतम् एव भद्रं क्रियतां न पुनर् मम सम्मतिर् एव
प्रमाणीकर्तव्येति भगवत्य् एव पृथुना विश्रम्भो व्यञ्जितः \।\।३१\।\।

**\॥।**

**\।\। ४.२०.३२ \।\।**

**मैत्रेय उवाच---**

**इत्य् आदि-राजेन नुतः स विश्व-दृक्**

**तम् आह राजन् मयि भक्तिर् अस्तु ते \।**

**दिष्ट्येदृशी धीर् मयि ते कृता यया**

**मायां मदीयां तरति स्म दुस्त्यजाम् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** राजन्न् इति \। राज्ञां
दुर्लभापि मद्भक्तिर्मत्कृपयास्त्व् इति भावः \।\।३२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** मैत्रेय उवाच इति क्वचिन् नास्ति
च, यथा पृथोः श्रीमद्-भगवद्-भक्त्य्-एक-निष्ठा तथैव
तेनान्यथानुपदेशे विश्वासश् च \। तथा श्री-भगवतोऽपि
तद्-एक-दित्सैव, तथाप्य् अन्यत्र प्रवर्तनं तु
तन्-निष्ठा-प्रकटनार्था, अधिकार्-विशेषे तद्-द्वारैव
ज्ञानादि-प्रचारणार्थं चेति स्फुटम् एव दर्शयति इत्य् आदीति \। अन्यथा
ज्ञानम् अस्तु ते इत्य् एवोच्येतेति भावः \। ततरुः सुदुस्तराम् इति क्वचित्
पाठः \।\।३२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भगवान् अपि
तथैवाह---मयि भक्तिर् इत्य् अतो जीवानां सर्वथा किं हितम् इति प्रश्ने
सर्वज्ञैर् अपि वेद-वादिभिः प्रत्युक्तं ज्ञान-योगादिकं न विश्वसनीयम्
\। भगवन्तम् अपेक्ष्य तेषाम् अप्य् अज्ञत्वाद् इति भक्तेर् एव हितत्वं
नान्यस्येति सिद्धान्तो निर्धारितः \।\।३२\।\।

**\॥।**

**\।\। ४.२०.३३ \।\।**

**तत् त्वं कुरु मयादिष्टम् अप्रमत्तः प्रजापते \।**

**मद्-आदेश-करो लोकः सर्वत्राप्नोति शोभनम् \।\।**

**वंशीधरः (भावार्थ-दीपिका-प्रकाशः) :** प्रजापते इति \। राज्ञः
प्रजापालनम् एव सर्वेष्टदमतस्तद् एव कार्यम् इति भावः \। सर्वत्रेह
परत्र च शोभनं सुखम् \।\।३३\।\।

---------------------------------------------------------------------------------------------------------------------

*न कतमेनापि व्याख्यातम्।*

**\॥।**

**\।\। ४.२०.३४ \।\।**

**मैत्रेय उवाच---**

**इति वैन्यस्य राजर्षेः प्रतिनन्द्यार्थवद् वचः \।**

**पूजितोऽनुगृहीत्वैनं गन्तुं चक्रे ञ्च्युतो मतिम् \।\।**

*न कतमेनापि व्याख्यातम्।*

**\॥।**

**\।\। ४.२०.३५-३६ \।\।**

**देवर्षि-पितृ-गन्धर्व- सिद्ध-चारण-पन्नगाः \।**

**किन्नराप्सरसो मर्त्याः खगा भूतान्य् अनेकशः \।\।**

**यज्ञेश्वर-धिया राज्ञा वाग्-वित्ताञ्जलि-भक्तितः \।**

**सभाजिता ययुः सर्वे वैकुण्ठानुगतास् ततः \।\।**

**मध्वाचार्यः (भागवत-तात्पर्यम्) :**

भूतेषु हरिर् इत्य् एव हर्य्-अर्पण-धिया तया \।

> सर्व-भूतेषु च हरेः पूजा कार्यात्म-वेदिभिः \।\। इति पाद्मे
> \।\।३६\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** वाग्-वित्ताञ्जलिभिर् भक्तितः
पूजिताः सन्तः \। वैकुण्ठानुगताः पार्षदाश् च \।\।३६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** वचो वरान्विभो
त्वद्-वरदेश्वरात् इत्य्-आदिवाक्यजातम् एनं पृथुम् \।\। ततो यज्ञप्रदेशात्
\।\।३४-३६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** देवर्षीति युग्मकम् \।
वैकुण्ठस्यानुगताः सेवायमानाः पार्षदास् तु तेनैव सह गमिष्यन्तीति
योग्यत्वात् \।\।३५-३६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। ४.२०.३७ \।\।**

**भगवान् अपि राजर्षेः सोपाध्यायस्य चाच्युतः \।**

**हरन्न् इव मनोऽमुष्य स्व-धाम प्रत्यपद्यत \।\।**

**श्रीधर-स्वामी (भावार्थ-दीपिका) :** अमुष्य राज्ञः \। हरन्न् इवेति
लोकोक्तिः \। वस्तुतस् तस्य मनः सर्व-दैव तद् अधीनम् अस्त्य् एव \।
स्व-धाम राज्ञो हृदयम् \।\।३७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स्वधाम वैकुण्ठम्
\।\।३७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.२०.३८ \।\।**

**अदृष्टाय नमस्कृत्य नृपः सन्दर्शितात्मने \।**

**अव्यक्ताय च देवानां देवाय स्व-पुरं ययौ \।\।**

**श्रीधर-स्वामी (भावार्थ-दीपिका) :** अदृष्टाय लोचन-पथम्
अतिक्रान्ताय \। सन्दर्शित आत्मा येन तस्मै \। वस्तुतोऽव्यक्ताय
\।\।३८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अदृष्टायान्यैः \। पृथुस्तु
वैकुण्ठगमनपर्यन्तं तं ददर्शैवेत्य् अर्थः \।\।३८\।\।

इति श्रीमद्-भागवत-भावार्थ-दीपिका-प्रकाशे चतुर्थ-स्कन्धे
विंशो\ऽध्यायः \।\।२०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अन्यैर् अदृष्टाय
सन्दर्शितः आत्मा आश्रयो येन तस्मै इति वैकुण्ठ-गमन-पर्यन्तं
पृथु-स्तुतं ददर्शैवेत्य् अर्थः \।\।३८\।\।

**\॥।**

इति सारार्थ-दर्शिन्यां हर्षिण्यां भक्त-चेतसाम् \।

विंशोऽध्यायश् चतुर्थस्य सङ्गतः सङ्गतः सताम् \।\।\*\।\।

**\॥।**

> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं
> संहितायां वैयासिक्यां चतुर्थ-स्कन्धे
>
> पृथु-चरिते पृथु-स्तवो नाम
>
> विंशोऽध्यायः \।

\।\। ४.२० \।\।

श्री-श्री-मध्वाचार्य-विजय-ध्वज-तीर्थ-वीरराघवाचार्यादीनां
पाठानुसारेण श्रीमद्-भागवतस्य अत्राध्याय-शेषे निम्न-लिखित-श्लोकौ
अतिरिक्त-पाठ-रूपेण उपलभ्येते---

ते साधु वर्णितं राजन्न् आशाः से यद् आशिषः \।

स्वर्गापवर्ग-नरकान् समः पश्यति मत्-परः \।\।

प्रीतोऽहं ते महाराज रोषं दुस्त्यजम् अत्यजः \।

मद्-आदेशं श्रद्दधानास् तन् मह्यं परमार्हणम् \।\।

**\॥।**

**(४.२१)**

## 
**एकविंशोऽध्यायः**

<details><summary>विषयः</summary>

स्वकीय-प्रजा-परिषदि महाराज-पृथु-कृत-भगवद्-धर्मोपदेशः \।
</details>

**\।\। ४.२१.१ \।\।**

**मैत्रेय उवाच**

**मौक्तिकैः कुसुम-स्रग्भिर् दुकूलैः स्वर्ण-तोरणैः \।**

**महा-सुरभिभिर् धूपैर् मण्डितं तत्र तत्र वै \।\।**

**श्रीधर-स्वामी (भावार्थ-दीपिका) :**

एक-विंशे तु पृथुना प्रजानाम् अनुशासनम् \।

महा-सत्रे सुरादीनां महा-सदसि वर्ण्यते \।\।

पुरं ययाव् इत्य् उक्तं तत् पुरम् अनुवर्णयति---मौक्तिकैर् इति त्रिभिः
\।\।१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** मौक्तिकैर् इति त्रिकम् \।\।१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

एक-विंशे महा-सत्रे सर्व-सौन्दर्य-मण्डितः \।

प्रश्रयाब्धिः पृथुर् भक्तिं स्व-प्रजाः समशिक्षयत् \।\।

पुरं ययाव् इत्य् उक्तं तत् पुरम् अनुवर्णयति---मौक्तिकैर् इति त्रिभिः
\।\।१\।\।

**\॥।**

**\।\। ४.२१.२ \।\।**

**चन्दनागुरु-तोयार्द्र- रथ्या-चत्वर-मार्गवत् \।**

**पुष्पाक्षत-फलैस् तोक्मैर् लाजैर् अर्चिर्भिर् अर्चितम् \।\।**

**श्रीधर-स्वामी (भावार्थ-दीपिका) :** चन्दनागुरु-युक्तैस् तोयैर् आर्द्रा
रथ्यादयस् तद् युक्तम् \। तोक्मैर् हरित-यवैर् अङ्कुरैर् इति वा \।
अर्चिभिर् दीपैः \।\।२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तोक्मैर् इत्य् अत्र स्तोमैर् इति
चित्सुखः \।\।२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मौक्तिकादिभिर् यत् यत्
पुरं मण्डितं तत्र तत्र ययाव् इति पूर्वेणैवान्वयः \। तोक्मैर्
हरित-यवैः अर्चित-दीपैः \।\।२\।\।

**\॥।**

**\।\। ४.२१.३ \।\।**

**सवृन्दैः कदली-स्तम्भैः पूग-पोतैः परिष्कृतम् \।**

**तरु-पल्लव-मालाभिः सर्वतः समलङ्कृतम् \।\।**

**श्रीधर-स्वामी (भावार्थ-दीपिका) :** स-वृन्दैः पुष्प-फल-युक्तैः
कदली-स्तम्भैः पूगैर् वृक्षैस् तथाविधैः सर्वतः समलङ्कृतं
शोभितम् \।\।३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्***।**

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सवृन्तैः
फल-पुष्प-वृन्त-सहितैः पूग-पोतैर् नूतन-गुवाक-वृक्षैः \।\।३\।\।

**\॥।**

**\।\। ४.२१.४ \।\।**

**प्रजास् तं दीप-बलिभिः सम्भृताशेष-मङ्गलैः \।**

**अभीयुर् मृष्ट-कन्याश् च मृष्ट-कुण्डल-मण्डिताः \।\।**

**श्रीधर-स्वामी (भावार्थ-दीपिका) :** संभृतान्य् अशेषाणि मङ्गलानि
दध्यादीनि तैः सहाभिजग्मुः \। मृष्टा उज्ज्वलाः कन्याश् च \।\।४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** महासत्रे दीर्घयज्ञे \।
तं पृथुम् \।\।१-४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्***।**

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** निर्मञ्छनार्थं
दीप-बलिभिः सम्पूर्णाशेष-मङ्गलैर् दध्य्-आदिभिः सहिताः \।
मृष्ट-कन्याः मार्जित-पात्राः कुमारिकाः \। मृष्ट-कुण्डलेति
तद्-उपलक्षितोज्ज्वल-वस्त्रालङ्कार-युक्ताः \।\।४\।\।

**\॥।**

**\।\। ४.२१.५ \।\।**

**शङ्ख-दुन्दुभि-घोषेण ब्रह्म-घोषेण चर्त्विजाम् \।**

**विवेश भवनं वीरः स्तूयमानो गत-स्मयः \।\।**

**श्रीधर-स्वामी (भावार्थ-दीपिका) :** गत-स्मयो निरहङ्कारः
\।\।५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
निरहङ्कारस्तादृशमसाधारणमैश्वर्यं स्वस्य वीक्ष्यापि गतगर्वः
\।\।५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्***।**

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** गत-स्मयः स्वस्य
तादृशम् असाधारणम् ऐश्वर्यं वीक्ष्यापि विगत-गर्व इत्य् अर्थः \।\।५\।\।

**\॥।**

**\।\। ४.२१.६ \।\।**

**पूजितः पूजयाम् आस तत्र तत्र महा-यशाः \।**

**पौराऽ जानपदांस् तांस् तान् प्रीतः प्रिय-वर-प्रदः \।\।**

**श्रीधर-स्वामी (भावार्थ-दीपिका) :** प्रियान् वरान् प्रददातीति तथा
\।\।६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पूजितः
स्वर्णमुद्रानर्ध्य̍नववस्त्राद्युपायनप्रदानेनेत्य् अर्थः \। पूजयामास स
उष्णीषकंचुकनेपालकंबलादिप्रतिदानेनेत्य् अर्थः \।\।६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्***।**

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पूजितः पौरादिभिः
स्वर्ण-मुद्रानर्घ्य-नव्य-वस्त्राद्य्-उपायनार्पणेनेत्य् अर्थः \। पूजयामास
स उत्तीर्ण-कञ्चुकोष्णीषादि-प्रतिदानेनेत्य् अर्थः \।\।६\।\।

**\॥।**

**\।\। ४.२१.७ \।\।**

**स एवम्-आदीन्य् अनवद्य-चेष्टितः**

**कर्माणि भूयांसि महान् महत्तमः \।**

**कुर्वन् शशासावनि-मण्डलं यशः**

**स्फीतं निधायारुरुहे परं पदम् \।\।**

**श्रीधर-स्वामी (भावार्थ-दीपिका) :** गुणैर् महान् अत एव महत्तमः
पूज्यतमः \।\।७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत एव गुणैर्महत्त्वाद्
एव \।\।७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्***।**

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** महान् महत्तम इति
उत्तम-मध्यम-कनिष्ठतया त्रिविधेषु महत्तमेषु मध्ये उत्तमो
महत्तम इत्य् अर्थः \।\।७\।\।

**\॥।**

**\।\। ४.२१.८ \।\।**

**सूत उवाच---**

**तद् आदि-राजस्य यशो विजृम्भितं**

**गुणैर् अशेषैर् गुणवत्-सभाजितम् \।**

**क्षत्ता महा-भागवतः सदस्पते**

**कौषारविं प्राह गृणन्तम् अर्चयन् \।\।**

**श्रीधर-स्वामी (भावार्थ-दीपिका) :** गुणैर् विजृम्भितम् ऊर्जितं
गुणवद्भिः सभाजितं सत्-कृतं यशो गृणन्तम् अर्चयन् प्राह \। सदसः
पते शौनक \।\।८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सदसः सभायाः पते
सभापतित्वेन पूज्यत्वात्त्वामहमिदं वर्णये \। किञ्चेदम् एव सदस्पतेः
शोभनम् इति भावः \।\।८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** गुणवद्भिः सभाजितं
सत्कृतं यशो गृणन्तम् \। हे सदस्पते शौनक \।\।८\।\।

**\॥।**

**\।\। ४.२१.९ \।\।**

**विदुर उवाच**---

**सोऽभिषिक्तः पृथुर् विप्रैर् लब्धाशेष-सुरार्हणः \।**

**बिभ्रत् स वैष्णवं तेजो बाह्वोर् याभ्यां दुदोह गाम् \।\।**

**श्रीधर-स्वामी (भावार्थ-दीपिका) :** लब्धान्य् अशेष-सुराणाम् अर्हणानि
येन सः \। किम् अकरोद् इति शेषः \।\।९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** वैष्णवं तेजः सुदर्शनं
त्वं तेजः पौरुषं परम् इत्यंबरीषोक्तेः \। विष्णुः सुदर्शनं चक्रं
तत्पत्न्यव्याहतां श्रियम् इत्य् अभिषेकोत्तरमुपायनाख्यानोक्तेः \।
कदाचिद्वामकरे\ऽपि तद्धारणाद्वाह्वोर् इति द्विवचनम् \। अन्यथा बाहावित्य्
एवं कथं नावादीति मनीषिभिरेतेन कल्पनान्तरनिवृत्तिरप्यसूचि
\।\।९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** बिभ्रच् च वैष्णवम् इति \।
गौणपाठः स इत्य् अत्र तु पौनरुक्त्यं लक्ष्यते \।\।९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** बाह्वोर् बिभ्रद् अभूत्
\।\।९\।\।

**\॥।**

**\।\। ४.२१.१० \।\।**

**को न्व् अस्य कीर्तिं न शृणोत्य् अभिज्ञो**

**यद्-विक्रमोच्छिष्टम् अशेष-भूपाः \।**

**लोकाः स-पाला उपजीवन्ति कामम्**

**अद्यापि तन् मे वद कर्म शुद्धम् \।\।**

**श्रीधर-स्वामी (भावार्थ-दीपिका) :** श्रवणौत्सुक्यम् आविष्कुर्वन्
प्रार्थयते---को न्व् इति \। यस्य विक्रमः पृथ्वी-दोहनं
तस्योच्छिष्ट-तुल्यं कामम् \। तत् तस्य कर्म वद \।\।१०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सर्वकामानां
पृथ्वीदुग्धत्वात्पृथ्वीदोहनस्य तद्विक्रमकृतत्वाद् इत्य् अर्थः \।\।१०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यद् विक्रमेति \। येन विक्रम्य
उपात्तं तद् उच्छिष्टम् एवेत्य् अर्थः \।\।१०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यस्य विक्रमेण उच्छिष्टम्
इति सर्वेषां कामानां पृथ्वी-दुग्धत्वात् पृथ्वी-दोहनस्य यद्
विक्रम-कृतत्वाद् इत्य् अर्थः \।\।१०\।\।

**\॥।**

**\।\। ४.२१.११ \।\।**

**मैत्रेय उवाच---**

**गङ्गा-यमुनयोर् नद्योर् अन्तरा क्षेत्रम् आवसन् \।**

**आरब्धान् एव बुभुजे भोगान् पुण्य-जिहासया \।\।**

**श्रीधर-स्वामी (भावार्थ-दीपिका) :** प्राचीन-कर्मभिः प्रारब्धान् एव
बुभुजे, नतु भोगान्तरार्थं कर्माणि करोति, तद् अपि भोगेन
पुण्य-क्षपणेच्छया, नतु सुखासक्त्येत्य् अर्थः \।\।११\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इत्य् अर्थ इति \। वस्तुतस्
तु प्रारब्धभोगादिकं लोकदृष्ट्यैव, तस्य भगवतारत्वान्न
प्रारब्धभोगादीति भावः \। अन्तरा क्षेत्रं मध्यवर्तिदेशम् \।\।११\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्***।**

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** आरब्धान् एवेति मत्वेति
शेषः \। यद्यपि भगवद्-अवतारत्वेन भक्तत्वेन च न तस्य
प्रारब्धं कर्म, तथापि भक्ति-भूम्नातिदैन्येन प्राकृत-जीव एवाहं
सुख-दुःखाभ्याम् पुण्य-पापे जिहासामीति तद्-अभिमानो ज्ञेयः \।\।११\।\।

**\॥।**

**\।\। ४.२१.१२ \।\।**

**सर्वत्रास्खलितादेशः सप्त-द्वीपैक-दण्ड-धृक् \।**

**अन्यत्र ब्राह्मण-कुलाद् अन्यत्राच्युत-गोत्रतः \।\।**

**श्रीधर-स्वामी (भावार्थ-दीपिका) :** अस्खलितोऽप्रतिहत आदेश आज्ञा
यस्य \। सप्तसु द्वीपेष्व् एक एव दण्डं धारयतीति तथा \। किं
सर्वत्र, नेत्य् आह \। ब्राह्मण-कुल-व्यतिर् एकेण \। अच्युतो
गोत्र-प्रवर्तक-तुल्यो येषां वैष्णवानां तद् व्यतिर् एकेण च \।\।१२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** वैष्णवानां
वर्णाश्रमाभावो ध्वनित इति चक्रवर्ती \। ग्रन्थान्तरे तु---

> स्त्रीणां स्यात्पतिगोत्रत्वं पाणिग्रहणतो यथा \।
>
> नृणामच्युत गोत्रत्वमच्युताश्रयणात्तथा \।\।
>
> सन्त्यज्य विधिवत्सर्वं पुत्रदारगृहादिकम् \।
>
> आत्मानं यद्भजेद्विष्णुमच्युताश्रयणं हि तत् \।\। इति वैष्णवात् \।

विधिवद् इत्य् उक्तेः संन्यासो लक्ष्यते \।
यद्वा---विधिवच्छास्त्रविहिताचार्ययथाधिकारमन्त्रग्रहणविधिनेत्य्
अर्थः \। न तु जात्यादिव्युत्क्रमणेन मन्त्रग्रहणादि कार्यम् इति भावः
\। अस्खलिताज्ञः \। यत्तु चक्रवर्तिना वैष्णवानां वर्णाश्रमाभावो
ध्वनितस्तन्नारदसनकादिषु विप्रद्विजोत्तमादिशब्दप्रयोगस्य स्वागतं
भो द्विजश्रेष्ठाः, यस्य विप्राः प्रसीदन्ति इत्य्-आदिपृथूक्तेः \।
किञ्चार्जुनादिमहाभागवतेषु क्षत्त्रियबाहुजादिप्रयोगदर्शनाच् च तथा
नैष्ठिकाः सनकादयः, तथा वव्रे, बृहद्व्रतं मां तु इति नारदोक्तेः
\। कर्मभिर्गृहमेधीयैः इत्य्-आदियुधिष्ठिराद्युक्तेश् च
वर्णाश्रमाभिमानश्रवणादवैष्णवत्वप्रसक्तेश्चित्यम् \।\।१२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्***।**

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अच्युत एव गोत्रं
प्रवर्तक-तुल्यो येषां तेभ्यश् चेति वैष्णवाणां वर्णाश्रमाभावो
व्यञ्जितः \। अन्यत्रेति ब्राह्मणानां शास्त्वत्वे तत्-तद्-वेदाचार्यम् एव
वैष्णवानां तु तत्-तन्-मन्त्र-गुरुम् एव शान्त्वत्वे व्यवस्थाप्येत्य् अर्थः
\। पुत्रांश् च शिष्यांश् नृपो गुरुर् वा

मल्-लोक-कामो मद्-अनुग्रहार्थः \। इत्थं विमन्युर् अनुशिष्यात् \[भा।पु।
५.५.१५\] इति ऋषभोक्तेः \।\।१२\।\।

**\॥।**

**\।\। ४.२१.१३ \।\।**

**एकदासीन् महा-सत्र- दीक्षा तत्र दिवौकसाम् \।**

**समाजो ब्रह्मर्षीणां च राजर्षीणां च सत्तम \।\।**

**श्रीधर-स्वामी (भावार्थ-दीपिका) :** एकदा तस्य महा-सत्र-दीक्षा
आसीत् तत्र सत्रे देवादीनां समाज आसीद् इत्य् अर्थः \।\।१३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सत्तमेति \। यथा त्वं
सत्समाजमीहसे तथा पृथुरप्यासीद् इति भावः \। यज्ञे वेषे सदादाने
सत्रमाच्छादने नवे इति \।\।१३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्***।**

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एकदा तस्य
महा-सत्र-दीक्षा आसीत्, तत्र सत्रे देवानां समाज आसीत् \।\।१३\।\।

**\॥।**

**\।\। ४.२१.१४ \।\।**

**तस्मिन्न् अर्हत्सु सर्वेषु स्वर्चितेषु यथार्हतः \।**

**उत्थितः सदसो मध्ये ताराणाम् उडुराड् इव \।\।**

**श्रीधर-स्वामी (भावार्थ-दीपिका) :** तस्मिन् पूज्येष्व् अर्चितेषु सत्सु
सदसो मध्ये उत्थितः सन् समन्ततः समैक्षतेति षष्ठेनान्वयः
\।\।१४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तस्मिन्सत्रे, अर्हत्सु
पूज्येषु अर्हन्तौ जिनसंमान्यौ इति यादवः \। उडुराट् चन्द्रः \।\।१४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तस्मिन्न् इति सार्ध-षट्कम्
\।\।१४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अर्हत्सु पूज्येषु ऋष्य्-आदिषु
किञ्चिद् विज्ञापनार्थम् उत्थितः सन् समैक्षतेति षष्ठेनान्वयः
\।\।१४\।\।

**\॥।**

**\।\। ४.२१.१५ \।\।**

**प्रांशुः पीनायत-भुजो गौरः कञ्जारुणेक्षणः \।**

**सुनासः सुमुखः सौम्यः पीनांसः सुद्विज-स्मितः \।\।**

**श्रीधर-स्वामी (भावार्थ-दीपिका) :** प्रांशुर् उन्नतः \। पीनाव् आयतौ
भुजौ यस्य, कञ्ज-वद-रुणे ईक्षणे यस्य, शोभना द्विजाः स्मितं च
यस्य \।\।१५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
सामुद्रिकोक्तमहाराजलक्षणवत्त्वेन पृथुं वर्णयति---प्रांशुर् इति \।
पीनौ पीवरौ \। आयतौ लंबौ \। द्विजा दन्ताः \।\।१५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्***।**

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्रांशुर् उन्नतः
\।\।१५\।\।

**\॥।**

**\।\। ४.२१.१६ \।\।**

**व्यूढ-वक्षा बृहच्-छ्रोणिर् वलि-वल्गु-दलोदरः \।**

**आवर्त-नाभिर् ओजस्वी काञ्चनोरुर् उदग्र-पात् \।\।**

**श्रीधर-स्वामी (भावार्थ-दीपिका) :** व्यूढं विस्तीर्णं वक्षो यस्य,
वलिभिस् तिसृभिर् वल्गु सुन्दरं दलवद् अधोऽग्रम् अश्वत्थ-पत्रम् इव
उपरि विस्तृतम् अधस्तात् सङ्कुचितम् उदरं यस्य, आवर्तवन् निम्ना नाभिर्
यस्य, काञ्चन-वद्-उज्ज्वलाव् ऊरू यस्य, उदग्राव् उन्नताग्रौ पादौ यस्य
\।\।१६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** बृहन्तौ श्रोणीनितम्बौ
यस्य स बृहच्छ्रोणिः \। अधोग्रमधस्तात्कृताग्रभागं पिप्पलपत्रं
यथा तथोदरं यस्य \।\।१६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** काञ्चनोरुर् इति काञ्चन-स्तम्भोरुर्
इत्य् अर्थः \। उदग्र-वाग् इति चित्सुखः \।\।१६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** व्यूढं विस्तीर्णं वक्षो
यस्य सः \। वलिभिस् तिसृभिर् वल्गु सुन्दरं दल-वद् अधोऽग्रम्
अश्वत्थ-पत्रम् इवोपरि विस्तृतम् अधस्तात् सङ्कुचितम् उदरं यस्य,
दक्षिणावर्तवन् निम्ना नाभिर् यस्य सः \। काञ्चन-स्तम्भाव् इवोरू यस्य,
उन्नताग्रौ पादौ यस्य सः \।\।१६\।\।

**\॥।**

**\।\। ४.२१.१७ \।\।**

**सूक्ष्म-वक्रासित-स्निग्ध- मूर्धजः कम्बु-कन्धरः \।**

**महा-धने दुकूलाग्र्ये परिधायोपवीय च \।\।**

**श्रीधर-स्वामी (भावार्थ-दीपिका) :** सूक्ष्माश् च ते वक्राश् चासिताश् च
स्निग्धाश् च मूर्धजा यस्य, कम्बु-वन् त्रिर् एखाङ्किता कन्धरा यस्य \।
परिधाय वसित्वा \। उपवीयोत्तरीयं कृत्वा \।\।१७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मूर्द्धजाः केशाः \। कंबु
शङ्खः \।\।१७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** परिवीयोपवीय चेति सम्बन्धोक्तिः
\।\।१७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** उपवीयोत्तरीयं कृत्वा
\।\।१७\।\।

**\॥।**

**\।\। ४.२१.१८ \।\।**

**व्यञ्जिताशेष-गात्र-श्रीर् नियमे न्यस्त-भूषणः \।**

**कृष्णाजिन-धरः श्रीमान् कुश-पाणिः कृतोचितः \।\।**

**श्रीधर-स्वामी (भावार्थ-दीपिका) :** नियमे निमित्ते न्यस्तानि त्यक्तानि
भूषणानि येन सः \। अत एव तैर् अनावृतत्वाद् व्यञ्जिताशेष-गात्रेषु श्रीः
स्वाभाविकी शोभा येन \। कृतान्य् उचितानि कर्माणि येन \।\।१८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत एव न्यस्ताभरणत्वाद्
एव \। तैर्भूषणैः \। उचितान्यावश्यकानि सन्ध्यावन्दनादीनि \।\।१८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्***।**

**\॥।**

**\।\। ४.२१.१९ \।\।**

**शिशिर-स्निग्ध-ताराक्षः समैक्षत समन्ततः \।**

**ऊचिवान् इदम् उर्वीशः सदः संहर्षयन्न् इव \।\।**

**श्रीधर-स्वामी (भावार्थ-दीपिका) : शिशिरे** सन्तापहरे **स्निग्धे**
च **तारे** ययोः, ते **अक्षिणी** यस्य, **इदं** वक्ष्यमाणं वाक्यम्
**उक्तवांश्** च \।\।१९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तारे** कनीनिके \।\।१९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्***।**

**\॥।**

**\।\। ४.२१.२० \।\।**

**चारु चित्र-पदं श्लक्ष्णं मृष्टं गूढम् अविक्लवम् \।**

**सर्वेषाम् उपकारार्थं तदा अनुवदन्न् इव \।\।**

**श्रीधर-स्वामी (भावार्थ-दीपिका) :** चारु श्रोत्र-प्रियम्, चित्राणि
पदानि यस्मिन्, श्लक्ष्णं प्रशस्तम्, मृष्टं शुद्धम्, गूढं गम्भीरार्थम्,
अविक्लवम् अव्याकुलम् \। उत्प्रेक्षते स्वयम् अनुभूतम् अनुवदन्न् इव
\।\।२०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** चित्राणि सालङ्काराणि,
प्रशस्तं मधुराक्षरम् \। अव्याकुलं झटित्यर्थबोधकम् \।\।२०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** चारु-चित्रेति \।
स्वर-वर्णेच्चार-विशेषेण चारु श्रोत्र-प्रियम् \। अनुप्रासादिना चित्र-पदम्
\। अश्लील-निरासेन स-विनयेनैव सर्व-हिताभिरुचिरार्थोपदेशेन
श्लक्ष्णं प्रशस्तं व्याकरणानुगमेन मृष्टं शुद्धम् \।
सुविचार-लभ्य-तात्पर्यत्वेन गूढं गम्भीरार्थम् \।
अतित्वराद्य्-अभावेन पूर्व-पराविरोधेन च अविक्लवम् अव्याकुलम्
\।\।२०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** चारु मनोहरत्वात् सरसम्
\। चित्र-पदं सालङ्कारं श्लक्ष्णं मधुराक्षरं मृष्टं निर्दोषम् \।
गूढं स-व्यङ्गम् \। अविक्लवम् झटित्य्-अर्थ-बोधकम् \।\।२०\।\।

**\॥।**

**\।\। ४.२१.२१ \।\।**

**राजोवाच---**

**सभ्याः शृणुत भद्रं वः साधवो य इहागताः \।**

**सत्सु जिज्ञासुभिर् धर्मम् आवेद्यं स्व-मनीषितम् \।\।**

**श्रीधर-स्वामी (भावार्थ-दीपिका) :** भाषणे हेतुः, धर्मं
जिज्ञासुभिः पुम्भिः सत्सु स्व-मनीषितम् आवेद्यं वक्तव्यम् \। अतः
प्रजानुशासन-मिषेण जिज्ञासैव क्रियते न युष्मान्प्रति धर्म-प्रवचनम्
इति भावः \।\।२१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** साधवो य इति \।
अन्यैरत्रागतैर् अपि मे प्रयोजनं नास्तीति भावः \। न च नृपत्वादहं
युष्मान् किम् अप्यादिशामि शास्मि वा, किं तु किम् अपि जिज्ञासुरहं युष्माभिरे
व शासनीय आदेष्टव्यश्चेत्याह---सत्सु साधुषु भाग्यतः प्राप्तेषु सत्सु
धर्मं जिज्ञासुभिः स्वमनीषितं स्वविचारितमावेद्यं ज्ञापयितुमर्हम् एव
स्वेषु प्रामाण्याभावाद् इति भावः \। स्वामिव्याख्याने अतः
स्वमनीषितस्यावेद्यत्वात् \। इति भाव इति \। मया जिज्ञासयैवोच्यते न
तूपदिश्यत इति तात्पर्यम् \।\।२१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** साधवो य इत्य् अन्यैर्
अत्रागतैर् अपि मम न प्रयोजनम् इति भावः \। न च नृपत्वाद् अहं
युष्मान् किम् अप्य् आदिशामि शास्मि वा \। किन्तु किम् अपि जिज्ञासुर् अहं युष्माभिर्
एव शासनीय आदेष्टव्यश् चेत्य् आह---सत्सु साधुषु भाग्यतः प्राप्तेषु
सत्सु धर्मं जिज्ञासुभिः पुम्भिः स्व-मनीषितं स्व-विचारितम् आवेद्यं
ज्ञापयितुम् अर्हम् एव स्वेषु प्रामाण्याभावाद् इति भावः \।\।२१\।\।

**\॥।**

**\।\। ४.२१.२२ \।\।**

**अहं दण्ड-धरो राजा प्रजानाम् इह योजितः \।**

**रक्षिता वृत्तिदः स्वेषु सेतुषु स्थापिता पृथक् \।\।**

**श्रीधर-स्वामी (भावार्थ-दीपिका) :** इदानीं प्रजाः शिक्षियिष्यन्
प्रजा-शिक्षणादिकं, ममावश्यकम् इत्य् आह---अहम् इति त्रिभिः \। पृथक्
सेतुषु स्थापिता स्थापयिता \।\।२२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** न च त्वं
राजास्माकमाराधनीय इति वाच्यं प्रत्युत युष्माकम् एव
वृत्त्यादिसाधनलक्षणे आराधने परमेश्वरेणाहं प्रवर्तित इत्य्
आह---धात्रा परमेश्वरेण नियोजितः \। कुत्र कुत्र कर्मणीति
तत्राह---दण्डधर इति \। विकर्मरोगोपशमनौषध-रूपे दण्डधर
इत्य् अर्थः \। रक्षितेति \। दस्युचौरादिभ्यो रक्षणे \। वृत्तिद इति \।
जीविकाप्रदाने स्वेषु सेतुषु पृथक् पृथक् स्थापियितेति \।
प्रतिस्ववर्णाश्रमादिधर्ममर्यादायाः स्थापने इति \। युष्माकं
बहुविधपरिचरणभावो मन्मूर्ध्नि न्यस्तो वर्तत इति भावः \।\।२२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्***।**

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** न च त्वं राजा अस्माकम्
आराधनीय इति वाच्यं, प्रत्युत युष्माकम् एव वृत्त्य्-आदि-साधन-लक्षणे
आराधने परमेश्वरेणाहं प्रवर्तित इत्य् आह---अहम् इत् \। धात्रा
परमेश्वरेण नियोजितः कुत्र कुत्र कर्मणीत्य् अत आह---दण्ड-धर इति
\। विकर्म-रोगोपशमनौषध-रूपे दण्ड-धर इत्य् अर्थः \। रक्षितेति
दस्यु-चौरादिभ्यो रक्षणे, वृत्तिद इति जीविका-प्रदाने \। स्वेषु सेतुषु
पृथक् पृथक् स्थापयितेति प्रति स्व-वर्णाश्रमादि-धर्म-मर्यादायाः
स्थापने इति युष्माकं बहु-विध-परिचरण-भारो मन्-मूर्ध्नि न्यस्तो
वर्तत इति भावः \।\।२२\।\।

**\॥।**

**\।\। ४.२१.२३ \।\।**

**तस्य मे तद्-अनुष्ठानाद् यान् आहुर् ब्रह्म-वादिनः \।**

**लोकाः स्युः काम-सन्दोहा यस्य तुष्यति दिष्ट-दृक् \।\।**

**श्रीधर-स्वामी (भावार्थ-दीपिका) :** दिष्ट-दृक् प्राक्-कर्म-साक्षीश्वरो
यस्य तुष्यति तस्य वेद-वादिनो यान् लोकान् आहुः
प्रजा-रक्षणाद्य्-अनुष्ठानात् ते लोका मे स्युः \। कथं-भूताः ? कामानां
सम्यक् दोहः प्रपूरणं येषु \।\।२३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तस्याहं प्रतिमासिकं
प्रतिवार्षिकं वेतनम् अपि प्राप्नोमीत्य् आह---तस्य मम
तत्तत्स्वकर्मानुष्ठानात् यान् लोकान् प्राप्यान्ब्रह्मवादिन आहुस्ते
स्युरित्यन्वयः \। लोकाः पारत्रिका मदिच्छानुरूपाः \। मदभिलषितानां
सम्यग्दोहः प्रपूरणं यत्र \। यस्य ममेति दिष्टदृक् सर्व-धर्मसाक्षी
मत्प्रभुः \। यदुक्तं तेनैव श्रेयः प्रजापालनम् एव राज्ञः इत्य्-आदि
\।\।२३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तस्येति \। कामि-नृपाणम् अपि
तादृश-भगवद्-आदेश-प्रवर्तनार्थम् एवोक्तं, न तु स्वार्थम् \।
वास्तवार्थे तु लोका भक्त-जनाः दिष्ट-दिग् इति सम्बन्धः, दिष्टं
दिशतीति \।\।२३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तस्याहं प्रतिमासिकं
प्रतिवार्षिकं वेतनम् अपि प्राप्नोमीत्य् आह---तस्य मम
तत्-तत्-स्व-कर्मानुष्ठानात् यान् लोकान् प्राप्यान् ब्रह्म-वादिन आहुस् ते स्युर्
इत्य् अन्वयः \। लोकाः पारत्रिकाः मद्-इच्छानुरूपाः कामानां
मद्-अभिलषितानां सम्यग्-दोहः प्रपूरणं यत्र, यस्य ममेति दिष्ट-दृक्
सर्व-धर्म-साक्षी मत्-प्रभुः \। यद् उक्तं तेनैव---श्रेयः
प्रजा-पालनम् एव इत्य्-आदि \।\।२३\।\।

**\॥।**

**\।\। ४.२१.२४ \।\।**

**य उद्धरेत् करं राजा प्रजा धर्मेष्व् अशिक्षयन् \।**

**प्रजानां शमलं भुङ्क्ते भगं च स्वं जहाति सः \।\।**

**श्रीधर-स्वामी (भावार्थ-दीपिका) :** अन्यथा त्व् अनिष्टं स्याद् इत्य्
आह---य इति \। शमलं पापम् \। भगम् ऐश्वर्यम् \।\।२४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** किं च मम सर्वकृत्येषु
धर्मप्रवर्त्तनम् एव मुख्यं नित्यं चेत्याह \। अन्यथा
तु---धर्मप्रवर्तनाद्य्-अभावे \।\।२४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्***।**

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किं च, मम कृत्येषु
मध्ये धर्म-प्रवर्तनम् एव मुख्यं नित्यं च यद्-अभावे ममाप्य्
अनिष्टं स्याद् इत्य् आह---य इति \। भगम् ऐश्वर्यम् \।\।२४\।\।

**\॥।**

**\।\। ४.२१.२५ \।\।**

**तत् प्रजा भर्तृ-पिण्डार्थं स्वार्थम् एवानसूयवः \।**

**कुरुताधोक्षज-धियस् तर्हि मेऽनुग्रहः कृतः \।\।**

**श्रीधर-स्वामी (भावार्थ-दीपिका) :** तत् तस्माद् धे प्रजाः, भर्तुर्
मम पिण्डार्थं पिण्ड-दान-वत्-पर-लोक-हितार्थं स्व-कार्यम् एव कुरुत
स्व-धर्मम् एवानुतिष्ठत् \। अधोक्षजे धीर्येषां तादृशाः सन्तः \।
वासुदेवार्पण-दृष्ट्येत्य् अर्थः \। अनुग्रहः कृतो भवेद् इति शेषः
\।\।२५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स्वेषाम् एवार्थं कार्यं
कर्त्तव्यत्वेन विहितं कुरुत युष्माभिः स्वकृत्य एव कृते सति मम
कृतार्थता भविष्यतीति नात्र मदर्थे पृथक् को\ऽपि भावो भवताम् इति
भावः \। स्वार्थम् एव वदन्विशिनष्टि---हे अधोक्षजधिय इति मय्येव
मन आधत्स्व मयि बुद्धिं निवेशय इति श्रीगीतोक्तेर् भगवन्तं
भजतेत्य् अर्थः \। स्वामिचरणैस्तु संबुद्धिर्नाङ्गीकृता तत्रेत्य् अर्थ
इति \। धर्मोर्पितः कर्हिचिद्घ्रियते न यत्र इति
ब्रह्मोक्तेर्भवत्कृतधर्मस्य वासुदेवेर्पणात्तद्वृद्ध्या ममाप्यधिकलाभो
भवेद् इति भावः \।\।२५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तत् तस्माद् हे प्रजाः,
भर्तुर् मम पिण्डार्थं पिण्ड-दानवत् पर-लोक-हितार्थं स्वेषाम्
एवार्थं कार्यम् कुरुत युष्माभिः स्व-कृत्य एव कृते सति मम कृतार्थता
भविष्यतीति नात्र मद्-अर्थे पृथक् कोऽपि भारो भवताम् इति भावः \।
स्वार्थम् एव वदन् विशिनष्टि हे अधोक्षज-धिय इति \। मयि मन
आधत्स्व, मयि बुद्धिं निवेशय इति भगवद्-गीता-प्रामाण्याद् भगवन्तं
भजतेत्य् अर्थः \।\।२५\।\।

**\॥।**

**\।\। ४.२१.२६ \।\।**

**यूयं तद् अनुमोदध्वं पितृ-देवर्षयोऽमलाः \।**

**कर्तुः शास्तुर् अनुज्ञातुस् तुल्यं यत् प्रेत्य तत् फलम् \।\।**

**श्रीधर-स्वामी (भावार्थ-दीपिका) :** शास्तुः शिक्षयितुर् अनुज्ञातुर्
अनुमोदितुश् च प्रेत्य पर-लोके यत् फलं तत् तुल्यम् \।\।२६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कार्यं खलु
सर्वानुमोदनेन सिध्यतीत्यत आह---यूयम् इति \।\।२६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यूयम् इति \। तत् पूर्वोक्तं
भगवद्-धर्मम् अनुमोदने हेतुः कर्तुस् तत्-कर्मानुष्ठातुः पर-लोके यत्
फलं तच् छिक्षयितुर् अनुमोदितुश् च भवतीति \।\।२६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कार्यं खलु
सर्वानुमोदनेन सिद्ध्यतीत्य् अत आह---यूयम् इति \। शास्तुः शिक्षयितुम्
अनुज्ञातुर् अनुमोदयितुः प्रेत्य पर-लोके यत् फलं तत्-तुल्यम् \।\।२६\।\।

**\॥।**

**\।\। ४.२१.२७ \।\।**

**अस्ति यज्ञ-पतिर् नाम केषाञ्चिद् अर्ह-सत्तमाः \।**

**इहामुत्र च लक्ष्यन्ते ज्योत्स्नावत्यः क्वचिद् भुवः \।\।**

**मध्वाचार्यः (भागवत-तात्पर्यम्) :** प्रकाशवद् भुवो देवा मानुष्याश्
चापि केचन इति वाराहे \।\।२७\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** कर्म कर्तव्यम् इत्य् अनुमोदामहे,
न तु वासुदेवेऽर्पणीयम् इति वेनादिभिस् तद्-अनङ्गीकाराद् इत्य् एवं-वादिनः
शनैः संबोधयन्न् आह---हे अर्ह-सत्तमाः ! यज्ञ-पतिर् नाम
परमेश्वरः केषाञ्चिन् मते तावद् अस्ति, तथापि विप्रतिपत्तेर् न
तत्-सिद्धिर् इत्य् आशङ्क्य जगद्-वैचित्र्यान्यथानुपपत्तिं
प्रमाणयति---इहामुत्र च ज्योत्स्नावत्यः कान्तिमत्यो भुवो भोग-भूमयः
शरीराणि च \।\।२७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
तदनङ्गीकाराद्वासुदेवानङ्गीकारात् \। हे अर्हसत्तमा इति \।
विपरीतलक्षणया यद्वार्हन्सादयन्ति पूज्यान्भगवद्-अनङ्गीकारेण
दुःसहोक्त्या पीडयन्तीत्यर्हसदो\ऽतिशयेन ते\ऽर्हंसत्तमा इति \।
केषांचित् श्रुत्य्-अर्थतत्त्वविदास्तिकानां तार्किकादीनां, तथापि
सत्यपीश्वरे, विप्रतिपत्तेर्विवादात्, तत्सिद्धिरीश्वरसिद्धिः \।
विप्रतिपत्तिश्चेश्वरसत्त्वे मानं नास्तीत्येवंरूपा
जगद्वैचित्र्यान्यथानुपपत्तिरीश्वरानङ्गीकारे एतज्जगति मनुष्याणां
द्विपदत्वादि पशूनां चतुष्पदत्वादि पक्षिणां हंसशुकमयूरादीनां
श्वेतहरितचित्रितगरुत्त्वादि वृक्षाणामनेकविधफलपुष्पपत्त्रादि
पर्वतसागरादि किं च, नृषु
मौढ्यपाण्डित्यसुखित्वदुःखित्व-धनिकत्व-दरिद्रत्व-सुरूप-कुरूपादि
च न केनापि सुमेधसापीश्वरं विना कर्तुं शक्यते\ऽत
एतद्वैचित्र्यसंपादक ईश्वरो\ऽवश्यमङ्गीकर्तव्य एवेत्याह---इह
प्रत्यक्षेण अमुत्र शास्त्रेण च \।\।२७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** इन्द्र-पाखण्ड-भ्रंशित-मतीन्
प्रति प्रथमम् आह---अस्तीति \। हे अर्ह-सत्तमाः! यज्ञ-पतिर् नाम
सर्व-कर्म-फल-दातृत्वेन श्रुति-प्रतिपादितः परमेश्वरः केषाञ्चित्
श्रुत्य्-अर्थ-तत्त्व-ज्ञानां मते तावद् अस्ति \। तथापि विप्रतिपत्तेर् न
तत्-सिद्धिर् इत्य् आशङ्क्य तत्र जगद्-वैचित्र्यान्यथानुपपत्ति-प्रमाणम्
अभ्युपोद्बलकम् इत्य् आह \। इह प्रत्यक्षेण आमुत्र शास्त्रेण तद्वद् इत्य्
अनुमानेन ज्योत्स्नावत्यः कान्तिमत्यो भुवो भोग-भूमयो देहाश् च क्वचित्
क्वचिद् एवोपलभ्यन्ते,[^२०] न च कर्म-साम्ये फल-तारतम्यम् \। क्वचित्
क्वचिच् च तद्-असिद्धिश् च भवति \। अतः स्वातन्त्र्येण परमेश्वरेण
भाव्यम् \। केषाञ्चिद् इह सत्तमा इति पाठस् तु स्वाम्य्-अधृतः \।\।२७\।\।
\[भक्ति-सन्दर्भ २०४\]

[^२०]: भक्ति-सन्दर्भ-पाठोऽत्र---\॥।न सर्वत्रेति \। अयं
    भावः---न तावज् जडस्य कर्मणस् तत्-तत्-फल-दातृत्वं
    घटते---फलम् अत उपपत्तेः \[वे।सू। ३.२.३८\] इति न्यायात् \। न
    चार्वाग्-देवतानां स्वातन्त्र्यम् अन्तर्यामि-श्रुतिः \। न च कर्म-साम्ये
    फल-तारतम्यं क्वचिच् च तद्-असिद्धिः सम्भवति \। अतः
    स्वतन्त्रेण परमेश्वरेण भाव्यम् \।


---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु कुरुताधोक्षज-धिय
इत्य् अधोक्षजाराधनं प्रवर्तयितुम् ईहसे, तत् कथं सम्भवेत्, तत्
पित्रा वेनेन तद्-उपदेश-कैवल्यैर् अप्य् अङ्गीकृतत्वाद् इत्य् अत
आह---अस्तीति \। हे अर्ह-सत्तमा इति विपरीत-लक्षणया यज्ञ-पतिर् नाम
परमेश्वरः केषाञ्चिन् मते तावद् अस्ति, तथापि विप्रतिपत्तेर् न तत्
सिद्धिर् इत्य् आशङ्क्य जगद्-वैचित्र्यान्यथानुपपत्तिं प्रमाणयति---इह
प्रत्यक्षेण आमुत्र शास्त्रेण च ज्योत्स्नावत्यः कान्ति-वैचित्रवत्यः क्वचित्
इत्य् अज्योत्स्नावत्यश् च अतिशयोक्त्या दृष्टादृष्ट-शुभ-कर्मणा
फल-तारतम्यवत्यः फलाभाववत्यश् च \। भुवो भोग-भूमयो देहाश्
च लक्ष्यन्ते \।

अयम् अर्थः---न तावत् कर्मणः फल-दातृत्वं घटते, जडत्वात् \। न
चार्वाग् देवतानां स्वातन्त्र्यम् अन्तर्यामि-श्रुतेः \। न च तत्-कर्म-साम्ये
फल-तारतम्यं क्वचित् तद्-अभावश् च सम्भवति \। अतः कर्तुम् अकर्तुम्
अन्यथा कर्तुं समर्थेन परमेश्वरेण भाव्यं यस्यैवादर-तारतम्ये
सति फल-तारतम्यम् आदराभावे फलाभाव
^\[३०-तम-श्लोकस्य\ श्रीधरी-तीकेयाम्\]^इति \।\।२७\।\।

**\॥।**

**\।\। ४.२१.२८ \।\।**

**मनोर् उत्तानपादस्य ध्रुवस्यापि महीपतेः \।**

**प्रियव्रतस्य राजर्षेर् अङ्गस्यास्मत्-पितुः पितुः \।\।**

**श्रीधर-स्वामी (भावार्थ-दीपिका) :** नन्व् इदं कर्म-वैचित्र्याद् एव
सेत्स्यति, तथापि विद्वद्-अनुभवेनेश्वर-सिद्धिर् इत्य् आह---मनोर् इति
त्रिभिः \। अस्मत् पितामहस्य **अ**ङ्गस्य \।\।२८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्राक्षिपति---नन्व् इति \।
यद्यपीदं

जगद्वैचित्र्यं तथापि कर्मवैचित्र्येण जगद्वैचित्र्ये सिद्धे\ऽपि
विदुषां सर्वज्ञानामाप्तानां मन्वादीनामनुभवेनेत्य् अर्थः \।\।२८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अत्र विद्वद्-अनुभवो हि प्रमाणम्
इत्य् आह---मनोर् इति त्रिकेण \। अस्मत्-पितामहस्य **अ**ङ्गस्य \।
प्रह्लाद-बली तदानीं शास्त्राद् एव ज्ञातौ गणितौ \।\।२८\।\।
\[भक्ति-सन्दर्भ २०४\]

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**
विद्वद्-अनुभवेनापीनांशरीर-सिद्ध्म् आह---मनोः स्वायम्भुवस्य
**अस्मत्**-पितुः पितुः पितामहस्येत्य् अर्थः \। प्रह्लाद-बली तदानीं
शास्त्राद् एव ज्ञात्वा गणितौ \।\।२८\।\।

**\॥।**

**\।\। ४.२१.२९ \।\।**

**ईदृशानाम् अथान्येषाम् अजस्य च भवस्य च \।**

**प्रह्लादस्य बलेश् चापि कृत्यम् अस्ति गदाभृता \।\।**

**श्रीधर-स्वामी (भावार्थ-दीपिका) : क्**ऋत्यम् अस्ति \। अवश्यं
कर्म-फल-दात्रा भाव्यम् इति तेषां मतम् इत्य् अर्थः \।\।२९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ईदृशानामथाग्रे
भविष्यतामम्बरीषादीनां प्रह्लादबली तु शास्त्राज्ज्ञात्वेव गणितौ
गदाभृता गदाधारणान्मधुरमनोहर-रूपवतेत्य् अर्थः \। कृत्यञ्च
तेषां निरन्तरं साक्षाच्चरणपरिचरणम् एव ज्ञेयम् \। इत्य् अर्थ इति \।
अन्यथा तेषां तद्भजनादौ प्रवृत्तिर्न सङ्गच्छत इति भावः
\।\।२९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** गदाभृता परमेश्वरेण कृत्यम्
अस्ति हृदये बहिर् अप्य् आविर्भूय तेषां मुहुः कृत्य-सम्पादनात् तेन यत्
कृत्यं करणीयं तत् तेषाम् अस्तीत्य् अर्थः \। तेषाम् एव तेन कृत्यम् अस्ति
नान्येषाम् इत्य् अर्थो वा \। तद् अन्यांस् तु निन्दितत्वेनाह \। मृत्योर्
दौहित्रादीन् वेन-प्रभृतीन् धर्मे विमोहितान् \। गदाभृच्-छब्देन
तन्-नाम्ना प्रसिद्धात् \।\।२९\।\। \[भक्ति-सन्दर्भ २०४\]

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** गदाभृता कृत्यम् अस्ति
गदा-धारणान् मधुर-मनोहर-रूपवतेत्य् अर्थः \। कृत्यं च तेषां
निरन्तर-साक्षात्-तच्-चरण-परिचरणम् एव ज्ञेयम् \। तद् अन्यांस् तु
निन्द्यत्वेनाह---मृत्योर् दौहित्रादीन् वेनादीन् विना धर्मे विमोहितान्, अत
एव शोच्यान् \। मृत्योर् इत्य् अनेन ते अद्य यद्य् अत्र मन्-मते
विप्रतिपस्यन्ते, तर्हि तन्-मृत्योस् तन्-मातामहस्यैव पुरीं
प्रस्थापयिष्याम्य् एवेति द्योत्यते \।

**\॥।**

**\।\। ४.२१.३० \।\।**

**दौहित्रादीन् ऋते मृत्योः शोच्यान् धर्म-विमोहितान् \।**

**वर्ग-स्वर्गापवर्गाणां प्रायेणैकात्म्य-हेतुना \।\।**

**मध्वाचार्यः (भागवत-तात्पर्यम्) :** एकात्मा हरिर् उद्दिष्टः
प्रधानत्वात् समन्तत इति च \। प्राय इत्य् अवधारणाक्षेपः \। प्रायः
पदं स्यात् प्राचूर्ये चाक्षेपात्मावधारणे \। अर्थतोऽवधृतिः क्षेपो
मुखाक्षेपोऽवधारणम् इति च \।\।३०\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** मृत्योर् दौहित्रान् वेनादीन् विना \।
धर्मे विमोहितान् \। अतः शोच्यान् \। ननु कर्मैव फलं दास्यति
विध्य्-उद्देश-गता वा देवताः किं परमेश्वरेण ? तत्राह---वर्गेति \।
वर्गोऽत्र त्रि-वर्गः, स्वर्गो धर्मस्य फलम्, अपवर्गो मोक्षः, तेषाम्
**ऐकात्म्येन** एक-रूप्येण सर्वानुगतेन हेतुना**,** तत्रापि प्रायेण
हेतुना \।

अयं भावः---न तावज् जडस्य कर्मणः फल-दातृत्वं घटते, न
चार्वाग्-देवतानां स्वातन्त्र्यम्, अन्तर्यामि श्रुतेः \। न च तदा कर्म-साम्ये
फल-तारतम्यं क्वचित् तद्-असिद्धिश् च संभवति, अतः स्वातन्त्र्येण
कर्तुम् अकर्तुम् अन्यथाकर्तुं समर्थेन परमेश्वरेण भाव्यम् इति
\।\।३०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तदन्यांस्तु
निद्यत्वेनाह---धर्मे वेदविहिते नित्यनैमित्तिकादौ विमोहितान्विचित्तान् \।
मृत्योरित्यनेन ते\ऽद्य यद्यत्र मन्मते विप्रतिपत्स्यन्ते तर्हि
मृत्योस्तन्मातामहस्य पुरीम् एव प्रस्थापयिष्यामीति द्योतितम् \।
आदिनेन्द्रगृहीतविसृष्टपाखण्डानुगतग्रहः \। अत्राक्षिप्य
समाधत्ते---नन्व् इति \। विधौ स्वर्गकाम इन्द्रं यजेद् इत्य् एवंरूपे
वाक्ये उद्दिष्टा देवता चेन्द्रोस्तीत्यतः स एव फलं
दास्यतीत्यभिप्रेत्याह---विध्युद्देशेति \। यद्वा---एको\ऽसहायश्चासावात्मा
स्वरूपं चेत्येकात्मा-स्वार्थे व्यञ्-ऐकात्म्यं तेन
वर्गादीनामैकात्म्येनान्यनिरपेक्षेण स्व-स्वरूपेणैव हेतुनेत्य् अर्थः \।
तथा च वर्गस्वर्गापवर्गकामैर् अपि गदाभृदर्चनीय इति तेषां
सकामानां निष्कामानां च गदाभृता कृत्यमस्तीत्यायातम् \। अत्र प्रमाणम्---

> अकामः सर्वकामो वा मोक्षकाम उदारधीः \।
>
> तीव्रेण भक्तियोगेन यजेत पुरुषं परम् \।\। इति \।

यत्कर्मभिर्यत्तपसा इत्यादौ सर्वं मद्भक्तियोगेन मद्भक्तो
लभतेजसा इत्य्-आदिकञ्च \। अत्र प्रायेणेत्यनेन
क्वचित्कर्मज्ञानादिसापेक्षस्व-स्वरूपेणेति \। कर्मज्ञानादिमिश्रयापि
भक्त्या भक्ति-मिश्रैर् अपि कर्मज्ञानादिभिर्वर्गादिसिद्धिर्न तु भक्त्या
विनेति निर्गलितार्थः \। स्वामिचरणैर् अपि प्रायेणेत्यस्य मुख्येन
हेतुनेत्यर्थोभिप्रेतः \। अत्राशयम् आह---अयं भाव इति \।
अर्वाग्देवतानामीश्वरेतरदेवानाम् \। अन्तर्यामिश्रुतेः---यः पृथिवीमन्तरा
यमयति पृथिवीयं न वेद इत्य्-आदिश्रुतेरित्य् अर्थः \। तदेश्वरस्वीकृतौ
तु कर्मानुरूपम् एव फलं कर्तुर्भविष्यति तथा क्वचिदपि कर्मणि
फलाभावश् च न भविष्यति, अन्यथा तदुभयं स्याद् एव
फलदातुरभावाद् इत्य् अर्थः \। यत इत्थमतो हेतोः \।\।३०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** श्री-विष्णोर् अन्यत्र परमेश्वरत्वं
वारयति \। श्रुति-युक्ति-विद्वद्-अनुभवेषु तं गदाभृतं
विशिनष्टि---वर्गेति \। वर्गोऽत्र त्रिवर्गः, **\[स्वर्गो\]**धर्मस्य
लक्षणतः अपवर्गो मोक्षः, तेषाम् ऐकात्म्येन रूपेण सर्वानुगतेन हेतुना
\। तद् उक्तं स्कान्दे,

> बन्धको भव-पाशेन भव-पाशाच् च मोचकः \।
>
> कैवल्यदः परं ब्रह्म विष्णुर् एव सनातनः \।\। इति \।

दौहित्रेत्य्-आदिक-द्वयोः पद्ययोर् गौडीये विपर्ययेण पाठश्
चित्सुख-पुण्यारण्ययोर् मतः \। मूलं तु स्वाम्य्-असम्मतम् ऐकात्म्येत्य् अत्र
एकार्थेति चित्सुखः \।\।३०\।\। \[भक्ति-सन्दर्भ २०४\]

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तं गदाभृतं
विशिनष्टि---वर्गेति \। वर्गोऽत्र त्रि-वर्गः, स्वर्गो धर्मस्य फलम्,
अपवर्गो मोक्षः, तेषाम् ऐकट्म्य-हेतुना एकोऽसहायश् चासाव् आत्मा स्वरूपं
चेत्य् एकात्मा, स्वार्थे ष्यञ् \। ऐकात्म्यं तेन वर्गादीनाम् ऐकात्म्येन
अन्य-निरपेक्ष-स्व-स्वरूपेणैव हेतुनेत्य् अर्थः \। तेन
वर्ग-स्वर्गापवर्ग-कामैर् अपि गदाभृद् अर्चनीय इति तेषां निष्कामानां
सकामानां च गदाभृता कृत्यम् अस्तीत्य् आयातम् \। तत्र प्रमाणम्---

> अकामः सर्व-कामो वा मोक्ष-काम उदार-धीः \।
>
> तीव्रेण भक्ति-योगेन यजेत पुरुषं परम् \।\। \[भा।पु। २.३.१०\] इति
> \।

यत् कर्मभिर् यत् तपसा \[भा।पु। ११.२०.३२\] इत्य् आदौ, सर्वं
मद्-भक्ति-योगेन मद्-भक्तो लभतेऽञ्जसा \[भा।पु। ११.२०.३२\]
इत्य्-आदिकं च \। अत्र प्रायेणेत्य् अनेन क्वचित्
कर्म-ज्ञानादि-सापेक्ष-स्व-स्वरूपेणेति कर्म-ज्ञानादि-मिश्रयापि भक्त्या
भक्ति-मिश्रैर् अपि कर्म-ज्ञानादिभिर् वर्गादि-सिद्धिर् न तु भक्त्या
विनेति निर्गलितार्थः भक्तेस् तु तत्-स्वरूपत्वं च तु प्रसिद्धम्
\।\।२८-३०\।\।

**\॥।**

**\।\। ४.२१.३१ \।\।**

**यत्-पाद-सेवाभिरुचिस् तपस्विनाम्**

**अशेष-जन्मोपचितं मलं धियः \।**

**सद्यः क्षिणोत्य् अन्वहम् एधती सती**

**यथा पदाङ्गुष्ठ-विनिःसृता सरित् \।\।**

**श्रीधर-स्वामी (भावार्थ-दीपिका) :** किं च, जीवानां मोक्षदः
परमेश्वर एव नार्वाग्-देवताः, तासाम् अपि जीवत्वाविशेषाद् इत्य् आशयेनाह
त्रिभिः \। **यस्य पादयोः सेवायाम् अभिरुचिस् तपस्विनां**
संसार-तप्तानाम् **अशेषैर् जन्मभिः** समृद्धं **धियो** मलं सद्यः
क्षपयति**,** तम् एव **भजत** इति तृतीयेनान्वयः \। कथं-भूता ?
अहन्य् अहनि वर्धमाना सती सात्त्विकी तत्-पाद-संबन्धस्यैवैष
महिमेति दृष्टान्तेनाह---**यथा** इति \।\।३१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** उक्तम् एवार्थं क्रमेण
विवृण्वन् भगवतः केवलयैव भक्त्या यथा कृतार्थीभवति, न तु
तथा तपो-ज्ञानादिभिः, किम् उत कर्मभिर् इत्य् आशयेनाह---*किं च* इति
\। यद् वा, **तपस्विनां** तपोभिर् अपि बुद्धेर् मालिन्यम् अपाकर्तुम्
अशक्नुवताम् इत्य् अर्थः \। **सद्य** इति \। यदैव महत्-सेवया
**पाद-सेवाभिरुचिर्** भवेत्, तदैवेत्य् अर्थः \। अपरं समानम्
\।\।३१\।\।

---------------------------------------------------------------------------------------------------------------------

**कैवल्य-दीपिका :** तस्मिन्न् इत्य् उक्तं स कः ? इति तम्
आह---**यत्-पाद-** इति \। **तपस्विनां** ताप-त्रयासन्तप्तानां
**मलं** कालुष्यम् \। **क्षिणोति** नाशयति \। **एधती** वर्धमाना
विषय-सौन्दर्यात् \। **सती** साध्वी विषय-विशुद्धत्वात् \।\।३१\।\।
\[मु।फ। ६.४९\]

---------------------------------------------------------------------------------------------------------------------

**सनातन-गोस्वामी-** \[ह।भ।वि। ११.२५६\] **यस्य** मम **पादयोः**
**सेवायाम्** **अभिरुचिर्** अपि **तपस्विनां** संसार-तप्तानाम् \। यद् वा,
तपः स्व-धर्माचरणं चित्तैकाग्रता वा, तद्-युक्तानाम् अपि
**अशेष-जन्मभिः** संवृद्धं **धियो मलं** **सद्यः** क्षपयति \।
कथं-भूता ? अहन्य् अहनि वर्धमाना सती सात्त्विकी परमोत्तमा वा \।
एवं मल-क्षपणम् आनुषङ्गिकं, मुख्यं च फलं नित्यम् एधमानोत्तमा
वा \।\
\
तत्-पाद-संबन्धस्यैवैष महिमेति दृष्टान्तेनाह---**यथा** इति \।
**पदाङ्गुष्ठ**-विनिःसृतेत्य् अयं भावः---वाम-पादस्याङ्गुष्ठात् विनिःसृता
निर्गत्य भुवं गता, सा च एक-रूपैव, न च नित्यं वर्धमाना,
तथाप्य् अनेक-जन्मोपचितं **मलं सद्यः** क्षपयति \। एषा च
**पादयोः सेवासु अभिरुचिः**, तत्र संलग्नो मनसो भावः \। तं
**सद्यः क्षिणोति** इति किं चित्रम् ? किन्तु नित्यं वर्धमाना चोत्तमा सती
फल-रूपतां प्राप्नोतीत्य् उक्तिम् एवेति \।\।३१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तत्र शुद्ध-भक्तास् तु विशिष्टा
इत्य् आह---**यद्** इति द्वाभ्याम् \।\।३१\।\। \[भक्ति-सन्दर्भ २०५\]

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** उक्तम् एवार्थं क्रमेण
विवृण्वन् भगवतः केवलयैव भक्त्या यथा जनः कृतार्थीभवति, न
तु तथा तपो-ज्ञानादिभिः, किम् उत कर्मभिर् इत्य् आह---**यद्** इति
द्वाभ्याम् \। **तपस्विनाम्** इति तपोभिर् अपि बुद्धेर् मालिन्यं दूरीकर्तुम्
अशक्नुवताम् इत्य् अर्थः \। **सद्य** इति यदैव महत्-कृपया
**पाद-सेवाभिरुचिर्** भवेत्, तदैवेत्य् अर्थः \। ततश् चान्वहं
प्रतिदिनं वर्धमानैव स्यात् सती शुद्ध-सत्त्व-स्वरूपा नित्येत्य् अर्थः
\। तत्-पाद-संबन्धस्यैवैष महिमेति दृष्टान्तेनाह---**यथा** इति \।
तं भजतेति तृतीयेनान्वयः \।\।३१\।\।

**\॥।**

**\।\। ४.२१.३२ \।\।**

**विनिर्धुताशेष-मनो-मलः पुमान्**

**असङ्ग-विज्ञान-विशेष-वीर्यवान् \।**

**यद्-अङ्घ्रि-मूले कृत-केतनः पुनर्**

**न संसृतिं क्लेश-वहां प्रपद्यते \।\।**

**श्रीधर-स्वामी (भावार्थ-दीपिका) :** विनिर्धुता अशेषा मनो-मला यस्य
\। असङ्गो वैराग्यं, तेन विज्ञानस्य विशेषः साक्षात्-कारस् तद् एव वीर्यं
यस्य \। यस्याङ्घ्रि-मूले कृताश्रयः सन् \।\।३२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** विनिर्धुता निरस्ताः
\।\।३२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** विज्ञानस्य विशेषणत्वं
भगवत्-पर्यन्तानुभवात् \।\।३२\।\। \[भक्ति-सन्दर्भ २०५\]

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ततश् चासङ्गो वैराग्यं
विज्ञान-विशेषः श्री-मूर्ति-सौन्दर्याद्य्-अनुभवः, ताभ्याम् एव यद् वीर्यं
प्रभावस् तद्वान् \। केतनाश्रय इति भक्तेः कैवल्यं दर्शितम्
\।\।३२\।\।

**\॥।**

**\।\। ४.२१.३३ \।\।**

**तम् एव यूयं भजतात्म-वृत्तिभिर्**

**मनो-वचः-काय-गुणैः स्व-कर्मभिः \।**

**अमायिनः काम-दुघाङ्घ्रि-पङ्कजं**

**यथाधिकारावसितार्थ-सिद्धयः \।\।**

**श्रीधर-स्वामी (भावार्थ-दीपिका) :** आत्म-वृत्तिभिर् अध्यापनादिभिः
\। मनो-वचः-कायानां गुणैर् ध्यान-स्तुति-सपर्याभिः \। अमायिनो
निष्कपटाः सन्तः \। ननु ब्रह्मादिभिः सेव्ये किम् अस्मद् भक्त्या
भविष्यति तत्राह---यथाधिकारम् एवावसिता निश्चिता समाप्ता
वाऽर्थ-सिद्धिर् येषाम् \।\।३३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ननु
गार्हस्थ्यकर्मनिमग्ना वयं कथं केवलया भक्त्या भजामस् तत्र
कर्ममिश्रां भक्तिमुपदिशन्नाह---तम् इति \। अध्यापनादिभिरादिना
रक्षणकृष्यादिसेवादीनां ग्रहः \। अत्राक्षिपति---नन्व् इति \।
यथाधिकारं ब्राह्मणादिवर्णधर्ममनतिक्रम्यैव \। यद् वा, येषां येष
येषु येषु शिल्पेष्वधिकारस्तैरे व भगवद्-अर्थकृतैस्ते ते
तैलिकतांबूलिकपर्यन्ता अपि कृतार्था भवन्तीत्य् अर्थः \। यद्वात्मनः
स्वस्यैव वृत्तिः सत्ता येषु तैः स्वकर्मभिर्वर्णाश्रमधमैर् अपि
सहिताः सन्तो भजतेति भक्तेः प्राधान्यमभिहितम् \।\।३३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यूयं तु यथाधिकारं भजतेत्य्
आह---तम् एवेति \। स्व-कर्माभिश् च \।\।३३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु
गार्हस्थ्य-कर्म-निमग्ना वयं कथं केवलया भक्त्या भजामस् तत्र
कर्म-मिश्रां भक्तिम् उपदिशन्न् आह---तम् एवेति \। स्व-कर्मभिर्
याजनादि-रक्षणादि-कृष्यादि-सेवादिभिर् एव वा आत्म-वृत्तयस् ताभिः सहिता
अपि मन-आदीनां गुणैः स्मरण-कीर्तन-प्रणत्य्-आदिभिर् भजत \।

यद् वा, मन-आदीनां गुणैर् विद्यादि-गानादि-भार-वहनादिभिः
स्व-कर्मभिर् या आत्म-वृत्तयो जीविकाः, ताभिर् एव भजत \। स्व-जीविका
अपि ता भगवद्-अर्थे वा किञ्चिन्-मात्रापि नित्यं यदि विनियुक्ताः स्युस्
तर्हि भक्तिर् एव भवतीत्य् अर्थः \। यथाधिकारम्
ब्राह्मणादि-वर्ण-धर्मम् अनतिक्रम्यैवावसितो निश्चिता अर्थ-सिद्धिर् यैस्
ते \।

यद् वा, यथेति येषां येषां येषु येषु शिल्पेष्व् अधिकार औत्पत्तिकस् तैर्
एव भगवद्-अर्थे कृतैस् ते ते तैलिक-ताम्बूलिक-पर्यन्ता अपि कृतार्था
भवन्तीत्य् अर्थः \। आत्मनः स्वस्यैव वृत्तिः सत्ता येषु तैः
स्व-कर्मभिर् वर्णाश्रम-धर्मैर् अपि सहिताः सन्तो भजतेति भक्तेः
प्राधान्यम् अभिहितम् \।\।३३\।\।

**\॥।**

**\।\। ४.२१.३४ \।\।**

**असाव् इहानेक-गुणोऽगुणोऽध्वरः**

**पृथग्-विध-द्रव्य-गुण-क्रियोक्तिभिः \।**

**सम्पद्यतेऽर्थाशय-लिङ्ग-नामभिर्**

**विशुद्ध-विज्ञान-घनः स्वरूपतः \।\।**

**मध्वाचार्यः (भागवत-तात्पर्यम्) :** सम्पद्यते प्राप्यते \।\।३४\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** स्व-कर्मभिर् यागादिभिर्
भजतेत्य् उक्तम् \। तत्र, ब्रह्मार्पणं ब्रह्म हविः\[गीता ४.२४\] इति
न्यायेन सर्वेषु याग-तद्-अङ्ग-तत्-फलेषु भगवद्-दृष्ट्या कर्म
कर्तव्यं न भिन्न-दृष्ट्येति वक्तुं तेषां भगवद्-रूपताम् आह द्वाभ्याम्
\। असौ भगवान् एव स्वरूपतो विशुद्ध-विज्ञान-घनोऽप्य् अगुणो
निर्विशेषणोऽपि सन्न् इह कर्म-मार्गेऽनेक-गुणो नाना-विशेषणवान् अध्वरो
यज्ञः संपद्यते \। यज्ञो वै विष्णुः इति श्रुतेः \। अनेक-गुणत्वम् एवाह
\। पृथग्-विधानि यानि द्रव्यादीनि तैः \। तत्र द्रव्याणि व्रीह्य्-आदीनि,
गुणाः शुक्लादयः, क्रिया अवघातादयः, उक्तयो मन्त्राः \।
अर्थोऽङ्ग-साध्य उपकारः, आशयः सङ्कल्पः, लिङ्गं पदार्थानां शक्तिः,
नाम ज्योतिष्टोमादि, तैश् चाध्वरः संपद्यते \।\।३४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कर्म स्वरूपतो\ऽशुद्धं
जडं राजसम् अपि भगवद्-अर्पितं सत् तद्रूपगुणीभूतभक्त्यंशेन
विशुद्धं सत्त्वं चैतन्यम् एव भवति फलत इति भक्ति-मिश्रं
कर्मोपदिशति द्वाभ्याम्-असाव् इति \। तर्जन्या प्रस्तुतमध्वरं दर्शयति,
असावध्वरो\ऽनेकगुणो नानाविशेषवान् \। राजसो\ऽपि
भगवद्-अर्पणरुपभक्तिमाहात्म्यात्तत्फलदशायामगुणो गुणातीतो भवन्
स्वरूपतो विशुद्धविज्ञानघनः ब्रह्मानन्द-स्वरूपत्वेन संपद्यते,
कर्मणो\ऽस्य मोक्षफलकत्वाद् इति भावः \। तेन
साक्षात्तदीयश्रवणकीर्तनादिस्तु प्रथमत एव विशुद्धविज्ञानघनः स
तु सर्वतो\ऽपि श्रेष्ठ इति द्योतितम् इति चक्रवर्ती \। तत्र
द्रव्यादिष्वष्टसु पदार्थानां मत्सरादिपदार्थानां यथा गोभिः श्रिणीत
मत्सरम् इत्य् अत्र गोपदस्य क्षीरे शक्तिः मत्सरपदस्य सोमे
शक्तिस्तज्ज्ञानं विना कथं दुग्धेन सोममिश्रणं कुर्यादित्यर्थलाभो
भवेदतः पदार्थशक्तिर् अपि यज्ञहेतुर् इति \। तीर्थस्तु---आत्मा वा
इदमेक एवाग्र आसीत् इत्य्-आदिश्रुतिप्रसिद्धो योसौ नारायण एकः स
एवानेकगुणो\ऽध्वरः संपद्यते \। द्रव्यं
पुरोडाशादिकल्पोक्तगुणविशिष्टं द्रव्यं गुणानामाधारः इति यादवः \।
गुणो विशिष्टमातापितृजन्यत्वादिः \। क्रिया ऋत्विगादिव्यापारा इन्द्रायाग्नय
इत्याद्या उक्तयस्ताभिः अर्थेष यजमानेष्वाशयोन्तःकरणं येषां, लिङ्गानि
वज्रधरत्वादीनि नामानीन्द्रादीनि तैः यद्वार्थाशयत्वं मुक्ताश्रयत्वं
लिङ्गं चक्रधरत्वादि नाम नारायणादि तैः संपद्यते प्राप्यते
विशुद्धविज्ञानघनः स्वरूपतः इत्य् एवं ज्ञानेन प्राप्यते इत्य् अर्थः \।
अनेन कर्मणा शुद्धान्तःकरणानां जातं ज्ञानं संसारनिवर्तकम् इत्य्
उक्तं कर्मणैव हि संसिद्धिमास्थिता जनकादयः इत्य् उक्तेः \।\।३४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अगुणः प्राकृत-गुण-रहितोऽपि
\।\।३४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कर्म स्वरूपतोऽशुद्धं
जडं राजसम् अपि अत्वायां-अर्पित सत् \। तद्-रूप-गुणीभूत-भक्त्य्-अंशेन
विशुद्ध-सत्त्वं चैतन्यम् एव फलतो भवतीति भक्ति-मिश्रं
कर्मोपदिशति द्वाभ्याम् \। असाव् इति तर्जन्या प्रस्तुतम् अध्वरं
दर्शयति---असाव् अध्वरोऽनेक-गुणो नाना-विशेषणवान् राजसोऽपि
भगवद्-अर्पण-रूप-भक्ति-माहात्म्यात् तत्-फल-दशायाम् अगुणो गुणातीतो
भवन् स्वरूपतो विशुद्ध-विज्ञान-घनो ब्रह्मानन्द-रूपत्वेन सम्पद्यते
\। कर्मणोऽस्य मोक्ष-फलकत्वाद् इति भावः \। तेन
साक्षात्-त्वदीय-चरणारविन्द-कीर्तनादिस् तु प्रथमत एव स्व-कर्मभिर्
विशुद्ध-विज्ञान-घनः \। स तु सर्वतोऽपि श्रेष्ठ इति द्योतितः \।

यद् वा, असौ भगवान् एव स्वरूपतो विशुद्ध-विज्ञान-घनोऽप्य् अगुणोऽपि
अस्मिन् कर्म-मार्गेऽनेक-गुणोऽध्वरो यज्ञः सम्पद्यते \। अनेक-गुणत्वम्
आह---पृथग्-विधानि यानि द्रव्यादीनि तैः \। तत्र द्रव्याणि व्रीह्य्-आदीनि,
गुणाः शुक्लादयः, क्रिया अवघातादयः, उक्तयो मन्त्राः \।
अर्थोऽङ्ग-साध्य उपकारः, आशयः सङ्कल्पः, लिङ्गं पदार्थानां शक्तिः,
नाम ज्योतिष्टोमादि, तैश् च \।\।३४\।\।

**\॥।**

**\।\। ४.२१.३५ \।\।**

**प्रधान-कालाशय-धर्म-सङ्ग्रहे**

**शरीर एष प्रतिपद्य चेतनाम् \।**

**क्रिया-फलत्वेन विभुर् विभाव्यते**

**यथानलो दारुषु तद्-गुणात्मकः \।\।**

**मध्वाचार्यः (भागवत-तात्पर्यम्) :** प्रधानादीन् गृहीत्वा जीवं
प्राप्य पुण्य-कर्मभिर् ज्ञायते \। यथा गुणवद्-इन्धनेऽग्निर् मथनादिना
\।\।३५\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** याग-तद्-अङ्गानां
भगवद्-रूपत्वम् उक्त्वा याग-फलस्यापि भगवद्-रूपताम्
आह---प्रधानेति \। एष विभुः परमानन्दोऽपि शरीरे चेतनां विषयाकारां
बुद्धिं प्रतिपद्य तद् अभिव्यङ्ग्यानन्द-रूपः सन् क्रिया-फलत्वेन
प्रतीयते, एतस्यैवानन्दस्यान्यानि भूतानि मात्राम् उपजीवन्ति \[बृ।आ।उ।
४.३.३२\] इति श्रुतेः \। यथाऽनलो दारुषु स्थितस् तद् गुणात्मको
दारु-धर्म-दैर् ध्य्-अवक्रत्वादिमांस् तद्वत् \। कथं भूते शरीरे \।
प्रधानम् अव्यक्तम्, कालस् तत् क्षोभकः, आषयो वासना, धर्मोऽदृष्टं,
तैः सङ्गृह्यते जन्यत इति तथा तस्मिन् \।\।३५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्र
विश्वनाथः---भगवद्-अर्पितस्य कर्मणस्तन्मिश्रभक्तेश् च फलं
भगवत्प्राप्तिरेवेत्याह---चेतनां स्वार्पितकर्म-रूपेण बुद्धिं
प्रतिपद्य अन्तर्भावितण्यर्थत्वान्निष्पाद्येत्य् अर्थः \। कृपया
कर्मफलत्वेन विभुः स्वयम् एव भगवान् विभाव्यते प्रकाशते
कर्मकर्तरि प्रयोगः \।

> यद् अत्र क्रियते कर्म भगवत्परितोषणम् \।
>
> ज्ञानं यत्तदधीनं हि भक्तियोगसमन्वितम् \।\।

इति वचनात्तदर्पितकर्मा भक्ति-मिश्र-ज्ञानद्वारा तम् एव प्राप्नोतीत्य्
अर्थः \। किञ्च---कर्मार्पणश्रद्धाभक्तितारतम्येन ज्ञानतारतम्येन च
भक्तिप्राप्तितारतम्यं भवेद् इत्य् आह यथा
चन्दनागुरुधवखदिरादिस्थितोग्निस्तत्तद्गुणानुरूपो भवेत् तथैव
भगवानप्युपरासकस्योपासनातारतम्येन फलप्रदो भवेत् \।
भक्ति-मिश्रकर्मवते निष्कामाय मोक्षं कर्ममिश्रभक्तिमते शान्तरतिं
च एवं भक्तितारतम्यवते सालोक्यादिकं च ददातीति
भक्तेर्गुणभावप्राधान्यादिकं दर्शितम् \।\।३५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** चेतनां जीवस्य बुद्धिं प्रतिपद्य
नियन्तृ-रूपेण प्रकाशकत्वेन चाविश्य तत्-तादात्म्यापन्न-स्व-शक्त्या
स्वयम् एव बहिर् अपि स्वानन्दांश-रूप-क्रिया-फलत्वेन विभाव्यते
प्रकाशते \। कर्म-कर्तरि प्रयोगः \।\।३५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भगवद्-अर्पितस्य
कर्मणस् तन्-मिश्र-भक्तेश् च फलं भगवत्-प्राप्तिर् एवेत्य्
आह---प्रधानम् अव्यक्तं, कालः क्षोभकः आश्रयो वासना धर्मोऽदृष्टं
तैः सङ्गृह्यते जन्यत इति तथा तस्मिन् शरीरे चेतनां
स्वार्पित-कर्म-करणे बुद्धिं प्रतिपद्य अन्तर्भावित-ण्य्-अर्थत्वात्
निष्पाद्येत्य् अर्थः \। कृपया कर्म-फलत्वेन विभुः स्वयम् एव भगवान्
विभाव्यते प्रकाशते, कर्म-कर्तरि प्रयोगः \।

> यद् अत्र क्रियते कर्म भगवत्-परितोषणम् \।
>
> ज्ञानं यत् तद् अधीनं हि भक्ति-योग-समन्वितम् \।\। \[भा।पु।
> १.५.३५\]

इति वचनाद् अर्पित-कर्मा भक्ति-मिश्र-ज्ञान-द्वारा तम् एव प्राप्नोतीत्य्
अर्थः \। किं च, कर्मार्पण-श्रद्धा-भक्ति-तारतम्येन
ज्ञान-तारतम्येन च भगवत्-प्राप्ति-तारतम्यं भवेद् इत्य् आह---यथा
चन्दनागुरु-धव-खदिरादि-स्थितोऽग्निस् तत्-तद्-गुणानुरूपो भवेत्,
तथैव भगवान् अप्य् उपासकस्योपासना-तारतम्येनफल-प्रदो भवेत् \।
भक्ति-मिश्र-कर्मिणे निष्कामाय मोक्षं कर्म-मिश्र-भक्ति-मते
शान्त-रतिं चैवं भक्ति-तारतम्यवते, सालोक्यादिकं च ददातीति
भक्तेर् गुण-भाव-प्राधान्यादिकं दर्शितम् \।\।३५\।\।

**\॥।**

**\।\। ४.२१.३६ \।\।**

**अहो ममामी वितरन्त्य् अनुग्रहं**

**हरिं गुरुं यज्ञ-भुजाम् अधीश्वरम् \।**

**स्व-धर्म-योगेन यजन्ति मामका**

**निरन्तरं क्षौणि-तले दृढ-व्रताः \।\।**

**श्रीधर-स्वामी (भावार्थ-दीपिका) :** तद् एवम् अप्रवृत्तान्
भगवद्-भजने प्रवर्त्य स्वतः-प्रवृत्तानां प्रवृत्तिम् अभिनन्दनेन
द्रढयति---अहो इति \। **वितरन्ति** कुर्वन्ति \।\।३६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : अहो** इति \। सभ्यान्
उन्मुखीकरोति \। **मम** मह्यम् \। **अमी** मामका मदीया **अनुग्रहम्**
\। अमी के ? ये हरिं स्वस्य जीवस्य धर्मो भक्तिर् एव **स्वधर्मः**---

> एष मे सर्व-धर्माणां धर्मो\ऽधिकतमो मतः \।
>
> यद्-भक्त्या पुण्डरीकाक्षं स्तवैर् अर्चेन् नरः सदा \।\। \[म।भा।
> १३.१३५.८\] इत्य् उक्तेः \।

तेन भक्ति-योगेन यजन्ति त इत्य् अर्थः \। यद् वा, ये **यजन्ति** ते
**मामकाः** \। यद् वा, हे **मामका** इति संबुद्धिः \। यद् वा, **अमी**
इति ब्राह्मण-परामर्शनायोक्तम् अनुग्रहे विप्राणाम् एव समर्थत्वात् \।
तस्यैवानुग्रहेणान्ये भुञ्जते क्षत्रियादयः इति
वक्ष्यमाण-सङ्गति-लाभाय तत्-समर्थकं **धृत-व्रता** इति \।
सत्रादि-दीक्षितानाम् अन्य-व्यापार-राहित्य-बोधनाय च \।\।३६\।\।

---------------------------------------------------------------------------------------------------------------------

**कैवल्य-दीपिका :** एवं भक्ति-सामान्यं स्तुत्वा तद्-विशेषान् स्तुवानः
सात्त्विकीस् तिस्रस् त्रिभिः स्तौति---**अहो** इत्य् आदिना \। **अहो** सभ्याः,
**मम** पृथोः \। **अमी** मद्-देश-वासिनो यजन्ति पूजयन्ति \। अत्र
**स्वधर्मो**ऽपि विधि-सिद्ध्य्-अर्था स्तुता \।\।३६\।\। \[मु।फ। ६.२४\]

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्***।**

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भो महाराजाधिराज
प्रभो ! भक्त्य्-उपदेशेन वयं कृतार्थीकृताः, तद् वयं नित्यं
भगवन्तं भजाम इत्य् आनन्द-जल्पिनो जनान् लक्षीकृत्याह---**अहो** इति
\।\।३६\।\।

**\॥।**

**\।\। ४.२१.३७ \।\।**

**मा जातु तेजः प्रभवेन् महर्द्धिभिस्**

**तितिक्षया तपसा विद्यया च \।**

**देदीप्यमाने ञ्जित-देवतानां**

**कुले स्वयं राज-कुलाद् द्विजानाम् \।\।**

**श्रीधर-स्वामी (भावार्थ-दीपिका) :** इदानीं हरि-भक्ति-दार्ढ्याय
ब्राह्मण-भक्तिं विधत्ते---मा जात्व् इत्य् अष्टभिः \। महत्यश् च ता
ऋद्धयश् च ताभिर् यद् राज-कुलस्य तेजस् तत् तस्मात् सकाशाद् द्विजानां
कुलेऽजितो देवता येषा वैष्णवानां तेषां च कुले मा जातु प्रभवेत्
कदाचिद् अपि प्रभावं न करोतु \। कथं-भूते ? समृद्धिभिर् विनापि
स्वयम् एव तितिक्षादिभिर् देदीप्यमाने \।\।३७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ऋद्वयः
सेनासंपदादिलक्षणाः \। अत्र टीकावतरणिकायां
केवलब्राह्मणपदोपादानात् अजितः श्रीनारायणो देवता येषां तेषां द्विजानां
विप्राणां कुले विप्राणां देवदेवानां भगवानात्मदैवतम् इत्य्
उक्तेश्चकारस्य पुनर् अर्थकस्यानुपादानाच्चेदं व्याख्यानं शोभनं
प्रतिभाति \। यद्वाजितस्य भक्तगुणेतरापराजितस्य श्रीविष्णोर्देवता
ब्राह्मणास् तेषां कुले सत्त्वं यस्य प्रिया मूर्तिर्ब्राह्मणास्त्विष्टदेवताः
इति भार्गवीयत्रिदेवीपरीक्षाध्याये श्रीदशमोत्तरार्द्धोक्तेस् तथा ब्रह्म
दैवं परं हि मे इति वैकुण्ठोपाख्याने तृतीय स्वयं सनकादीन्प्रति
श्रीमुखोक्तेश् च तीर्थेनापीत्थम् एव व्याख्यातम् \। क्वचित्पुस्तकान्तरे
स्वामिचरणैर्यत्कुल इत्युभयत्र योजितं दृश्यते \। तदन्यत्र
ब्राह्मणकुलादन्यत्राच्युतगोत्रत इत्य् उक्ताभिप्रायेण ध्येयम् \।\।३७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** मा जात्व् इत्य् अस्य टीकावतारिकायां
ब्राह्मण-भक्तिम् इति वैष्णवामात्रस्यापि ब्राह्मणान्तः-पातोऽङ्गीकृतः,
पद्यार्थे द्वयोर् अपि व्याख्यास्यमानत्वात् \।\।३७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** इदानीं भक्तेः
सुस्थिरत्वार्थं वैष्णव-ब्राह्मणावज्ञां निषिध्यति---मा जात्व् इति \।
मह-र्द्धिभिर् महा-सम्पत्तिभिर् हेतुभिर् यद् राज-कुलाद् राज-कुलस्य
तेजस् तज् जातु कदाचिद् अपि मा प्रभवेत्, प्रभावं मा करोतु \। कुत्र ?
अजित-देवतानां वैष्णवानां कुले द्विजानां कुले च कीदृशे महर्द्धिभिर्
विनापि तितिक्षादिभिः स्वयम् एव देदीप्यमाने \।\।३७\।\।

**\॥।**

**\।\। ४.२१.३८-३९ \।\।**

**ब्रह्मण्य-देवः पुरुषः पुरातनो**

**नित्यं हरिर् यच्-चरणाभिवन्दनात् \।**

**अवाप लक्ष्मीम् अनपायिनीं यशो**

**जगत्-पवित्रं च महत्तमाग्रणीः \।\।**

**यत्-सेवयाशेष-गुहाशयः स्व-राड्**

**विप्र-प्रियस् तुष्यति कामम् ईश्वरः \।**

**तद् एव तद्-धर्म-परैर् विनीतैः**

**सर्वात्मना ब्रह्म-कुलं निषेव्यताम् \।\।**

**मध्वाचार्यः (भागवत-तात्पर्यम्) :** हरिर् इन्द्रो
यच्-चरणाभिवन्दनाद् अनपायिनीं लक्ष्मीम् आप \। सोऽपि विष्णुर्
ब्राह्मण-प्रियः \।

> मत्-प्रसादेन देवेन्द्रो वेदोदित-यशा अभूत् \।
>
> सोऽपि वैष्णवुर् अमेयात्मा सदा ब्राह्मण-वत्सलः \।\। इति हरि-वंशेषु
> \।\।३८\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** ब्राह्मणां स्तुवन्न् आह \। यच्
चरणाभिवन्दनाद् धरिर् लक्ष्मीं यशश् चावाप \। यत् सेवया चेश्वरस्
तुष्यति तद् एव ब्रह्म-कुलं निषेव्यताम् इति द्वयोर् अन्वयः \।\।३८\।\।
तस्य हरेर् लोक-सङ्ग्रह-रूपो यो धर्मस् तत् परैः \।\।३९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** न केवलं ब्रह्मकुलं
नाभिभवनीयं किं तु तत्र भक्तिर् अपि कार्येत्याह---ब्रह्मण्यदेवः
ब्राह्मणप्रियो देवः येषां विप्राणां चरणाभिवन्दनात् \। तीर्थेन त्वत्र
हरिरिन्द्रो यस्य श्रीनारायणस्य चरणाभिवन्दनात् लक्ष्मीं
त्रैलोक्यश्रियं यया गुप्तः सहस्राक्षत्रैलोक्या बुभुजे श्रियम् इत्य् उक्तः
\। जगति पवित्रं शोभनं यशश्चावाप स पुरातनः पुरुषो\ऽपि
ब्रह्मण्यदेवो ब्राह्मणभक्तिनिष्ठो देव इत्थं व्याख्यातम् \।\।३८-३९\।\।

भगवन्-महिमत्वात् तादृश्य् उक्तिर् अनुचितेति \। तत्राविष्टो हरिर् एव
स्वयं लोक-सङ्ग्रहायास्तौद् इत्य् एवं समाधेयम् \। यद् वा, यच्
चरणाभिवन्दन-लक्षणाद् विनय-गुण-पद् अनपायिनीं लक्ष्ंईं
सर्वाश्रयणीयता-लक्षणं सम्पत्तिम् अवाप सर्वेषां लोकानाम् आश्रयणीयो
बभूवेति तात्पर्यं भृगु-परीक्षादाव् इत्य् अर्थः \। अतो यशश् चेति
\।\।३८\।\। विनीतैर् इत्य् अत्र हितं सदेति क्वचित् \।\।३९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ब्रह्मण्येति स्तुति-मात्रम् इदम् इति
टीकाभिप्रायः \। तथाप्य् अस्य ज्ञात[+++]{।मर्क्}

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भक्ति-दार्ढ्याय
ब्राह्मण-भक्तिं विधत्ते---सप्तभिः \। यच् चरणेत्य्-आदिकं
लोक-सङ्ग्रहार्थक-भगवद्---वचनानुवाद-मात्रं ज्ञेयम् \। तद् एव
तस्माद् एव हेतोः \।\।३८-३९\।\।

**\॥।**

**\।\। ४.२१.४० \।\।**

**पुमान् लभेतानतिवेलम् आत्मनः**

**प्रसीदतोऽत्यन्त-शमं स्वतः स्वयम् \।**

**यन्-नित्य-सम्बन्ध-निषेवया ततः**

**परं किम् अत्रास्ति मुखं हविर्-भुजाम् \।\।**

**मध्वाचार्यः (भागवत-तात्पर्यम्) :** तस्मान् मोक्ष-सुखात् परं हरिर्
भुजां देवानाम् अप्य् अत्र संसारेऽस्ति किम् \।\।४०\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** ननु ब्रह्म-कुल एव नित्यं
सेव्यमाने सर्व-देवता-मुख-भूतेऽग्नौ यज्ञाद्य्-अनुष्ठानं न स्यात् ? न
च तेन विन चित्त-शुद्धिः, न च तया विन मोक्षः स्याद् इत्य्
आशङ्क्याह---पुमान् इति द्वाभ्याम् \। यस्य ब्रह्म-कुलस्य नित्यं
सम्बन्धेन निषेवया पुमान् स्वयम् एव ज्ञानाभ्यासादिकं विनाप्य् अत्युत्तमं
शमं मोक्षं लभेत \। कुतः ? यत् सेवया स्वत एवानतिवेलं शीघ्रं
प्रसीदतः शुध्यत आत्मनश् चित्तात् \। ततः परं श्रेष्ठं देवानां
किं-मुखम् अस्ति ? ब्राह्मण-सेवयैव यज्ञादि-फलं ज्ञान-फलं तत्
सर्वं भवतीत्य् अर्थः \।\।४०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ततः परम् इति तु परेण
योजनीयम् \।\।४०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु ब्रह्म-कुल एव
नित्यं सेव्यमाने सर्व-देवता-मुख-भूतेऽग्नौ यज्ञाद्य्-अनुष्ठानं न
स्यात् ? न च तेन विन चित्त-शुद्धिः, न च तया विन मोक्षः स्याद् इत्य्
आशङ्क्याह---पुमान् इति द्वाभ्याम् \। यस्य ब्राह्मण-कुलस्य
नित्य-सम्बन्धेन निषेवया आत्मनो मनसः प्रसीदतः क्रमेण
प्रसन्नीभवतः अत्यन्त-शमं मोक्षं स्वयं लभेत \। अनतिवेलं
शीघ्रम् एव, अत एव ततः परं किं हरिर् भुजां देवानां मुखम् अस्ति \।
ब्राह्मण-सेवयैव यज्ञादि-फलं ज्ञान-फलं च सर्वम् एव सिद्ध्यतीत्य्
अर्थः \।\।४०\।\।

**\॥।**

**\।\। ४.२१.४१ \।\।**

**अश्नात्य् अनन्तः खलु तत्त्व-कोविदैः**

**श्रद्धा-हुतं यन्-मुख इज्य-नामभिः \।**

**न वै तथा चेतनया बहिष्-कृते**

**हुताशने पारमहंस्य-पर्य-गुः \।\।**

**मध्वाचार्यः (भागवत-तात्पर्यम्) :** पारमहंस्य-पर्या गावो यस्य
\।\।४१\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** हरेर् अपि तद् एव परं मुखम्
इत्य् आह---अश्नातीति \। इज्यानां पूज्यानाम् इन्द्रादीनां नामभिर् यस्य मुखे
श्रद्धया हुतं हविर् अनन्तो यथाश्नाति तथा चेतनया रहिते हुताशने
हुतं नाश्नाति \। कैर् हुतम् अश्नाति ? तत्त्व-कोविदैः सर्व-देवमयश्
चैतन्य-मूर्तिर् अनन्त इति तत्त्वं विद्वद्भिः \।

कुत एवं-भूतोऽसौ ? तत्राह---पारमहंस्यं ज्ञानं तत्-परान् अर्हन्त्य्
अधिकुर्वन्तीति पारमहंस्य-पर्यास्ता गावो वाचो यस्मिन् \। उपनिषद्भिर्
ज्ञान-घनत्वेनोक्त इत्य् अर्थः \। यद् वा, परमहंसानां ज्ञान-निष्ठानां
गम्यः पारमहंस्यः \। परितो न गच्छन्ति गावो वाचो यस्मात् स पर्यगुर्
इन्द्रिय-नियन्ता स चासौ स च पारमहंस्य-पर्यगुर् ज्ञान-रूपः
सर्वान्तर्यामीत्य् अर्थः \।\।४१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्राक्षिपति---नन्व् इति \।
तेन यज्ञाद्यनुष्ठानेन \। तया चित्तशुद्ध्या \। इत्य् अर्थ इति \। सर्वे
पदा हस्तिपदे निमग्नाः इति न्यायेन \।

> यज्ञो दानं तपश्चैव तीर्थानि नियमा यमाः \।
>
> एतत्सर्वं कृतं तेन विप्रो येनात्र सेवितः \।\।

इति स्कान्दोक्तेर्विप्रसेवनेन सर्वं सुकृतं कृतं स्याद् इति भावः \। असौ
हरिरेवंभूतः सर्वदेवमयश्चैतन्यमूर्तिरनन्तः \। कुत इति \। इत्य्
अर्थ इति \। एष वै सर्वे देवाः, सत्यं ज्ञानमनन्तं ब्रह्म
विज्ञानघनः इत्य्-आदिभिः श्रुतिवचनैरुक्त इति भावः \।
पूर्वस्मिन्समासे वेदे प्रसक्तिवारणायाह \। यद्वेति \। इत्य् अर्थ इति \।
ज्ञानमनन्तं

ब्रह्म, यतो वाचो निवर्तते इत्य्-आदिश्रुतेः यो मां पश्यति सर्वत्र सर्वं
च मयि पश्यति \। तस्याहं सुलभः पार्थ इति स्मृतेश्चेति भावः
\।\।४०-४१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** मुख्यत्व-सिद्धिः पर्यगुर् इति \।
गाव इन्द्रियाणि \। यस्मात् यं परित्यज्य हेतोर् वा पूर्वत्र न गच्छन्ति
स्वातन्त्र्येण न तिष्ठन्तीत्य् अर्थः \। उत्तरत्र यम् एवालम्ब्य वर्तन्त
इत्य् अर्थः \।\।४१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** हरेर् अपि तद् एव परं
मुखम् इत्य् आह---अश्नातीति \। श्रद्धया हुतं दत्तम् इज्यानां नामभिर् इति
यथा, इन्द्राय स्वाहा, आदित्याय स्वाहा, इति इज्यानाम् इन्द्रादीनां नाम्ना
वह्नाव् आहुतिर् दीयते, तथैव तेषां नाम्ना यदि ब्राह्मण-मुखे
पक्वान्नानि समर्पयति, तदा अनन्त एवाश्नाति, तस्मिंश् च भुक्तवति
तेषां शाश्वती तृप्तिः प्रीतिश् च स्याद् इत्य् अर्थः \। चेतनया बहिष्कृते
रहिते पारमहंस्य-परान् ज्ञानिनो भक्ताश् चार्हन्तीति पारमहंस्य-पर्या
गावो वेद-वाचोऽङ्ग-किरणाश्द् च यस्य सः \।\।४१\।\।

**\॥।**

**\।\। ४.२१.४२-४३ \।\।**

**यद् ब्रह्म नित्यं विरजं सनातनं**

**श्रद्धा-तपो-मङ्गल-मौन-संयमैः \।**

**समाधिना बिभ्रति हार्थ-दृष्टये**

**यत्रेदम् आदर्श इवावभासते \।\।**

**तेषाम् अहं पाद-सरोज-रेणुम्**

**आर्या वहेयाधि-किरीटम् आयुः \।**

**यं नित्यदा बिभ्रत आशु पापं**

**नश्यत्य् अमुं सर्व-गुणा भजन्ति \।\।**

**श्रीधर-स्वामी (भावार्थ-दीपिका) :** न केवलं चेतनत्वेन हुताशनाद्
विशेषः, किं तु वेद-ज्ञानाद् अपीत्य् आह \। यद् इत्य् अव्ययम् \। ये ब्रह्म
वेदं नित्यं बिभ्रति तेषाम् इत्य् उत्तरेणान्वयः \। मङ्गलं नाम---

> प्रशस्ताचरणं नित्यम् अप्रशस् तस्य वर्जनम् \।
>
> एतद् धि मङ्गलं प्रोक्तम् ऋषिभिस् तत्त्व-दर्शिभिः \।\।

मौनम् अध्ययन-विरोधि-वार्ता-त्यागः \। समाधिना चित्त-स्थैर्येण \।
अर्थ-दृष्टये वेदार्थम् अपि विचार-यन्तीत्य् अर्थः \। यत्र वेदे इदं
विश्वम् अवभासते यथा आदर्शे मुखम् \।\।४२\।\।

हे आर्याः ! आ आयुर् यावज् जीवम् अधि किरीटं मुकुटस्योपरि वहेयेति
प्रार्थनायां लिङ् \। यं रेणुम् \।\।४३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** श्रद्धा आस्तिक्यं, तपः
स्वधर्माचरणं तपः इत्य् उक्तेर्नित्यनैमित्तिककर्मनिष्ठत्वं, संयम
इन्द्रियनिग्रहः \। इत्य् अर्थ इति \।\। पूर्वोक्तसाधनैश्चित्तस्थैर्यं
तेन वेदार्थविचार इति खिन्ने चित्ते कुतो बोध इत्याशयः \। अत्र
मङ्गललक्षणवाक्येनाचार उक्तः आचारहीनं न पुनन्ति वेदाः इत्य् उक्तेः \।
अत्र ब्रह्मपदेन वेदः परमात्मा चोक्तः \। यावद्ब्रह्मविष्टितं तावती
वाक् इति श्रुतेर्द्वयोर्लक्षणसाम्यात् \। यद्वा---यत्र ब्रह्मकुले इदमुक्तं
ब्रह्मद्वयं दर्पणे मुखमिवाभाति दर्पणे मुकुरादर्शौ इति कोशात् \।\।
एवं ब्रह्मकुलमभिष्टूयात्मक्रियोपदेशतस् तत्सेवा यावदायुः कर्तव्येति
विधत्ते हे आर्या इत्यनेन ब्राह्मणसेवयैवार्यत्वमन्यथा तन्नश्यति
म्लेच्छादिदेश तदभावादेवानार्यत्वमत एवैतद्देशस्यार्यावर्त्तम् इति
संज्ञापीति भावः \। मुकुटस्योपरीत्यस्य शिरः स्युष्णीषं तदपरि
मुकुटं तदुपरि विप्रपादरजस्तदुपरि न किञ्चित्कर्त्तव्यं तस्य
सर्वोत्कृष्टत्वात् \।

> विपद्गणध्वान्तसहस्रभानवः समीहितार्थार्पणकामधेनवः \।
> अपारसंसारसमुद्रसेतवः पुनन्तु मां ब्राह्मणपादरेणवः \।\।

इति पुराणान्तरे तद् उक्तेः \। आशु झटिति पापं नश्यति विप्रपादरजो
राजन्हन्ति दारुणदुष्कृतम् इति भीष्मोक्तेः \। अमुं विप्रपादरजोधारिणं
सर्वसौभगत्वसम्पत्तिमत्त्वादयो भजन्ति सेवन्ते \।\।४२-४३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यद् ब्रह्मेति युग्मकम् \। यद् इति
जसो लुक् छान्दसः, योऽधिकिरीट-मायुर् इति चित्सुखः \। यो रेणुः
\।\।४५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** चेतनत्वेनैव हुताशनाद्
विप्राणां न श्रैष्ठ्यं किन्तु वेद-ज्ञानाद् एवेत्य् आह---यद् यस्माद् ब्रह्म
वेदं श्रद्धादिभिर् बिभ्रति \। मङ्गलं नाम---

> प्रशस्ताचरणं नित्यम् अप्रशस् तस्य वर्जनम् \।
>
> एतद् धि मङ्गलं प्रोक्तम् ऋषिभिस् तत्त्व-दर्शिभिः \।\।

मौनम् अध्ययन-विरोधि-वार्ता-त्यागः \। समाधिना चित्त-स्थैर्येण \।
किम्-अर्थम् अर्थानां वस्तु-मात्राणां दृष्टये ज्ञानाय \।

कथम् एवम् ? अत आह---यत्र वेदे इदं जगत् सर्वम् एव अवभासते,
ज्ञान-विषयीभवति \। आदर्शे दर्पणे इव \।\।४२\।\।

हे आर्याः ! आ आयुर् यावज् जीवम् अधि किरीटं वहेय प्रार्थनायां लिङ् \।
यं रेणुम् अमुं बिभ्रतं पुमांसम् \।\।४३\।\।

**\॥।**

**\।\। ४.२१.४४ \।\।**

**गुणायनं शील-धनं कृत-ज्ञं**

**वृद्धाश्र् अयं संवृणतेऽनु सम्पदः \।**

**प्रसीदतां ब्रह्म-कुलं गवां च**

**जनार्दनः सानुचरश् च मह्यम् \।\।**

**श्रीधर-स्वामी (भावार्थ-दीपिका) :** गुण-भजनस्य फलम् आह \।
गुणायनम् अन्व् अनु संपदः संवृणते सम्यग् भजन्ति \। तस्मात्
प्रसीदतां प्रसीदतु \। गवां च कुलम् \।\।४४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** शील-धनं सुचरितं
विद्वान् धर्मज्ञान् न ते वृद्धा ये न वदन्ति धर्मान् इत्य् उक्तेः \। यद्
वा, कृतं विहितं जानातीति कृतज्ञस् तं विमृश्य-कारिणम् इत्य् अर्थः \।
कृतं युगे\ऽलम्-अर्थे स्याद् विहिते हिंसिते त्रिषु इति मेदिनी \। तद् उक्तं
भारविणा---

> सहसा विदधीत न क्रियाम् अविवेकः परमापदां पदम् \।
>
> वृणते हि विमृश्य-कारिणं गुण-लुब्धाः स्वयम् एव संपदः \।\। इति
> किरातार्जुनीये \।

ब्रह्म-कुल-सेवा गोकुल-सेवा ब्रह्मादि-परिवृत-जनार्दन-सेवा च
मुमुक्षूणां यथा-शास्त्रम् अवश्यं कर्तव्येत्य् आह---प्रसीदताम् इति \।

> ब्रह्मा रुद्रो महेन्द्राद्या देवाः सर्वे जनार्दनम् \।
>
> अनुगच्छन्ति वै यस्मात् तस्मात् तस्यानुगा हि ते \।\। इत्य्-आदिपुराणात् \।

यद् वानुचरा भक्ताः \।\।४४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** वृद्धाश्रयम् इति \। तादृशं
ब्राह्मणम् एकम् अप्य् आश्रितवन्तम् इत्य् अर्थः \। गुणायनम् इत्य्-आदिकम्
अधिकारिणो वृद्धाश्रयस्य विशेषणम् \। गुणाश् चात्र शान्त्य्-आदयः सम्पदो
विद्यादयश् च त एव गुण-शब्देन पूर्वत्रोक्ताः \। अत्र ब्राह्मणानाम् एव
सर्वोपदेष्टृत्वात् प्रसाद्यत्वेन श्रैष्ठ्यम् अभिप्रेतम् इति \। प्रसीदतां
ब्रह्म-कुलम् इत्य् अन्तम् उक्त्वैव गवाम् इत्य् उक्तिः \।\।४४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** गुण-भजनस्य फलम्
आह---गुणायनम् इति \। सम्यक् स्वयम् एव वृणुते पतिंवरा इवेत्य् अर्थः
\। तस्मात् प्रसीदतां प्रसीदतु \।\।४४\।\।

**\॥।**

**\।\। ४.२१.४५ \।\।**

**मैत्रेय उवाच---**

**इति ब्रुवाणं नृपतिं पितृ-देव-द्विजातयः \।**

**तुष्टुवुर् हृष्ट-मनसः साधु-वादेन साधवः \।\।**

**वंशीधरः (भावार्थ-दीपिका-प्रकाशः) :** साधुवादेन निर्दोषवाक्येन
\।\।४५\।\।

---------------------------------------------------------------------------------------------------------------------

*न कतमेनापि व्याख्यातम्।*

**\॥।**

**\।\। ४.२१.४६ \।\।**

**पुत्रेण जयते लोकान् इति सत्यवती श्रुतिः \।**

**ब्रह्म-दण्ड-हतः पापो यद् वेनोऽत्यतरत् तमः \।\।**

**मध्वाचार्यः (भागवत-तात्पर्यम्) :** वेणस्थो राजसो जीवः पृथुना
स्व-गतिं गतः \।

स्वयं तु तम एवाप सात्त्विकः पृथुताम् अगात् \।\। इति च \।\।४६\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** साधु-वादम् आह---पुत्रेणेति
षड्भिः \। यद्य् अतो वेनोऽपि तमो नरकम् अत्यतरत् अतिततार \।\।४६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पुत्रेण सत्पुत्रेण सो\ऽयं
मनुष्यलोकः पुत्रेण जयः इति श्रुतेरत्र मनुष्यलोक इत्युपलक्षणं
स्वर्गादेर् अपि अत एव श्रीवेदव्यासाचार्येण लोकान् इत्य् उक्तं मूले \। तमः
श्रीपृथुजन्मनः पूर्वं कतिचिद्दिनानि प्राप्तं नरकम् \।
यद्वा---ब्रह्मदण्डहतत्वादवश्यं भावि नरकम् \। मा क्रुद्धाद्
ब्राह्मणात्प्रभो इति स्वपुत्रमृत्युमुद्दिश्य कश्यपं प्रति द् इत्य् उक्तेः \।
शश्वत्पुत्रेण पितरोत्यायन्बहुलं तमः इति श्रुतेः \। शश्वत्पुत्रेण
मङ्गलपुत्रेण शश्वत्स्याद् आत्मप्रश्ने च मङ्गले पुराकल्पे सदार्थे च
इति मेदिन्युक्तेः \। मङ्गलं शुभं तेन सत्पुत्रेणेत्यायातं न तु
पुत्रमात्रेण कुपुत्रो नाशयेत्कुलम् इत्य् उक्तिविरोधात् \।\।४६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** पुत्रेणेति \। सत्-पुत्रेणेत्य् अर्थः
\। तमः श्री-पृथु-जन्मनः पूर्वं कतिचिद् दिनानि प्राप्तं नरकम् \।
अनुभावतः श्री-नृसिंहादि-प्रादुर्भाव-कारणाद् भक्ति-लक्षणात् प्रभावाद्
इत्य् अर्थः \। श्री-वाराहाद्य्-अवतारे कारणान्तरम् अप्य् अस्ति \। अत्र तु स
एव कारणम् इति भावः \।\।४६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। ४.२१.४७ \।\।**

**हिरण्यकशिपुश् चापि भगवन्-निन्दया तमः \।**

**विविक्षुर् अत्यगात् सूनोः प्रह्लादस्यानुभावतः \।\।**

**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) :**
*न व्याख्यातम्***।**

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्र प्रमाणान्तरम् आह
अनुभावतः श्रीनृसिंहादिप्रादुर्भावकारणाद्भक्तिलक्षणात्प्रभावाद् इत्य्
अर्थः \।\।४७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तमो नरकम् \।\।४७\।\।

**\॥।**

**\।\। ४.२१.४८ \।\।**

**वीर-वर्य पितः पृथ्व्याः समाः सञ्जीव शाश्वतीः \।**

**यस्येदृश्य् अच्युते भक्तिः सर्व-लोकैक-भर्तरि \।\।**

**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) :**
*न व्याख्यातम्***।**

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** विशेषेणेरयति कम्पयति
पाखण्डिजनान् शत्रुसैन्यं वेति वीर आस्तिकः शूरश् च तेषु वर्य
श्रेष्ठेति
सन्मार्गोपदेष्दृत्वाद्दस्युनाशकत्वाच्चास्माकमैहिकपारत्रिकसुखकर्ता त्वं
चिरं जीवेति भावः \। वीरभोग्या वसुन्धरा इत्य् अभिजनोक्तेः \।
पृथिवीपतित्वमागतं वीरवर्येत्यामन्त्रणेन \। ततश् च दुहितृत्वे
चकारेमाम् इति पूर्वोक्तिव्याकोपवारणाय पुनर् आमन्त्रयन्ति हे पृथ्व्याः
पितर् इति पातृत्वात्पितैव पृथ्वीपदमप्यत्र पृथिवीस्थपरं
तात्स्थ्यात्ताच्छब्द्यम् इति न्यायेन यस्य तव सर्वलोकानामेकभर्तरि
मुख्यपालके एके मुख्यान्यकेवलाः इत्य् अमरः \। ईदृशी अलौकिकी
\।\।४८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** हे पृथ्व्याः पितः !
\।\।४८\।\।

**\॥।**

**\।\। ४.२१.४९ \।\।**

**अहो वयं ह्य् अद्य पवित्र-कीर्ते**

**त्वयैव नाथेन मुकुन्द-नाथाः \।**

**य उत्तमश्लोकतमस्य विष्णोर्**

**ब्रह्मण्य-देवस्य कथां व्यनक्ति \।\।**

**श्रीधर-स्वामी (भावार्थ-दीपिका) :** मुकुन्द-नाथाः स्म \।
त्वन्-नाथत्वम् एव मुकुन्द-नाथत्वे पर्यवसितम् इत्य् अर्थः \। तत्र
हेतुः---य इति \।\।४९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** हे पवित्रकीर्ते
भगवद्-भक्तमुख्यत्वाल्लोकपावनकीर्तिमांस्त्वमसीत्यभिप्रायः \।
मद्भक्तियुक्तो भुवनं पुनाति इत्येकादशे वक्ष्यमाणत्वात् \। अहो भाग्यम्
\। इत्य् अर्थ इति \। तवापि मुकुन्दावतारत्वेन सागरतरङ्गन्यायेन
मुकुन्दाभिन्नत्वान्मुकुन्दत्वम् एव मुकुन्दभक्तिविधायकत्वाद्वा तथा त्वम्
इति भावः \। हरिभक्त्युपदेष्टृणां हरिणा साम्यमिष्यते इत्य् उक्तं
भक्तितरङ्गिण्यादौ \। यद् वा, पवित्राणां पवित्रं यः इत्य् उक्तेः
पवित्रस्य हरेः कीर्तनं कीर्तिर् यस्य तत्सम्बुद्धौ \। तथा
हरिभक्तस्य तव सङ्गाद्वयम् अपि हरिभक्ता जाता इति भावः \।\।४९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** व्यनक्षीति क्वचित् \। व्यनक्षीर् इति
चित्सुखः \।\।४९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मुकुन्द-नाथाः अभूम \।
तवैव मुकुन्दत्वात् मुकुन्द-भक्ति-विधायकत्वाद् वेति भावः \। यो
भवान् \।\।४९\।\।

**\॥।**

**\।\। ४.२१.५० \।\।**

**नात्यद्भुतम् इदं नाथ तवाजीव्यानुशासनम् \।**

**प्रजानुरागो महतां प्रकृतिः करुणात्मनाम् \।\।**

**श्रीधर-स्वामी (भावार्थ-दीपिका) :** आजीविनां सेवकानाम् आ सम्यग्
अनुशासनम् \। प्रजास्व् अनुरागः \। प्रकृतिः स्वभावः \।\।५०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** नाथेति \। स्वामिनामयम्
एव मुख्यो धर्म इत्य् आह महतां लक्षणम् आह---करुणात्मनि येषां तेषाम्
\।\।५०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्***।**

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** आजीविनां सेवकानाम् आ
सम्यग् अनुशासनम् \। प्रजाद्य्-अनुरागः प्रकृतिः स्वभावः \।\।५०\।\।

**\॥।**

**\।\। ४.२१.५१ \।\।**

**अद्य नस् तमसः पारस् त्वयोपासादितः प्रभो \।**

**भ्राम्यतां नष्ट-दृष्टीनां कर्मभिर् दैव-संज्ञितैः \।\।**

**श्रीधर-स्वामी (भावार्थ-दीपिका) :** उपासादितः प्रापितः \। कर्मभिर्
भ्राम्यताम् \।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तमोज्ञानमिहोच्यते इत्य्
उक्तेस्तमसोज्ञानस्य तत्कार्यीभूतसंसारस्य पारः परमात्मा तमसः
परस्तात् इति श्रुतेः \। नष्टदृष्टीनां नष्टज्ञानानाम् \। प्रभो इति \।
प्रभुत्वाद् एव त्वया संसारो दर्शितस्तवेतरस्यात्र सामर्थ्यं नास्तीति
भावः \।\।५१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्***।**

**\॥।**

**\।\। ४.२१.५२ \।\।**

**नमो विवृद्ध-सत्त्वाय पुरुषाय महीयसे \।**

**यो ब्रह्म क्षत्रम् आविश्य बिभर्तीदं स्व-तेजसा \।\।**

**मध्वाचार्यः (भागवत-तात्पर्यम्) :** अहो वयम् इत्य्-आदि
तत्-स्थ-परमेश्वर-रूपापेक्षया **यो ब्रह्म-क्षत्रम् आविश्य** इति
वचनात् \।\।५२\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** ईश्वर-दृष्ट्या विप्रादयोऽपि
प्रणमन्ति\--**नम** इति \। **ब्रह्माविश्य** ब्राह्मण-जातिम् अधिष्ठाय
**क्षत्रं** क्षत्रियं बिभर्ति \। क्षत्रं चाविश्य ब्रह्म बिभर्ति \। तद्
उभयं चाविश्य **इदं** विश्वं बिभर्ति \।\।५२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यो ब्रह्म ब्राह्मण-जातिं
क्षत्रं क्षत्रिय-जातिम् आविश्य धृत्वेदं विश्वं पाति, तस्मा इति योजना \।
अत्र ब्रह्म-क्षत्र-शब्दौ भाव-निर्देश-परौ, तेन ब्राह्मणत्वं
क्षत्रियत्वं च प्राप्य तत्-कुले\ऽवतीर्येत्य् अर्थः \। एवं चेत् कथं
नन्द-गृहे भगवद्-अवतारस् तस्य वैश्य-वृत्तिश् चतुर्धेयं \[?\] वयं
गो-वृत्तयो\ऽनिशम् \[भा।पु। १०.२४.२१\] इति श्री-नन्दराजं
श्री-कृष्ण-चन्द्रोक्तेर् वैश्यत्वात् इत्य् उक्ताव् उद्धारम् आह न हि नन्दगृहे
भगवद्-अवतारो जातः, किं तु वसुदेवगृहे\ऽवतीर्य तद्द्वारा
कंसच्छलनाय भगवानागत इति श्रीदशमे स्फुटतरं वक्ष्यति \। एवं
चेत् तर्हि कथं परमाप्त-शिरोमणिना यागीन्द्रेण नन्दस्यात्मज उत्पन्ने
जातानन्दो महामनाः \[१०.५.१\] इति मृषोक्तं न हि परमापद्गतो\ऽपि योगी
मृषा वदति कुतो योगीन्द्रस् तत्रापि श्री-बादरायणिः \। यदि
श्री-नन्द-गृहे भगवद्-अवतारो नाभूत्तदा नन्दस् त्व् आत्मज आयात इत्थम्
एव किं नावादीद् यतो नोक्तम् अतो नन्दगृहे साक्षाद् एव भगवानवतीर्णः
कन्यया साकम् इति अत एव अदृश्यतानुजा विष्णोः सायुधाष्ट-महाभुजा
\[भा।पु। १०.४.९\] इत्य् उक्तम् \। वस्तुतस् तु श्री-नन्द-राजो\ऽपि
यादवत्वात् क्षत्रिय एव यादवानां हितार्थाय धृतो\ऽद्रि-प्रवरो मया इति
हरि-वंशोक्तेः \। एतच् चक्रवर्ति-विश्वनाथादिभिर् बहुधोक्तं
श्री-दशमे\ऽत उपरम्यते \।

यद् वा, ब्रह्म-क्षत्रेति पदं द्विजाति-परं तेन न
श्री-नन्द-नन्दनावतारे को\ऽपि शङ्कावसर इति \। यद् वा, वैश्येन
सहितं क्षत्रं वैश्य-क्षत्रं ब्रह्मणा सहितं वैश्य-क्षत्रं
ब्रह्म-क्षत्रम् अत्र मध्यम-पद-लोपी समासः शाक-पार्थिवादयो न
केवलं कर्मधारीयाः किन्तु तत्रादि-शब्दस्य व्यवस्थार्थत्वम् आश्रित्य
सर्व-समासजाते मध्यम-पद-लोपी समासो भवतीति ध्येयम् इह तु
तत्-पुरुषः सम-स्तुतः कर्मधारय-विशेष एव, इत्थं
प्राक्तन-शाब्दिकैर् व्यवस्थापितम् \। विवृद्ध-सत्त्वाय
रजस्-तमो-नभिभूत-शुद्ध-सत्त्व-स्वरूपाय \। यद्वा, यः पृथु-रूपो
भवान् क्षत्रं वेनाङ्गजात-देहम् आविश्येदं ब्रह्म-कुलं स्व-तेजसा
बिभर्ति पालयति, तस्मै \।\।५२\।\।

इति श्रीमद्-भागवत-भावार्थ-दीपिका-प्रकाशे चतुर्थ-स्कन्धे
एकविंशो\ऽध्यायः \।\।२१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्***।**

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ईश्वर-दृष्ट्या
विप्रादयोऽपि प्रणमन्ति, नम इति \। ब्रह्माविश्य ब्राह्मण-जातिम्
अधिष्ठाय क्षत्रं क्षत्रियं बिभर्ति \। क्षत्रं चाविश्य ब्रह्म बिभर्ति
\। तद् उभयं चाविश्येदं विश्वं बिभर्ति \।\।५२\।\।

इति सारार्थ-दर्शिन्यां हर्षिण्यां भक्त-चेतसाम् \।

एकविंशश् चतुर्थस्य सङ्गतः सङ्गतः सताम् \।\।\*\।\।

**\॥।**

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं
संहितायां वैयासिक्यां चतुर्थ-स्कन्धे

पृथु-चरिते प्रजा-वाक्यम् नाम

एकविंशोऽध्यायः \।

\।\।४.२१ \।\।

**\॥।**

**(४.२२)**

## 
**अथ द्वाविंशोऽध्यायः**

<details><summary>विषयः</summary>

महाराजाय पृथवे सनत्कुमार-कृतो ज्ञानोपदेशः \।
</details>

**\।\। ४.२२.१ \।\।**

**मैत्रेय उवाच---**

**जनेषु प्रगृणत्स्व् एवं पृथुं पृथुल-विक्रमम् \।**

**तत्रोपजग्मुर् मुनयश् चत्वारः सूर्य-वर्चसः \।\।**

**श्रीधर-स्वामी (भावार्थ-दीपिका) :**

द्वा-विंशे तु परं ज्ञानं पृथवे हरि-शासनात् \।

सनत्-कुमारो भगवान् उपादिशद् इतीत्यते \।\।

मुनयः सनकादयः \।\।१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** परं परत्वापादकम् \।
पृथुलोधिकं विक्रमो यस्य तम् \। तत्र समाजे समाजो हि स च स्वगृहे
एव जातो ज्ञेयः \। एष स्वसद्मोपवने समेत्य सनत्कुमारं
भगवन्तमेकम् इत्य् उक्तेः \।\।१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अर्चिषा कथम्भूतया ? लोकान्
अपापान् कुर्वत्येति चित्सुखः \। कुर्वाणान् इति क्वचित् \।\।१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

द्वा-विंशे परमं ज्ञानं ज्ञाप꣡ ततः परम् \।

सनत्-कुमारः पृथवे शुद्धां भक्तिम् उपादिशत् \।\।

प्रगृणत्सु स्तुवत्सु \।\।१\।\।

**\॥।**

**\।\। ४.२२.२ \।\।**

**तांस् तु सिद्धेश्वरान् राजा व्योम्नोऽवतरतोऽर्चिषा \।**

**लोकान् अपापान् कुर्वाणान् सानुगो ञ्चष्ट लक्षितान् \।\।**

**श्रीधर-स्वामी (भावार्थ-दीपिका), विश्वनाथ-चक्रवर्ती
(सारार्थ-दर्शिणी) :** अर्चिषा लक्षितान् सनकादय इति ज्ञापितान् \।
अचष्टापश्यत् \।\।२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सिद्धेश्वरान् मुनीश्वरान्
सिद्धो ना व्यासादौ भेदे योगस्य देवयोनेश् च इति मेदिनी \।\।२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

**\॥।**

**\।\। ४.२२.३ \।\।**

**तद्-दर्शनोद्गतान् प्राणान् प्रत्यादित्सुर् इवोत्थितः \।**

**स-सदस्यानुगो वैन्य इन्द्रियेशो गुणान् इव \।\।**

**श्रीधर-स्वामी (भावार्थ-दीपिका) :** तेषां दर्शनेनोद्गतान् प्राणान्
प्राप्तुम् इच्छुर् इव \। अयं भावः---

> ऊर्ध्वं प्राणा ह्य् उत्क्रामन्ति यूनः स्थविर आयति \।
>
> प्रत्युत्थानाभिवादाभ्यां पुनस् तान् प्रतिपद्यते \।\।

\[मनु २.१२०, मभगवत्-सन्दर्भा। ५.३८.१, १३.१०७.३२\] इति स्मृतेः \।

प्राणास् तावत् तत् तेजसाक्षिप्तास् तान् प्रत्युद्गच्छन्ति, अतः स्वयम्
अनुद्गच्छतः प्राण-हानिः स्याद् इति भयाद् इव स-सम्भ्रमं प्रत्युद्गमं
चकारेति \। सह सदस्यैर् अनुगैश् च वर्तमानः \। इन्द्रियेशो जीवो गुणान्
गन्धादीन् प्रति यथोद्गच्छतीत्य् औत्सुक्ये दृष्टान्तः \।\।३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** प्रत्यादित्सुर् इति चित्सुखः \।
प्रत्यापित्सुर् इति क्वचित् \।\।३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अभ्युत्थानम्
उत्प्रेक्षते---तेषां दर्शनेन दर्शन-तेजसा उद्गतान् प्राणान् प्रति प्राप्तुम्
इच्छुर् इव \।

> ऊर्ध्वं प्राणा ह्य् उत्क्रामन्ति यूनः स्थविर आयति \।
>
> प्रत्युत्थानाभिवादाभ्यां पुनस् तान् प्रतिपद्यते \।\।

\[मनु २.१२०, मभगवत्-सन्दर्भा। ५.३८.१, १३.१०७.३२\]

इति स्मृतेर् अभ्यर्थितान् अभ्युत्थान् अत आयुः क्षयोक्तेः \। इन्द्रियेशो जीवो
गुणान् गन्धादीन् प्रतीत्यौत्सुको दृष्टान्तः \।\।३\।\।

**\॥।**

**\।\। ४.२२.४ \।\।**

**गौरवाद् यन्त्रितः सभ्यः प्रश्रयानत-कन्धरः \।**

**विधिवत् पूजयां चक्रे गृहीताध्यर्हणासनान् \।\।**

**श्रीधर-स्वामी (भावार्थ-दीपिका) :** यन्त्रितो वशी-कृतः \। गृहीतम्
अध्यर्हणम् अर्घ्यम् आसनं च यैस् तान् \।\।४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
अत्राशयमनुसंमत्याह---अयं भाव इति \। आयति आगते स्थविरे वृद्धे
यूनस्तरुणस्य उपलक्षणमतो युवस्थविरशब्दावल्पमहतोः, यतः
प्राणहानिः स्याद् अनुत्तिष्ठतो\ऽतो हेतोः \। अत्रेदं तत्त्वं
वृद्धानादरणादायुः क्षीयते तद्भयात्तदादरो विधेय इति \।\।३-४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यन्त्रितः
सङ्कुचित-कायिक-वाचिक-वृत्तिः \।\।४\।\।

**\॥।**

**\।\। ४.२२.५ \।\।**

**तत्-पाद-शौच-सलिलैर् मार्जितालक-बन्धनः \।**

**तत्र शीलवतां वृत्तम् आचरन् मानयन्न् इव \।\।**

**श्रीधर-स्वामी (भावार्थ-दीपिका) :** मार्जितं क्षालितम्
अलक-बन्धनं यस्य \। मानयन्न् इव स्वयं चचार \।\।५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तेषां सनकादीनां
पादावनेजनांबुभिः तत्र तदा शीलवद्भिरेवं वर्तितव्यम् इति
स्वयमाचरन्मानयन्निवात्रैवार्थे ज्ञेयः \।\।५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** शीलवतां वृत्तिम् इति
शीलवद्भिर् एवं वर्तितव्यम् इति स्वयम् आचरन् मानयन्न् इव \। मन् ज्ञाने
\।\।५\।\।

**\॥।**

**\।\। ४.२२.६ \।\।**

**हाटकासन आसीनान् स्व-धिष्ण्येष्व् इव पावकान्**

**श्रद्धा-संयम-संयुक्तः प्रीतः प्राह भवाग्रजान् \।\।**

**श्रीधर-स्वामी (भावार्थ-दीपिका), विश्वनाथ-चक्रवर्ती
(सारार्थ-दर्शिणी) :** भवस्याप्य् अग्रजत्वेन मान्यान् \।\।६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** हाटकासने काञ्चनपीठे
सुवर्णं हाटकं वाह्नं कलधौतं च कांचनम् इति कोशात् \।
स्वधिष्ण्येषु कुण्डेषु पावकान् सावसथ्यगार्हपत्यादिवह्नित्रयान् \।\।६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

**\॥।**

**\।\। ४.२२.७ \।\।**

**पृथुर् उवाच---**

**अहो आचरितं किं मे मङ्गलं मङ्गलायनाः \।**

**यस्य वो दर्शनं ह्य् आसीद् दुर्दर्शानां च योगिभिः \।\।**

**श्रीधर-स्वामी (भावार्थ-दीपिका) :** प्रीतः प्राहेत्य् उक्तं तद् एव
प्रीति-पूर्वकं वचनम् आह---अहो इति दशभिः \। हे मङ्गलायनाः
मङ्गलम् अयनं येषाम् \। मया किं मङ्गलम् आचरितम् यस्य मे योगिभिर्
अपि दुर्दर्शानां वो दर्शनम् आसीत् ? \।\।२७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मङ्गलं भगवान्विष्णुः
इत्य् उक्तेर्विष्णुरेवायनं स्थानं येषां ते हरिः शरणम् एवात्र नित्यं
येषां मुखे वचः इति पाद्मोक्तेः, मङ्गल-रूपाणां दर्शनान्ममापि मङ्गलं
भविष्यतीति भावः \। पूर्वम् अपि मया मङ्गलमवश्यमाचरितमहो
तदहं न जाने संप्रत्यपि पापहानिरूपं मङ्गलं जातं महतां
दर्शनं त्रिकालसुखदमस्तीति, एतदभिप्रेत्यैव शिशुपालवधे---

> हरत्यघं सम्प्रति हेतुरेष्यतः शुभस्य पूर्वाचरितैः कृतं शुभैः
> \।
>
> शरीरभाजां भवदीयदर्शनं व्यनक्ति कालत्रितये\ऽपि योग्यताम् \।\।

इति नारदं प्रति श्री-कृष्णेनोक्तम् \।\।७\।\।

---------------------------------------------------------------------------------------------------------------------

**सनातन-गोस्वामी-** \[ह।भ।वि। १०.३४०\] मङ्गलम् अयनं येषां हे
मङ्गलायनाः ! मया किं मङ्गलम् आचरितं यस्य मे योगिभिर् अपि
दुर्दर्शानाम् ? \।\।७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.२२.८ \।\।**

**किं तस्य दुर्लभतरम् इह लोके परत्र च \।**

**यस्य विप्राः प्रसीदन्ति शिवो विष्णुश् च सानुगः \।\।**

**श्रीधर-स्वामी (भावार्थ-दीपिका), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स्वस्य
सर्वलब्धव्ययोग्यतां सूचयति किम् इति \।\।८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** किं च, त्वादृशाश् च विप्राः
साधारणा न भवन्तीत्य् अर्थान्तर-न्यासेन व्यनक्ति---किं तस्येति
\।\।८\।\।

**\॥।**

**\।\। ४.२२.९ \।\।**

**नैव लक्षयते लोको लोकान् पर्यटतोऽपि यान् \।**

**यथा सर्व-दृशं सर्व आत्मानं येऽस्य हेतवः \।\।**

**मध्वाचार्यः (भागवत-तात्पर्यम्) :**

> सर्वज्ञाश् च विरिञ्चाद्या न जानीयुर् हरिं परम् \।
>
> हेतवो जगतोऽप्य् अस्य यथासौ वेद केशवः \।\। इति तन्त्र-सारे
> \।\।९\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** दुर्दर्शत्वम् एवाह---नैवेति \।
सर्व-दृशम् आत्मानं यथा सर्वे दृश्या न लक्षयन्ते \। येऽस्य विश्वस्य
हेतवो महद्-आदयो मन्व्-आदयो वा \। यद् वा, कथं-भूतान् ? येऽस्य
सर्व-दृग्-आत्म-दर्शनस्य हेतवः, तान् \।\।९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** महदादीनां
जगद्धेतुत्वस्य विज्ञेयत्वे\ऽप्य् अल्पज्ञबुद्ध्यारोहो न भवति तदर्थम्
आह---मन्वादयो वेति \। अत्राप्रकृतं महन्मन्वादिग्रहणं यानिति
पदापेक्षितसनकादिग्रहणस्यैवौचित्यादत आह---यद्वेति \। अस्येति
पदादीनामव्यवहितपरामर्शित्वेनात्मग्रहणायेति आत्मपदस्याप्यत्र
तात्पर्यानुपपत्त्यात्मदर्शने लक्षणा कार्या आत्मैवेदमग्र आसीत् इति
श्रुतेरात्मन एव सर्वहेतुत्वमवसीयते तथा अहं सर्वस्य प्रभवः
इति श्रीगीतोक्तेश् च \।\।९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** व इति पूर्वोक्तान्
विशिनष्टि---नैवेति \। आत्मानं परमात्मानम् एवम् अस्य साकारत्वं
दर्शितम् \।\।९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** दुर्दर्शत्वम्
एवाह---नैव लक्षयते पश्यति यथा सर्व-दृशं सर्व-दर्शिनम् आत्मानं
सर्वोऽपि लोको न पश्यति \। लोकस्य का वार्ता ? येऽस्य विश्वस्य हेतवो
ब्रह्म-मरीचि-प्रभृतयः, तेऽपि न पश्यन्ति \।\।९\।\।

**\॥।**

**\।\। ४.२२.१० \।\।**

**अधना अपि ते धन्याः साधवो गृह-मेधिनः \।**

**यद्-गृहा ह्य् अर्ह-वर्याम्बु- तृण-भूमीश्वरावराः \।\।**

**श्रीधर-स्वामी (भावार्थ-दीपिका) :** येषां साधूनां गृहा अर्हाणां
पूज्यानां वर्या वरणीयाः स्वीकारार्हा अम्ब्व्-आदयो येषु तादृशाः \। अम्बु च
तृणं च भूमिश् च ईश्वरो गृह-स्वामी चावरा भृत्यादयश् च \।\।१०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्रेदं तत्त्वं
भक्ष्यद्रव्याभावे पानार्थेम्बु च तदभावे शय्यार्थं तृणानि च
तदभावे आसनार्थं परिष्कृतभूमिश् च तदभावे
प्रीतिवागञ्जल्याद्यर्थं गृहस्वामी च तस्याप्य् अभावे अवराः
साश्रुप्रणिपाताद्यर्थं तत्पुत्रकलत्रादयश् च येष्वर्हाणां वरणीयास्त
इत्य् अर्थः \। साधवः सदाचारनिष्ठाः \।\।१०\।\।

---------------------------------------------------------------------------------------------------------------------

**सनातन-गोस्वामी-** \[ह।भ।वि। १०.३४१\] येषां साधूनां गृहाः
अर्हाणां पूज्यानां वर्या वरणीयाः स्वीकारार्हाः, चर्येति पाठे
आचरण-योग्याः अम्ब्व्-आदयो येषु तादृशाः \। अम्बु च तृणं च भूमिश् च
ईश्वरो गृह-स्वामी च अवराश् च भृत्यादयः \।\।१०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तृण-भूमि-सुवाग्-धारा इति
चित्सुखः \।

> फल-मूलैस् तृणैर् वापि वाग्भिर् अद्भिर् विलोचनैः \।
>
> पूज्यन्ते तीर्थिनः सद्भिर् विलुप्त-विभवैर् अपि \।\।

अत्रेदं पद्यं क्वचित् वर्तते \। तत्र वाक्यस्य टीका-मते दश
पद्यत्वाविशेष-बोधश् च \। किं तस्येत्य्-आदि-पद्याभावात् \। किन्त्व्
एतन्-मते टीकासंवादिता स्यात् \। किन् तस्येत्य्-आदिकम् अयोजयित्वैव
दुर्दर्शत्वम् आहेति \। सहसा योजनात् शलाकाप्राप्तं तूभयम् एव
\।\।१०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** येषां साधूनां गृहा
अर्ह-वर्याः अर्हाणां पूज्य-जनानां वर्या वरणीयाः स्वीकारार्हा अम्ब्व्-आदयो
येषु, भक्ष्य-द्रव्याभावे पानार्थम् अम्बु च, तद्-अभावे शय्यार्थं
तृणानि च, तद्-अभावे आसनार्थं परिष्क्रियमाणा भूमिश् च, तद्-अभावे
प्रीति-वाग्-अञ्जल्य्-आद्य्-अर्थम् ईश्वरो गृह-स्वामी च तस्याप्य् अभावे अवराश्
च साश्रु-प्रणिपाताद्य्-अर्थं तत्-पुत्र-कलत्रादयश् च येषु \।\।१०\।\।

**\॥।**

**\।\। ४.२२.११ \।\।**

**व्यालालय-द्रुमा वै तेष्व् अरिक्ताखिल-सम्पदः \।**

**यद्-गृहास् तीर्थ-पादीय- पादतीर्थ-विवर्जिताः \।\।**

**श्रीधर-स्वामी (भावार्थ-दीपिका) :** व्यालानाम् आलया द्रुमा एव ते \।
अरिक्ताः पूर्णा अखिलाः सम्पदो येषु तादृशा अपि यद् गृहा ये गृहास्
तीर्थ-पादीया वैश्णवास् तेषां पाद-तीर्थेन विवर्जिताः \।\।११\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तद् एवं ब्राह्मणत्वेन
स्तुत्वा वैष्णवत्वेन स्तौति \। तत्रैव मुख्यवैष्णवपदस्य स्थितेस्तद्
उक्तमादिपुराणे---

> ब्राह्मणा वैष्णवा मुख्या यतो विष्णुमुखोद्भवाः \।
>
> अङ्गेषु देवताः सर्वा मुखे वेदा व्यवस्थिताः \।\।
>
> विष्णुना समतां नीतास्ते ज्ञेया वैष्णवोत्तमाः \।
>
> विप्रैः कृतास्त्रयो वर्णा वैष्णवाः संभवन्ति हि \।\।

इति विप्रैः कृता इत्य् उक्तेर्ब्राह्मणस्यैर्वान्यवर्णानां यथाधिकारं
वैष्णवमन्त्रदीक्षाकरणेधिकारः \। यो वर्णा विप्रेतरा ये तेषां
वैष्णवत्वे\ऽधिकारो न तु दीक्षादान इत्यन्यत्र विस्तरः \। व्यालानां
व्यालवत्कटुवाग्विषवर्षिणां पुत्रकलत्रादीनामालयो येषु तथाभूता द्रुमा
एव ते गृहस्था येषां छायापि कैर् अपि भीत्या न स्पृश्यत इति भावः \।
वैपदम् एवार्थे पादतीर्थेन पादक्षालनोदकेन \।\।११\।\।

---------------------------------------------------------------------------------------------------------------------

**सनातन-गोस्वामी-** \[ह।भ।वि। १०.३३६\] व्यालानाम् आलया द्रुमा एव,
अरिक्ताः पूर्णाः अखिलाः सम्पदो येषु तादृशा अपि \। यद्-गृहा ये गृहाः
तीर्थ-पादीया वैष्णवास् तेषां पाद-तीर्थेन पादोदकेन वा विवर्जिताः
\।\।११\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तद् एवं ब्राह्मणत्वेन स्तुत्वा
वैष्णवत्वेन स्तौति---व्यालेति \। "द्रुमा ह्य् एते" इति क्वचित् \।\।११\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** व्याल-तुल्यानाम्
कटु-वाग्-विष-वर्षिणां पुत्र-कलत्रादीनाम् आलया येषु तथा-भूता द्रुमा
एव, ते गृहस्था येषां छायापि कैर् अपि भीत्या न स्पृश्यत इति भावः \।
अरिक्ताः पूर्णा अखिलाः सम्पदो येषां तथा-भूताः \। तथा-भूता अपि
येषां गृहास् तीर्थ-पादीयानां वैश्णवानां पाद-तीर्थेन
पाद-क्षालनोदकेन रहिताः \।\।११\।\।

**\॥।**

**\।\। ४.२२.१२ \।\।**

**स्वागतं वो द्विज-श्रेष्ठा यद्-व्रतानि मुमुक्षवः \।**

**चरन्ति श्रद्धया धीरा बाला एव बृहन्ति च \।\।**

**श्रीधर-स्वामी (भावार्थ-दीपिका) :** स्वागतं भद्रम् आगमनं जातम्
\। यद् यस्माद् बाला एव भवन्तो बृहन्ति व्रतानि चरन्ति \। यद् वा, येषां
वो व्रतान्य् एव बालाश् चरन्ति \।\।१२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** द्विजश्रेष्ठा इत्य्
उक्तेर्वैष्णवे जातिबुद्धिर्न कर्तव्येत्युक्तवन्तः परास्ताः \। ननु तेषां
बालवत्प्रतीयमानत्वे\ऽपि न बालशब्दप्रयोग उचितः
पञ्चषड्ढायनार्भाभाः पूर्वेषाम् अपि पूर्वजाः इत्य् उक्तेरत आह---यद्वेति
\। अन्ये बाला अज्ञा मुमुक्षवो मुक्तिकामा यद्व्रतानीति \। धीरा
धैर्यवन्तः सन्तः बृहन्ति यावदायुर्नैष्ठिकत्वान्महान्ति \।\।१२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अथैतान् वैष्णवत्वेऽपि
ज्ञान-प्रधानान् ज्ञात्वा तद्-अंशेन स्तौति---स्वागतम् इति त्रिभिः \। बाला
एव बाल्यावस्थाम् आरभ्यैवेत्य् अर्थः \। बृहन्ति सर्वतो महान्ति व्रतानि
परिव्राड् उचितानि \।\।१२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यद् यस्मात् बृहन्ति
व्रतानि ब्रह्मचर्याणि मुमुक्षवः श्रद्धया चरन्ति \। भवन्तस् तु बाला
एव मुक्ता एवेति ब्रह्मचर्य-कष्टं मुमुक्षा-कष्टं च न जानन्तीति भावः
\।\।१२\।\।

**\॥।**

**\।\। ४.२२.१३ \।\।**

**कच्चिन् नः कुशलं नाथा इन्द्रियार्थार्थ-वेदिनाम् \।**

**व्यसनावाप एतस्मिन् पतितानां स्व-कर्मभिः \।\।**

**श्रीधर-स्वामी (भावार्थ-दीपिका) :** इन्द्रियार्था विषयास् तान् एवार्थं
पुरुषार्थं ये विदन्ति तेषां नः व्यसनान्य् उप्यन्ते यस्मिंस् तस्मिन्
संसारे \।\।१३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तेषां
सर्वदानन्दमग्नत्वमालक्ष्य कुशलप्रश्नानौचित्यात्स्वकुशलम् एव
पृच्छति व्यसनानि विपद उप्यन्ते बीजवन्निक्षिप्यन्ते\ऽस्मिन्निति---

> व्यसनं तु शुभे सक्तौ पानस्त्रीमृगयादिषु \।
>
> दैवानिष्टफले\ऽपाये विपत्तौ निष्फलोद्यमे \।\। इति मेदिनी
> \।\।१३\।\।

**सनातनः** (ह।भ।वि। १०.३४२) : हे नाथाः ! कच्चिद् इति प्रश्ने \।
इन्द्रियार्थं विषयम् एव अर्थं पुरुषार्थं ये विदन्ति तेषां नः
व्यसनान्य् उप्यन्ते यस्मिन् संसारे \।\।१३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** इन्द्रियार्थं
विषय-सुखम् एव पुरुषार्थं जानताम् अस्माकं, व्यसनान्य् उप्यन्ते यस्मिन्,
तस्मिन् संसारे \।\।१३\।\।

**\॥।**

**\।\। ४.२२.१४ \।\।**

**भवत्सु कुशल-प्रश्न आत्मारामेषु नेष्यते \।**

**कुशलाकुशला यत्र न सन्ति मति-वृत्तयः \।\।**

**श्रीधर-स्वामी (भावार्थ-दीपिका) :** नन्व् अभ्यागतानां कुशलं
पृच्छ्यते लोके, न त्व् आत्मनस् तत्राह---भवत्स्व् इति \।\।१४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्राक्षिपति---नन्व् इति \।
अभ्यागतेषु कुशलप्रश्नस्योचितत्वे\ऽपि भवत्सु स नोचितस् तत्र
हेतुः---आत्मारामेष्व् इति \। आत्मना भगवता सह रमणं क्रीडा येषां तेषु
\। यद् वा, सप्तम्यन्तेन समासः \। यत्र येषु बुद्धेर् आत्मा महान्परः
इति श्रुतेरात्मारामेषु बुद्धेः परत्रात्मनि रममाणेषु
बुद्धिवृत्तिरूपकुशलानि धर्माणां सम्बन्धो न सम्भवतीति भावः
\।\।१४\।\।

---------------------------------------------------------------------------------------------------------------------

**सनातन-गोस्वामी-** \[ह।भ।वि। १०.३४३\] ननु भागवतानाम् एव
कुशलं पृच्छ्यते, न त्व् आत्मनस् तत्राह---भवत्स्व् इति \। कुशला
अकुशलाश् च मतेर् वृत्तयोऽपि येषां न सन्ति \।\।१४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नन्व् अभ्यागतानां प्रति
कुशल-प्रश्नस् तेषाम् एव क्रियते, न त्व् आत्मन इत्य् अत आह---भवत्स्व्
इति \। तेनाभ्यागतेषु कुशल-प्रश्नस्यावश्यकत्वात्,
युष्मत्-सम्बन्धि-कुशल-प्रश्नस्यानौचित्यात् स्व-सम्बन्ध्य् एव कुशलं
पृष्टम् इति भावः \।\।१४\।\।

**\॥।**

**\।\। ४.२२.१५ \।\।**

**तद् अहं कृत-विश्रम्भः सुहृदो वस् तपस्विनाम् \।**

**सम्पृच्छे भव एतस्मिन् क्षेमः**[^२१] **केनाञ्जसा भवेत् \।\।**

[^२१]: क्षेमो भगवत्-प्राप्ति-लक्षणः (रा।ते।)


**श्रीधर-स्वामी (भावार्थ-दीपिका) :** तत् तस्मात् कृत-विश्वासः संस्
तपस्विनां सन्तप्तानां सुहृदो वो युष्मान् पृच्छामि \।\।१५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** किं च,
युष्मदागमनमस्मदुद्धारप्रयोजनकम् एव बुद्ध्यते
तस्मादात्मकुशलप्रश्न एव मम सम्प्रति युज्यते इत्यत आह---तदहम्
इति \। यतो यूयं तपस्विनामत्र संसारे सुहृदस्तत्तस्माद्धेतोः केन
साधनेनांजसा झटित्यञ्जसाह्नाय इत्य् अमरः \।\।१५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** पूर्वं न कामये नाथ तद् अप्य्
अहं क्वचिद् \[भा।पु। ४.२०.२४\] इत्य्-आदौ शुद्ध-भक्त्य्-एक-निष्ठत्वेन
व्यक्तोऽपि स उत्तमः श्लोकेत्य्-आदौ भगवल्-लीला-श्रवण-मात्रेण
सम्मतानुषङ्गिक-ज्ञान-प्राप्तिर् अपि स इत्थं लोक-गुरुणेति पूर्वोक्तं
श्री-भगवन्-निर्देश-गौरवेण \। तत्र शीलवतां वृत्तम् आचरन्न् इत्य्
अत्रोक्त-महद्-आदर-स्वभावेन च तद् विवक्षितम् \। ज्ञानम् अपि श्रोतुम्
अनुमोदते---तद् अहम् इति \।\।१५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किं च, युष्मद्-आगमनम्
अस्मद्-उद्धार-प्रयोजनकम् एव सौभाग्यते, तस्माद् आत्म-कुशल-प्रश्न
एव मम सम्प्रति युज्यते इत्य् अत आह---तद् अहम् इति \। क्षेमः क्षेमम्
\।\।१५\।\।

**\॥।**

**\।\। ४.२२.१६ \।\।**

**व्यक्तम् आत्मवताम् आत्मा भगवान् आत्म-भावनः \।**

**स्वानाम् अनुग्रहायेमां सिद्ध-रूपी चरत्य् अजः \।\।**

**मध्वाचार्यः (भागवत-तात्पर्यम्) :**

> हरेस् तु प्रतिमा प्राज्ञास् तत्रस्थः केशवः स्वयम् \।
>
> ददाति ज्ञानम् ईशेशः परमात्मा स्वयं विभुः \।\। इति च \।\।१६\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** न खल्व् अन्य-योगि-तुल्या यूयं,
किन्तु साक्षाद् भगवान् एवेत्य् आह \। व्यक्तं निश्चितम् आत्मवतां धीराणाम्
आत्मा तेष्व् आत्मत्वेन प्रकाशमानः \। आत्मानं भावयति प्रकाशयतीति
तथा \। अजः श्री-नारायणः इमां पृथ्वीं चरति \।\।१६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तेषां प्रकर्षम् आह---न
खल्व् इति \। निश्चितं स्पष्टं व्यक्तं स्पष्टे बुधे तु ना इत्य् अभिधानात्
\। यद्वात्मा स्वयम् एवात्मत्वेन वर्त्तते येषां ते आत्मवन्त आत्मज्ञानिनः
तेषामात्म् एव प्रीतिविषयीभूत इत्य् अर्थः \। स्वानां स्वेषां
सर्वकार्याभावो गणकार् यस्यानित्यत्वाद् इत्य् अर्थः \।\।१६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** भगवत्-तद्-अभेद-निर्देशेन तम्
उभयम् अपि हेतुं स्वयम् एव दर्शयति---व्यक्तम् इति \।\।१६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भवन्तं खलु
मद्-इष्ट-देवो भगवान् नारायण एवेत्य् अहं जानामीत्य् आह---व्यक्तम् इति \।
आत्मा स्वयम् एव सेव्यत्वेन वर्तते येषां ते आत्मवन्तो भक्तास् तेषाम् आत्मा
आत्म् एव प्रीतिर् विषयी-भूत इत्य् अर्थः \। स्वानां स्वेषां भक्तानाम्
आत्मानं भावयति प्रकाशयतीति सः \। इमां पृथ्वीम् \।\।१६\।\।

**\॥।**

**\।\। ४.२२.१७ \।\।**

**मैत्रेय उवाच---**

**पृथोस् तत् सूक्तम् आकर्ण्य सारं सुष्ठु मितं मधु \।**

**स्मयमान इव प्रीत्या कुमारः प्रत्युवाच ह \।\।**

**श्रीधर-स्वामी (भावार्थ-दीपिका) :** सूक्तं शोभन-वचनम् \। सारं
न्याय्यम् \। सुष्ठु गम्भीरार्थम् \। मितम् अल्पाक्षरम् \। मधु
श्रोत्र-प्रियम् \। मुख-प्रसत्त्या स्मयमान इव प्रतीयमानः \।\।१७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** सूक्तम् उत्तम-प्रतिपाद्य-वचनम्
\।\।१७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सारं न्याय्यम् \। सुष्ठु
गम्भीरार्थम् \। मितम् अल्पाक्षरम् \। मधु मधुरम् स्मयमान इव
प्रसन्न-मुख इत्य् अर्थः \।\।१७\।\।

**\॥।**

**\।\। ४.२२.१८ \।\।**

**सनत्-कुमार उवाच---**

**साधु पृष्टं महाराज सर्व-भूत-हितात्मना \।**

**भवता विदुषा चापि साधूनां मतिर् ईदृशी \।\।**

**श्रीधर-स्वामी (भावार्थ-दीपिका) :** विदुषा जानतापि \। ईदृशी
परार्थैक-परा \।\।१८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** महाराजेति \।
अल्पराजानो\ऽपि लोकहिताचरणं कुर्वन्ति धर्मपालनोपदेशादिना किं
पुनस्त्वं महाराजेति भावः \।\।१८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** श्री-सनत्-कुमारोऽपि तस्य तथैव
सिद्ध-ज्ञानत्वं व्यञ्जयति, तथापि तस्य तत्-पृच्छायां पूर्वोक्तं
हेतु-द्वयम् उक्त्वा गौरव-विशेषाय
वक्ष्यमाण-भगवद्-अभिप्रेतान्य-हित-रूप-हेत्व्-अन्तरम् एव योजयति च
साध्व् इति \। अतः प्रकटो ज्ञान-मयोऽर्थोऽन्यान् प्रति प्रतिपाद्यः
अप्रकटो भक्तिमयस् तु भवद्-विधान् प्रतीति भावः \। तत्र प्रथमं
टीकायां स्पष्टः चरमस् त्व् अत्रावगन्तव्यः \।\।१८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। ४.२२.१९ \।\।**

**सङ्गमः खलु साधूनाम् उभयेषां च सम्मतः \।**

**यत्-सम्भाषण-सम्प्रश्नः सर्वेषां वितनोति शम् \।\।**

**श्रीधर-स्वामी (भावार्थ-दीपिका) :** स्वयम् अपि पृथोः सङ्गमम्
अभिनन्दति, सङ्गम इति \। उभयेषां वक्तॄणां च \। येषां
संभाषण-सहितः संप्रश्नः सर्वेषां शं सुखं विस्तारयति \।\।१९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सुखं भक्तिनिष्ठात्मकम्
\।\।१९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** किं वक्तव्यं भवादृशां साधूनां
सङ्गमः सङ्गः नृणाम् एव सम्मतः परम-सुख-प्रद इति \। परं तु
तद्-वक्तृ-श्रोतॄणाम् अपि तादृश इत्य् अर्थः \। तत्र हेतुः---यद् इति
\।\।१९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भो राजन् !
यथैवास्मत्-सङ्गो भवद्-अभिवाय्छितस् तथैव भवत्-सङ्गोऽप्य् अस्मद्
अभिवाञ्छित इत्य् आह---सङ्गम इति \। उभयेषां सङ्गः नृणां
सङ्गम्यमानां च सम्मतः अभिलषितः \। सर्वेषां
श्रोतृ-वक्तृ-सन्निहित-तत्-सन्निहितानाम् अपि \।\।१९\।\।

**\॥।**

**\।\। ४.२२.२० \।\।**

**अस्त्य् एव राजन् भवतो मधुद्विषः**

**पादारविन्दस्य गुणानुवादने \।**

**रतिर् दुरापा विधुनोति नैष्ठिकी**

**कामं कषायं मलम् अन्तर्-आत्मनः \।\।**

**मध्वाचार्यः (भागवत-तात्पर्यम्) :** कषणेन गच्छतीति कषायः \।
पापं तद् उभयम् एव मलम् \।\।२०\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** तद् एवं सङ्गमं प्रश्नं
चाभिनन्द्यानुवाद-मुखेनैव मोक्ष-साधनम् उपदिशति---अस्त्य् एवेति \।
गुणानाम् अनुवादने प्रश्न-द्वारेणानुवाद-प्रवर्तने श्रवण इत्य् अर्थः \।
आत्मनो मनसोऽन्तर्-अन्त-स्थं कामात्मकं मलं विधुनोति \। कषायं
धातु-रागवद् अनिवर्त्यम् \।\।२०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यद्यपि तव शिक्षणीयांशो
नास्ति तथापि लोकहितार्थं तव प्रश्नः \। क्षेमः केनांजसेति तत्
संश्लाघ्य क्षेमसाधनमनुवदति---इत्य् अर्थ इति \। अनुवादयति कथने
प्रवर्तयतीत्यनुवादनं तच् च श्रवणार्थम् एव भवतीति भावः \।
कर्षेण सार्वणादिनिकषणेन न यातीति कषायः कष-निकषणे इति कष्णं
कषः भावाद्य्-अर्थको मदाद्यच् \।\।२०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यतोऽस्माभिर् यद् उपदेष्टव्यं
ज्ञानं, ततोऽप्य् उत्कृष्टा या श्री-भगवति रतिः सैव त्वय्य् अस्ति \। ततस्
तत्-साधनाय कामादि-नाशोपदेशस् तु सुतरां पुनर् उक्त एवेत्य् आह---अस्त्य्
एवेति \।\।२०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किं च, त्वम् आत्मनः
क्षेमं पृच्छसि, तव तु क्षेमं भगवति नैष्ठिकी रतिर् विराजमानैव
दृश्यत इत्य् आह---अस्त्य् एवेति \। कषायं धातु-रागवद् अनिवर्त्यम् अपि
कामं यथेष्टं निर्मूलम् एव या विधुनोति, सा रतिस् तव सदेति
कासायासम्भव उक्तः \।\।२०\।\।

**\॥।**

**\।\। ४.२२.२१ \।\।**

**शास्त्रेष्व् इयान् एव सुनिश्चितो नृणां**

**क्षेमस्य सध्र्यग्-विमृशेषु हेतुः \।**

**असङ्ग आत्म-व्यतिरिक्त आत्मनि**

**दृढा रतिर् ब्रह्मणि निर्गुणे च या \।\।**

**श्रीधर-स्वामी (भावार्थ-दीपिका) :** चित्त-शुद्ध्यैव बहिर् वैराग्यम्
आत्म-रतिश् च भवति, न च ततोऽधिकं साधनम् अस्ति, शास्त्रेषु तयोर्
एव मोक्ष-हेतुत्व-निश्चयाद् इत्य् आह---शास्त्रेष्व् इति \। सध्र्यग्-विमृशेषु
सम्यग्-विचारवत्सु शास्त्रेषु क्षेमस्य हेतुर् एतावान् एव सुनिश्चितः \।
कोऽसौ ? आत्म-व्यतिरिक्ते देहादाव् असङ्गो वैराग्यम् आत्मनि च दृढा रतिः
प्रीतिः \। आत्मनो विशेषणं निर्गुणे ब्रह्मणीति \।\।२१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एतावानेवेति \।
वस्तुप्रत्ययैवकाराभ्यामेतयोरे व सारत्वं सुनिश्चितं न पुनर्
एतदर्थं शास्त्राणि द्रष्टव्या नीति सूचितम् \। क्षेमशब्देन
सायुज्यशान्तरतिप्रेमाणो\ऽधिकारिभेदेन द्रष्टव्याः \।\।२१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तथैव योजयति---शास्त्रेष्व् इति
\। किम् उताप्राकृतानन्त-परम-कल्याण-गुणाकृष्टात्माराम-गणे भगवतीत्य्
अर्थः \।\।२१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तद् अपि
त्वत्-प्रश्नस्योत्तरम् अवश्यं देयम् इति क्षेमस्य हेतुं शृण्व् इत्य्
आह---शास्त्रेष्व् इति बहु-वचनेन न कस्याप्य् अत्र विप्रतिपत्तिः सध्रग्
विमृशेषु सम्यग् विचारवत्स्व् इति अविचारित-शास्त्रा विप्रतिपद्यन्तां नाम,
किं तैर् ? इति \। इयान् एवेति वतु-प्रत्यायैव-काराभ्याम् एतयोर् एव
सारत्वं सुनिश्चितम् \। कोऽसौ ? आत्म-व्यतिरिक्ते देहादाव् असङ्गो वैराग्यम्
आत्मनि च दृढा रतिः प्रीतिः \। आत्मनो विशेषणं निर्गुणे ब्रह्मणीति
\।\।२१\।\।

**\॥।**

**\।\। ४.२२.२२ \।\।**

**सा श्रद्धया भगवद्-धर्म-चर्यया**

**जिज्ञासयाध्यात्मिक-योग-निष्ठया \।**

**योगेश्वरोपासनया च नित्यं**

**पुण्य-श्रवः-कथया पुण्यया च \।\।**

**श्रीधर-स्वामी (भावार्थ-दीपिका) :** नन्व् एतद् एवातिदुर्लभम् इत्य्
आशङ्क्योत्तमाधिकारिणः श्रवण-मात्रेण भवति, अन्यस्य तु
चित्त-शुद्ध्य्-अनुसारेण साधन-तारतम्यतो वर्धमानया भक्त्येत्य्
अभिप्रेत्याह---**सा** इति चतुर्भिः \। **सा** **ब्रह्मणि रतिर् असङ्गश्**
च **श्रद्धादिभिः** स्याद् \[२५\] इति चतुर्थेनान्वयः \। **जिज्ञासया**
तत्-तद्-विशेष-बुभुत्सया **पुण्यं श्रवो** यशस् तस्य हरेः **पुण्यया
कथया** च \।\।२२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्राक्षिपति---*नन्व्* इति
\। *एतद्* एवात्मेतरासङ्ग-ब्रह्म-रति-रूपं द्वयम् एव अन्यस्य
मध्यमाद्य्-अधिकारिणः तत्-तद्-विशेषाणां भक्ति-ज्ञानादि-भेदानां
ब्रह्म-रतिर् ब्रह्मेतरासङ्ग-साधन-भेदानां वा बुभुत्सया ज्ञातुम्
इच्छयाऽध्यात्म-योगो देवान्तविचारस् तत्र स्थित्या यत्र योगेश्वरः
कृष्णः \[गीता १८.७२\] इत्य्-उक्तेः \। श्री-कृष्णोपासनया योगेश्वराणां
भक्तानां ज्ञानिनां वोपसनया नित्यम् अविच्छेदेन \। **नित्यम्** इति
सर्वत्र सम्बध्यते \। **पुण्य-श्रवस्त्वाद्** एव **कथायाः** पुण्यत्वं
पुनः **पुण्यया** इति विशेषणात् सर्व-धर्मेभ्यो हरि-कथाया
उत्कर्ष-द्योतनाय नैतादृशः परो धर्मो यत् कथा-श्रवणं हरेः इति
पाद्मोक्तेः, पुराण-श्रवणं नित्यं सर्व-धर्मात् परं मतम् इति
स्कान्दीय-केदार-खण्डोक्तेः \।

> आयासः सर्व-धर्मेषु वर्जयित्वा हरेः कथाम् \।
>
> अतः कलौ हरि-कथा-श्रुतिः संसृति-नाशिनी \।\। इति तत्रैवोक्तेः
> \।\।२२\।\।

---------------------------------------------------------------------------------------------------------------------

**कैवल्य-दीपिका :** एकोनविंशति-वर्गम् आह---**सा छ्रद्धया** इति \।
अत्र प्रथम-श्लोकोक्तं गृहस्थस्य \। द्वितीय-श्लोकोक्तं वानप्रस्थस्य
\। तृतीय-श्लोकोक्तं यतेः \। ततः परं नैष्ठिक-ब्रह्मचारिणो
विष्णु-भक्ति-वृद्धीकारणम् इति श्लोक-चतुष्टयार्थः \।
**भगवद्-धर्मो** वार्ताकू-वर्जनादि \। **जिज्ञासा**
अध्यात्म-शास्त्राभ्यासः \। **अध्यात्मिक-योग-निष्ठा** तद्-अर्थानुष्ठानम्
\। **पुण्य-श्रवः-कथा** विष्णु-कथा \। **पुण्या** विष्णु-भक्त-कथा
\।\।२२\।\। \[मु।फ। ७.४६\]

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : सा** इति चतुष्कम् \।\।२२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तत्र प्रथमं भक्तेः
प्राधान्यम् आह---सेति चतुर्भिः \। **सा रतिः श्रद्धादिभिः स्याद्** इति
चतुर्थेनान्वयः \। **पुण्यं श्रवो** यशो यस्य तस्य हरेः **पुण्यया
कथया** \।\।२२\।\।

**\॥।**

**\।\। ४.२२.२३ \।\।**

**अर्थेन्द्रियाराम-सगोष्ठ्य्-अतृष्णया**

**तत्-सम्मतानाम् अपरिग्रहेण च \।**

**विविक्त-रुच्या परितोष आत्मनि**

**विना हरेर् गुण-पीयूष-पानात् \।\।**

**श्रीधर-स्वामी (भावार्थ-दीपिका) : अर्थारामा** अर्थ-निष्ठास् तामसाः,
**इन्द्रियारामाः** काम-निष्ठा राजसाः, तैः **सह** या **गोष्ठी,**
तस्याम् **अतृष्णया** \। **तेषां** च ये **सम्मता** अर्थाः कामाश् च तेषाम्
**अपरिग्रहेण** अनासक्त्या \। **विविक्ते** विजने या **रुचिस्** तया \। सा
**चात्मन्य्** एव **परितोषे** सति स्यात् किन्तु **हरेर् गुण-पीयूष-पानाद्
विना** \। तस्मिन् सति **विविक्ते रुचिर्** न कार्या, न **चात्मनि
परितोषः** कार्य इत्य् अर्थः \।\।२३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *अर्थ-निष्ठा*
धन-सङ्ग्रह-तत्पराः \। *काम-निष्ठा* भोग-सक्ताः \। यद् वा,
अर्थस्य देहस्य इन्द्रियाणां च **आरामेषु** क्रीडा-वनेषु विषयेष्व्
**अतृष्णया** त्यागेन **तत्-संमतानाम्** अर्थेन्द्रियारामाणां ये संमताः
पुरुषा हेम-रजतादि-स्रक्-चन्दनादयश् च वा तेषाम् **अपरिग्रहेण**
अस्वीकारेण \। *इत्य् अर्थ* इति \। **हरेः** **पीयूष-पानं** चेल्
लभ्यते, तदा **विविक्त-रुचिः,** ततः **परितोषौ** विहाय
जन-संसद्य् अपि परस्माद् अपि गायकादेः सकाशाद् अपि कृष्ण-लीलास्वादार्थम्
आगच्छेद् एवेति भावः \।\।२३\।\।

---------------------------------------------------------------------------------------------------------------------

**कैवल्य-दीपिका : अर्थेन्द्रियारामाः** अर्थ-काम-लुब्धाः \। तैः
**सह** **गोष्ठी** \। समान-सभत्वम् \। तत्र **अतृष्णा** तृष्णाया अप्य्
अभावः \। किं पुनः ? सेवायाः **तत्-सम्मताः** स्रक्-चन्दनादयः \।
**विविक्त-रुचिः** विजन-प्रीतिः \। सा च आत्मनः **परितोषे** सति \।
**आत्मनि** स्वरूपे परितोषः \। सुखान्तरानपेक्षत्वं **विना**
**विविक्त-रुचेर्** मिथ्याचारत्वात् \। तद् उक्तं---

कर्मेन्द्रियाणि संयम्य य आस्ते मनसा स्मरन् \।

इन्द्रियार्थान् विमूढात्मा मिथ्याचारः स उच्यते \।\। \[गीता ३.६\] इति \।

स च **परितोषो हरि**-कथां **विना** \। हरि-कथाकर्णनापेक्षा त्व्
अस्त्य् एवेत्य् अर्थः \।\।२३\।\। \[मु।फ। ७.४७\]

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तथैवाह---**विना हरेर्** इति
\।\।२३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अर्थारामा**
धन-सङ्ग्रहेच्छवः \। **इन्द्रियारामा** भोगासक्ताः, तैः **सह** या
**गोष्ठी,** तस्याम् **अतृष्णया** \। विनेति **हरेर् गुण-पीयूष-पानं**
चेल् लभ्यते, तदा विविक्त-रुचि-स्वतः-परितोषौ विहाय जन-संसद्य् अपि
परस्माद् अपि गायकादेः सकाशाद् अपि कृष्ण-लीलास्वादार्थम् आगच्छद् इत्य्
अर्थः \।\।२३\।\।

**\॥।**

**\।\। ४.२२.२४ \।\।**

**अहिंसया पारमहंस्य-चर्यया**

**स्मृत्या मुकुन्दाचरिताग्र्य-सीधुना \।**

**यमैर् अकामैर् नियमैश् चाप्य् अनिन्दया**

**निरीहया द्वन्द्व-तितिक्षया च \।\।**

**श्रीधर-स्वामी (भावार्थ-दीपिका) : पारमहंस्य-चर्यया**
उपशमादि-प्रधानया वृत्त्या \। **स्मृत्या** आत्म-हितानुसन्धानेन \।
**मुकुन्दाचरितम्** एव **आग्र्यं सीधु** श्रेष्ठम् अमृतं,
तच्-चरित-स्मृति-सुखेनेत्य् अर्थः \। मार्गान्तरस्य **अनिन्दया** \।
**निरीहया** योग-क्षेमार्थ-क्रिया-राहित्येन \।
शीतोष्णादि-**द्वन्द्व-सहनेन** \।\।२४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : अहिंसया**
सर्व-भूताक्लेश-दानेन \। तद् उक्तं---

> कर्मणा मनसा वाचा सर्व-भूतेषु सर्वदा \।
>
> अक्लेश-जननं प्रोक्तम् अहिंसा त्व् इह योगिभिः \।\। इति \।

**मुकुन्दाचरित-** इति पूर्वत्र कथया इत्य्-उक्तेः \। कथ
वाक्य-प्रबन्धे इति धातोः \। भगवद्-गुण-संदृब्ध-शास्त्रेणेत्य् अर्थः
\। इह तु तत्-कृत-कंस-वधादि-पराक्रम-लक्षण-कर्मामृत-पानेन \।
*इत्य् अर्थः* इति \। श्री-कृष्ण-लीलामृत-पानज-तत्-स्मृति-सुखेन \।
मुकुन्देत्य्-आदि-शीध्व्-अन्त-पदे तृतीया हेतौ ज्ञेयेति भावः \। शीधु
मद्ये\ऽमृते\ऽपि च इति स्वामी \। मार्गान्तरस्य शास्त्र-विहितस्य---

> अहिंसा सत्यम् अस्तेयं ब्रह्मचर्यं दयार्जवम् \।
>
> क्षमा धृतिर् मिताहारः शौचं चैते यमा दश \।\।
>
> तपः सन्तोषम् आस्तिक्यं दानम् ईश्वर-पूजनम् \।
>
> सिद्धान्त-श्रवणं चैव ह्रीर् मतिश् च तथा व्रतम् \।\।

एते तु नियमाः प्रोक्ता \।\। इति याज्ञवल्क्यः \।\।२४\।\।

---------------------------------------------------------------------------------------------------------------------

**कैवल्य-दीपिका : अहिंसया** इति \। **पारमहंस्यं**
परमहंस-धर्मः \। **अस्मृत्या** वासनोच्छेदकेन \।
विष्णु-कथा-मद्य-पानेन \। मद्यं हि स्मृति-भ्रंश-हेतुः \। पूर्वं
केवल-कथा-पानं, अत्र तु शास्त्र-द्वारेणेति वा \। **यम-नियमा**
व्याख्याताः \। अनिन्दा योगान्तरस्य **निरीहा**
योग-क्षेमार्थ-चेष्टा-राहित्यम् \।\।२४\।\। \[मु।फ। ७.४७\]

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : अनिन्दया**
शास्त्रीय-मार्गान्तरस्याकुत्सनया \। **अनिन्दया** इति चित्सुखः,
ईश्वर-ध्यानेनेति च तद्-व्याख्या \।\।२४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : पारमहंस्य-चर्यया**
उपशम-प्रधान-वृत्त्या \। **स्मृत्या** श्री-गुरूपदिष्टं
सदाचार-धारणेन **मुकुन्दस्य चरितं** चरित्रं तद् एव **अग्र्यं**
**सीधु** मधु , तेन स्वाद्यमानेनेत्य् अर्थः \।\।२४\।\।

**\॥।**

**\।\। ४.२२.२५ \।\।**

**हरेर् मुहुस् तत्पर-कर्ण-पूर-**

**गुणाभिधानेन विजृम्भमाणया \।**

**भक्त्या ह्य् असङ्गः सद्-असत्य् अनात्मनि**

**स्यान् निर्गुणे ब्रह्मणि चाञ्जसा रतिः \।\।**

**मध्वाचार्यः (भागवत-तात्पर्यम्) : रतिः** परात्मनि हराव् अन्यत्रा
रतिर् एव च \।

पुम्-अर्थ-साधनं ज्ञेयं नातोऽन्यन् मुख्यम् इष्यते \।\।२५\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** कथया इत्य् अत्रोक्तम् अपि
कथनं भक्ताव् अन्तरङ्गत्वेन पुनर् उच्यते \। **तत्-परा**
हरि-भक्तास् तेषां **कर्ण-पूराः** कर्णालङ्कार-भूता ये हरेर् **गुणास्**
तेषाम् **अभिधानेन** \। **सद्-असति** कार्य-कारण-रूपे \।\।२५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्र सन्दर्भः---ननु
**हरेर् गुणश्** चेद् ईदृशः, तर्हि स एव पुरुषार्थः स्यात्, कथं
ब्रह्म-ज्ञानं साधनत्वेन निर्दिश्यते ? उच्यते\--मुमुक्षूणाम् एव न तु
तद्-एक-पुरुषार्थिनाम् इत्य् आह---**हरेर्** इति \। **तत्-पराणां**
तद्-एक-भूषणत्वे **कर्णपूर**-रूपाः श्लेषेण कर्णौ पूरयतीत्य्
अपेक्षान्तर्-अनाशकाश् च ये **गुणाः,** तेषाम् एवान्य-कर्तृकेन
अन्य-विषयेण वा **अभिधानेन** \। **विजृंभमाणा** या भक्तिर्
मुमुक्षामयी तयैव केवलया **सद्-असतीति** कार्योपाधिर् अयं जीवः
कारणोपाधिर् ईश्वर इति श्रुत्या कार्य-कारणात्मक-जीवेशोपाधाव् **अनात्मन्य्
असङ्गो** यदा, तदा तद्-वाधेन तद्-विविक्ते प्रत्यग्-रूपे **निर्गुणे**
**ब्रह्मणि** **अञ्जसा** स्वाभाविकी **रतिः** स्याद् इत्य् अर्थः \।\।२५\।\।

---------------------------------------------------------------------------------------------------------------------

**कैवल्य-दीपिका : हरेर्** इति \। **तत्पर-कर्ण-पूरा** विष्णु-भक्ताः
कर्णालङ्कार-भूता ये **गुणाः** ऐश्वर्यादयः, तेषाम् **अभिधानम्** \।
हरेर् **गुणाभिधानेन** इत्य् असामर्थ्येऽप्य् आर्षत्वात् समासः \।
**विजृम्भमाणया** इति सर्वैस् तृतीयान्तैः सम्बध्यते \। **सद्-असति**
कार्य-कारण-रूपे \। **असङ्गो** **रतिश्** चेति अनिष्ट-हानिर् इष्टाप्तिश्
चेति द्वयम् उक्तम् \।\।२५\।\। \[मु।फ। ७.४८\]

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ननु हरेर् गुणश् चेद् ईदृशः, तर्हि
स एव पुरुषार्थः स्यात्, कथं ब्रह्म-ज्ञानं साधनत्वेन निर्दिश्यते ?
उच्यते, मुमुक्षूणाम् एव, न तु तद्-एक-पुरुषार्थिनाम् इत्य् आह---हरेर् इति
\। तत्-पराणां तद्-एक-भूषणत्वे कर्ण-पूर-रूपाः \। श्लेषेण, कर्णौ
पूरयन्तीत्य् अपेक्षान्तरनाश्काश् च ये गुणास् तेषाम्
एवान्य-कर्तृकेनान्य-विषयेण वाभिधानेन विजृम्भमाणा या भक्तिर्
मुमुक्षा-मयी तयैव के वलया हि निश्चितम् असङ्गो वैराग्यं निर्गुणे
ब्रह्मणि च रतिः स्याद् इति योज्यम् \।\।२५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कथयेत्य् अत्रोक्तम् अपि
कथनं भक्ताव् अन्तरङ्गत्वेन पुनर् उच्यते \। **तत्-परा**
हरि-भक्ताः, तेषां **कर्ण-पुराः** कर्णालङ्कार-भूता ये **हरेर्
गुणास्** तेषाम् **अभिधानेन** \। **अनात्मनि** आत्म-व्यतिरिक्ते
**सद्-असती** भद्राभद्रे जगति **असङ्गो**ऽनासक्तिः \।\।२५\।\।

**\॥।**

**\।\। ४.२२.२६ \।\।**

**यदा रतिर् ब्रह्मणि नैष्ठिकी पुमान्**

**आचार्यवान् ज्ञान-विराग-रंहसा \।**

**दहत्य् अवीर्यं हृदयं जीव-कोशं**

**पञ्चात्मकं योनिम् इवोत्थितोऽग्निः \।\।**

**मध्वाचार्यः (भागवत-तात्पर्यम्) :** अबीजं हृदयं बीज-हृदयं
विना \।

> जीवोपाधिर् द्विधा प्रोक्तः स्वरूपं बाह्यम् एव च \।
>
> बाह्योपाधिर् लयं याति मुक्ताव् अन्यस्य तु स्थितिः \।\।
>
> सर्वोपाधि-विनाशे हि प्रतिबिम्बः कथं भवेत् \।
>
> कथं चात्म-विनाशाय प्रयत्नः सेत्स्यति क्वचित् \।\।
>
> अपुमर्थता च मुक्तेः स्याद् अभावात् पुंस एव तु \।
>
> ज्ञान-ज्ञेयाद्य्-अभावाच् च सर्वथा नोपपद्यते \।
>
> तस्माद् एतन्-मतं येषां तमो निष्ठा हि ते मताः \।\। इति स्कान्दे
> \।\।२५\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** भवत्व् अन्यत्रासङ्ग आत्म-रतिश्
च, ततः किम् ? अत आह---यदा निष्ठां प्राप्ता रतिर् भवति,
तदाचार्यवान् सन् ज्ञान-वैराग्ययोर् वेगेनावीर्यं निर्वासनं सज्-जीवस्य
कोशम् आवरकं हृदयं पुमान् दहति \। कथं-भूतम् ?
पञ्च-महा-भूत-प्रधानम् \। यद् वा, अविद्यास्मिता-राग-द्वेषाभिनिवेशाः
पञ्च, तद्-आत्मकम् \। उत्थितः प्रज्वलितोऽग्निर् योनिम् अरणिम् इव \। यद्
वा, यदा रतिर् आचार्यानुग्रहश् च तदा ज्ञान-विरागयोर् वेगेनोत्थितः
साक्षात्कारोऽवीर्यं पुनः प्ररोह-क्षमं यथा न भवति, एवं हृदयं
दहति \। शेषं समानम् \।\।२६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्राक्षिप्य
समाधत्ते---भवत्व् इति \। ततो\ऽन्यत्रासङ्गात्मरतेः \। आचार्यवान्
गुरुभक्तिमान् \। हृदयं लिङ्गशरीरमहङ्कारात्मकं लिङ्गशरीरं जीवस्य
गृहस्थानीयं तद्दाहे जीवो\ऽपि दग्धः स्याद् इति चेदाह---पञ्चेति \।
पञ्चमहाभूतात्मकत्वं स्थूलदेहस्याप्यस्तीत्यत आह---यद्वेति \।
अविद्याद्यात्मकत्वं त्वहङ्कारस्यैव न तु स्थूलदेहस्येत्य् अर्थः \।
यथारणाववस्थितोग्निररणिम् एव दहति एवं
प्राकृतबुद्धीन्द्रियादावृत्थिता रतिस्तम् एव दहति वह्निना काष्ठं
दहतीत्यादौ वह्निरे व काष्ठं दहतीतिवद्दार्ष्टान्तिकसङ्गतिः \।
पूर्वव्याख्याने पूर्वं रतिः पश्चादाचार्यवान् इत्य्
उक्तेर्वैपरीत्यप्रतीतेर्न त्वाचार्यानुग्रहं विना पूर्वम् एव रतिर् उदयते
रतिश् च ज्ञात एव वस्तुनि भवति ज्ञानञ्च आचार्यवान्पुरुषो वेद इति
श्रुतेराचार्यानुग्रहात्पश्चाद् एव स्याद् अत आह---यद्वेति \।\।२६\।\।

---------------------------------------------------------------------------------------------------------------------

**कैवल्य-दीपिका :** \।\।२६\।\। \[मु।फ। ७.४७\]

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ततः किं स्यात् ? इत्य् अत
आह---यदेति \। आचार्यवान् गुरु-भक्तिमान् रत्य्-उत्थयोर् ज्ञान-वैराग्ययोर्
वेगेन अवीर्यं निष्प्रभावं जीवस्य कोषम् आवरकं हृदयम्
अहङ्कारात्मकं लिङ्ग-देहं पुमान् दहति \। कथं-भूतम् ? पञ्चात्मकम्
अविद्यास्मिता-राग-द्वेषाभिनिवेशाः पञ्च क्लेशाः, तद्-आत्मकम् यथा अरणाव्
उत्थितोऽग्निः स्व-योनिम् अरणिम् एव दहति \। वह्निना काष्ठं दहतीत्य्
उक्तौ वह्निर् एव काष्ठं दहतीतिवद् दार्ष्टान्तिक-सङ्गतिः \।\।२६\।\।

**\॥।**

**\।\। ४.२२.२७ \।\।**

**दग्धाशयो मुक्त-समस्त-तद्-गुणो**

**नैवात्मनो बहिर् अन्तर् विचष्टे \।**

**परात्मनोर् यद्-व्यवधानं पुरस्तात्**

**स्वप्ने यथा पुरुषस् तद्-विनाशे \।\।**

**मध्वाचार्यः (भागवत-तात्पर्यम्) :** दग्धाशयः \। बीजाशय-नाशे
तद्-गुणानां ज्ञानादीनाम् अभावान् न किञ्चिद् विचक्षीत \। परात्मनोर् यदा
व्यवधानं संसारावस्थायां, तदा स्वप्न इवेत्य् एतावत्
बीज-हृदय-नाशेत्वपुरुष एव \। आत्म-नाश एवेत्य् अर्थः \। अतः
संसारावस्थैवोत्तमा स्यात् \।

> भिदा यदि न दृश्येत जीवात्म-परमात्मनोः \।
>
> मुक्तौ तदा विमोक्षाय को यत्नं कर्तुम् अर्हति \।\। इति ब्रह्माण्डे \।
>
> मग्नस्य हि परेऽज्ञाने किं न दुःख-करं भवेत् \।
>
> प्रवृत्ति-धर्मम् एवाहं मनो भरत-सत्तम \।\। इति मोक्ष-धर्मेषु
> \।\।२७\।\।[^२२]

---------------------------------------------------------------------------------------------------------------------

[^२२]: प्रवृत्ति-लक्षणं धर्मं पश्यामि परमं नृप \।

    मग्नस्य हि परे ज्ञाने किं नु दुःखतरं भवेत् \।\। \[म।भा।
    १२.२९०.७९\]


**श्रीधर-स्वामी (भावार्थ-दीपिका) :** ततः किम् ? अत आह---दग्ध
आशयो हृदयम् उपाधिर् यस्य \। अत एव मुक्ताः समास्तास् तद् गुणाः
कर्तृत्वादयो येन आत्मनः सकाशाद् बहिर् घटाद्य् अन्तः
सुख-दुःखादिनैव विचष्टे न पश्यत्य् एव \। कुत इत्य् अपेक्षायां
द्रष्टृ-दृश्य-प्रतीतेर् अन्तः करण-हेतुत्वाद् इत्य् आह \। परो दृश्यः आत्मा
द्रष्टा तयोर् यद् व्यवधानं भेदकं पूर्वम् आसीत् तस्य विनाशे सति \।
यथा स्वप्ने राजाऽहम् इत्य् आरोपितं सैन्यादि-द्रष्टारं दृश्यं सैन्यं च
स्वप्नावस्थानाशे न पश्यति तद्वत् \।\।२७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ततो लिङ्गदेहनाशात् \। अत
एव दग्धाशयत्वाद् एव \। तद्गुणा आशयधर्माः \। आदिना
भोक्तृत्वादिग्रहः \। आदिना पटादिग्रहः \। पुनर् आदिना शोकमोहादिग्रहः
\। अत्र हेतुमाशङ्कते---कुत इति \। भेदकमहङ्काराख्यान्तःकरणं
यदासीत्तस्यान्तःकरणस्य \।\।२७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ततः किम् ? अत
आह---दग्ध आशयो हृदयम् उपाधिर् यस्य \। अत एव मुक्ताः समास्तास् तद्
गुणाः कर्तृत्वादयो येन आत्मनः सकाशाद् बहिर् घटाद्य् अन्तः
सुख-दुःखादिनैव विचष्टे न पश्यत्य् एव \। कुत इत्य् अपेक्षायां
द्रष्टृ-दृश्य-प्रतीतेर् अन्तः करण-हेतुत्वाद् इत्य् आह \। परो दृश्यः आत्मा
द्रष्टा तयोर् यद् व्यवधानं भेदकं पूर्वम् आसीत् तस्य विनाशे सति \।
यथा स्वप्ने राजाऽहम् इत्य् आरोपितं सैन्यादि-द्रष्टारं दृश्यं सैन्यं च
स्वप्नावस्थानाशे न पश्यति तद्वत् \।\।२७\।\।

**\॥।**

**\।\। ४.२२.२८ \।\।**

**आत्मानम् इन्द्रियार्थं च परं यद् उभयोर् अपि \।**

**सत्य् आशय उपाधौ वै पुमान् पश्यति नान्यदा \।\।**

**श्रीधर-स्वामी (भावार्थ-दीपिका) :** द्रष्टृ-दृश्य-भेद-प्रतीतेर्
अन्तः करण-हेतुत्वम् अन्वय-व्यतिरेकाभ्याम् उपपादयति---आत्मानम् इति \।
आत्मानं द्रष्टारम् इन्द्रियार्थं दृश्यम्, उभयोस् तयोः परं
सम्बन्ध-हेतुम् अहङ्कारं चाशयेऽन्तः-करणे सत्य् एव जाग्रत्-स्वप्नयोः
पश्यत्य् अन्यदा सुषुप्तौ न, तद् उक्तं---

> दृश्यानुरञ्जितं द्रष्टृ-दृश्यं द्रष्ट्रनुरञ्जितम् \।
>
> अहं कृत्योभयं रक्तं तन्-नाशेऽद्वैततात्मनः \।\। इति \।\।२८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्र
विश्वनाथः---लिङ्गदेह एव जीवस्योपाधिः स एव
व्यवधानशब्दवाच्यस्तत्सत्त्वे तम् एव पश्यति तदभावे परमात्मानम्
एव पश्यतीत्य् आह---आत्मानं भोक्तारमुपाधिग्रस्तजीवमिन्द्रियार्थं
भोग्यञ्च परं भोगोत्थं सुखदुःखं चाशये लिङ्गदेहे उपाधौ सत्येव
पुमान्पश्यति न त्वन्यदा \। लिङ्गदेहाभावे तदा तु परमात्मानम् एव
पश्यतीति भावः \।\।२८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** लिङ्ग-देह एव
जीव-सोपाधिः, स एव व्यवधान-शब्द-वाच्यस् तत्-सत्त्वे तम् एव पश्यति
तद्-अभावे परमात्मानम् एव पश्यतीत्य् आह---आत्मानं भोक्तारम्
उपाधि-धर्म-ग्रस्तं जीवम् \। इन्द्रियथार्थं भोग्यं च परं
भोगोत्थं सुख-दुःखं च आशये लिङ्ग-देहे उपाधौ सत्य् एव पुमान्
पश्यति, न त्व् अन्यदा लिङ्ग-देहाभावे, तदा तु परमात्मानम् एव
पश्यतीति भावः \।\।२८\।\।

**\॥।**

**\।\। ४.२२.२९ \।\।**

**निमित्ते सति सर्वत्र जलादाव् अपि पूरुषः \।**

**आत्मनश् च परस्यापि भिदां पश्यति नान्यदा \।\।**

**श्रीधर-स्वामी (भावार्थ-दीपिका) :** एकस्मिन्न् आत्मनि
दृश्यादि-भेद-प्रतीतिर् औपाधिकीति दृष्टान्तेन स्पष्टयति---निमित्त इति
\। लोकेऽपि च सर्वत्र जल-दर्पणादौ भेद-निमित्ते सत्य् एवात्मनो
बिम्ब-भूतस्य परस्य प्रतिबिम्बस्य च भेदं पश्यति, न तु
जलाद्य्-अभावे \।\।२९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** किं च, उपाधिसत्त्वे
एवौपाधिकधर्माध्यासः स चोपाधिः
कर्मवशान्मानुषदेवतिर्यगादिर्भवति \। न तु तदभाव इत्य् अत्र
दृष्टान्तम् आह---निमित्त इति \। जलतैलचक्षुरादौ निमित्त विद्यमान एव
पुरुष आत्मनः स्वस्य परस्यान्यस्य च
भिदामुपाधेमध्यमोत्तमाधमभेदं पश्यति \। तत्र जले चांचल्यं
दर्पणे नैर्मल्यं चक्षुषि मालिन्यं च यथा पश्यति तथैव
मानुषदेवतिर्यक्शरीरेषु भद्राभद्रं केवलं भद्रं केवलाभद्रञ्च
पश्यति नान्यदेति ज्ञानेनोपाधिनाशे तु न तथा पश्यति \। किन्तु
परमात्मानम् एव पश्यति \। भक्त्योपाध्यपगमे तु शुद्धो जीवो
रतिमहिम्नैव लब्धचिद्धनानन्दविग्रहः परमात्मन एव तस्य
नारायणरामकृष्णादिचिद्धनानन्दाकारस्य षडैश्वर्यमाधुर्यवतः
सौन्दर्यादिकं स्वीयनयनादिभिरास्वादयेद् इति मुख्यं फलं द्रष्टव्यं
तस्मिन्ययो परमहंसमहामुनीनामन्वेषणीयचरणौ चलयन्सहश्रीः
इत्याद्युक्तेः \।\।२९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** उपाधि-सत्त्व
एवोपाधि-धर्माध्यासः \। स चोपाधिः कर्म-वशान्
मानुष-देव-तिर्यग्-आदिर् भवति , न तु तद्-अभाव इत्य् अत्र दृष्टान्तम्
आह---निमित्त इति \। जल-तैल-चक्षुर्-आदौ निमित्ते विद्यमान एव पुरुष
आत्मनः, स्वस्य परस्यान्यस्य च भिदाम् उपाधेर्
मध्यमोत्तमाधम-भेदं पश्यति \। तत्र जले चाञ्चल्यं दर्पणे
नैर्मल्यं चक्षुषि मालिन्यं च यथा पश्यति, तथैव
मानुष-देव-तिर्यक्-शरीरेषु भद्राभद्रं केवल-भद्रं केवलाभद्रं
च पश्यति \। नान्यदेति ज्ञानेनोपाधि-नाशे तु न तथा पश्यति, किन्तु
परमात्मानम् एव पश्यति \। भक्त्या उपाध्य्-अपगमे तु शुद्धो जीवो
रति-महिम्नैव लब्ध-चिद्-घनानन्द-विग्रहः, परमात्मन एव तस्य
नारायण-राम-कृष्णादि-चिद्-घनानन्दाकारस्य षड्-ऐश्वर्य-माधुर्यवतः
सौन्दर्यादिकं स्वीय-नयनादिभिर् आस्वादयेद् इति मुख्यं च फलं
द्रष्टव्यम्, तस्मिन् ययौ परमहंस-महा-मुनीनाम् अन्वेषाणीय-चरणौ
चलयन्न् \[भा।पु। ३.१५.३७\] इत्य्-आदि-पूर्वोक्तेः \।\।२९\।\।

**\॥।**

**\।\। ४.२२.३० \।\।**

**इन्द्रियैर् विषयाकृष्टैर् आक्षिप्तं ध्यायतां मनः \।**

**चेतनां हरते बुद्धेः स्तम्बस् तोयम् इव ह्रदात् \।\।**

**मध्वाचार्यः (भागवत-तात्पर्यम्) :** एवं-विधाज्ञान-कारणम्
आह---इन्द्रियैर् विषयाकृष्टैर् इत्य्-आदि \। बहु-स्मरण-शक्तिस् तु चेतनेत्य्
उच्यते बुधैः इति शब्द-निर्णये \।\।३०\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** तद् एवं चतुर्भिर्
असङ्गात्म-रत्योर् मोक्ष-हेतुत्वम् उक्तं, इदानीम् अनात्म-रतेः
संसार-हेतुत्वम् आह---इन्द्रियैर् इति चतुर्भिः \। ध्यायतां गुणारोपेण
स्मरतां पुंसाम् इन्द्रियाणि स्मृतैर् विषयैर् आकृष्यन्ते \। तैश् च मन
आकृष्यते विषयासक्तिं प्राप्यते \। तच् च बुद्धेः सकाशात् तद् धर्मः
चेतनां विचार-सामर्थ्यं हरति \। एतच् चाविवेकिना न लक्ष्यत इति
दृष्टान्तेनाह \। तीर-जः कुशादि-स्तम्बो यथा मूलैस् तोयं ह्रदाद्
अपहरति तद्वत् \।\।३०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ध्यायतां
ध्यातुमनिच्छतामप्यभ्यासपारवश्येन ध्यायतामरण्ये\ऽपि तिष्ठतां
पुंसामिन्द्रियाणि पुत्रकलत्रादीनां शब्दस्पर्शादिभिः स्मृत्यारूढः
प्रथममाकृष्यन्ते, ततो विषयाकृष्टैरिन्द्रियैराक्षिप्तम् इति विश्वनाथः
\।\।३०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** इदानीम्
आत्म-व्यतिरिक्त-वस्त्व्-आशक्तेः संसार-हेतुत्वम् आह---इन्द्रियैर् इति
चतुर्भिः \। ध्यातुम् अनिच्छताम् अप्य् अभ्यास-पारवश्येनैव ध्यायताम्
अरण्येऽपि तिष्ठतां पुंसाम् इन्द्रियाणि विषयैः पुत्र-कलत्रादीनां
शब्द-स्पर्शादिभिः स्मृत्य्-आरूढैः प्रथमम् आकृष्यं ते ततो
विषयाकृष्टैर् इन्द्रियैर् मन आक्षिप्तं भवति \। तच् च बुद्धेश् चेतनां
विचार-सामर्थ्यं हरते \। अलक्षित-हरणे दृष्टान्तः---स्तम्बः
कुशादि-गुच्छस् तीरजः स्व-मूलैस् तोयं ह्रदाद् अपहरति तद्वत्
\।\।३०\।\।

**\॥।**

**\।\। ४.२२.३१ \।\।**

**भ्रश्यत्य् अनुस्मृतिश् चित्तं ज्ञान-भ्रंशः स्मृति-क्षये \।**

**तद्-रोधं कवयः प्राहुर् आत्मापह्नवम् आत्मनः \।\।**

**मध्वाचार्यः (भागवत-तात्पर्यम्) :**

> स्व-पक्षपातस् त्व् अभ्यासाद् भोगार्थं व्यापृतस्य तु \।
>
> भवेत् ततोऽनेक-शास्त्र-यथार्थ-स्मरणेशिता \।
>
> विनश्येत् तेन चैव स्याद् भवेज् ज्ञान-विपर्ययः \।
>
> न च ज्ञान-विपर्यासाद् अन्यं नाश-करं क्वचित् \।\। इति स्कान्दे
> \।\।३१\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** चित्तं चेतनाम् अनु तस्याम्
अपहृतायां स्मृतिः पूर्वापरानुसन्धानं भ्रश्यति \। एवं तद् रोधं
ज्ञान-भ्रंशम् आत्मन एव हेतोर् आत्मनोऽपह्नवं नाशं प्राहुः \।\।३१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तस्यां चेतनायाम्
\।\।३१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ततश् च चित्तं चेतनाम्
अनु तस्याम् अपहृतायां सत्यां स्मृतिः पूर्वापरानुसन्धानं भ्रश्यति \।
एवं तद्-रोधं ज्ञान-भ्रंशम् आत्मन एव हेतोर् आत्मनोऽपह्नवं नाशं
प्राहुः \।\।३१\।\।

**\॥।**

**\।\। ४.२२.३२ \।\।**

**नातः परतरो लोके पुंसः स्वार्थ-व्यतिक्रमः \।**

**यद्-अध्य् अन्यस्य प्रेयस्त्वम् आत्मनः स्व-व्यतिक्रमात् \।\।**

**श्रीधर-स्वामी (भावार्थ-दीपिका) :** एवं-भूतो नाशो भवतु, ततश्
च किम् ? इत्य् अत आह \। यद्-अधि यम् अधिकृत्यान् यस्य विषयस्य
प्रियतमत्वम् \। आत्मनस् तु कामाय सर्वं प्रियं भवति \[बृ।आ।उ।
२.४.५\] इति श्रुतेः \। तस्यात्मनः स्वेनैव यो व्यतिक्रमोऽपह्नवस् तस्माद्
यः स्वार्थ-नाशोऽतः परतरः स्वार्थ-नाशो नास्ति \।\।३२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत आत्मनाशात्किमनिष्टम्
\। यद् वा, कीदृशं प्रेयस्त्वं न धीः परामर्शो यत्रातदधि यद्यत
आत्मनोन्यस्य विषयस्य स्त्रीपुत्रादेः \।\।३२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यद् यस्मात् आत्मनः
सकाशात् अन्यस्य देहादेः \। प्रेयस्त्वं कीदृशम् ? अधि अधिकम् \। यद् वा,
न विद्यते धीः परामर्शो यत्र तत् \। तच् च स्वेनैव स्वत एव यो
व्यतिक्रमः, तस्मात् न त्व् अन्यद् अत्र कारणम् अस्तीत्य् अर्थः \। जीवस्य
तस्याविद्या-संसर्गोऽनादिर् यादृच्छिक एवेति प्राक् प्रतिपादितम् \। तस्माज्
जीवाश्रयकः परमात्म-विषयकः प्रीत्य्-अतिशयो युज्यते \। तद्-अर्थं
भक्तिर् एव कर्तुम् उचितेति भावः \।\।३२\।\।

**\॥।**

**\।\। ४.२२.३३ \।\।**

**अर्थेन्द्रियार्थाभिध्यानं सर्वार्थापह्नवो नृणाम् \।**

**भ्रंशितो ज्ञान-विज्ञानाद् येनाविशति मुख्यताम् \।\।**

**श्रीधर-स्वामी (भावार्थ-दीपिका) :** कुतः ? इत्य् अत आह \।
अर्थस्याभिध्यानम् इन्द्रियस्यार्थः कामस् तस्याभिध्यानं सर्वार्थ-नाशः
\। ज्ञानं विज्ञानं च परोक्षापरोक्षम् \। येन ध्यानेन मुख्यतां
स्थावरताम् \।\।३३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्र हेतुमाशङ्कते
अर्थस्य धनादेः कामो विषयः अभिध्यानं सातत्येन चिन्तनं सप्तमो
मुख्यसर्गस्तु इत्य् अत्र मुख्यशब्दस्य स्थावरे प्रयुक्तत्वाद् अत्रापि स
एवार्थः \।\।३३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यत् तु अर्थस्य धनस्य
इन्द्रियथार्थआनां विषयाणां च विज्ञानाच् च भ्रंशितो मुख्यतां
स्थावरताम् \।\।३३\।\।

**\॥।**

**\।\। ४.२२.३४ \।\।**

**न कुर्यात् कर्हिचित् सङ्गं तमस् तीव्रं तितीरिषुः \।**

**धर्मार्थ-काम-मोक्षाणां यद् अत्यन्त-विघातकम् \।\।**

**मध्वाचार्यः (भागवत-तात्पर्यम्) :**

> सर्वस्यैतस्य मूलं हि दृष्ट-संसर्ग एव हि \।
>
> दुष्ट-सङ्गो विरक्तस्याप्य् अन्यथा ज्ञान-कारणम् \।\।
>
> दुष्ट-सङ्गाद् धि विष्णोश् च स्वात्मत्वं मन्यते बुधः \।
>
> अभावं स्वात्मनोऽन्यस्य मुक्तिं चापि निशात्मकम् \।\। इत्य्-आदि स्कान्दे
> \।\।३४\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** अनात्म-रतेर् अनर्थ-हेतुत्वम्
उक्तं सङ्गस्याप्य् आह---नेति \। यद् वस्तु धर्मादीनां विघातकं तस्मिन्
सङ्गम् \। तमः संसारम् \।\।३४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सङ्गमत्र
धर्मशास्त्रनिषिद्धेतरम् एव न तु विषयासक्तिमात्रं,
निषिद्धेतरविषयासक्तिमताम् एव त्रिवर्गाधिकारित्वाद् इति केचिदाहुः \।
परन्तु सङ्गं विषयासक्तिमात्रम् एव धर्मादयो\ऽपि मोक्षानुकूला एव
ग्राह्याः धर्मस्य ह्यापवर्ग्यस्य इति न्यायेनेत्यन्ये \।
दुष्टसंसर्गस्यैव विषयाभिध्यानमूलकारणत्वात्तम् एव न कुर्याद् इति
भावः \।\।३४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सङ्गं
धर्म-शास्त्र-निषिद्धम् एव, न तु विषयासक्ति-मात्रं
निषिद्धेतर-विषयासक्ति-मताम् एव त्रिवर्गेऽधिकाराद् इति केचिद् आहुः \।
सङ्गं विषयासक्ति-मात्रम् एव धर्मादयोऽप्य् अत्र मोक्षस्यानुकूला एव
ग्राह्याः \। धर्मस्यापवर्गस्य\[भा।पु। १.२.८\] इति न्यायेन इत्य् अन्ये
\।\।३४\।\।

**\॥।**

**\।\। ४.२२.३५ \।\।**

**तत्रापि मोक्ष एवार्थ आत्यन्तिकतयेष्यते \।**

**त्रैवर्ग्यो**ऽ**र्थो यतो नित्यं कृतान्त-भय-संयुतः \।\।**

**श्रीधर-स्वामी (भावार्थ-दीपिका) :** तुल्यवन्-निर्देशात्
पुरुषार्थ-साम्य-भ्रान्तिं वारयति---तत्रापीति \। कृतान्तः कालः
\।\।३५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** धर्मार्थकाममोक्षाणाम् इति
तुल्यवन्निर्देशान्मोक्षस्यापि त्रिवर्गसाम्यभ्रान्तिं वारयति \। तत्रापि
तेषु मोक्षादिष्वपि मध्ये आत्यन्तिकतयान्ताभाववत्तया अर्थः सत्यः
अर्थः स्याद् वाच्यसत्ययोः इति निरुक्तिः \। त्रैवर्ग्य̍स्त्रिवगसम्बन्धी
यो\ऽर्थः पुरुषार्थः \। कृतान्तस्य कालात्मनो
हरेर्भ्रूविभ्रमजनितनाशलक्षणभयसंयुतो यतो\ऽतो मोक्ष एवेति
योज्यम् \। भविष्यन्नाशमवलोक्य नित्यम् इति \।\।३५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अत्रांशेनांशि-प्राप्तिश् च द्विधा
योजनीया \। तत्राद्या ब्रह्म-प्राप्तिर् माया-वृत्त्य्-अविद्या-नाशानन्तरं
केवल-तत्-स्वरूप-शक्ति-लक्षण-तद्-विज्ञानाविर्भाव-मात्रम् \। सा च
स्व-स्थान एव वा स्यात् \। क्रमेण सर्व-लोक-सर्वावरणातिक्रमानन्तरं
वा स्यात्, उपासना-विशेषानुसारेण \। द्वितीया भगवत्-प्राप्तिश् च, तस्य
विभोर् अप्य् असर्व-प्रकटस्य तस्मिन्न् एवाविर्भावेन, विभुनापि वैकुण्ठे
सर्व-प्रकटेन तेनाचिन्त्य-शक्तिना स्व-चरणारविन्द-सान्निध्य-प्रापणया
च \।

तद् एवं स्थिते, सा च मुक्तिर् उत्क्रान्त-दशायां जीव-दशायाम् अपि भवति
\। उत्क्रान्तस्योपाध्य्-अभावेऽपि
तदीय-स्व-प्रकाशता-लक्षण-धर्माव्यवधानस्यैतत्-साक्षात्कार-रूपत्वात्
\। जीवतस् तत्-साक्षात्कारेण माया-कल्पितस्यान्यथा-भावस्य
मिथात्वावभासात् सैषा मुक्तिर्
एवात्यन्तिक-पुरुषार्थतयोपदिश्यते---तत्रापीति \। श्रुतिश्च---येनाहं
नामृतः स्यां किम् अहं तेन कुर्यां \[बृ।आ।उ। २.४.३\] इति \।\।३५\।\।
\[प्रीति-सन्दर्भः १\]

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तत्रापि तेष्व् अपि मध्ये
त्रैवर्ग्यः त्रिवर्ग-भवः \।\।३५\।\।

**\॥।**

**\।\। ४.२२.३६ \।\।**

**परे**ऽ**वरे च ये भावा गुण-व्यतिकराद् अनु \।**

**न तेषां विद्यते क्षेमम् ईश-विध्वंसिताशिषाम् \।\।**

**श्रीधर-स्वामी (भावार्थ-दीपिका) :** भय-संयुतत्वम् एवाह---परे
ब्रह्मादयोऽवरेऽस्मद् आदयो गुण-क्षोभाद् अनु पश्चाद् भवन्ति \। ईशः
कालः, तेन विध्वंसिता आशिषो येषाम् \।\।३६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
गुणक्षोभात्सर्गादिकालीनगुणव्यतिकरात् \। आशिषश्चिन्त्यमानार्थाः \। अनेन
ब्रह्मलोकादिप्राप्तिलक्षणो\ऽपि पुरुषार्थो न नित्य इत्य् उक्तम् \।\।३६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भय-संयुतत्वम्
एवाह---परे ब्रह्मादयोऽवरे इन्द्रादयश् च ये गुण-क्षोभाद् अनु पश्चाद्
भवन्ति \। ईशः कालः \।\।३६\।\।

**\॥।**

**\।\। ४.२२.३७ \।\।**

**तत् त्वं नरेन्द्र जगताम् अथ तस्थूषां च**

**देहेन्द्रियासु-धिषणात्मभिर् आवृतानाम् \।**

**यः क्षेत्रवित्-तपतया हृदि विश्वग् आविः**

**प्रत्यक् चकास्ति भगवांस् तम् अवेहि सो**ऽ**स्मि \।\।**

**मध्वाचार्यः (भागवत-तात्पर्यम्) :**

> सर्व-सत्ता-प्रदत्तात् तु सर्व-तत्त्वं हरिः स्मृतः \।
>
> सर्वत्र विततत्वाद् वासोऽहं त्वम् इति चोच्यते \।
>
> सर्वान्तर्यामिकतत्वात् तु न जीवात्मतो हरिः \।\। इत् तत्त्व-निर्णये \।

त्वम् अनयोः स्थावर-जङ्गमयोर् मध्ये एको जीवः विष्वगाधिः \। नाना
दुःखं सन् \। हृदि तम् अवैहि अहं च स जीवोऽस्मि ज्ञानान् महान् भवामि
यः क्षेत्रवित् \। सर्वस्य प्रत्यक् चकासि भगवान् इति च \।
व्यवधानेनावयोऽपि योग्यतापेक्षया भवेत् इति शब्द-निर्णये \। अभिमानस्
त्व् अहङ्कार आत्म-देह्य् अभिधीयते \।\। इति च \।\।३७\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** यस्माद् अनात्म-रतिर्
अनर्थ-हेतुः, तत् तस्माज् जगतां जङ्गमानां तस्थुषां स्थावराणां च
देहादिभिर् आत्मनाहङ्कारेण चावृतानां हृदि यश् चकास्ति प्रकाशते, तम्
अवेहि \। कथम् ? सोऽस्मीति \। सोऽस्तीति पाठे स एवैकोऽस्ति, ततोऽन्यद्
असद् इत्य् अर्थः \।

ननु जीवो हृदि चकास्ति नान्यस् तत्राह---क्षेत्र-विदं जीवं तपति
नियमयतीति क्षेत्र-वित्तपस् तस्य भावस् तत् ता तयान्तर्यामि-रूपेण \।
यद् वा, क्षेत्र-वित्ते अहं ममतास्पदे पातीति क्षेत्र-वित्तपस् तेन रूपेण
\। जीवस् तु पार-तन्त्र्यान् न पाति \।

ननु कर्म जीवं नियच्छति, न, आविः प्रत्यक्षः \। तर्हि बुद्धिः, न,
प्रत्यक्-प्रतिलोमं चकास्ति \। बुद्धिस् तु पराग्-विषयाकारेण \। तर्ह्य्
अहङ्कारः, न, विष्वग् व्याप्तत्वेन \। स तु परिच्छिन्नः, एवं-भूतो यो
भगवांस् तम् अवेहीति \।\।३७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अथ चार्थे हृदि ह्येष
आत्मा इति श्रुतेः \। अत्राक्षिपति---नन्व् इति \। यद्यपि
धातूनामनेकार्थन्त्वमादायायमप्यर्थश्रेयांस्तथापि
तस्यागतिकगतित्वादृजुमार्गेण सिध्यतो\ऽर्थस्य
वक्रेणादर्शनायोगादाह---यद्वेति \। अहन्तास्पदं देहं ममतास्पदं
स्त्रीपुत्रधनादि \। जीवनियमने शङ्कते---नन्व् इति \। नियच्छति
नियमनं करोति नेति निषेधे \। स्वबुद्धेः प्रत्यक्षत्वे\ऽपि परबुद्धेर्
अप्रत्यक्षत्वात् \। यद्वा---प्रतिलोमं बाह्यविषयापेक्षयान्तः
प्रकाशमानत्वात्, पुनर् आक्षिपति तर्हीति, नेति \। एवंभूत
उक्तविशेषणविशिष्टः \।\।३७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स च केवल-मोक्षो
भक्तेर् गुण-भावेऽपि निर्भेद-ब्रह्म-ज्ञान-सिद्ध्या स्याद् इत्य् आह---तत्
तस्माज् जगतां जङ्गमानां तस्थूषां स्थावराणां च
देहेन्द्रिय-प्राण-बुद्ध्य्-अहङ्कारैर् आवृतानां हृदि यश् चकास्ति प्रकाशते
तं परमात्मानम् अवेहि जानीहि \। ज्ञान-प्रकारम् आह---सो\ऽस्मीति \।
भानु-किरणस्यापि भानुत्वम् इव शुद्ध-परमात्म-किरणो\ऽहं
परमात्मैव न तु मायेति \। सो\ऽस्तीति पाठे स एको\ऽस्ति नान्य इत्य्
अर्थः \। ननु जीवो हृदि चकास्ति ? तत्राह---विष्वक् सर्वतो भावेन आविः
प्रकटम् एव क्षेत्र-विदं जीवं तपति, नियमयतीति क्षेत्र-वित्तपस्
तस्य भावस् तत्ता तया अन्तर्यामि-रूपेणेत्य् अर्थः \। कीदृशं चकास्ति ?
प्रत्यक् प्रतिलोमम् \।\।३७\।\।

**\॥।**

**\।\। ४.२२.३८ \।\।**

**यस्मिन्न् इदं सद्-असद्-आत्मतया विभाति**

**माया विवेक-विधुति स्रजि वाहि-बुद्धिः \।**

**तं नित्य-मुक्त-परिशुद्ध-विशुद्ध-तत्त्वं**

**प्रत्यूढ-कर्म-कलिल-प्रकृतिं प्रपद्ये \।\।**

**मध्वाचार्यः (भागवत-तात्पर्यम्) :**

> तत् स्वरूपतया भातम् अज्ञानां गगनादिकम् \।
>
> विवेक-ज्ञानिना रज्जौ सर्प-भावाद् विधूयते \।\।
>
> तन् नित्यमुक्त-भावेन निरस्त-प्रकृतिं भजेत् \।\। इति ज्ञान-विवेके
> \।
>
> न भ्रान्तिर् जगतो दृष्टिर् न भ्रान्तिर् हरि-दर्शनम् \।
>
> अन्योऽन्यात्मतया दृष्टिर् भ्रान्तिर् इत्य् अवधार्यताम् \।\। इति च \।
>
> मायेति ज्ञानं नाम स्यान् मायेति प्रकृतिस् तथा \।
>
> ज्ञानं स्वरूपं विष्णोस् तु प्रकृतिर् न हरेस् तनुः \।
>
> एवं विवेकिनो विश्वं ब्रह्म-रूपेण नेष्यते \।\। इति वाराहे \।

ज्ञान-प्रकृत्य्-आख्य-माया-द्वयस्य विवेक-ज्ञानात् सद्-असतोर्
विष्ण्व्-आत्मतया प्रतीतिः \। स्रज्य हि बुद्धिर् इव विधूयते इत्य् अर्थः \।

> पञ्च-भूतात्मकं देहं विष्णोः पश्यन्त्य् अयोगिनः \।
>
> तथा न योगि-राद्धान्तो ज्ञानं देहो यतो हरेः \।\। इति षाड्गुण्ये
> \।\।३८\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** स्थावर-जङ्गमादीनां हृदि
चकास्तीत्य् उक्ते तेषां सत्त्वं तत् संबन्धाद् ईश्वरस्य मालिन्यं च
प्रसक्तं निराकुर्वन्न् उद्रिक्त-भक्त्या तं प्रणमति \। यस्मिन्न् इदं
विश्वं सद्-असद् आत्मतयोत्कृष्ट-निकृष्ट-भावेन कार्य-कारण-भावेन वा
मायैव विभाति तं प्रपद्ये \। मायात्वे हेतुः, विवेकेन विधुतिर्
निराकृतिर् यस्य तत् \। स्रजि वेति वाशब्दो दृष्टान्ते \। नित्यम् उक्तम् \।
यतः परिशुद्धम् \। तत् कुतः ? विशुद्धं तत्त्वं सत्यम्, अत एव
प्रत्यूढाऽभिभूता कर्मभिः कलिला मलिना प्रकृतिर् येन तम् \।\।३८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सत्त्वं पृथक्सत्त्वं
विवेकश्चायं विश्वस्य मायिकत्वान्मायात्वेन मायायाश् च परमात्मनो
बहिरङ्गशक्तित्वात् \। जीवस्य च
तत्तटस्थशक्तित्वाच्छक्तिशक्तिमतोर्भेदाभावमननान्निर्भेदात्मज्ञानम्
एवेति \। तत्परिशुद्धं विबुद्धं ज्ञान-रूपम् \। अत एव
परिशुद्धविबुद्धतत्त्व स्वरूपत्वाद् एव \।\।३८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स्थावर-जङ्गमादीनां
हृदि चकास्तीत्य् उक्तेस् तेषां पृथक् सत्त्वं तत्-संबन्धाद् ईश्वरस्यापि
मालिन्यं प्रसक्तं निराकुर्वन् प्रणमति \। यस्मिन्न् इदं विश्वं
सद्-असद्-आत्मतयोत्कृष्ट-निकृष्ट-भावेन कार्य-कारण-भावेन वा स्थितं
माया विभाति \। मायात्वे हेतुः---विवेकेन विधुतिर् निराकृतिर् यस्य तत् \।
विवेकश् चायं विश्वस्य मायिकत्वान् मायात्वेन मायायाश् च परमात्मनो
बहिरङ्ग-शक्तित्वात् जीवस्य च तत्-तटस्थ-शक्तित्वात् शक्ति-शक्तिमतोर्
भेदाभाव-मननात् निर्भेदात्म-ज्ञानम् एवेति \। स्रजि अहि-बुद्धिर् वेति
वा-शब्देन विवर्त-वादिनां विवर्त-वादेन वा निर्भेदात्म-ज्ञान-सिद्धिर्
इति परमतं च दर्शितम् \। तं नित्य-मुक्तम् \। यतः परिशुद्धम् \।
तत् कुतः ? यतो विशुद्धं तत्त्वं सत्यम् प्रत्यूढाऽभिभूता भवति
कर्मभिः \। कलिला मलिना प्रकृतिर् यस्मात् तं प्रपद्य इति
प्रपत्ति-रूपया भक्त्या विना मोक्षो न भएद् इति भक्तेर् अङ्गत्वम्
अभिव्यज्य गुण-भावो दर्शितः \।\।३८\।\।

**\॥।**

**\।\। ४.२२.३९-४० \।\।**

**यत्-पाद-पङ्कज-पलाश-विलास-भक्त्या**

**कर्माशयं ग्रथितम् उद्ग्रथयन्ति सन्तः \।**

**तद्वन् न रिक्त-मतयो यतयोऽपि रुद्ध-**

**स्रोतो-गणास् तम् अरणं भज वासुदेवम् \।\।**

**कृच्छ्रो महान् इह भवार्णवम् अप्लवेशां**

**षड्-वर्ग-नक्रम् असुखेन तितीर्षन्ति \।**

**तत् त्वं हरेर् भगवतो भजनीयम् अङ्घ्रिं**

**कृत्वोडुपं व्यसनम् उत्तर दुस्तरार्णम् \।\।**

**मध्वाचार्यः (भागवत-तात्पर्यम्) :** द्विमतयः जगति भगवति च
प्रतीति-युक्ताः \। अपि भक्ति-विशेषात् तत्त्वं न **उद्ग्रथयन्ति** \।
प्रति संसारं गुणास् तेषां विरुद्धा एव प्रतीयन्ते \। यतः नैजः
सर्व-गुणोत्कर्षः सर्वेभ्यो महद् उच्यते \।\। इति शब्द-निर्णये \।

> अनाद्य्-अन्तं परं ब्रह्म न देवा ऋषयो विदुः \।
>
> एकस् तद् वेद भगवान् प्रभुर् नारायणः स्वराट् \।\। इति
> मोक्ष-धर्मेषु \।\।३९ \।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** तम् अवेहीति ज्ञानम् उपदिष्टम् \।
तस्य तु दुष्करत्वेन भक्तिम् उपदिशति द्वाभ्याम्---**यस्य
पाद-पङ्कजयोः पलाशान्य्** अङ्गुलयः, तेषां **विलासः** कान्तिः, तस्य
**भक्त्या** स्मृत्या **कर्माशयम्** अहङ्कार-रूपं हृदय-ग्रन्थिम् \।
**कर्मभिर्** एव **ग्रथितम्** \। **रिक्ता** निर्विषया **मतिर्** येषाम्
\। **रुद्धं** प्रत्याहृतः **स्रोतो-गण** इन्द्रिय-वर्गो यैः \।
**अरणं** शरणम् \।\।३९\।\।

ननु ब्रह्मविद् आप्नोति परं \[तै।उ। २.१.१\] इति श्रुतेः \। कथं
**यतयो न उद्ग्रथयन्ति** इत्य् उच्यते ? तत्राह---**कृच्छ्र** इति \।
**अप्लवेशां** न प्लवस् तरण-हेतुर् ईट् ईशो येषां, तेषाम् **इह** तरणे
**महान् कृच्छ्रः** क्लेशः \। ते ह्य् **असुखेन** योगादिना
इन्द्रिय-**षड्-वर्ग**-ग्राहं **भवार्णवं** **तितीर्षन्ति** \। **तत्**
तस्मात् \। **उडुपं** प्लवम् \। **दुस्तरार्णं** दुस्तरार्णवम् \।
आर्ण-शब्दे व-काराभाव आर्षः \। यद् वा, दुस्तरोदक-रूपं **व्यसनम्**
इत्य् अर्थः \।\।४०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्र विश्वनाथः---तद्
एवं सा श्रद्धया इत्य्-आदिना भक्तेः प्राधान्ये ज्ञान-मिश्रया भक्त्या
साध्यां मुक्ति-सहितां शान्त-रतिम् उक्त्वा तत्त्वं नरेन्द्र इति
श्लोक-द्वयेन भक्ति-मिश्र-ज्ञान-साध्यां सायुज्य-मुक्तिं च दर्शयित्वा
तम् अवेहि सो\ऽस्मीति पदैस् तस्य शुद्ध-दास्य-भक्त्यैक-स्पृहस्य
तत्रारुचिम् अभिप्रेत्य भक्तेः कैवल्ये शुद्ध-भक्त्या तद्-अभीष्टया
साध्यं प्रेमाणम् आनुषङ्गिक-मुक्तिकं वदंस् ताम् एव भक्तिं
सर्वथोत्कर्षयति---**यत्-पाद**- इति द्वाभ्याम् \।

यस्य हरेः पाद-कमलयोः पलाशान्य् अङ्गुलयस् तेषां विशेषेण लासः
प्रतिक्षणं वर्धमाना कान्तिर् यस्यास् तया साधन-रूपया भक्त्या
साध्य-रूपया च \। यद् वा, विलासयुक्तया भक्त्या
विविधाद्भुतशिल्पयाभ्यंजनोद्वर्तनस्नपनसचाकचिक्यप्रसाधनादिसपर्यया
\। यद्वाङ्गुलीनां विलासः कान्तिस् तस्य भक्त्या स्मृत्यापीत्य् अर्थः \।
कर्माशयं कर्मवासनामयमहङ्कारं ग्रथितं येनैव स्वकर्मणा
तद्विपरीतेन भगवत्कर्मणोद्ग्रथयन्ति सन्तो भक्तास्तद्वद्यतयः
संन्यासिनो न \। कुतः निर्विषयाविद्यमाना मतिर्येषां ते रिक्तधना इव
निर्बुद्धयो\ऽसन्तश्चेत्य् अर्थः \। सन्तश् च भगवद्-विषयमतयः
सुबुद्धय एवेति भावः \। निरुद्धो नद्यादेः स्रोतसामिवेन्द्रियाणां गणो
यैः \। न हि स्रोतांसि निरोद्धुं शक्यानि भवन्तीति
निर्बुद्धित्वचिह्नमेतद् एवेति भावः \। सन्तश् च
भगवत्सौन्दर्यामृतादिषु प्रसारितचक्षुरादीन्द्रियगणाः सुधियः
सुखिनश्चेति भावः \। अरणं शरणं वसुदेवनन्दनं नन्दवाचको\ऽपि
वसुदेवशब्दः पूर्वमुक्त एव \। तेन नन्दनन्दनं भजेत्यप्यर्थः \।
असङ्ग्रामे च शरणे कंसादावरणध्वनिः इति निरुक्तिः \। श्लेषण अरणं
निः सङ्ग्रामम् एवान्यथा तवेन्द्रियैः सह सङ्ग्रामो भविष्यति तत्र च
त्वम् एव बहुभिस्तैः पराभूतो भविष्यसीति भावः \।\।
इहाक्षिपति---नन्व् इति \। ईट् समर्थ ईशो वा यतोऽसुखेन तत्तुम् इच्छन्ति
न तु तरन्तीत्य् अर्थः \। यदि कामदितरंगौर्न हन्यमानः
षडिन्द्रियनक्रैर्न चर्व्यमाणः स्वयं च बलिष्ठः श्रान्तो\ऽप्य् अनलसः
स्यात्तदा ज्ञानवैराग्याभ्यां दोर्भ्यां चिरेणैव कथंचिद् एव तेषां
मध्ये को\ऽपि कष्टेनैव तरतीति भावः \। इह---

> श्रेयसाम् इह सर्वेषां ज्ञानं निश्रेयसं परम् \।
>
> सुखं तरति दुष्पारं ज्ञाननौर्व्यसनार्णवम् \।\। \[भा।पु। ४.२४.७५\]

इति रुद्र-गीते वक्ष्यमाणेन सह विरोधस्य कः परिहार इति
चेत्तत्रेदमवधेयम् \। तत्र ज्ञानशब्देन
प्रस्तुतभगवद्-गुणैश्वर्यज्ञानम् एव विवक्षितं, न तु
कैवल्योपयोगीति क्लेशोऽधिकतरस् तेषाम् अव्यक्तासक्त-चेतसाम् इति
श्री-मुखोक्ति-विरोधात् \। तस्मात् त्वं हरेरंघ्रिमुडुपं कृत्वा व्यसनं
संसारदुस्तरार्णवमुत्तर्ɒ अत्रोडुपं कृत्वेति समाश्रिता ये
पदपल्लवप्लवम् इति त्वत्पादपोतेन महत्कृतेन
इत्याद्युक्तेर्हरिपदपल्लवाश्रयणमात्रेणैव भवार्णवस्य
गोवत्सपदप्रमाणत्वे जाते तत्तरणे खलु कः प्रयास इति प्लवारोहणं
नाशंकनीयम् \। इत्य् अर्थ इति \। दुस्तराण्यर्णांसि तोयानि यस्मिन्स तथा
तम् \। अत्र समासान्ते टेर्लोपे चेदं रूपम् इति भावः \।
उडुपेनार्णवतरणस्यासंभवमालक्ष्याह---यद्वेति \। इत्य् अर्थ इति \।
दुस्तरं च तदर्णश्चेति दुस्तरार्णम् इति
समासान्तविधेरनित्यत्वमालक्ष्य स्वामिचरणैरार्ष इत्य् उक्तम् \। किं च,
योगवासिष्ठे अर्णपूरादिवार्णवः इत्यकारान्तो\ऽप्य् अंबुवाच्यर्णशब्दोस्तीति
\।\।३९-४०\।\।

---------------------------------------------------------------------------------------------------------------------

**कैवल्य-दीपिका :** मुक्ति-कामस् तु विशेषतो भक्तिम् एवाद्रियते इत्य्
आह---**यत्-पाद**- इति \। **पलाशं** दलम् \। अङ्गुल्या अवयवः \।
**विलासः** सौन्दर्यम् \। कर्माण्य् आशेरतेऽस्मिन्न् इति **कर्माशयश्**
चित्तम् \। **ग्रथितं** गुम्फितम् \। **उद्ग्रथयन्ति** त्रैगुण्यं
ग्रन्थिं भिन्दन्ति \। **रिक्त-मतयः** सोऽस्मीति भावुकाः \। **स्रोत**
इन्द्रियम् \। **तद्वन्** नोद्ग्रथयन्ति \। यद्वत् पूर्ण-मतयः तं
प्रपद्यन्त इति \। भावुकाः भेद-भावनायां ज्ञेयं पृथग् अस्तीति मतेः
पूर्णत्वम् \। अभेद-भावनायां तु ज्ञातैवेति **रिक्तता** \। **अरणं**
शरणं \।\।३९\।\। \[मु।फ। ६.३६\]

---------------------------------------------------------------------------------------------------------------------

**सनातन-गोस्वामी :** \[ह।भ।वि। ११.५६३\] एवं तादृश-ज्ञानेन
परम-भक्त्याहङ्कारोन्मूलनं लिखित्वा इदानीं कथञ्चिद् अपि भजनेन
तच् च स्याद् इति दर्शयति---यत् पादेति \। यस्य पाद-पङ्कजयोः पलाशानि
अङ्गुलयः, तेषां विलासः कान्तिः, तस्य भक्त्या स्मृत्या \। यद् वा,
नृत्य-गीतादि-विलास-रूपस्यापि भक्त्या, कर्माण्य् आशेरते यस्मिन्न् इति
कर्माशयोऽहङ्कारः, तद्-रूपं हृदय-ग्रन्थिं कर्मभिर् एव ग्रथितम्,
दृढं बद्धम् \। सन्तो वैष्णवा उद्ग्रथयन्ति मोचयन्ति \। रिक्ता
निर्विशेषा सर्व-मूऋधन्या मतिर् येषाम्, निरुद्धः प्रत्याहृतः स्रोतो-गण
इन्द्रिय-वर्गो यैः \। अरणं शरणम् \।

स्रोतो-गण-शब्देनेदं सूच्यते, यथा गङ्गादि-प्रवाहस्य कथञ्चिद् अपि
यत्नान् निरोधः सम्भवेदे एवम् इन्द्रियस्यापि \। भवतु वा कस्यचिद्
इन्द्रियस्य, सर्वस्य तु न भवत्य् एव \। यदि वा कदाचित् कस्यचिद् यतेः
सर्व-निरोधो भवतु नाम, तथाप्य् अहङ्कारोन्मूलनं सम्यग् न स्याद्
एवेति \। अतः श्लेषेण रिक्त-मतयः निर्बुद्धय एवेत्य् उक्तम् \। यथा
सन्तो भक्त्योद्ग्रथयन्ति, यतयश् च तद्वन् नेति सद्भ्यः पृथक्त्वेन
निर्देशाद् भक्ति-विमुखानां यतीनां तद्-इतरत्वम् अप्य् उक्तम् \। एवं तेषां
भक्त्य्-अनादरेण निन्देति दिक् \।\।३९\।\।

---------------------------------------------------------------------------------------------------------------------

**सनातन-गोस्वामी (दिग्-दर्षिनी):** \[बृ।भा। २.७.१४\] अत
एवात्म-तत्त्वोपासका यतयो भक्तेभ्यो भिन्ना एव \। यथोक्तं
चतुर्थ-स्कन्धे श्री-पृथुं प्रति सनत्कुमारेण---यत्-पाद-पङ्कज- इति
\।

अस्यार्थः---**यस्य पाद-पङ्कजयोः पलाशानि** अङ्गुलयः, तेषां
**विलासः** कान्तिः, तस्य **स्मृत्या**, यद् वा, विलासः
श्री-वृन्दावनादि-विषयक-क्रीडा, तस्य **भक्त्या**
श्रवण-कीर्तन-स्मरण-रूपया \। तद् उक्तं स्व-मातरं प्रति
श्री-कपिल-देवेन सर्व-साधन-वर्ग-कथने सर्व-सारतया तद्-अन्ते
वैकुण्ठ-लीलाभिध्यानम् \[भा।पु। ३.२८.६\] इति \। यद् वा, विलासो नाम
भगवन्-महा-प्रसादान् न भक्षण-नृत्य-गीतादिस् तद्-रूपयापि भक्त्या \।

**कर्माशयम्** अहङ्कार-रूप-हृदय-ग्रन्थिं संसार-बन्धं वा
कर्मभिर् एव **ग्रथितं** **सन्तः** साधवः **उद्ग्रथयन्ति**
मोचयन्ति \। **यतयः** सन्न्यासिनस् तु **निरुद्धः स्रोतो-गणः**
इन्द्रिय-वर्गः यैः, तथा-भूताः सन्तो\ऽपि तद्वद्-भक्तवत् कर्माशयं
नोद्ग्रथयन्ति, किन्तु किञ्चिद् एव शिथिलयन्तीत्य् अर्थः \।

यद् वा, सन्त एवोद्ग्रथयन्ति, यतयस् तु नैवेत्य् एष एव तद्वद् इत्य्
अस्य तात्पर्यार्थः \।

यद् वा, तथा न ते माधव तावकाः क्वचिद् भ्रश्यन्ति मार्गात् त्वयि
बद्ध-सौहृदाः \[भा।पु। १०.२.३३\] इत्य् अत्र तथा न भ्रश्यन्ति किन्तु
किञ्चिद् भ्रश्यन्तीत्य् अर्थो\ऽनुपयुक्तः बद्ध-सौहृदत्वाच् च कदाचिद् अपि
न भ्रश्यन्तीत्य् एष एवार्थः सतां संमत इति \। स्रोतः-शब्देन यथा
गङ्गादि-स्रोतसां निरोधः कदाचिद् अपि न स्यात् \। तथा
इन्द्रिय-वर्गस्यापीति बोध्यते कथञ्चिद् वा तादृशा अपि भवन्तु, तथापि
नोद्ग्रथयितुं शक्नुवन्तीत्य् अत्र हेतुः---*रिक्ता* निर्विषया \। यद् वा,
रिक्ते शून्य-रूपे आत्म-तत्त्वे \। यथोक्तं श्रुतिभिर् दशम-स्कन्धे
ब्रह्मत्वेन भगवत्-स्तुतौ---वियत इवापदस्य तव शून्य-तुलां
दधतः \[भा।पु। १०.८७.२९\] इति \। यद् वा, रिक्ता शून्य-मतिर् येषां ते
निर्बुद्धय इत्य् अर्थः \।
श्री-भगवच्-चरणारविन्द-भक्ति-त्यागेनात्मोपासनात् \। अत एव प्राक्
सन्त इति निर्देशेन सद्-इतरत्वम् अन्येषां ध्वनितम् तं
वसुदेव-नन्दनम् अरणं शरणं भज आश्रय \। अरणम् इत्य् अनेन च
यतीनां शरण-राहित्यं ध्वनितम् विना भगवद्-आश्रयणम् अनाथत्वे
पर्यवसानात् \। श्री-भगवतो भक्तास् तु तेन सनाथाः परम-निर्भयाः
सर्वेन्द्रिय-वृत्ति-विस्तारेण सर्वथा तद्-भजनात् संसार-बन्धं
मोचयन्तीति किं वाच्यम् अनुक्षण-नूतन-नूतन-मधुर-मधुरानन्द-पूरं
मुक्त-गण-दुर्लभम् एव प्राप्नुवन्ति \। एतच् च प्राग् एव स-परिकरं
निरूपितम् अस्ति \। तत्र च यतिभिर् महा-प्रयत्नेन दुस्तरम् अपि
संसार-सागरं श्री-भगवद्-भक्ता हेलयैव सुखं तरन्तीत्य्
अभिप्रायेणैव तथोक्तम् इत्य् ऊह्यम् \।\।३९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तद् एवं ज्ञानोपदेशानन्तरं
भक्तिम् उपदिशन् त्वद्-अभीष्टा श्री-हरि-भक्तिस् तु सर्वत्र
परम-श्रेयो-रूपेत्य् आह---यत्-पादेति द्वाभ्याम् \। समास-प्राप्ययोर् अपि
पथोर् एकस्य दुर्गमत्व-कथनेनान्यस्याभिधेयत्वं स्वत एव सिध्यति
\। अत्र तितीर्षन्ति मात्रं, न तु तरन्तीत्य् अर्थोऽपि ज्ञेयः \। तद्वन् न
तद्-विमतय इति चित्सुखः \।\।३९-४०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तद् एवं सा श्रद्धयेत्य्
आदिना भक्तेः प्राधान्ये ज्ञान-मिश्रया भक्त्या साध्यां मुक्ति-सहितां
शान्त-रतिम् उक्त्वा तत् त्वं नरेन्द्र \[भा।पु। ४.२२.३७-३८\] इति
श्लोक-द्वयेन भक्ति-मिश्र-ज्ञान-साध्यां सायुज्य-मुक्तिं च दर्शयित्वा,
तम् अवेहि सोऽस्मि इति पदैस् तस्य शुद्ध-दास्य-भक्त्यैक-स्पृहस्य
तत्रारुचिम् अभिप्रेत्य भक्तेः कैवल्ये शुद्ध-भक्त्या तद्-अभीष्टया
साध्यं प्रेमाणम् आनुषङ्गिक-मुक्तिकं वदंस् ताम् एव भक्तिं
सर्वथोत्कर्षयति यत्-पादेति द्वाभ्याम् \। यस्य पाद-पङ्कजयोः
पलाशाङ्गुलयस् तेषां विलास-भक्त्या विशेषेण लासः प्रतिक्षणं
वर्धमाना कान्तिर् यस्यां तया साधन-रूपया भक्त्या साध्य-रूपया च \।
यद् वा, विलास-युक्तया भक्त्या विविधाद्भुत-शिल्पया
अभ्यञ्जनोद्वर्तन-स्नपन-सचाक्चिक्य-प्रसाधनादि-सपर्यया \।

यद् वा, अङ्गुलीनां विलासः कान्तिस् तस्य भक्त्या स्मृत्यापीत्य् अर्थः \।
कर्माशयं कर्म-वासनामयम् अहङ्कारं ग्रथितम् \। येनैव स्व-कर्मणा
तद्-विपरीतेन भगवत्-कर्मणा उद्ग्रथयन्ति \। सन्तो वैष्णवाः तद्वत्
यतयः सन्न्यासिनो न \। कुतः ? रिक्ता निर्विषया अविद्यमाना मतिर् येषां
ते रिक्त-धना इव निर्बुद्धयोऽसन्तश् चेत्य् अर्थः \। सन्तस् तु
भगवद्-विषय-मतयः सुबुद्धय एवेति भावः \। निरुद्धो नद्यादेः
स्रोतसाम् इवेन्दिर्याणां गणो यैः \। न हि स्रोतांसि निरोद्धुं शक्यानि
भवन्तीति निर्बुद्धित्व-चिह्नम् एतद् एवेति भावः \। सन्तस् तु
भगवत्-सौन्दर्यामृतादिषु प्रसारित-चक्षुर्-आदीन्द्रिय-गणाः सुधियः
सुखिनश् चेति भावः \। तम् अरणं शरणं वसुदेव-नन्दनं भज \।
श्लेषेण अरणं निःसङ्ग्रामम् एव \। अन्यथा तव इन्द्रियैः सह सङ्ग्रामो
भविष्यति तत्र च त्वम् एव पराभूतो भविष्यसीति भावः \।\।३९\।\।

तैर् यतिभिः संसार-तरणं न सुकरम् इत्य् आह---कृच्छ्र इति \।
अप्लवेशां न प्लवन्तरण-हेतुः ईट् समर्थः ईशो हरिर् वा येषां महा इह
कृच्छ्रः क्लेशः \। यतः इन्द्रिय-षड्-वर्ग-नक्रं भवार्णवम् असुखेन
तर्तुम् इच्छन्ति, न तु तरन्तीत्य् अर्थः \। यदि क्ंआदि-तरङ्गैर् न
हन्यमानः षड्-इन्द्रिय-नक्रैश् च न चर्व्यमाणः स्वयं च बलिष्ठः
श्रान्तोऽप्य् अनलसः स्यात्, तदा ज्ञान-वैराग्याभ्याम् दोर्भ्यां चिरेणैव
कथञ्चिद् एव तेषां मध्ये कोऽपि कष्टेनैव तरतीति भावः \। तस्मात्
त्वं हरेर् अङ्घ्रिम् उप्डुपं प्लवं कृत्वा व्यसनं संसार-दुस्तरार्णवम्
उत्तर \। अत्रोडुपं कृत्वेति, समाश्रिता ये पद-पल्लव-प्लवं \[भा।पु।
१०.१४.५८\] इति, त्वत्-पाद-पोतेन महत्-कृतेन कुर्वन्ति गोवत्स-पदं
भवाब्धिम् \[भा।पु। १०.२.३०\] इत्य्-आद्य्-उक्तेर्
हरि-पद-प्लवाश्रयण-मात्रेणैव भवार्णवस्य गो-वत्स-पद-प्रमाणत्वे
जाते तत्-तरणे खलु कः प्रयास इति प्लवारोहणं नाशङ्कनीयम्
\।\।४०\।\।

**\॥।**

**\।\। ४.२२.४१ \।\।**

**मैत्रेय उवाच---**

**स एवं ब्रह्म-पुत्रेण कुमारेणात्म-मेधसा \।**

**दर्शितात्म-गतिः सम्यक् प्रशस्योवाच तं नृपः \।\।**

**श्रीधर-स्वामी (भावार्थ-दीपिका) : आत्म-मेधसा** ब्रह्म-विदा
**दर्शिता** **आत्मनो गतिस्** तत्त्वं यस्मै सः \।\।४१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : स** पृथुः \।\।४१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : आत्म-मेधसा** ब्रह्म-विदा
\।\।४१\।\।

**\॥।**

**\।\। ४.२२.४२ \।\।**

**राजोवाच---**

**कृतो मे**ऽ**नुग्रहः पूर्वं हरिणार्तानुकम्पिना \।**

**तम् आपादयितुं ब्रह्मन् भगवन् यूयम् आगताः \।\।**

**श्रीधर-स्वामी (भावार्थ-दीपिका) :** ब्रह्मन्न् इति सम्बोधनं
प्राधान्याद् एकस्य \। यूयम् इत्य् उक्तिः सर्वान् प्रति \।\।४२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एकस्य
सनत्कुमारस्योपदेष्टृत्वेन प्राधान्यात् सर्वांश्चतुःसङ्ख्याकान् \।\।४२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ब्रह्मन्न् इति
सनत्कुमारस्यैकस्य प्राधान्याद् यूयम् इति सर्वान् प्रत्युक्तिः \।\।४२\।\।

**\॥।**

**\।\। ४.२२.४३ \।\।**

**निष्पादितश् च कार्त्स्न्येन भगवद्भिर् घृणालुभिः \।**

**साधूच्छिष्टं हि मे सर्वम् आत्मना सह किं ददे \।\।**

**श्रीधर-स्वामी (भावार्थ-दीपिका) :** आत्मनो देहेन सह सर्वं
राज्यादिकं मदीयं साधूच्छिष्टं साधुभिः स्वीयं सन्-मह्यं
प्रसाद-रूपेण दत्तम्, अतस् तत्र मम स्वत्वाभावाद् गुरु-दक्षिणार्थं
किं ददे \। नहि पित्रा दत्तं मोदकादि तस्मै दान-रूपेण प्रत्यर्प्यते
\।\।४३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ननु साधूनां राज्यादौ
कथं स्वत्वं जातं तत्राह---वक्ष्यमाणश्लोकेन प्राणा इत्य्-आदिना
अश्वमेधयागान्ते प्राणादिकं सर्वं मया ब्राह्मणेभ्यः पूर्वम् एव दत्तं
पुनश् च तैर्निजोच्छिष्टं मह्यम् एव समर्पितम् इति भावः \। अत उक्तं
साधूच्छिष्टं हीति \। निष्पादित इत्यस्यानुग्रह इति शेषः \। अतः
साधुदत्तत्वाद् एव \। तत्र राज्यादौ \। \।\।४३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** गुरु-दक्षिणार्थं दातुं
किम् अपि न पश्यामीत्य् आह---साधूच्छिष्टम् इति \। साधुभिर् युष्माभिर् एव
भृग्व्-आदिभिः स्वीयं राज्यादिकं प्रसादीकृत्य मह्यं दत्तं, कथं पुनर्
दास्यामि, पित्रा दत् तस्य ताम्बूल-चर्वितस्य तस्मै प्रतिदानानौचित्यात्
\।\।४३\।\।

**\॥।**

**\।\। ४.२२.४४ \।\।**

**प्राणा दाराः सुता ब्रह्मन् गृहाश् च स-परिच्छदाः \।**

**राज्यं बलं मही कोश इति सर्वं निवेदितम् \।\।**

**श्रीधर-स्वामी (भावार्थ-दीपिका) :** निवेदनं तु तदीयस्यैव
समर्पणं यथा भृत्यो राज्ञे सेवादि-रूपेण ताम्बूलादिकम् अर्पयति तथा
मयापि सर्वं निवेदितं स्वीकुरुतेत्य् आह---प्राणा इति \।\।४४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तदीयस्य द्रव्यस्वामिनः
\। आदिना वस्त्रालङ्कारादिग्रहः \।\।४४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु साधूनां राज्यादिषु
कथं सत्त्वं जातम् ? तत्राह---प्राणा इति \। अश्वमेध-यागान्ते
प्राणादिकं सर्वं मया पूर्वम् एव दत्तं, पुनश् च तैर् निजोच्छिष्टं
मह्यम् एव समर्पितम् इति भावः \।\।४४\।\।

**\॥।**

**\।\। ४.२२.४५ \।\।**

**सैनापत्यं च राज्यं च दण्ड-नेतृत्वम् एव च \।**

**सर्व लोकाधिपत्यं च वेद-शास्त्र-विद् अर्हति \।\।**

**श्रीधर-स्वामी (भावार्थ-दीपिका) :** आत्मनः स्वत्वाभावं
प्रपञ्चयति---सैनापत्यं चेति द्वाभ्याम् \।\।४५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ननु सैनापत्यादिभिः किं
फलं ब्राह्मणस्य मास्तु फलमेतैस् तस्य तदपि तस्यैव
दानपात्रत्वात्स एव कृपया ग्रहीतुमर्हतीति भावः \। सैनापत्यं
सेनाधिपत्वं वेदैः सहितानि शास्त्राणि धर्मशास्त्रादीनि वेत्तीति
वेदशास्त्रविद् ब्राह्मण एवार्हति योग्यो भवति, मूर्खस्य
सर्वत्रायोग्यत्वाद् इति भावः \।\।४५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु सैनापत्यादिभिः किं
फलं ब्राह्मणस्य ? इति तत्राह---सैनेति \। मास्तु फलम् एतैस् तस्य,
तद् अपि तस्यैव दान-पात्रत्वात् स एव कृपया ग्रहीतुम् अर्हति इति भावः
\।\।४५\।\।

**\॥।**

**\।\। ४.२२.४६ \।\।**

**स्वम् एव ब्राह्मणो भुङ्क्ते स्वं वस्ते स्वं ददाति च \।**

**तस्यैवानुग्रहेणान्नं भुञ्जते क्षत्रियादयः \।\।**

**श्रीधर-स्वामी (भावार्थ-दीपिका) :** वस्ते परिधत्ते \। अन्न-मात्रं
केवलं भुञ्जते, न तु दाने स्वतन्त्राः \।\।४६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** साधुपदं
पूर्वब्राह्मणपरम् एवेत्यभिप्रेत्याह---स्वम् इति \। दाने स्वतन्त्रता नेति
\। ब्राह्मणाज्ञयैव सर्वं दातव्यमन्यथा दोषाय तत्स्याद् इति भावः \।
अत एव गोदानादौ वरणं कृत्वा गां ते ददानीति दात्रोक्ते ददस्वेति
ब्राह्मणाज्ञा भवति पश्चात्सा दीयत इति संप्रदायः---

> गृहीत्वा ब्राह्मणस्याज्ञां दानं तस्मै निवेदयेत् \।
>
> तेन दातुर्दानफलमन्यथा दोषभाग्भवेत् \।\। इति संहितोक्तेः
> \।\।४६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यस्माद् एवं तस्मात् स्वम्
एवेत्य् आह---वस्ते परिधत्ते \।\।४६\।\।

**\॥।**

**\।\। ४.२२.४७ \।\।**

**यैर् ईदृशी भगवतो गतिर् आत्म-वाद**

**एकान्ततो निगमिभिः प्रतिपादिता नः \।**

**तुष्यन्त्व् अदभ्र-करुणाः स्व-कृतेन नित्यं**

**को नाम तत् प्रतिकरोति विनोद-पात्रम् \।\।**

**श्रीधर-स्वामी (भावार्थ-दीपिका) :** सत्य् अपि स्वत्वे सर्वस्वेनापि न
गुरोः प्रत्युपकर्तुं शक्यम् इत्य् आह---यैर् इति \।
आत्म-वादेऽध्यात्म-विचारे \। एकान्ततो निश्चयेन \। निगमिभिर्
वेद-विद्भिः \। ते नित्यम् अनल्प-करुणाः स्व-कृतेनैव
दीनोद्धरण-कर्मणा तुष्यन्तु \। को नाम तत् कृतम् उपकारं प्रति स्वयम्
उपकरोति उद-पात्रम् अञ्जलिं विना \। मयाञ्जलिर् एव तेभ्यो बद्ध इत्य्
अर्थः \। यद् वा, विनोद-पात्रम् उपहासास्पदम् \। प्रत्युपकारे प्रवृत्तौ
जनानाम् उपहासास्पदं भवेद् इत्य् अर्थः \।\।४७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** उदकं पीयते
पात्राभावे\ऽनेनेत्युदपात्रम् इति निरुक्तेः \। इत्य् अर्थ इति \।
द्रव्यमात्रस्य ब्राह्मणस्वामिकत्वेन मत्स्वत्वविशिष्टस्य
वस्तुनो\ऽभावादंजलिरेवोचित इति भावः \। यद्यप्येवं तथापि---

> विद्यां श्रुत्वा ये गुरुं नाद्रियन्ते प्रत्यासन्नं मनसा कर्मणा वा \।
>
> तेषां पापं भ्रूणहत्याविशिष्टं तेभ्यो नान्यः पापकर्तास्ति लोके \।\।

इति महाभारतोक्तेर्हि गुरुदक्षिणाया आवश्यकत्वम् इति
चेत्तत्राह---यद्वेति \। इत्य् अर्थ इति \। न ह्यमूल्यवस्तुनो मूल्यं दातुं
शक्यते, तथात्वे\ऽमूल्यत्वहानेः काकणिकया गजक्रयणे
प्रवृत्तवत्तस्योपहास एव जायत इति भावः \।\।४७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सत्य् अपि सत्त्वे
सर्वस्वेनापि नैव गुरोः प्रत्युपकर्तुं शक्यम् इत्य् आह---यैर् इति \।
आत्म-वादेऽध्यात्म-विचारे \। निगमिभिर् वेद-विद्भिः \। स्व-कृतेनैव
दीनोद्धरण-कर्मणा स्वाभाविकिकेन तत् प्रत्युपकरोति को नाम ? न
कोऽपि \। उद-पात्रम् अञ्जलिं विनेति मयाञ्जलिर् एव बद्ध इति भावः \।
यद् वा, विनोद-पात्रम् उपहासास्पदम्, प्रत्युपकारे प्रवृत्तो जनो जनानाम्
उपहासास्पदं भवेद् इत्य् अर्थः \।\।४७\।\।

**\॥।**

**\।\। ४.२२.४८ \।\।**

**मैत्रेय उवाच---**

**त आत्म-योग-पतय आदि-राजेन पूजिताः \।**

**शीलं तदीयं शंसन्तः खेऽभवन् मिषतां नृणाम् \।\।**

**श्रीधर-स्वामी (भावार्थ-दीपिका) :** खेऽभूवन् आकाश-मार्गेणोद्गताः
\।\।४८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ते मुनयः
आत्म-योगस्याध्यात्मिकयोगस्योपदेष्टृत्वेन पतयः पातारः तदीयं
पृथुसम्बन्धि सुचरितम् \।\।४८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** खेऽभवन् आकाश-मार्गेण
सत्य-लोकं गताः \।\।४८\।\।

**\॥।**

**\।\। ४.२२.४९ \।\।**

**वैन्यस् तु धुर्यो महतां संस्थित्याध्यात्म-शिक्षया \।**

**आप्त-कामम् इवात्मानं मेन आत्मन्य् अवस्थितः \।\।**

**श्रीधर-स्वामी (भावार्थ-दीपिका) :** धुर्यो मुख्यः \।
अध्यात्म-शिक्षया संस्थितिर् एकाग्रता तयात्मन्य् अवस्थितः सन् मेने
\।\।४९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
शुद्ध-भक्तत्वाद्भगवद्-भक्तिं विनान्यत्र नैव
सम्यगाप्तकामत्वमितीवशब्देन द्योतितम् \। आप्तकामम् इव न त्वाप्तकामं
शुद्ध-भक्तत्वेन भक्त्यैवाप्तनिर्वृतित्वात् \। वेदविदां
शास्त्रान्तरेष्विवाध्यात्मादिष्वपि पूर्वं तस्य जिज्ञासैवासीत्सा
पूर्णेत्येतावन्मात्रमिवकारेणासूचीति \। आत्मनि स्वभाव एवावस्थितः
आध्यात्मशिक्षयापि शुद्ध-भक्तिस्वभावस् तस्य नापगत इति भावः
\।\।४९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अध्यात्म-शिक्षया या
सम्यक् स्थितिर् मर्यादा तया आप्त-कामम् इव, न त्व् आप्त-कामं, तस्य
शुद्ध-भक्तत्वात् केवलया भक्त्यैवाप्त-निर्वृतित्वात् , वेद-विदां
शास्त्रान्तरेष्व् इवाध्यात्मादिष्व् अपि तस्य पूर्वं जिज्ञासैवासीत्, सा पूर्णेत्य्
एतावन्-मात्रम् इव-कारेण द्योतितम् \। आत्मनि स्वभाव एवावस्थितः,
अध्यात्म-शिक्षयापि शुद्ध-भक्ति-स्वभावस् तस्य नापगत इति भावः
\।\।४९\।\।

**\॥।**

**\।\। ४.२२.५० \।\।**

**कर्माणि च यथा-कालं यथा-देशं यथा-बलम् \।**

**यथोचितं यथा-वित्तम् अकरोद् ब्रह्म-सात्-कृतम् \।\।**

**श्रीधर-स्वामी (भावार्थ-दीपिका) :** ब्रह्म-सात्-कृतं ब्रह्मण्य्
अर्पितं यथा भवति तथा \।\।५०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कर्माणि चेति युग्मकम् \।
चकारेण शुद्धक्तानां कर्मानधिकृतत्वे\ऽपि गृहस्थानां
लोकसङ्ग्रहार्थं वा वर्णाश्रममर्यादालोपाभावार्थं वा
भक्तिमार्गाकुत्सनार्थं वा रहस्यायाः शुद्ध-भक्तेर्गोपनार्थं वा
स्वयं वा प्रतिमूर्त्या वा पूर्वाचारतो\ऽनासक्त्या किञ्चित्कर्मकरणं न
दूषणावहमित्यपि सांप्रदायिका आहुः \। किञ्च---तेषां कर्मणि
श्रद्धाराहित्यादश्रद्धया कृतमकृतम् एवालम् इति शुद्ध-भक्तेर्न क्षतिः
\। यथाकालयथादेशयथाबलशब्दैः कालदेशपात्रानुसारेणैव करणान्न
सामस्त्येन कर्मकरणं तत्रापि यथोचितमित्यनेन शुद्ध-भक्तानां
कर्मानौचित्याल्लोकप्रदर्शनायैव कर्मकरणाद्वस्तुतः कर्माकरणम्
एवायातम् \। ब्रह्मसात्कृतं ब्राह्मणसाद्व्यापारं यथा स्यात्तथाकरोद् इति
तस्य कर्मव्यापारान्ब्राह्मणा एव चक्रुर् इति तस्य कर्मविक्षेपाभाव
उक्तः---

> पाणिग्रहणवर्जं हि सर्वं विप्रेण कारयेत् \।
>
> विप्रैः संपादितं कर्म भवेत्कारयितुर्ध्रुवम् \।\। इति स्मृतेः \।

सन्दर्भस्तु---चकाराद् अत्रापीवशब्दः संबध्यते \। ब्रह्मसात्कृतं
यथा स्यात्तथाकरोदिवेत्य् अर्थः \। ब्रह्मसात्कृतं भगवत्यर्पितं
यथा भवेत् तथेति \।\।५०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कर्माणि चेति \। च-कारेण
शुद्ध-भक्तानां कर्मानधिकृतत्वेऽपि, गृहस्थानां लोक-सङ्ग्रहार्थं वा
वर्णाश्रम-मर्यादा-लोपाभावार्थं वा भक्ति-मार्गाकुत्सनार्थं वा
रहस्यायाः शुद्धाया भक्तेर् गोपनार्थं वा स्वयं वा प्रतिमूर्त्या वा
पूर्वाचारतोऽनासक्त्या किञ्चित् कर्म-करणं न दूषणावहम् इत्य् आद्य् अपि
साम्प्रदायिका आहुः \।

किं च, तेषां कर्मणि श्रद्धा-राहित्याद् अश्रद्धया कृतम् अकृतम् एवालम्
इति शुद्ध-भक्तिर् न क्षतिः, यथा-काल-यथा-देश-यथा-बल-शब्दैः
काल-देश-पात्रानुसारेणैव करणान् न सामस्त्येन कर्म-करणम् \।
तत्रापि यथोचितम् इत्य् अनेन शुद्ध-भक्तानां कर्मानौचित्याल्
लोक-प्रदर्शनयैव कर्म-करणाद् वस्तुतः कर्माकरणम् एवायातम् \।
ब्रह्म-सात्कृतं ब्राह्मण-साद्-व्यापारं यथा स्यात् तथा करोद् इति तस्य
कर्म-व्यापारान् ब्राह्मणा एव चक्रुर् इति तस्य कर्म-विक्षेपाभाव उक्तः
\।\।५०\।\।

**\॥।**

**\।\। ४.२२.५१-५२ \।\।**

**फलं ब्रह्मणि सन्न्यस्य निर्विषङ्गः समाहितः \।**

**कर्माध्यक्षं च मन्वान आत्मानं प्रकृतेः परम् \।\।**

**गृहेषु वर्तमानोऽपि स साम्राज्य-श्रियान्वितः \।**

**नासज्जतेन्द्रियार्थेषु निरहम्-मतिर् अर्कवत् \।\।**

**श्रीधर-स्वामी (भावार्थ-दीपिका) :** निर्विषङ्गः कर्मस्व् अनासक्तः
कर्माध्यक्षं कर्म-साक्षिणम् उदासीनं मन्वानोऽकरोद् इति पूर्वेणैवान्वयः
\। नासज् जतेत्य् उत्तरेण वा \।\।५१-५२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कर्मणामध्यक्षं साक्षिणम्
\।\। गृहेष्व् इति सार्द्धमेकं वाक्यं नासज्जतेत्यनेनैव संबन्धात् \।
एवमित्यर्द्धस्यान्तरेण संबन्धो न युज्यते विजिताश्वस्य प्राक्तनत्वात्
\। यद्यपि पूर्वं स्वस्योत्तमश्लोकमहन्मुखच्युतः इत्यादौ
तल्लीलाश्रवणानुषङ्गेणैव सर्वज्ञानसंपत्तिर्दर्शिता, यद्यपि च
यथाचरेद्बालहितं पिता इत्यादौ तदत्तभारेण भगवतापि
इत्य्-आदिराजेन इत्यादौ तद् एव दृढीकृतं तथा यद्यपि च
यत्पादपङ्कजपलाशविलासभक्त्या इत्यादौ कुमारैर् अपि तद् एवानुमतं
तथाप्याध्यात्म-योगविधानमिदमुपाधिमात्रपरित्यागार्थं प्रयुज्य
भक्तिश् च यथापूर्वं निष्कामैव रक्षितेत्यग्रे\ऽपि ज्ञेयम् \। फलेन
तत्कारणानुमानात् \। अन्ते हि वैकुण्ठगमनम् एव लक्ष्यते तच् च
भक्तस्यैव स्यात् यद्वै व्रजन्त्यनिमिषामृषभानुवृत्त्या इत्यादेः \। तद्
एवं श्रीभगवद्-अभिमतिः श्रीगुर्वाज्ञया स्वाभिमतिश् च रक्षितेति
सन्दर्भः \।\।५१-५२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** निर्विषङ्गोऽनासक्तः \।
आत्मानम् अन्तर्यामिणम् \।\।५१-५२\।\।

**\॥।**

**\।\। ४.२२.५३ \।\।**

**एवम् अध्यात्म-योगेन कर्माण्य् अनुसमाचरन् \।**

**पुत्रान् उत्पादयाम् आस पञ्चार्चिष्य् आत्म-सम्मतान् \।**

**विजिताश्वं धूम्रकेशं हर्यक्षं द्रविणं वृकम् \।\।**

**श्रीधर-स्वामी (भावार्थ-दीपिका) :** अर्चिषि भार्यायाम् \।\।५३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अध्यात्म-योगेन
विनैवासक्त्या कर्माणि कुर्वन् \। यद् वा, अध्यात्मेति
सप्तम्य्-अर्थेऽव्ययीभावः \। आत्मनि स्वतः-सिद्धो यो योग
आसक्ति-विनाभूत-विषय-भोग-लक्षणः सिद्धिर् विशेषस् तेनैव पुत्रान्
उत्पादयामास \। न तु पुत्रोत्पादन-हेतुकः वेगस् तस्य स्त्री-विषयकः
कोऽपि काम-विकारोऽस्तीत्य् अर्थः \।\।५३\।\।

**\॥।**

**\।\। ४.२२.५४ \।\।**

**सर्वेषां लोक-पालानां दधारैकः पृथुर् गुणान् \।**

**गोपीथाय जगत्-सृष्टेः काले स्वे स्वेऽच्युतात्मकः \।\।**

**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) :**
*न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अध्यात्म-योगेन
विनैवासक्त्या कर्माणि कुर्वन् \। यद्वाध्यात्मेति सप्तम्यर्थे\ऽव्ययीभावः
\। आत्मनि स्वतः सिद्धो यो योग आसक्तिविनाभूतविषययोगलक्षणः
सिद्धिविशेषस्तेनैव पुत्रानुत्पादयामास न तु पुत्रोत्पादनहेतुकः
स्त्रीविषयकः को\ऽपि तस्य कामविकारोस्तीत्य् अर्थः \। यथा पूर्वं
बन्दिभिरेष संस्तुतस्तथैव सर्वदाभूद् इति दर्शयन्नाह---सर्वेषाम्
इति \। सर्वेषामिन्द्रादीनां गुणान्वर्षणादीन् \।\।५३-५४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यथा पूर्वं वन्दिभिः
संस्तुतस् तथैवासौ सर्व-दाभूद् इति दर्शयन्न् आह---सर्वेषाम् इति
गोपीथाय पालनाय \।\।५४\।\।

**\॥।**

**\।\। ४.२२.५५ \।\।**

**मनो-वाग्-वृत्तिभिः सौम्यैर् गुणैः संरञ्जयन् प्रजाः \।**

**राजेत्य् अधान् नामधेयं सोम-राज इवापरः \।\।**

**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) :**
*न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** गोपीथो\ऽवनदुर्गयोः इति
कोषः \।\।५५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सोमश् चासौ राजा चेति \।
स इव \।\।५५\।\।

**\॥।**

**\।\। ४.२२.५६ \।\।**

**सूर्यवद् विसृजन् गृह्णन् प्रतपंश् च भुवो वसु \।**

**दुर्धर्षस् तेजसेवाग्निर् महेन्द्र इव दुर्जयः \।\।**

**श्रीधर-स्वामी (भावार्थ-दीपिका) :** सोमश् चासौ राजा च स इव \।
भूवो वसु धनं गृह्णन् विसृजंश् चासौ सूर्यवत् \। राज्ञः प्रतपनम्
आज्ञा-करणम् \।\।५६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** वसु रत्नं जलं
रश्मिर्वसुर्देवो विभावसुः इति कोशः \।\।५६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** वसु धनं रसं च
\।\।५६\।\।

**\॥।**

**\।\। ४.२२.५७ \।\।**

**तितिक्षया धरित्रीव द्यौर् इवाभीष्ट-दो नृणाम् \।**

**वर्षति स्म यथा-कामं पर्जन्य इव तर्पयन् \।\।**

**श्रीधर-स्वामी (भावार्थ-दीपिका) :** अग्निर् इव दुर्धर्षः \। द्यौः
स्वर्ग इव \।\।५७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
दुर्द्धर्षो\ऽभिभवितुमशक्यः \। स्वर्गो यथाभीष्टं ददाति तथेत्य्
अर्थः \।\।५७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** द्यौः स्वर्ग इव
\।\।५७\।\।

**\॥।**

**\।\। ४.२२.५८ \।\।**

**समुद्र इव दुर्बोधः सत्त्वेनाचल-राड् इव \।**

**धर्म-राड् इव शिक्षायाम् आश्चर्ये हिमवान् इव \।\।**

**श्रीधर-स्वामी (भावार्थ-दीपिका) :** समुद्रो यथा गाम्भीर्येणैतावान्
इति न बुद्ध्यते तथासाव् अभिप्रायतो दुर्बोधः \। अचलराट् मेरुर् इव
\।\।५८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पर्जन्य इव
मेघवत्कामैस्तर्पयन्यथा वर्षति सस्यं पूरयति \। यद्वा---यथाश् च
ते कामाश्चेति तथा तैः शब्दनिर्देशपक्षे यथाशब्दो विभक्त्यन्तो\ऽपि
स्याद् इति \।\।५८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सत्त्वेन स्थैर्येण
अचल-राट् सुमेरुः \।\।५८\।\।

**\॥।**

**\।\। ४.२२.५९ \।\।**

**कुवेर इव कोशाढ्यो गुप्तार्थो वरुणो यथा \।**

**मातरिश्वेव सर्वात्मा बलेन महसौजसा \।\।**

**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) :**
*न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
आश्चर्ये\ऽद्भुते\ऽलौकिकवस्तुदर्शने इति यावत्, कोशाढ्यो धनौघपतिः
\। गुप्तो\ऽर्थो यस्य स तथा \। जलान्तर्गतस्य दर्शनायोगात् \।\।५९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सर्वात्मा सर्वत्र
सञ्चार-शक्तिः \।\।५९\।\।

**\॥।**

**\।\। ४.२२.६० \।\।**

**अविषह्यतया देवो भगवान् भूत-राड् इव \।**

**कन्दर्प इव सौन्दर्ये मनस्वी मृग-राड् इव \।\।**

**श्रीधर-स्वामी (भावार्थ-दीपिका) :** सर्वात्मा सर्वत्र सञ्चार-शक्तिः
\। बलादिभिर् मातरिश्वेव \। भूत-राट् श्री-रुद्रः \।\।६०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** बलादिशब्दा
देहेन्द्रियमनोबलवाचकाः क्रमात् \। अविषह्यतया युद्धादौ
सोढुमशक्यतया \।\।६०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.२२.६१ \।\।**

**वात्सल्ये मनुवन् नृणां प्रभुत्वे भगवान् अजः \।**

**बृहस्पतिर् ब्रह्म-वादे आत्मवत्त्वे स्वयं हरिः \।\।**

**श्रीधर-स्वामी (भावार्थ-दीपिका) :** अजो ब्रह्म् एव \।\।६१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कं न स्वावेशेन दर्पयति
हर्षयतीति कन्दर्पः कामः दृप् हर्षगर्वयोः \। मनस्वी
स्वाधिकप्रहर्ता मनस्वी स्थिरचित्ते नोदारे स्वाधिकहर्तरि इति निरुक्तिः
\। वात्सल्ये प्रीतिकरणे वात्सल्यं गोसमूहे\ऽपि स्नेहे च धेनुदुग्धयोः
इति च \। मनुः स्वायंभुवः मन्त्रो वा, मन्त्रो\ऽपि यथा जपतां नृणां
वात्सल्यं करोतीत्य् अर्थः \। प्रभुत्वे आज्ञादाने ब्रह्मण आज्ञां यथा
सर्वे गृहन्ति तथा तस्यापीति \। अजशब्देन वेदो\ऽपि ग्राह्यस्तस्यापि वेदो
नारायणः साक्षात्स्वयंभूर् इति शुश्रुम इत्य् उक्तेः \।
स्वयंभूत्वेनाजत्वमस्तीति \।\।६१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अजो ब्रह्मा \। आत्मवत्त्वे
जितेन्द्रियत्वे \।\।६१\।\।

**\॥।**

**\।\। ४.२२.६२ \।\।**

**भक्त्या गो-गुरु-विप्रेषु विष्वक्सेनानुवर्तिषु \।**

**ह्रिया प्रश्रय-शीलाभ्याम् आत्म-तुल्यः परोद्यमे \।\।**

**मध्वाचार्यः (भागवत-तात्पर्यम्) :**

> गुरु-विप्रेषु भक्ता च परेषां हित-कृत्यया \।
>
> प्रश्रयेण च कीर्त्या च पृथु-रामम् अनुव्रतः \।\। इति ब्रह्माण्डे
> \।\।६२\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** आत्मवत्त्वे जितेन्द्रियत्वे \।
भक्त्य्-आदिभिः परार्थोद्यमे चात्मनैव तुल्यो निरुपमः \।\।६२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ब्रह्मवादे वेदोच्चारणे
वेदविचारे वा स्वयं हरिः श्री-कृष्णः जितेन्द्रियत्वं श्री-कृष्णस्य
जैमिनीये नागहृतार्जुनशिरानयने तापनीये च गोपीयमुनोल्लङ्घने
प्रतिपादितमस्ति \।\।६२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भक्त्य्-आदिभिः
परार्थोद्यमेन च आत्मनैव तुल्यो विरुपमः \।\।६२\।\।

**\॥।**

**\।\। ४.२२.६३ \।\।**

**कीर्त्योर्ध्व-गीतया पुम्भिस् त्रैलोक्ये तत्र तत्र ह \।**

**प्रविष्टः कर्ण-रन्ध्रेषु स्त्रीणां रामः सताम् इव \।\।**

**मध्वाचार्यः (भागवत-तात्पर्यम्) :**

> न गुरुर् न च धर्मोऽस्ति राम-देवस्य कुत्रचित् \।
>
> तथापि धर्म-रक्षार्थो गुरु-भक्तिम् अदर्शयत् \।\। इति वाराहे
> \।\।६३\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** पुम्भिः सत्-पुरुषैः \। रामः
सीता-पतिर् यथा सतां कर्ण-रन्ध्रेषु प्रविष्टः \।\।६३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स्त्रीणां
सत्स्त्रीभिश्चानसूयादिभिरूर्द्ध्वं गीतया सर्वोर्ध्वत्वेन गीतयेत्य् अर्थः
\।\।६३\।\।

इति श्रीमद्-भागवत-भावार्थ-दीपिका-प्रकाशे चतुर्थ-स्कन्धे
द्वाविंशो\ऽध्यायः \।\।२२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

इति सारार्थ-दर्शिन्यां हर्षिण्यां भक्त-चेतसाम् \।

एकविंशोऽत्र चतुर्थे सङ्गतः सङ्गतः सताम् \।\।\*\।\।

**\॥।**

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं
संहितायां वैयासिक्यां चतुर्थ-स्कन्धे

पृथु-चरिते कुमारोपदेशो नाम द्वाविंशोऽध्यायः \।

\।\। ४.२२ \।\।

**\॥।**

**(४.२३)**

## 
**त्रयोविंशोऽध्यायः**

<details><summary>विषयः</summary>

पृथोर् वनं गत्वा तपश्-चरणं योग-धारणया त्यक्त-देहस्य पृथोः, चितायां दग्ध-तनोर् अर्चिषश् च सहैव वैकुण्ठ-प्राप्तिः \।
</details>

**\।\। ४.२३.१ \।\।**

**मैत्रेय उवाच---**

**दृष्ट्वात्मानं प्रवयसम् एकदा वैन्य आत्मवान् \।**

**आत्मना वर्धिताशेष- स्वानुसर्गः प्रजापतिः \।\।**

**श्रीधर-स्वामी (भावार्थ-दीपिका) :**

त्रयोविंशे स-भार् यस्य वने नित्य-समाधितः \।

विमानम् अधिरुह्याथ वैकुण्ठ-गतिर् ईर्यते \।\।

प्रवयसं वृद्धं दृष्ट्वा तपो-वनम् अगाद् इति तृतीयेनान्वयः \।
स्व-कृतोऽनुसर्गोऽन्नादि-सर्गः पुर-ग्रामादि-सर्गश् च \। वर्धितोऽशेषः
स्वानुसर्गो येन \।\।१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अथ
नित्यसमाधिकार्त्स्न्येन \। आत्मवान् जितमनाः \।\।१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** दृष्ट्वेति त्रिकम् \।\।१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

त्रयोविंशे वनं गत्वा तपः कृत्वा हरिं यजन् \।

त्यक्त्वा नृ-लोकं स-स्त्रीको वैकुण्ठम् अगमत् पृथुः \।\।

आत्मानं देहं प्रवयसं वृद्धं दृष्ट्वा अद्यापि भगवान् मां साक्षात्
सेवअं स्व-पार्श्वं न नयतीत्य् अतोऽनुमीयते---मम तावत्-प्रमाणकं
भजनं नाभून् निष्कषायता च न वर्तत इत्य् अतो
वानप्रस्थाश्रम-मिषेण वनं गत्वा कीर्तन-स्मरणाभ्याम् अष्टाव् एव
यामानयन्न् अस्मत्-पूर्व-पुरुषो ध्रुव इव शीघ्रं भगवत्-प्राप्त्य्-अर्थम्
एव तपः कुर्वन् लोके वानप्रस्थ-धर्मं ख्यापयामीति मनसि निश्चित्य
तपोवनम् अगाद् इति तृतीयेणान्वयः \। आत्मना स्वेनैव वर्धितोऽशेषः
स्वीयोऽनुसर्गः अन्नादि-पुर-ग्रामादि-सर्गो येन सः \।\।१\।\।

**\॥।**

**\।\। ४.२३.२ \।\।**

**जगतस् तस्थुषश् चापि वृत्तिदो धर्म-भृत् सताम् \।**

**निष्पादितेश्वरादेशो यद्-अर्थम् इह जज्ञिवान् \।\।**

**श्रीधर-स्वामी (भावार्थ-दीपिका) :** निष्पादित ईश्वरादेशः
प्रजा-पालनादिर् येन \। जज्ञिवान् जातः \।\।२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ईश्वरादेशः
लोकशिक्षणार्थं धर्मज्ञानाद्यनुकरणम् एव \। यद्वेश्वरेण
मुनिप्रेरितबन्दिजनान्तर्यामिणा य आदिश्यते एष धर्मभृतां श्रेष्ठ
इत्य्-आदिना स ईश्वरादेशः \।\।२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** निष्पादितेति \। तस्य नित्यं
भगवत्-पार्षदत्वं लीला-मात्राङ्गीकृतेन नराकारोपाधित्वं
तद्-आदेश-सम्पादनार्थम् एव धर्म-ज्ञानाद्य्-अनुकरणम् \। तद्-आदेशश् च
साधारण-लोक-शिक्षार्थम् एवेति व्यक्तम् \। तद् एवम् अपि
शुद्ध-भक्तत्वम् एव स्थापितम् \।\।२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। ४.२३.३ \।\।**

**आत्मजेष्व् आत्मजां न्यस्य विरहाद् रुदतीम् इव \।**

**प्रजासु विमनःस्व् एकः स-दारोऽगात् तपो-वनम् \।\।**

**श्रीधर-स्वामी (भावार्थ-दीपिका) :** आत्म-जां पृथ्वीम् \। विमनःसु
चिन्तातुरासु \। स-दारः स-भार्यः \।\।३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्र
विश्वनाथस्तु---आत्मानं देहं गतायुषं दृष्ट्वाहो अद्यापि भगवान्मां
साक्षात्सेवार्थं न नयतीत्यतो\ऽनुमीयते मम तावत्प्रमाणकं भजनं
नाभून्निष्कषायता च न वर्तत इत्यतो वानप्रस्थाश्रममिषेण वनं
गत्वा कीर्तनश्रवणाभ्यामष्टावेव यामान्नस्मत्पूर्वपुरुषो ध्रुव इव
शीघ्रं भगवत्प्राप्त्यर्थम् एव तपः कुर्वन् लोके वानप्रस्थधर्मं
स्थापयामीति मनसि निश्चित्य तपोवनमगाद् इति तृतीयेनान्वयः \।\।३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** रोदने लिङ्गं प्रजासु विमनःस्व्
इति \।\।३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** आत्मजां पृथ्वीम् \।\।३\।\।

**\॥।**

**\।\। ४.२३.४ \।\।**

**तत्राप्य् अदाभ्य-नियमो वैखानस-सुसम्मते \।**

**आरब्ध उग्र-तपसि यथा स्व-विजये पुरा \।\।**

**श्रीधर-स्वामी (भावार्थ-दीपिका) :** अदाभ्या विघ्नैर् वाशयितुम्
अशक्या नियमा यस्य \। वानप्रस्थानां सुसंमते उग्रे तपस्यारब्धः
प्रवृत्तः \। कर्तरि क्तः \। यथा स्वस्य धरा-मण्डलस्य विजये पूर्वं
महता यत्नेन प्रवृत्तस् तथेति \।\।४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्रापि यथा गार्हस्थ्ये
कर्मकरणं सकर्मजनप्रदर्शनाय तथैव तृतीयाश्रमे\ऽपि
वानप्रस्थजनप्रदर्शनायास्य तपश्चरणम् इत्य् आह---वैखानसेति \।
अदाभ्येति दभ-नोदने धातो रूपम् \।\।४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अदाभ्येति दभ-नोदन इति
कल्पद्रुमात् \। एतद् बुद्ध्यैव अदाभ्येति गौडाः अध्यात्मेति सम्बन्धोक्तिः
\। [आत्म]{।मर्क्}-नियमान् इति चित्सुखः \।\।४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तत्रापीति \। यथा
गार्हस्थ्ये कर्म-करणं कर्मि-जन-प्रदर्शनया तथैव तृतीयाश्रमेऽपि
वानप्रस्थ-जन-प्रदर्शयन्न् अस्य तपश्-चरणम् इत्य् आह---वैखानसानां
सुसम्मते उग्र-तपसि आरब्धः प्रवृत्तः \। तद्-आभा-नियमोऽखण्ड्-व्रतः
\। दभ् नोदने इति धातोः रूपम् \। स्वस्य स्वीयस्य धरा-मण्डलस्य जये
यथा पूर्वं यत्नेन प्रवृत्तः \।\।४\।\।

**\॥।**

**\।\। ४.२३.५ \।\।**

**कन्द-मूल-फलाहारः शुष्क-पर्णाशनः क्वचित् \।**

**अब्-भक्षः कतिचित् पक्षान् वायु-भक्षस् ततः परम् \।\।**

**श्रीधर-स्वामी (भावार्थ-दीपिका) :** उग्रं तपो
दर्शयति---कन्द-मूलेति त्रिभिः \। क्वचित् कदाचित् \।\।५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कन्दो विनैव वपनं,
वनजो मूलावान्तरभेदः \। मूलं तु वपनेनोद्भूतं मूलकादि \।
यद्वोभयं ग्रामारण्यसाधारणं वपनजम् एव ग्राह्यम् \।

> मूलं बीजसमुद्भूतं कन्दः स्वग्रन्थिसंभवः \।
>
> मूलकादि भवेन्मूलं कन्दश् च सूरणानिकः \।\। इति कौशिकः \।

ततो भक्षोत्तरम् \।\।५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** कन्देति त्रिकम् \।\।५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। ४.२३.६ \।\।**

**ग्रीष्मे पञ्च-तपा वीरो वर्षास्व् आसारषाण् मुनिः \।**

**आकण्ठ-मग्नः शिशिरे उदके स्थण्डिले-शयः \।\।**

**श्रीधर-स्वामी (भावार्थ-दीपिका) :** चतुर्-दिक्षु चत्वारोऽग्नय उपरि
सूर्य इति पञ्चानां तपः सन्तापो यस्य स पञ्च-तपाः \। आसारं सहत
इत्य् आसारषाट् \। शिशिर-र्तौ \। स्थण्डिले-शयो भूमि-शयनः सर्वदा
\।\।६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** आसारषाट्
निराश्रयतयोग्रवृष्टिसेवी धारासंपात आसारः इत्य् अमरः \। शिशिरे
माघ-फाल्गुनमासयोः \।\।६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** वीरेत्य् अत्र धीरेति क्वचित् \।
जितेत्य् अत्र यतेत्य् अत्र यतेर् इति क्वचित् \। आरिराधयिषुः कृष्णम् इति \।
तत्-तत्-प्रचारार्थं तेनावतारितत्वात् तद्-आज्ञा-प्रतिपालन-रूपम्
आराधनं कर्तुम् इच्छुर् इत्य् अर्थः \।\।६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** चतुर्-दिक्षु चत्वारोऽग्नय
उपरि सूर्य इति पञ्च-तपाः, आसार-षाट् धारा-सम्पात-सहः \।
स्थण्डिले-शयो भूमि-शायी \। ननु लोक-प्रदर्शनअकेऽपि तस्मिंस् तावति
तपसि तस्य कीदृशं मन आसीत् तत्राह---आविराधयिषुर् इति वैकुण्ठे
साक्षात् कृष्णाराधन-कामोऽहं तपश् चरामीति तस्य सङ्कल्प आसीद् इत्य्
अर्थः \। दृश्यते च रात्मक-भक्तिमतां सिद्धानां
श्री-विशाखादि-गोपी-जनानां बृहद्-वामन-दृष्टानां श्रुतीनां च
कृष्ण-प्राप्त्य्-अर्थं तपश्-चरणम् इति \।\।६\।\।

**\॥।**

**\।\। ४.२३.७ \।\।**

**तितिक्षुर् यत-वाग् दान्त ऊर्ध्व-रेता जितानिलः \।**

**आरिराधयिषुः कृष्णम् अचरत् तप उत्तमम् \।\।**

**वंशीधरः (भावार्थ-दीपिका-प्रकाशः) :** ननु लोकप्रदर्शनके\ऽपि
तस्मिम्स्तपासि तस्य कीदृङ् मन आसीदित्यत आह---आरिराधेति \। वैकुण्ठे
साक्षात्कृष्णाराधनकामोहं तपश्चरामीति तस्य सङ्कल्प आसीदित्यथः \।
दृश्यते च रागात्मकभक्तिमतां सिद्धानां श्रीविशाखादिगोपीजनानां
बृहद्वामनदृष्टानां श्रुतीनां च कृष्णप्राप्त्यर्थं तपश्चरणामति
\।\।७\।\।

---------------------------------------------------------------------------------------------------------------------

*न कतमेनापि व्याख्यातम्।*

**\॥।**

**\।\। ४.२३.८ \।\।**

**तेन क्रमानुसिद्धेन**[^२३] **ध्वस्त-कर्म-मलाशयः \।**

[^२३]: क्रमानुरुद्धेन इति वीरराघवाचार्य-पाठः।


**प्राणायामैः सन्निरुद्ध- षड्-वर्गश् छिन्न-बन्धनः \।\।**

**श्रीधर-स्वामी (भावार्थ-दीपिका) :** तेन तपसा \। क्रमानुसिद्धेन
शनैः प्राप्तेन \। ध्वस्तानि कर्माणि यस्यातोऽमल आशयो यस्य \।
छिन्नानि बन्धनानि वासना यस्य \।\।८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अनुसिद्धेन
परिपक्वेनामलाशयः प्रफुल्लमनाः ध्वस्तकर्मा तु स प्रागेव
प्राणायामैर्भङ्गवन्मन्त्रावृत्तिभिरे व भक्तिमार्गविहितैः \।\।८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तेनेति युग्मकम् \। सिद्धेनेत्य्
अत्राविरुद्धेनेति क्वचित् \। ध्वस्त-कर्मेत्य्-आदिकम् अनुकरण-मात्रम्
\।\।८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तेन तपसा \।
क्रमेणैवानुसिद्धेन परिपाकं प्राप्तेन अमलाशयः प्रफुल्ल-मनाः,
ध्वस्त-कर्मा तु स प्राग् एव प्राणायामैर् भगवन्-मन्त्रावृत्तिभिर् एव
भक्ति-मार्ग-विहितैः \। आत्मनि स्वस्मिन्न् अधिकृतं विनयादित्वात्, स्वार्थे
ठक् \। आध्यात्मिकं परम् अन्तिमं,
यत्-पाद-पङ्कज-पलाश-विलास-भक्त्या \[भा।पु। ४.२२.३९\]
इत्य्-आदि-पद्य-द्वयेनोक्तं शुद्धं भक्ति-योगं, व्याख्यान्तरे
आधात्मिकस्य ज्ञान-योगस्य परत्वानुक्तेः श्रेष्ठत्वानुक्तेश् च \। तेन च
पुरुष-भजनासम्भवाद् उत्तर-श्लोके चानुपपत्तेश् चासङ्गतिर् एव,
तादृश-शब्देनोक्तिस् तु भक्ति-योगस्य रहस्यत्व-व्यञ्जिकैव ज्ञेया
\।\।८-९\।\।

**\॥।**

**\।\। ४.२३.९ \।\।**

**सनत्-कुमारो भगवान् यद् आहाध्यात्मिकं परम् \।**

**योगं तेनैव पुरुषम् अभजत् पुरुषर्षभः \।\।**

**श्रीधर-स्वामी (भावार्थ-दीपिका) :** कर्मवद् ज्ञानम् अपि
भगवद्-आराधनायैवानुकृतम् इत्य् आह---सनद् इति \।\।९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.२३.१० \।\।**

**भगवद्-धर्मिणः साधोः श्रद्धया यततः सदा \।**

**भक्तिर् भगवति ब्रह्मण्य् अनन्य-विषयाभवत् \।\।**

**श्रीधर-स्वामी (भावार्थ-दीपिका) :** अत एव तत्-फलं तथैव
जातम् इत्य् आह---भगवद् इति \। सद् इत्य् अत्र तदेति क्वचित् \।\।१०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** आत्मनि स्वस्मिन्नधिकृतं
विनयादित्वाट्टक् स्वार्थे-आध्यात्मिकं परमन्तिकं, यत्पादपङ्कजपलाश
इत्य्-आदिपद्यद्वयोक्तं शुद्ध-भक्तियोगम् \। व्याख्यान्तरे आध्यात्मिकस्य
ज्ञानयोगस्य परत्वानुक्तेः श्रेष्ठत्वानुक्तेश् च तेन च
पुरुषभजनासंभवादुत्तरश्लोके चानुपपत्तेश्वासङ्गतिरे व
तादृशशब्देनोक्तिश् च भक्तियोगस्य रहस्यत्वव्यंजिकैव ज्ञेया \।\।९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्*

**\॥।**

**\।\। ४.२३.११ \।\।**

**तस्यानया भगवतः परिकर्म-शुद्ध-**

**सत्त्वात्मनस् तद्-अनुसंस्मरणानुपूर्त्या \।**

**ज्ञानं विरक्तिमद् अभून् निशितेन येन**

**चिच्छेद संशय-पदं निज-जीव-कोशम् \।\।**

**मध्वाचार्यः (भागवत-तात्पर्यम्) :**

> आविर्भाव-तिरोभावौ ज्ञानस्य ज्ञानिनोऽपि तु \।
>
> अपेक्ष्याज्ञस् तथा ज्ञानम् उत्पन्नम् इति चोच्यते \।\। इति तन्त्र-सारे
> \।\।११\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** परिकर्मणा परिचर्यया
शुद्ध-सत्त्व आत्मा मनो यस्य तस्य ज्ञानम् अभूत् \। कीदृशम् ? येन निजम्
उपाधिं जीव-कोशं हृदय-ग्रन्थिं संशयानाम् असंभावनादीनां पदम् आश्र्
अयं चिच्छेद \। कीदृशेन ? अनया भक्त्या निशितेन तीक्ष्णेन \।
कथं-भूतया ? तस्य भगवतोऽनुसंस्मरणेनानुपूर्तिः संपूर्तिर् यस्यास्
तया निशितेन \।\।११\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ततश्च---

> हरिभक्तिमहादेव्याः सर्वा मुक्त्यादिसिद्धयः \।
> भुक्तयश्चाद्भुतास्तस्याश्चेटिकावदनुहुताः \।\।

इति नारदपञ्चरात्रोक्तस्तस्यानन्यभक्तिमतो\ऽनाकाङ्क्षतो\ऽपि स्वत एव
स्वयं ब्रह्मविद्या तथाणिमाद्यष्टादशसिद्धयश् च मूर्तिमत्य एवागत्य
वयं भगवता प्रेषितास्तदर्थम् एवास्मानङ्गीकुर्व् इति
वदन्त्यस्तस्याभिमुखे प्रादुरभवन्न् इत्य् आह---तस्येति द्वाभ्याम् \।
तस्य पृथोर्ज्ञानं ब्रह्मविद्याख्यमभूत्स्वत एव प्रादुरभूत् \। यद्यपि
शुद्ध-भक्ताश्चातका इव भक्तेरे व माधुर्यास्वादिनः स्वयं प्राप्ताम् अपि
ब्रह्मविद्यां नाङ्गीकुर्वन्ति तत्कार्यभूतो लिङ्गदेहध्वंसो भक्त्यैव
विनानुसन्धानेनापि भवेत् \। तद् उक्तं जरयत्याशु या कोशं
निगीर्णमनलो यथा \। इति \। तदपि यथा कश्चिज्जाठरानलेन
जरयिष्यमाणस्यापि निगीर्णान्नस्य शीघ्रपाकार्थं किम् अप्यौषधं पिबति
तथैव पृथुर् भगवद्-धाम्नि साक्षात्सेवाप्राप्त्यर्थमत्युत्कण्ठः
कालविलम्बासहिष्णुः सोपाधिध्वंसनार्थं
ब्रह्मज्ञानमङ्गीचकारेत्याह---निशितेनातितीक्ष्णेन येन ज्ञानेन
निजजीवकोशं सोपाधिं चिच्छेद कीदृशं संशयपदं
भक्त्यादृष्टसाक्षाद्भगवच्चरणस्य मे जीवकोशो नास्त्यस्ति वेति
तदीयसन्देहास्पदं, वस्तुतस् तस्य जीवकोशो नास्त्येव कृष्णस्य
पूर्वदेहकथाश्रयम् इति उभावपि च भद्रं ते उत्तमश्लोकविग्रहौ इत्य्
उक्तेः \। पृथुदेहस्य भगवद्-विग्रहत्वात् \। तदपि पृथोस् तस्य योगेन
देहत्यागचिकीर्षा तु भक्तिमहिम्ना स्वस्मिन्प्राकृतत्वमननात्
देहपातश्रवणं च बहिर्मुखमतोत्थानाभावार्थं
भगवद्-अवताराणामिवान्येषां भगवद्-भक्तानाम् इव च माययैव
प्रत्यायितं, भगवत्सु श्रीरामस्य भक्तेषु श्रीध्रुवस्य देहपाताभाव
एव, तेषां देहपाताभावोपलक्षणार्थे ज्ञेय इति तु भक्तान्प्रति
सिद्धान्तो दर्शितो ज्ञेयः \।\।११\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ततस् तादृश-भक्त्य्-अङ्गे
ज्ञान-वैराग्ये व्यज्योपाधि-परित्यागश् च दर्शित इत्य् आह---तस्यानयेति
\। पूर्त्येत्य् अत्र पूर्वेति चित्सुखः \।\।११\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ततश् च---

> हरि-भक्ति-महा-देव्याः सर्वा मुक्त्य्-आदि-सिद्धयः \।
>
> भुक्तयश् चाद्भुतास् तस्याश् चेटिकावद् अनुद्रुताः \।\।

इति नारद-पञ्चरात्रोक्तेस् तस्यानन्य-भक्ति-मतोऽनाकाङ्क्षतोऽपि स्वत एव
स्वयं ब्रह्म-विद्या तथा अणिमाद्य्-अष्टादश-सिद्धयश् च मुक्तिमत्य
एवागत्य वयं भगवता प्रेषितास् त्वद्-अर्थम् एव अस्मान् अङ्गीकुर्व् इति
वदन्त्यस् तस्याभिमुखे प्रादुरभवन्न् इत्य् आह---तस्येति द्वाभ्याम् \।
परिकर्मणा परिचर्यया शुद्ध-सत्त्व एवात्मा मनो यस्य तस्य पृथोर्
अनया भक्त्या ज्ञानं ब्रह्म-विद्याख्यं विरक्ति-युक्तम् अभूत्, स्वत एव
प्रादुर्बभूव \।

भक्त्या कीदृश्या ? भगवद्-अनुक्षण-स्मरणेनानुपूर्तिर् यस्यास् तया \।
यद्यपि शुद्ध-भक्ताश् चातका इव भक्तेर् एव ।मायास्वादिनः, स्वयं
प्राप्ताम् अपि ब्रह्म-विद्यां नाङीकुर्वन्ति, तत्-कार्य-भूतो
लिङ्ग-देह-ध्वंसो भक्त्यैव विनानुसन्धानेनापि भवेत् \। यद्
उक्तं---जरयत्य् आशु या कोषं निगीर्णम् अनलो यथा \[भा।पु। ३.२५.३३\]
इति \। तद् अपि यथा कश्चित् जाठरानलेन जरयिष्यमाणस्यापि
निगीर्णान्नस्य शीघ्र-पाकअं किम् अप्य् औषधं पिबति, तथैव पृथुर्
भगवद्-धाम्नि साक्षात् सेवा-प्राप्त्य्-अर्थम् अत्युत्कण्ठः
काल-विलम्बासहिष्णुः सोपाधि-ध्वंसनअं ब्रह्म-ज्ञानम् अङ्गीचकारेत्य्
आह---निशिएत्नातितीक्ष्णेन येन ज्ञानेन निज-जीव-कोषं सोपाधिं चिच्छेद
\। कीदृशम् ? संशय-पदं भक्त्या दृष्ट-साक्षाद्-भगवच्-चरणस्य मे
जीव-कोषो नास्त्य् अस्ति वेति तदीय-सन्देहास्पदं, वस्तुतस् तस्य जीव-कोषो
नास्त्य् एव, कृष्णस्य पूर्व-देह्-कथाश्रयम् इति, उभाव् अपि च भद्रं त
उत्तमःश्लोक-विग्रहौ \[भा।पु। ४.१९.३३\] इत्य्-आद्य्-उक्तेः \। पृथु-देहस्य
भगवद्-विग्रहत्वात् \। तद् अपि पृथोस् तस्य योगेन
स्व-देह-त्याग-चिकीर्षा तु भक्ति-महिम्ना स्वस्मिन् प्राकृतत्व-मननात्,
देह-पात-चरणारविन्दं तु बहिर्मुख-मतोत्खाताभावअं
भगवद्-अवताराणाम् इव अन्येषां भगवद्-भक्तानाम् इव च माययैव
प्रत्यायितं, भगवत्सु श्री-रामस्य भक्तेषु श्री-ध्रुवस्य
देह-पाताभाव एव तेषां देह-पाताभावोपलक्षणओ ज्ञेय इति तु भक्तान्
प्रति सिद्धान्तो दर्शितो ज्ञेयः \।\।११\।\।

**\॥।**

**\।\। ४.२३.१२ \।\।**

**छिन्नान्य-धीर् अधिगतात्म-गतिर् निरीहस्**

**तत् तत्यजेऽच्छिनद् इदं वयुनेन येन \।**

**तावन् न योग-गतिभिर् यतिर् अप्रमत्तो**

**यावद् गदाग्रज-कथासु रतिं न कुर्यात् \।\।**

**मध्वाचार्यः (भागवत-तात्पर्यम्) :**

> अपरोक्षतया वृत्तिर् ज्ञान-भेद-निरीक्षणम् \।
>
> स्वरूप-ज्ञान-संस्थित्या ज्ञान-त्याग उदीर्यते \।
>
> स्वरूप-ज्ञानतः सम्यं रतिर् विष्णु-कथासु च \।\। इति ब्रह्म-तर्के
> \।\।१२\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** किं च, छिन्ना अन्य-धीर्
देहात्म-बुद्धिर् यस्य \। यतोऽधिगतात्म-गतिर् अत एव निरीहः प्राप्तासु
सिद्धिषु निस्पृहः \। येन वयुनेन ज्ञानेनेदं संशय-पदं चिच्छेद तत्
तत्यजे त्यक्तवान् \। तत् प्रयत्नाद् अप्य् उपररामेत्य् अर्थः \। तस्य
योग-सिद्धिष्व् अपि निस्पृहत्वं युक्तम् एवेत्य् आह \। तावन् नाप्रमत्तः
किन्तु प्रमत्तो भवति \। तस्य श्री-कृष्ण-कथा-रतत्वान् न तासु लोभो
जात इत्य् अर्थः \।\।१२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अन्यदाह---किंचेति \। अत
एवाधिगतात्मगतित्वाद् एव \। इत्य् अर्थ इति \। स्वराडिव
निपानखनित्रमिन्द्र इति न्यायेन धान्यपलालन्यायेन वेति भावः \।
प्रमत्तो यथा प्राप्तं वस्तु सुन्दरम् अपि त्यजति यद्वत्स्यात् \। इत्य्
अर्थ इति \। आत्यन्तिकं न गणयन्त्यपि ते प्रसादम् इत्याद्युक्तः\।
कथाया रसज्ञैर्मोक्षो\ऽपि नाद्रियते कुतः सिद्धय इति भावः \।
अत्रायमाशयः शुद्धाया भक्तेः फलं द्विविधम्
अननुसंहितमनुसंहितञ्च \। तत्रानुसंहितं प्रेमभक्तिरे व
अननुसंहितं ज्ञानसिद्ध्यादि \। तत्र च कस्यचिद्भक्तस्य स्वतः प्राप्त
एव तत्र तत्र यद्यादित्सा स्यात्तदा शुद्धाया भक्तेः सङ्कोचः स्यात् \।
तद् उक्तमेकादशे---अन्तरायान्वदन्त्येतान् इति \।
किञ्च---तत्तत्त्यागसामर्थ्यं च शुद्ध-भक्त्यभ्यासबलेनैव स्याद् इत्य्
आह---तावद् इति चक्रवर्ती \।\।१२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ततश् च छिन्ना अन्यत्र
उपाधि-रूपे धीर् दृष्टिर् यस्य अघिगता प्रकटिता आत्मनः
पार्षद-रूपस्यागतिर् ज्ञानं येन तथा-भूतः सन्, अत एव निरीहः
प्राप्त्य्-अन्तरेच्छा-शून्यः सन् येन वयुनेनेदं संशय-पदम् अच्छिनम् तत्
तत्यजे \। न चानुष्ठितो ज्ञान-योगः स्व-गति-दानेन तस्य भति-गतिं
विहन्तुं शक्नोति, यतः यावद् इति \। अत्र तु स्वाभाविक्येव च
तत्-कथा-रतिर् इत्य् अपि नासौ प्रभवेद् इति भावः \। अत्र
वैकुण्ठ-गतिस् तु, न सिद्ध्यन्तरवद् इति टीकाभिप्रायश् च \।\।१२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ततश् च छिन्ना अन्य-धीर्
देहात्म-बुद्धिर् यस्य सः \। अधिगतात्म-गतिर्
अनुभूत-परमात्म-स्वरूपः \। निरीहः प्राप्तासु सिद्धिषु निस्पृहः \।
ननु कथं निस्प्र्ःआत्वं विद्याङ्गीकाराद् इत्य् अत आह---येन वयुनेन
ज्ञानेनेदं लिङ्ग-शरीरम् अच्छिनच् चिच्छेद, तत् तत्यजेतत्याज \। तावत्
प्रयोजनअम् एव तद्-अङ्गीकाराद् अनन्तरं च तज्-ज्ञानं तत्याजैवेति
वस्तुतो निस्पृहत्वम् एवेत्य् अर्थः \।

अयम् अत्राशयः---शुद्धाया भक्तेः फलं द्विविधं---अनुसंहितम्
अननुसंहितं च \। तत्रानुसंहितं प्रेम-भक्तिर् एव, अननुसंहितं
ज्ञान-सिद्ध्यादि \। तत्र च कस्यचिद् भवतस्य स्वतः-प्राप्त एव तत्र
तत्र यद्य् आदित्सा स्यात् तदा शुद्धाया भक्तेः सङ्कोचः स्यात् \। यद् उक्तम्
एकादशे---अन्तरायान् वदन्त्य् एतान् \[भा।पु। ११.१५.३३\] इति \। तस्य
श्री-कृष्ण-कथा-रतत्वान् न तासु लोभो जात इति श्री-स्वामि-चरणाः
\।\।१२\।\।

**\॥।**

**\।\। ४.२३.१३ \।\।**

**एवं स वीर-प्रवरः संयोज्यात्मानम् आत्मनि \।**

**ब्रह्म-भूतो दृढं काले तत्याज स्वं कलेवरम् \।\।**

**मध्वाचार्यः (भागवत-तात्पर्यम्) :** ब्रह्मणि भूतः \।\।१३\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) :**
*न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** किं च, तासु सिद्धिषु
मध्ये स्वच्छन्दमृत्युनाम्नीं सिद्धिं स्वयमुपस्थितामालक्ष्य शीघ्रम् एव
भगवत्पार्श्वं जिगमिषोस् तस्य पृथोर्विद्याया इव तस्या अपि
यदैवाङ्गीचिकीर्षाजनिष्ट तदैव तया महाकर्मठपुरोधसेव
देहत्यागप्रकारं शिक्षयन्त्या पृथुः स्वेच्छया सुखेन देहं
त्यक्तुमारेभे इत्य् आह---एवम् इति \। वीरप्रवर इति \। देहम्
एवमधुनैव त्यक्त्वा शुद्धचिन्मयाकारः सन्सम्प्रत्येव वैकुण्ठं गत्वा
भगवच्चरणौ परिचराणीति जातमहोत्साह इत्य् अर्थः \। आत्मानं मन
आत्मनि पार्षद-रूपे देहे अत एव ब्रह्मभूतः शुद्धचिद्रूपः सन्
\।\।१३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किं च,तासु सिद्धिषु
मध्ये स्वच्छन्द-मृत्यु-नाम्नीं सिद्धिं स्वयम् उपस्थिताम् आलक्ष्य शीघ्रम्
एव भगवत्-पार्श्वं जिगमिषोस् तस्य पृथोर् विद्याया इव तस्या अपि
यदैवाङ्गीचिकीर्षा अजनिष्ट, तदैव तया महा-कर्मठ-पुरोधसेव
देह-त्याग-प्रकारं शिक्षयत्या पृथुः स्वेच्छयैव सुखेन देहं त्यक्तुम्
आरेभे इत्य् आह---एवम् इति षड्भिः \। वीर-प्रवर इति देहम् एवम्
अधुनैव त्यक्त्वा शुद्ध-चिन्मयाकारः सन् सम्प्रत्य् एव वैकुण्ठं गत्वा
भगवच्-चरणौ परिचराणीति जात-महोत्साह इत्य् अर्थः \। आत्मानं मनः
आत्मनि पार्षद-रूपे देहे, अत एव ब्रह्म-भूतः शुद्ध-चिद्-रूपः सन्
\।\।१३\।\।

**\॥।**

**\।\। ४.२३.१४-१५ \।\।**

**सम्पीड्य पायुं पार्ष्णिभ्यां वायुम् उत्सारयञ् छनैः \।**

**नाभ्यां कोष्ठेष्व् अवस्थाप्य हृद्-उरः-कण्ठ-शीर्षणि \।\।**

**उत्सर्पयंस् तु तं मूर्ध्नि क्रमेणावेश्य निःस्पृहः \।**

**वायुं वायौ क्षितौ कायं तेजस् तेजस्य् अयूयुजत् \।\।**

**मध्वाचार्यः (भागवत-तात्पर्यम्) :** अस्येदं कारणम् इति ज्ञानम् एव
विलापनं समाधि-काले विज्ञेयं देहादेर् दर्शनात् पुनः इति च
\।\।१४-१५\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** देह-त्याग-प्रकारम्
आह---संपीड्येति पञ्चभिः \। पायुं गुदं संपीड्येति मुक्तासनं सूचितम्
\।

> सम्पीड्य सीरणीं सूक्ष्मां गुल्फेनैव तु सव्यतः \।
>
> सव्यं दक्षिण-गुल्फेन मुक्तासनम् इदं तु वा \।\। \[व।सं। १.८०\]
> इति \।

मूलाधाराद् वायुम् उत्सारयन्न् ऊर्ध्वं नयन् नाभ्याम् अवस्थाप्य ततः
कोष्ठेष्व् अवस्थाप्य अयूयुजद् इत्य् उत्तरेणान्वयः \। हृदादीनां
द्वन्द्वैक्यम् \। शीर्षं भ्रू-मध्यं तस्मिन् \।\।१४\।\।

तं वायुम् \। पाठान्तरे एवम् असून् प्राणान् उत्सर्पयन् क्रमेण मूर्ध्नि
ब्रह्म-रन्ध्रे आवेश्य ततो देहारम्भक-पञ्च-भूतानि समष्टि-भूतेषु
विलापितवांस् तद् आह---वायुं वयाव् अयूयुजद् एकी-कृतवान् \। कायं
देह-गतं कठिनांशं क्षितौ \।\।१५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मूलाधारचक्रात् ऊर्ध्वं
स्वाधिष्ठानं नयन् ताभ्यां मणिपूरकचक्रे हृत् अनाहतचक्रम् \। उरः
कण्ठाधो विशुद्धिचक्रं, कण्ठं तस्यैव चक्रस्याग्रदेशः, शीर्षं
भ्रमध्यमाज्ञाचक्रं तस्मिन् \।\। पाठान्तरे उत्सर्पयन्नसून्मूर्ध्नीति
पाठे वायुं देहारंभकं वायौ समष्टिवायौ \। एवमन्यान्यपि
देहारंभकभूतचतुष्टयानि समष्टिभूतेषु विलापितवान् \। कायं
कायस्थिता पृथ्वी \। यद्यपि कायं पांचभौतिकम् एव तथापि
पार्थिवांशाधिक्यात्कायशब्दः पृथ्वीपर एव वैशैष्यात्तद्वाद इति न्यायात्
\।\।१४-१५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** एवं भावनागतं त्यागमुक्त्वा
साक्षादप्याह, एवम् इति \। धीरेति क्वचित् \। आत्मानं मन आत्मनि
पार्षद-रूपे अत एव ब्रह्मभूतः शुद्धचिद्रूपः सन् काले भगवतस्
तादृशेच्छावसरे दृढमपुनर् आवृत्तिर्यथा स्यात्तथा स्वं स्वीकृतं
कलेवरमुपाधि तत्याज संपीड्येति त्रिकम् \। उत्सर्पन्न् इति चित्सुखः
\।\।१४-१५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** देह-त्यागे व्यापारान्
स्वयं स्फुरितान् आह---सम्पीड्येति मुक्तासनं सूचितम् \।

> सम्पीड्य सीरणीं सूक्ष्मां गुल्फेनैव तु सव्यतः \।
>
> सव्यं दक्षिण-गुल्फेन मुक्तासनम् इदं तु वा \।\। \[व।सं। १.८०\]
> इति \।

मूलाधार-चक्राद् वायुम् उत्सारयन् ऊर्ध्वं स्वाधिष्ठान-चक्रं नयन्
नाभ्यां मणिपुर-चक्रे अवस्थाप्य ततः कोष्ठेष्व् अवस्थाप्य अयूयुजत् इत्य्
उत्तरेणान्वयः \। कोष्ठान्य् एवाह---हृत् अनाहत-चक्रं, ऊरः कण्ठाधो
विशुद्धि-चक्रम् \। कण्ठस् तस्यैव चक्रस्याग्र-देशः \। शीर्षं
भ्रू-मध्याज्ञा-चक्रं तस्मिन् \। तं वायुम् उत्सर्पयन् \। असून् इति पाठे
प्राणान् \। मूर्ध्नि ब्रह्म-रन्ध्रम् आवेश्य \। वायुं देहारम्भकं तं
समष्टि-वायौ अयूयुजत् एकीकृतवान् \। एवम् अन्यान्य् अपि
देहारम्भक-भूत-चतुष्टयानि समष्टि-भूतेषु विलाप्तवान् इत्य्
आह---कायं काय-स्थिता क्षितिः क्षितौ एवं काय-स्थितं तेजः
\।\।१४-१५\।\।

**\॥।**

**\।\। ४.२३.१६-१७ \।\।**

**खान्य् आकाशे द्रवं तोये यथा-स्थानं विभागशः \।**

**क्षितिम् अम्भसि तत् तेजस्य् अदो वायौ नभस्य् अमुम् \।\।**

**इन्द्रियेषु मनस् तानि तन्-मात्रेषु यथोद्भवम् \।**

**भूतादिनामून्य् उत्कृष्य महत्य् आत्मनि सन्दधे \।\।**

**श्रीधर-स्वामी (भावार्थ-दीपिका) :** खानीन्द्रिय-च्छिद्राणि \।
द्रवांशं तोये \। तद् एवं देहं प्रविलाप्याद्वितीयात्म-प्रतिपत्त्य्-अर्थं
महा-भूतानाम् अपि लयम् आह \। क्षितिम् अम्भस्य् एकी-कृतवान् \। तद्
अम्भस्-तेजसि \। अदस् तेजो वायौ \। अमुं वायुं नभसि \।\।१६\।\।

तद् एवं तामसाहङ्कार-कार् यस्याकाश-पर्यन्तस्य लयम् उक्त्वा
सात्त्विक-राजसाहङ्कार-कार्याणां लयम् आह---इन्द्रियेष्व् इति \। इन्द्रियेषु
मन इति देवानाम् अप्य् उत्लक्षणम् \। स-विकल्पक-ज्ञाने मनस इन्द्रियैर्
आकर्षणात् तेषु लयाभिधानं नतु कार्यत्वात् \। यद् उक्तं गीतासु,
इन्द्रियाणां हि चरतां यन् मनोऽनुविधीयते\[भा।पु। २.६४\] इति \। अत्र
च, इन्द्रियैर् विषयाकृष्टैर् आक्षिप्तं ध्यायतां मनः\[भा।पु। ४.२२.३०\]
इति \। "इन्द्रियेषु नभ" इति पाठेऽप्य् अयम् अर्थः \। भट्टादीनां मते
नभश् चाक्षुषं केषाञ्चिन् मानसम् \।
आनुमानिकत्व-मतेऽपीन्द्रिय-व्यापारोऽस्त्य् एव \। नभो-गुणश् च शब्दः
श्रोत्र-ग्राह्योऽत इन्द्रिय-ग्राह्यत्वाद् इन्द्रियेषु नभो विलापितम् इति \।
तानीन्द्रियाणि यथोद्भवम् \। उद्भवोऽत्र वृत्ति-लाभः, स च विषयाधीन
इति श्रोत्रादीनां विषयेषु शब्दादिषु लयः \। यद् वा, तन्-मात्र-कार्याण्य्
एवेन्द्रियाणि मनोऽप्य् अपञ्ची-कृत-तन्-मात्र-कार्यम् \।
आहङ्कारिकत्वाभिधानं तद् अधीनत्व-विवक्षयेत्य् अविरोधः \।
भूतादिनाहङ्कारेण प्राग्-अवशिष्ट-नभः सहितानीन्द्रियाण्य् उत्कृष्य परतो
नीत्वा भूतादौ क्षिप्त्वा तेन सह महत्-तत्त्वे सन्दध इत्य् अर्थः \।\।
सविकल्पकज्ञाने विशेषणवैशिष्ट्यावगाहिज्ञाने घटोयमित्य्-आदिरूपे \।
तेष्विन्द्रियेषु \। मनस इन्द्रियाधीनत्त्वे प्रमाणम् आह---तद् उक्तम् इति \।
चरतां स्वं स्वं विषयं गच्छतां यदिन्द्रियं
मनो\ऽनुविधीयते\ऽनुसरति \। किञ्च---आकृष्टमाकर्षितं भवतीति भट्टा
मीमांसकाः \। आदिना तदेकदेशिनश् च \। आनुमानिकस्तार्किकादिः \।
शब्दो\ऽष्टद्रव्यातिरिक्तद्रव्याश्रितः अष्टद्रव्यानाश्रितत्वे सति
समवायिकारणकत्वात् \। यन्नैवं तन्नैवं यथा रूपम् इति
परिशेषानुमानेन तादृशद्रव्यविधयाकाशः सिध्यतीति रूपादिवारणाय
सत्यन्तम्, रूपत्वादिवारणाय विशेष्यं, परिशेषश् च प्रसक्तस्य
प्रतिषेवेन्यत्राप्रसङ्गात्परिशिष्यमाणे संप्रत्ययः \। न च
विशेष्यासिद्धिः, शब्दः समवायिकारणकः जन्यगुणत्वात्
पृथिवीरूपवदित्यनुमानेन तत्सिद्धेः \। न च विशेषणासिद्धिर् अपि
शब्दोष्टद्रव्यानाश्रितः श्रोत्रग्राह्यत्वात् शब्दत्ववदित्यनुमानेन तस्यापि
सिद्धेरित्यलं प्रसक्तानुप्रसक्त्या \।
इन्द्रियव्यापारश्चक्षुरिन्द्रियव्यापारो नभसि
स्वगुणद्वारास्त्येवेत्याह---नभोगुणश्चेति \। अतोस्य नभसः \। नन्वेवं
राजभृत्यादिष्वतिप्रसङ्गो यथास्थानम् इत्य् उक्तिविरोधः
प्रसिद्धार्थपरित्यागश्चेति दोषत्र् अयं स्यादत आह---यद्वेति \।
शब्दमात्रमभूत्तस्मान्नभः श्रोत्रञ्च शब्दगम् इत्य्-आदिना तन्मात्रेभ्य
इन्द्रियाणामुत्पत्तिश्रवणात्तन्मात्रकार्याण्येवेन्द्रियाणीति \। इत्य् अर्थ इति
\। आत्मनीति महत आत्मशक्तित्वेन
शक्तिशक्तिमतोरेभेदात्तत्रात्मशब्दप्रयोगो नासङ्गत इति भावः
\।\।१६-१७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यथास्थानं यस्य यत
उत्पत्तिस् तस्य तत्र स्थान एव लयं संभावयेद् इत्य् अर्थः \।\।१६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.२३.१८ \।\।**

**तं सर्व-गुण-विन्यासं जीवे मायामये न्यधात् \।**

**तं चानुशयम् आत्म-स्थम् असाव् अनुशयी पुमान् \।**

**ज्ञान-वैराग्य-वीर्येण स्वरूप-स्थोऽजहात् प्रभुः \।\।**

**श्रीधर-स्वामी (भावार्थ-दीपिका) :** सर्वेषां गुणानां कार्याणां
विन्यासः स्थितिर् यस्मिंस् तं महान्तं माया-मये मायोपाधि-प्रधाने जीवे
\। तं चानुशयम् उपाधिं यः पूर्वम् अनुशयी पुमान् जीवोऽसौ पृथुर्
ब्रह्मणि स्थितः सन्न् अजहाद् इत्य् अर्थः \।\।१८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तम् इत्य् अर्धकम् \।
ज्ञान-वैराग्ययोर् वीर्यं यस्मात् तेन भक्ति-योगेनेत्य् अर्थः \।
स्व-स्वरूपे पार्षद-लक्षणे स्थितः सन् प्रभुस् त्व् अत्र महा-समर्थः
\। जहाद् इत्य् अत्राप्य् अधाद् इति क्वचित् \। अप्य् अधात् तिरोहितवान् अजहाद् इत्य्
अर्थः \। इति स्वामि-तात्पर्यादेष एव पाठ इति तज्-ज्ञाः \। अजहाद् इत्य्
एव पाठः, किन्तु यः पूर्वम् इत्य् अध्याहार-सम्पादनायैव [हेत्य्]{।मर्क्}
उक्तम् इत्य् अन्ये \।\।१८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सर्वेषां गुणानां विन्यासः
स्थितिर् यत्र तं माया-मये जीवे जीवोपाधौ मायायाम् इत्य् अर्थः \। स
जीवो यत् पुनर्-भवः \[भा।पु। १.३.३२\] इत्य्-आदिषु जीवोपाधाव् अपि
जीव-शब्द-प्रयोग-दर्शनात् \। तं चानुशयम् उपाधिं यः पूर्वम् अनुशयी
पुमान् जीवः \। असौ पृथुर् ज्ञान-वैराग्य-रूपाया विद्या-शक्तेर् वीर्येण
प्रब्रह्मा स्वस्य रूपे भगवद्-भक्ति-लब्धे पार्षद-देहे स्थितः सन्न्
अजहात् \। प्रभुः त्यागे परम-समर्थः \। पूर्वे चिच्छेद संशय-पदं
निज-जीव-कोशम् \[भा।पु। ४.२३.११\] इति यत् कोष-च्छेदनम् उक्तं, तद्
एतत्-प्रकारकम् एव पुनः स्थूल-देह-त्याग-समये पिष्ट-पेष-न्यायेन
तथा चक्रे इति \। ततश् च भगवत्-प्रेषितं विमानम् आरुह्य वैकुण्ठं
जगामेत्य् अग्रिम-वाक्ये व्यक्तं भावि \।\।१८\।\।

**\॥।**

**\।\। ४.२३.१९ \।\।**

**अर्चिर् नाम महा-राज्ञी तत्-पत्न्य् अनुगता वनम् \।\।**

**सुकुमार्य् अतद्-अर्हा च यत् पद्भ्यां स्पर्शनं भुवः \।\।**

**श्रीधर-स्वामी (भावार्थ-दीपिका) :** वन-प्रवेशम् आरभ्य
राज्ञी-कथाम् आह---अर्चिर् नामेति चतुर्भिः \। अनुगतानुजगाम \।
अतद्-अर्हा तद् अपि नार्हति या \। किं पद्भ्यां भुवः स्पर्शनम् ? इति यत्
\।\।१९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इत्य् अर्थ इति \। यत्कृतं
जीवत्वं तं मायालक्षणमुपाधिं त्यक्त्वा ब्रह्मभावं प्राप्त इति भावः
\। विश्वनाथस्तु---स्वस्य रूपे भगवद्-भक्तिलब्धे पार्षददेहे स्थितः
सन्नजहात्प्रभुः त्यागे परमसमर्थः पूर्वं चिच्छेद संशयपदं
निजजीवकोशम् इति यत्कोशच्छेदनमुक्तं तदेतत्प्रकारकम् एव \। पुनः
स्थूलदेहत्यागावसरे पिष्टपेषणन्यायेन तथा चक्रे ततश् च
भगवत्प्रेषितविमानमारुह्य वैकुण्ठं जगामेत्यग्रिमवाक्ये व्यक्तं
भावि \।\।१८-१९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** वन-प्रवेशम् आरभ्य
राज्ञाः कथाम् आह---अर्चिर् नामेति चतुर्भिः \।\।१९\।\।

**\॥।**

**\।\। ४.२३.२० \।\।**

**अतीव भर्तुर् व्रत-धर्म-निष्ठया**

**शुश्रूषया चार्ष-देह-यात्रया \।**

**नाविन्दतार्तिं परिकर्शितापि सा**

**प्रेयस्कर-स्पर्शन-मान-निर्वृतिः \।\।**

**श्रीधर-स्वामी (भावार्थ-दीपिका) :** भर्तुर् व्रतं यद्
भूमि-शयनादि तस्मिन् धर्मे या निष्ठा तया \। ऋषीणाम् इयम् आर्षी
देह-यात्र कन्द-मूलादि-वृत्तिस् तया चार्तिं दुःखं न प्राप \। तत्र
हेतुः---प्रेयसः करेण स्पर्शनं मानश् च ताभ्याम् निर्वृतिर् यस्याः
\।\।२०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र दुःखप्राप्तौ
\।\।२०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** प्रेयसः कर्म-भूतस्य यत्
सेवायां करेण स्पर्शनं मानः पूजनं च, ताभ्यां निर्वृतिर् यस्याः \।
निर्वृतेति चित्सुखः \।\।२०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** व्रतं
भूमि-शयनादि-धर्मः \। चरणारविन्द्कृतादिः \। आर्ष-देह-यात्रा
कन्द-मूलादि-वृत्तिः, तया \। प्रेयसः कर्म-भूतस्य यत् सेवायां करेण
स्पर्शनं मानः पूजनं च ताभ्याम् एव निर्वृतिर् यस्याः सा \।\।२०\।\।

**\॥।**

**\।\। ४.२३.२१ \।\।**

**देहं विपन्नाखिल-चेतनादिकं**

**पत्युः पृथिव्या दयितस्य चात्मनः \।**

**आलक्ष्य किञ्चिच् च विलप्य सा सती**

**चिताम् अथारोपयद् अद्रि-सानुनि \।\।**

**श्रीधर-स्वामी (भावार्थ-दीपिका) :** पृथिव्याः पत्युः \। दुहितृत्वं
तु तस्या देवता-रूपेण \। विपन्नं नष्टम् अखिलं चेतनादिकं यस्मिंस्
तथा-भूतं देहम् अऌअक्ष्य तं देहं चिताम् आरोपयत् \।\।२१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** आत्मनः स्वस्य पत्युः
पृथोः दया संजातास्येति दयितस् तस्य पृथिव्यां दुहितृभावात्तस्यां
तस्य दयैवोचितेत्य् अर्थः \।\।२१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** किञ्चिद् विलप्येति \। स्नेहेन
विलप्य विचारेण तु तत् परित्यज्येत्य् अर्थः \।\।२१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** आत्मनः स्वस्य पत्युः
पृथोः \। दया सञ्जाता अस्येति दयितस् तस्य \। पृथिव्यां दुहितृत्-भावात्
तस्यां तस्य दयैवेत्य् अर्थः \। किञ्चिच् च विलप्येति
तत्-कालोचित-क्रियाव्यग्रत्वात् \।\।२१\।\।

**\॥।**

**\।\। ४.२३.२२ \।\।**

**विधाय कृत्यं ह्रदिनी-जलाप्लुता**

**दत्त्वोदकं भर्तुर् उदार-कर्मणः \।**

**नत्वा दिवि-स्थांस् त्रिदशांस् त्रिः परीत्य**

**विवेश वह्निं ध्यायती भर्तृ-पादौ \।\।**

**श्रीधर-स्वामी (भावार्थ-दीपिका) :** कृत्यं तत्-कालोचितं विधाय
ह्रदिन्या जले आप्लुता स्नाता सती भर्तुर् उदकं दत्त्वा दिव्य्-अन्तरिक्षे
स्थितान् देवान् नत्वा वह्निं त्रिः प्रदक्षिणी-कृत्य \।\।२२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** दिविस्थितान् स्वर्गाद्
आगत्य पृथुं दिदृक्षूंस् तस्या दृग्-गोचर एवान्तरीक्षे स्थितान् \। वह्निं
त्रिः प्रदक्षिणी-कृत्य \।\।२२\।\।

**\॥।**

**\।\। ४.२३.२३ \।\।**

**विलोक्यानुगतां साध्वीं पृथुं वीर-वरं पतिम् \।**

**तुष्टुवुर् वरदा देवैर् देव-पत्न्यः सहस्रशः \।\।**

**श्रीधर-स्वामी (भावार्थ-दीपिका) :** देवैः सहिताः \।\।२३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.२३.२४ \।\।**

**कुर्वत्यः कुसुमासारं तस्मिन् मन्दर-सानुनि \।**

**नदत्स्व् अमर-तूर्येषु गृणन्ति स्म परस्परम् \।\।**

**श्रीधर-स्वामी (भावार्थ-दीपिका) :** गृणन्ति स्म अभाषन्त \।\।२४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्कालोचितं मुन्यन्नेन
पिण्डदानादि कृत्वा ह्रदिन्या नद्याः \। अन्तरिक्षे स्थितान्स्वर्गादागत्य
पृथुं दिदृक्षूंस्तस्या दृग्गोचर एवाकाशे स्थितान् \। भर्तृपादाव् इति पाठ
एव श्रेयान्भाति \। एकवचनान्तपाठे तु सामान्यापेक्षं ध्येयम्
\।\।२२-२४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** गृणन्ति स्म ऊचुः
\।\।२४\।\।

**\॥।**

**\।\। ४.२३.२५-२६ \।\।**

**देव्य ऊचुः---**

**अहो इयं वधूर् धन्या या चैवं भू-भुजां पतिम् \।**

**सर्वात्मना पतिं भेजे यज्ञेशं श्रीर् वधूर् इव \।\।**

**सैषा नूनं व्रजत्य् ऊर्ध्वम् अनु वैन्यं पतिं सती \।**

**पश्यतास्मान् अतीत्यार्चिर् दुर्विभाव्येन कर्मणा \।\।**

**मध्वाचार्यः (भागवत-तात्पर्यम्) :** अनपेक्षो गुणैः पूर्णो धन्य
इत्य् उच्यते बुधैः इति शब्द-निर्णये \।\।२५\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** असतीनां **दुर्विभाव्येन**
कर्तुम् अशक्येन **कर्मणा** \।\।२५-२६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** धन्या सर्वगुणैः पूर्णा
अनपेक्षो गुणैः पूर्णो धन्य इत्य् अभिधीयते इत्य् अभिधानात् \।\।
एषेत्यङ्गुल्या निर्दिशत्यूर्द्ध्वं, किमधश्चिताग्निं पश्यथेत्याशयः \।
नूनम् इति वितर्के \। येयं विमानस्था काचिद्विद्योतिनी दृश्यते सैषार्चिरे
व भवेद् इत्य् अर्थः \। अनुवैन्यम् इति अग्रे विमानस्थं वैन्यं
तत्पश्चादर्चिषम् अपि विमाने पश्यतेत्य् अर्थः \। अस्मानतीत्येति वयं
देवता भूत्वाप्यस्याः पादतलवर्त्तिन्य एवाभूमेति भावः \।
दुर्विभाव्येन चिन्तयितुमप्यशक्येन \।\।२५-२६\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भ ५५) :** अथ श्री-पृथोर् गतिर् अपि
श्री-परीक्षिद्वद् एव व्याख्येया \। तस्यापि ब्रह्म-धारणान्तरं
ब्रह्म-कैवल्य-विलक्षणां श्री-कृष्ण-लोक-प्राप्तिम् एव तद्-भार्याया
**अर्चिषो** गति-दर्शनया सूचयन्ति---**अहो** इति द्व्याभ्याम् \। एषेत्य्
अङ्गुल्या दर्शयन्ति \। ऊर्ध्वं श्री-वैकुण्ठ-लोकम् \। अनु वैण्यम् इत्य्
अग्र-पश्चाद्-भावेन दर्शनात् \।\।२५-२६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** एषा इत्य् अङ्गुल्या दर्शयन्ति \।
**ऊर्ध्वं** श्री-वैकुण्ठ-लोकम् **अनु वैन्यम्** इत्य् अग्र-पश्चाद्-भावेन
दर्शनात् \।\।२६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एषेत्य् अङ्गुल्या
दर्शयति---ऊर्ध्वम् इत्य् अधः किं चिताग्निं पश्यथेति भावः \। नूनम्
इति वितर्के \। येयं विमानस्था काचित् विद्योतिनी दृश्यते, सैषा अर्चिर् एव
भवेद् इत्य् अर्थः \। अनुवैण्यम् इत्य् अग्रे विमानस्थः वैण्यं तत् पश्चाद्
अर्चिषम् अपि विमाने पश्यतेत्य् अर्थः \। अस्मान् अतीत्येति वयं देवता
भूत्वाप्य् अस्याः पाद-तल-वर्तिन्योऽभूमेति भावः \।\।२६\।\।

**\॥।**

**\।\। ४.२३.२७ \।\।**

**तेषां दुरापं किं त्व् अन्यन् मर्त्यानां भगवत्-पदम् \।**

**भुवि लोलायुषो ये वै नैष्कर्म्यं साधयन्त्य् उत \।\।**

**श्रीधर-स्वामी (भावार्थ-दीपिका) :** भगवान् पद्यते गम्यतेऽनेनेति
तथा तन् नैष्कर्म्यं ज्ञानं ये चञ्चलायुषोऽपि साधयन्ति येषाम् अन्यद्
देवादि-पदं किम् उ दुर्लभम् \। न किञ्चिद् इत्य् अर्थः \।\।२७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** हन्त हन्तेदृशा मनुष्या
वयम् अपि भूयास्म यदि भाग्यं स्याद् इत्य् आह---तेषाम् इति \। नैष्कर्म्यम्
इति भक्तियोगाङ्गत्वमुक्तम् \। यद्वा---भगवत्पदं वैकुण्ठं
नैष्कर्म्यं कर्मभिरप्राप्यम् इत्य् अर्थः \। ये पृथ्वर्चिःप्रभृतय एते
तेषाम् इत्य् अर्थः \। इत्य् अर्थ इति \। हस्तिपदन्यायेन तत्रैव
सर्वलोकानन्दस्यान्तर्भूतत्वाद् इति भावः \।\।२७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** टीकायां भगवत्-प्रापकं ज्ञानम्
इति भक्ति-योगाङ्गत्वम् उक्तम् \। यद् वा, भगवत्-पदं श्री-वैकुण्ठे
नैष्कर्म्यं कर्मणा न साध्यम् इत्य् अर्थः \। विद्युल्-लोलायुष इति
चित्सुख-संमतः \।\।२७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** हन्त हन्त ईदृश्य एव
मानुष्यो वयम् अपि भूयास्म यदि भाग्यं स्यात्, इत्य् आहुः---तेषाम् इति \।
किम् उ अन्यत् पारमेष्ठ्यादिकं, ये वै निश्चितम् एते
पृथ्व्-अर्चिः-प्रभृतयः \। भगवतः पदं धाम वैकुण्ठं
नैष्कर्म्य-रूपम् \।\।२७\।\।

**\॥।**

**\।\। ४.२३.२८ \।\।**

**स वञ्चितो बतात्म-ध्रुक् कृच्छ्रेण महता भुवि \।**

**लब्ध्वापवर्ग्यं मानुष्यं विषयेषु विषज्जते \।\।**

**श्रीधर-स्वामी (भावार्थ-दीपिका) :** अभक्तं शोचन्ति---स वञ्चित
इति \। यत आत्मने द्रुह्यति योऽपवर्ग-साधनं मानुष्यं लब्ध्वापि
विषयेष्व् आसक्तिं याति \।\।२८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** बत खेदे \। वञ्चितः
प्रलब्धः \।\।२८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** आपवर्ग्यं सालोक्यादि-सिद्धिदं
भक्ति-योग-सिद्धिदं वा \।\।२८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अभक्तं शोचन्ति---स
वञ्चित इति \।\।२८\।\।

**\॥।**

**\।\। ४.२३.२९ \।\।**

**मैत्रेय उवाच---**

**स्तुवतीष्व् अमर-स्त्रीषु पति-लोकं गता वधूः \।**

**यं वा आत्म-विदां धुर्यो वैन्यः प्रापाच्युताश्रयः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ननु
सहमरणपुण्यलभ्यं पतिलोकं नहि नहि यं लोकं वै निश्चितं
वैन्यः प्राप आत्मविदां धुर्य इति न तस्याः प्राकृतः पतिलोकः
प्राप्यर्ह इति भावः \। अच्युताश्रय इति \। नापि सायुज्यं लभ्यं न
कामये नाथ इत्य्-आदितदीयप्रार्थनाविरोधात् \। अत एव
स्वामिचरणैरेतदध्यायार्थावतरणिकाश्लोके उक्तं---

> त्रयोविंशे सभार् यस्य वने नित्यसमाधितः \।
>
> विमानमधिरुह्याथ वैकुण्ठगतिरीर्यते \।\। इति \।

भक्तभिन्नेष्वेव पतिलोकबलीयस्त्वं ज्ञेयम् \।\।२९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** पत्युः श्री-पृथोः सम्बन्धिनं
लोकम् \। तत्-प्राप्त-लोकम् इत्य् अर्थः \। तस्य प्रापञ्चिकत्वं निषेधयति
\। यं वा इति \। आत्म-विदां धुर्यः \। अच्युताश्रय इति
ज्ञान-प्रचारकत्वेनात्म-विदाम् आश्रयः \। स्वतस् त्व् अच्युत-मात्र-शरण
इत्य् अर्थः \।\।२९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु किं
सह-मरण-पुण्य-लभ्यं पति-लोकम् ? नहि नहि, यं लोकं वै निश्चितं
वैण्यः प्राप \। आत्म-विदां धुर्य इति न तस्य प्राकृतः पति-लोकः
प्राप्त्य्-अर्ह इति भावः \। अच्युताश्रय इति नापि सायुज्यं लभ्यं, न
कामये नाथ तद् अप्य् अहं क्वचिद् \[भा।पु। ४.२०.२४\]
इत्य्-आदि-तदीय-प्रार्थआ-विरोधात् \। अतः श्री-स्वामि-चरणै
एतद्-अध्यायार्थ उक्तः---

> त्रयोविंशे स-भार् यस्य वने नित्य-समाधितः \।
>
> विमानम् अधिरुह्याथ वैकुण्ठ-गतिर् ईर्यते \।\। इति \।

भक्त-भिन्नेष्व् एव पति-लोकस्य बलीयस्त्वं ज्ञेयम् \।\।२९\।\।

**\॥।**

**\।\। ४.२३.३०-३१ \।\।**

**इत्थम्-भूतानुभावोऽसौ पृथुः स भगवत्तमः \।**

**कीर्तितं तस्य चरितम् उद्दाम-चरितस्य ते \।\।**

**य इदं सुमहत् पुण्यं श्रद्धयावहितः पठेत् \।**

**श्रावयेच् छृणुयाद् वापि स पृथोः पदवीम् इयात् \।\।**

**वंशीधरः (भावार्थ-दीपिका-प्रकाशः) :** भगवत्तमः
अतिशयितैश्वर्यवान् \।

> भगो योन्यां भगो यत्ने यशोवीर्याभूतिषु \।
>
> कान्तीच्छाज्ञानवैराग्यधर्मैश्वर्यतपःसु च \।\। इति हलधरोक्तेः
> \।

प्रयत्नादिगुणवतामतिशयेन प्रधानत्वाद्भगवत्तमः \।
उद्दामचरितस्य वरुणसदृशस्य गुप्तार्थो वरुणो यथा इत्य् उक्तेः \।
उद्दामो बन्धरहिते स्वतन्त्रे च प्रचेतसि इति मेदिन्युक्तेः \। वरुण
इत्युपलक्षणमिन्द्रादेर् अपि दधार लोकपालानामेक एव पृथग्गुणान् इत्य्
उक्तेश् च \।\। पृथोः पदवीं शुद्ध-भक्तियोगं वैकुण्ठं वा
\।\।३०-३१\।\।

---------------------------------------------------------------------------------------------------------------------

*न कतमेनापि व्याख्यातम्।*

**\॥।**

**\।\। ४.२३.३२ \।\।**

**ब्राह्मणो ब्रह्म-वर्चस्वी राजन्यो जगती-पतिः \।**

**वैश्यः पठन् विट्-पतिः स्याच् छूद्रः सत्तमताम् इयात् \।\।**

**श्रीधर-स्वामी (भावार्थ-दीपिका) :** विशां पश्व्-आदीनां वैश्यादीनां वा
पतिः स्यात् \। शूद्रः शृण्वन्न् इति शेषः \। तस्य पाठान् अधिकारात्
\।\।३२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
प्रजावैश्यपशुस्वान्नपुत्रीषु विडितीरितः इत्य् अभिधानचिन्तामणिः \।
शूद्र इति \।

> अध्येतव्यं ब्राह्मणेन वैश्येन क्षत्रियेण च \।
>
> श्रोतव्यम् एव शूद्राणां नाध्येतव्यं कदाचन \।\।
>
> श्रौतं स्मार्तं च वै धर्मं प्रोक्तमस्मिन्नृपोत्तम \।
>
> तस्माच्छूद्रैर्विना विप्रं न श्रोतव्यं कदाचन \।\।

इति भविष्ये पुराणाधिकारिप्रस्तावे, सत्तमतां श्रेष्ठतां पावित्र्यम् इति
यावत् \।\।३२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ब्राह्मण इति सार्ध-युग्मकम्
\।\।३२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** विशां पश्व्-आदीनां
वैश्यानां वा पतिः स्यात् \।\।३२\।\।

**\॥।**

**\।\। ४.२३.३३-३६ \।\।**

**त्रिः कृत्व इदम् आकर्ण्य नरो नार्य् अथवादृता \।**

**अप्रजः सुप्रजतमो निर्धनो धनवत्तमः \।\।**

**अस्पष्ट-कीर्तिः सुयशा मूर्खो भवति पण्डितः \।**

**इदं स्वस्त्य्-अयनं पुंसाम् अमङ्गल्य-निवारणम् \।\।**

**धन्यं यशस्यम् आयुष्यं स्वर्ग्यं कलि-मलापहम् \।**

**धर्मार्थ-काम-मोक्षाणां सम्यक् सिद्धिम् अभीप्सुभिः \।**

**श्रद्धयैतद् अनुश्राव्यं चतुर्णां कारणं परम् \।\।**

**विजयाभिमुखो राजा श्रुत्वैतद् अभियाति यान् \।**

**बलिं तस्मै हरन्त्य् अग्रे राजानः पृथवे यथा \।\।**

**वंशीधरः (भावार्थ-दीपिका-प्रकाशः) :** अप्रज इति \।
समासान्तविधेरनित्यत्वान्नासिच् \।\। एतदनुसारचलनात्सुयशाः \।
मूर्खो\ऽज्ञः पण्डितो निपुणः ऐहिकपारत्रिककर्त्तव्यज्ञानवान्भवति \।
अमङ्गल्यं रोगादि \।\। चतुर्णां धर्मादीनां परमुत्कृष्टम् \।
एतत्पृथुचरितम् \।\। यान् राज्ञस्ते राजानः, तस्मै एतच्छ्रोत्रे, बलिं
करम् \। भागधेयः करो बलिः इत्य् अमरः \।\।३३-३६\।\।

---------------------------------------------------------------------------------------------------------------------

*न कतमेनापि व्याख्यातम्।*

**\॥।**

**\।\। ४.२३.३७ \।\।**

**मुक्तान्य-सङ्गो भगवत्य् अमलां भक्तिम् उद्वहन् \।**

**वैन्यस्य चरितं पुण्यं शृणुयाच् छ्रावयेत् पठेत् \।\।**

**श्रीधर-स्वामी (भावार्थ-दीपिका) :** यद्यपि बहूनि फलानि भवन्ति,
तथापि मुक्तान्य् असङ्ग एव श्रवणादि कुर्यात् \।\।३७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मुक्तान्यसङ्गः \।
फलेच्छारहितः \।\।३७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अमलां शुद्धाम् भक्तिम्
उद्वहन् उद्वोढुस् तु मुक्तान्य-सङ्गः त्यक्तान्य-फल एव शृणुयात्
\।\।३७\।\।

**\॥।**

**\।\। ४.२३.३८ \।\।**

**वैचित्रवीर्याभिहितं महन्-माहात्म्य-सूचकम् \।**

**अस्मिन् कृतम् अतिमर्त्यं पार्थवीं गतिम् आप्नुयात् \।\।**

**श्रीधर-स्वामी (भावार्थ-दीपिका) :** महतो भगवतो माहात्म्यस्य
सूचकम् \। पार्थवीं पृथु-संबन्धिनीम् \। पार्थिवीम् इति वा पाठः
\।\।३८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** वैचित्रवीर्येति \।
स्वस्यानधिकारं मा शङ्कीर्मनुष्यमात्रस्यात्राधिकारात्त्वं तु
विचित्रवीर्यात्मजत्वान्महाकुलप्रसूतोसीत्यभिप्रायः \। यद् वा,
विचित्रमत्यद्भुतं वीर्यं प्रभावो वेदविभागकर्तृत्वलक्षणो यस्य
व्यासस्य तस्यापत्यमसि तत एव तुभ्यं मयेदमुक्तम् इति भावः \।
पृथुसम्बन्धिनीं पृथौ विद्यमानां भक्ति-ज्ञानादिलक्षणाम् इति यावत् \।
ननु पृथुकृतपर्वतोद्भदादिरूपा गतिरन्यैः प्राप्तुमशक्येत्यत
आह---पार्थिवीम् इति \। वेति \। पार्थिवीं पार्थिवानां
राज्ञामुचितामत्रौचित्ये\ऽण् \। मतिम् इति पाठस्तु सुबोध एव \।\।३८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** हे विचित्रवीर् यस्य पुत्र
! महतां माहात्म्यस्य सूचकं पृथूपाख्यानम् इदम् अभिहितम् \। पार्थवीं
पृथु-सम्बन्धिनीम् \।\।३८\।\।

**\॥।**

**\।\। ४.२३.३९ \।\।**

**अनुदिनम् इदम् आदरेण शृण्वन्**

**पृथु-चरितं प्रथयन् विमुक्त-सङ्गः \।**

**भगवति भव-सिन्धु-पोत-पादे**

**स च निपुणां लभते रतिं मनुष्यः \।\।**

**श्रीधर-स्वामी (भावार्थ-दीपिका) :** प्रथयन् कीर्तयन् \।
भव-सिन्धौ पोतः पादो यस्य \।\।३९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्रथयन्व्याख्यां कुर्वन्वा
\। निपुणां श्रीहरिप्रसादजननसमर्थाम् \।\।३९\।\।

इति श्रीमद्-भागवत-भावार्थ-दीपिका-प्रकाशे चतुर्थ-स्कन्धे
त्रयोविंशो\ऽध्यायः \।\।२३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** मनुष्य इति \।
मनुष्य-मात्रस्याधिकारिता दर्शिता \।\।३९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

इति सारार्थ-दर्शिन्यां हर्षिण्यां भक्त-चेतसाम् \।

त्रयोविंशश् चतुर्थस्य सङ्गतः सङ्गतः सताम् \।\।\*\।\।

**\॥।**

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं
संहितायांवैयासिक्यां चतुर्थ-स्कन्धे पृथु-चरितं नाम
त्रयोविंशोऽध्यायः \।

\।\। ४.२३ \।\।

**\॥।**

**(४.२४)**

## 
**अथ चतुर्विंशोऽध्यायः**

<details><summary>विषयः</summary>

पृथु-वंशः, रुद्र-प्राचेतस-समागमः, रुद्र-गीतं च \।
</details>

**\।\। ४.२४.१ \।\।**

**मैत्रेय उवाच---**

**विजिताश्वोऽधिराजासीत् पृथु-पुत्रः पृथु-श्रवाः \।**

**यवीयोभ्योऽददात् काष्ठा भ्रातृभ्यो भ्रातृ-वत्सलः \।\।**

**श्रीधर-स्वामी (भावार्थ-दीपिका) :**

चतुर्-विंशे प्रपौत्रात् तु पृथोः प्राचीनबर्हिषः \।

प्रचेतसां जनिस्तेभ्यो रुद्र-गीतं च वर्ण्यते \।\।

**अधिराज आसीद्** इत्य् अर्थः \। **यवीयोभ्यः** कनिष्ठेभ्यः \।
**काष्ठा** दिशः \।\।१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तन्मध्ये\ऽष्टसु मध्ये \।
पितुः प्राचीनबर्हिषः जनिरुत्पत्तिः \। तेभ्यः प्रचेतोभ्यः \। ज्ञानं
महेश्वरादिच्छेन्मोक्षमिच्छेज्जनार्दनात् इत्यतो मोक्षसिद्धये
रुद्राज्ज्ञानोपदेशप्रकारो ब्रह्मपदयोग्यानामृजूनां
देवानामुत्तमाधिकारित्वं चात्राध्याये वर्ण्यते \। तत्रादावेतस्योपोद्धातम्
आह---अधिराजो महाराजः \। इत्य् अर्थ इति \। सन्धिरत्रार्ष इति भावः
\। दिशस्तु ककुभः काष्टाः इत्य् अमरः \। कनिष्ठे\ऽनुजो यवीयांश् च इति
च \।\।१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

पृथोः प्रपौत्रात् प्राचीनबर्हिषो ये प्रचेतसः \।

चतुर्विंशे रुद्र-गीतं त आपुर् इति कीर्त्यते \।\।ओ\।\।

**अधिराजा** अधिराजः \। **यवीयोभ्यः** स्वक-निष्ठेभ्यः \।\।१ \।\।

**\॥।**

**\।\। ४.२४.२ \।\।**

**हर्यक्षायादिशत् प्राचीं धूम्रकेशाय दक्षिणाम् \।**

**प्रतीचीं वृक-संज्ञाय तुर्यां द्रविणसे विभुः \।\।**

**श्रीधर-स्वामी (भावार्थ-दीपिका) : तुर्यां** चतुर्थीम् उत्तरां दिशम्
\।\।२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** विभुः समर्थः \।\।२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.२४.३ \।\।**

**अन्तर्धान-गतिं शक्राल् लब्ध्वान्तर्धान-संज्ञितः \।**

**अपत्य-त्रयम् आधत्त शिखण्डिन्यां सुसम्मतम् \।\।**

**श्रीधर-स्वामी (भावार्थ-दीपिका) : शक्राल्** लब्ध्वा पृथोर्
अश्वमेधेऽश्व-विजयावसरे \।\।३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** विजिताश्व
एवान्तर्द्धानसंज्ञितो जात इत्य् अर्थः \।\।३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : लब्ध्वा** पितुर्
अश्वमेधीयाश्व-विजयावसरे इत्य् अर्थः \। अन्तर्धान-नामा \।\।३ \।\।

**\॥।**

**\।\। ४.२४.४ \।\।**

**पावकः पवमानश् च शुचिर् इत्य् अग्नयः पुरा \।**

**वसिष्ठ-शापाद् उत्पन्नाः पुनर् योग-गतिं गताः \।\।**

**श्रीधर-स्वामी (भावार्थ-दीपिका) :** अपत्य-त्रयम् एवाह---पावक इति
\। **पुरा** यः **शापः**, तस्मान् मनुष्येष्**ऊत्पन्नाः** सन्तो
**योग-गतिम्** अग्नित्वं **प्राप्ताः** \।\।४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पुरा पूर्वजन्मनि \।
कस्मिंश्चित्कारणान्तरे यो वशिष्ठशापस्तस्मात् \। योगयुक्ता
गतिर्योगगतिर्देवत्वं देवानां नैसर्गिकयोगित्वात् \। योगोन्येषां
प्रयत्नेन स देवानां निसर्गतः इत्य् उक्तेः \। पुराणान्तरगम्यं
शापवृत्तम् \। यद्वा---अग्निर्हि सप्तर्षिभार्यारूपमोहितस्ताश्चकमे रन्तुं,
तदा स्वाहा तत्तद्रूपिणी भूत्वाग्निं सिषेवे \। सा महाप्रयत्नेनापि
वशिष्ठभार्यारुन्धतीरूपामात्मानं कर्तुन्न प्रबभूव \। सो\ऽग्निस्तदा
तां तादृशीमदृष्ट्वा पुनस्ताम् एव चकमे \। वशिष्ठो योगबलेन
तज्ज्ञात्वाग्निमाहूय त्वं यतो मत्पत्न्याः पातिव्रत्यभङ्गमिच्छस्यतस्
त्रिविधेनैव रूपेण मनुष्यो भविष्यसीति प्रतीयते
श्रीमहाभारतोक्तरीत्येति वा ज्ञेयम् \।\।४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :योग-गतिम्** अग्नित्वम् \।\।४
\।\।

**\॥।**

**\।\। ४.२४.५ \।\।**

**अन्तर्धानो नभस्वत्यां हविर्धानम् अविन्दत \।**

**य इन्द्रम् अश्व-हर्तारं विद्वान् अपि न जघ्निवान् \।\।**

**श्रीधर-स्वामी (भावार्थ-दीपिका) : नभस्वत्याम्** अन्यस्यां भार्यायाम्
\। अन्तर्धानस्य विशेषणं य इति \। एतेन शक्राद् अन्तर्धान-गति-लाभे
कारणम् उक्तम् \।\।५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एतेन शक्राहननवचनेन
\। अहो मामयं यज्ञहनं ज्ञात्वापि यतो न जघानातोस्मै
विद्यामन्तर्द्धानाख्यां दास्यामीति प्रसन्नः संस्तां तस्मै ददाव् इति
\।\।५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :नभस्वत्याम्** अन्यस्यां
भार्यायां, योऽ**न्तर्धानः** \। **विद्वान् अपि न जघ्निवान्** इति शक्राद्
अन्तर्धान-गति-लाभे कारणम् \।\।५\।\।

**\॥।**

**\।\। ४.२४.६ \।\।**

**राज्ञां वृत्तिं करादान-दण्ड-शुल्कादि-दारुणाम् \।**

**मन्यमानो दीर्घ-सत्त्र-व्याजेन विससर्ज ह \।\।**

**श्रीधर-स्वामी (भावार्थ-दीपिका) :** स चान्तर्धानो **राज्ञां
वृत्तिङ्करादानादिभिर् दारुणां** पर-पीडात्मिकां **मन्यमानो विससर्जह**
\।\।६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** शुल्को घट्टादि-देये स्याद्
वरादर्थग्रहे\ऽस्त्रियाम् इति मेदिन्युक्तेः शुल्कं
क्रेतृविक्रेतृनद्याद्यवतारकेभ्यो ग्राह्यं किञ्चिद् द्रव्यम् \। आदिना
युद्धादिग्रहः \। साक्षात्त्यागे राजमर्यादालङ्घनं स्याद् इति भावः
\।\।६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** राज्ञाम् इति \। साक्षात् त्यागे
रज-मर्यादा-लङ्घनं स्याद् इति भावः \।\।६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : योऽन्तर्धानो राज्ञां वृत्तिं
विससर्ज** \। कुतः ? **कर-दानादिभिर् दारुणां मन्यमानः** \।\।६\।\।

**\॥।**

**\।\। ४.२४.७ \।\।**

**तत्रापि हंसं पुरुषं परमात्मानम् आत्म-दृक् \।**

**यजंस् तल्-लोकताम् आप कुशलेन समाधिना \।\।**

**श्रीधर-स्वामी (भावार्थ-दीपिका) :** हन्ति स्वानां क्लेशम् इति
**हंसस्** तं **पुरुषं** पूर्णम् \। **कुशलं** पुण्यं तद्-रूपेण
**समाधिना** \।\।७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्रापि दीर्घसत्रे\ऽपि \।
कर्म कुर्वन्नपि \। समाधिना चित्तैकाग्र्येण \। तल्लोकतां
तत्साक्षात्कारं प्राप हंसः शुचिषत् इत्य्-आदिश्रुतेः \।\।७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तत्रापि दीर्घ-सत्रेऽपि
कर्म कुर्वन्न् अपि **हंसावतारंयजन्** तस्य लोक एव लोको वास-स्थानं
यस्य, मृगेक्षणेतिवत् समासः तस्य भावस् तत्ता ताम् \।\।७\।\।

**\॥।**

**\।\। ४.२४.८ \।\।**

**हविर्धानाद् धविर्धानी विदुरासूत षट् सुतान् \।**

**बर्हिषदं गयं शुक्लं कृष्णं सत्यं जितव्रतम् \।\।**

**वंशीधरः (भावार्थ-दीपिका-प्रकाशः) :** विदुरेति \।
त्वद्वज्ज्ञानिनो\ऽप्य् अनासक्त्या सन्तत्युत्पादनं न दोषायेति भावः
\।\।८\।\।

---------------------------------------------------------------------------------------------------------------------

*न कतमेनापि व्याख्यातम्।*

**\॥।**

**\।\। ४.२४.९-१० \।\।**

**बर्हिषत् सुमहा-भागो हाविर्धानिः प्रजापतिः \।**

**क्रिया-काण्डेषु निष्णातो योगेषु च कुरूद्वह \।\।**

**यस्येदं देव-यजनम् अनुयज्ञं वितन्वतः \।**

**प्राचीनाग्रैः कुशैर् आसीद् आस्तृतं वसुधा-तलम् \।\।**

**श्रीधर-स्वामी (भावार्थ-दीपिका) : हाविर्धानिर्** हविर्धानस्य पुत्रः
\। **योगेषु** च प्राणायामादिषु \।\। क्रिया-काण्ड-निष्णातत्वम्
आह---यस्येति \। **इदं वसुधा-तलं देव-यजनं** यज्ञ-वाटं
**वितन्वतः** \। यत्रैको यज्ञः कृतस् तत्-समीप एव यज्ञान्तरं
कुर्वतः सतः \। अत एव प्राचीनबर्हिर् इत्य् उच्यते \।\।९-१०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कुरूद्वहेति \।
कुरुनृपो\ऽपि बहुयज्ञकृद्यथा तथायमपीति त्वं जानास्येवेति भावः
\।\। अत एव सर्वत्र कुशैराच्छादनाद् एव \। पृथिव्यां तादृशं स्थलं
नासीद्यत्र तेन यज्ञो न कृत इति इति भावः \। यद्वानुयज्ञं
प्रतियज्ञं देवानां सर्वेषां यजनमर्चनं वितन्वतः विस्तार्य
मुख्यकल्पेनैव कुर्वतः \।\।९-१०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यस्येदं वसुधा-तलं
कुशैर् आस्तृतम् आच्छादितम् आसीद् इति \। पृथिव्यां तादृशं स्थलं नासीद्
यत्र तेन यज्ञः कृतो नासीद् इति \। अत एव स प्राचीनबर्हिर् इत्य् उच्यत
इति भावः \। तत्राप्य् अनुयज्ञं प्रतियज्ञम् एवं देवानां सर्वेषाम् एव
यजनं वितन्वतः विस्तार्य मुख्य-कल्पेनैव कुर्वतः \।\।९-१०\।\।

**\॥।**

**\।\। ४.२४.११ \।\।**

**सामुद्रीं देव-देवोक्ताम् उपयेमे शतद्रुतिम् \।**

**यां वीक्ष्य चारु-सर्वाङ्गीं किशोरीं सुष्ठ्व्-अलङ्कृताम् \।\।**

**परिक्रमन्तीम् उद्वाहे चकमेऽग्निः शुकीम् इव \।\।**

**मध्वाचार्यः (भागवत-तात्पर्यम्) :**

> राज-पुत्रीं शुकीम् अग्निर् अवयान्तीं प्रदक्षिणम् \।
>
> आदायान्तरधाद् दान-समये मन्मथातुरः \।\। इति ब्राह्मे \।\।११\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** समुद्रस्य कन्यां देव-देवेन
ब्रह्मणोपदिष्टां शतद्रुतिं नाम किशोरीं बालां परिक्रमन्तीं प्रदक्षिणं
गच्छन्तीम् \। शुकीम् इवेति \। एवं ह्य् आख्यायते \। सप्तर्षीणां सत्रे
तद्-भार्या-दर्शनेनाग्निः काम-सन्तप्तोऽभूत् \। तं च तद्-भार्या
स्वाहा-नाम सप्तर्षि-भार्या-रूप-धारिणी सती रमयामास \। रमयित्वा च
तद्-रेतः शुकी-रूपेण शर-स्तम्बे निधायागच्छत् \। तां यथा
सप्तर्षि-भार्या-भ्रान्त्या अग्निः कामितवान्, तद्वद् इति \। स्तुकीम् इवेति
पाठे स्तोक-घृत-धाराम् इवेत्य् अर्थः \।\।११\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सार्द्धेन आख्यायते
महाभारते \। इत्य् अर्थ इति \। स्तुक अल्पीभावे अत
इगुपधत्वात्कप्रत्यये डीपि च स्तुकीति रूपं प्रकरणाद् घृतधारेति
लब्धम् इति भावः \।\।११\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** सामुद्रीम् इत्य् अर्धकम् \।\।११\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** समुद्रस्य कन्यां
देवदेवेन ब्रह्मणोपदिष्टाम् \। शुकीम् इवेत्य् एवं ह्य् आख्यायते \।
महर्षीणां सत्रे तद्-भार्यादर्शनेनाग्निः कामार्तोऽभूत् \। तं च
तद्-भार्या स्वाहा-नाम सप्तर्षि-भार्या-रूप-धारिणी सती रमयामास \।
रमयित्वा च तद्-रेतः शुकी-रूपेण शर-स्तम्बे निधायागच्छत् \। तां
यथा सप्तर्षि-भार्या-श्रान्त्या अग्निः कामितवान्, तद्वत् \। शुकीम् इवेति
पाठे स्तोक-घृत-धाराम् इवेत्य् अर्थः \।\।११\।\।

**\॥।**

**\।\। ४.२४.१२ \।\।**

**विबुधासुर-गन्धर्व-मुनि-सिद्ध-नरोरगाः \।**

**विजिताः सूर्यया दिक्षु क्वणयन्त्यैव नूपुरैः \।\।**

**श्रीधर-स्वामी (भावार्थ-दीपिका) :** सूर्यया नवोढयैव विबुधादयो
विजिता अभिभूताः \। तच् च नूपुरैः पादौ क्वणयन्त्यैव \। तद्
ध्वनि-मात्रेणेत्य् अर्थः \।\।१२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इत्य् अर्थ इति \। किं पुनर्
दर्शनादिनेति भावः \। सूर्या स्याद् रविभार्यायामोषधिभिन्नवोढयोः इति
स्वामी \। सूर्यां वहतुना सह इति श्रुतिर् अपि नवोढाम्
एवाह---सूर्यापदेन \।\।१२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सूर्यया नवोढयैव
विजिताः \। तच् च नूपुरैः पादौ क्वणयन्त्यैव ध्वनि-मात्रेणैव, न तु
तां केऽपि द्रष्टुं शेकुर् इति भावः \।\।१२\।\।

**\॥।**

**\।\। ४.२४.१३ \।\।**

**प्राचीनबर्हिषः पुत्राः शतद्रुत्यां दशाभवन् \।**

**तुल्य-नाम-व्रताः सर्वे धर्म-स्नाताः प्रचेतसः \।\।**

**श्रीधर-स्वामी (भावार्थ-दीपिका) :** तुल्यं नाम व्रतम् आचारश् च
येषाम् \। धर्म-स्नाता धर्म-पारगाः \।\।१३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्रकृष्टे श्री-कृष्णे चेतो
येषां ते प्रचेतसः अथ भागवता यूयं प्रियाः स्थ भगवान्यथा \।
इति रुद्रोक्तेर्ज्ञायते तेषां कृष्णचेतस्त्वम् \।\।१३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** धर्म-स्नाता इत्य् अत्र धनुः-स्नाता
इति चित्सुखः, धनुर्-वेद-पारगाः \।\।१३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। ४.२४.१४-१५ \।\।**

**पित्रादिष्टाः प्रजा-सर्गे तपसेऽर्णवम् आविशन् \।**

**दश-वर्ष-सहस्राणि तपसार्चंस् तपस्-पतिम् \।\।**

**यद् उक्तं पथि दृष्टेन गिरिशेन प्रसीदता \।**

**तद् ध्यायन्तो जपन्तश् च पूजयन्तश् च संयताः \।\।**

**श्रीधर-स्वामी (भावार्थ-दीपिका) : तपसा तपसां पतिं** हरिम्
**अर्चन्न्** अर्चयाम् आसुः \।\।१४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : प्रजा-सर्गे** इति निमित्ते
सप्तमी \। **तपसे** तपः कर्तुम् \।\।१४-१५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : तपसां पतिं** हरिम्
**अर्चन्न्** अर्चयामासुः \। कीदृशाः ? **यद् उक्तं** **गिरिशेन**, तद् एव
**ध्यायन्तः** \।\।१४\।\।

**\॥।**

**\।\। ४.२४.१६ \।\।**

**विदुर उवाच---**

**प्रचेतसां गिरित्रेण यथासीत् पथि सङ्गमः \।**

**यद् उताह हरः प्रीतस् तन् नो ब्रह्मन् वदार्थवत् \।\।**

**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) :**
*न व्याख्यातम्**।***

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अर्थवत् प्रयोजनयुक्तम्
\।\।१६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यद् रहो रहसां प्रीतः
सन् वाचा अभिधयैव आह \।\।१६\।\।

**\॥।**

**\।\। ४.२४.१७ \।\।**

**सङ्गमः खलु विप्रर्षे शिवेनेह शरीरिणाम् \।**

**दुर्लभो मुनयो दध्युर् असङ्गाद् यम् अभीप्सितम् \।\।**

**श्रीधर-स्वामी (भावार्थ-दीपिका) :** मुनयोऽपि सङ्ग-त्यागेनाप्तुम्
इष्टं यं दध्युर् एव केवलं, न तु प्रपुः \। तेन शिवेन \।\।१७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** असङ्गात्सङ्गं परित्यज्य
\।\।१७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** असङ्गात् सङ्गं परित्यज्य
**अभि** सर्वतो-भावेन **ईप्सितं** प्राप्तुम् इष्टं **यं मुनयोऽ**पि
**दध्युर्** एव \।\।१७\।\।

**\॥।**

**\।\। ४.२४.१८ \।\।**

**आत्मारामोऽपि यस् त्व् अस्य लोक-कल्पस्य राधसे \।**

**शक्त्या युक्तो विचरति घोरया भगवान् भवः \।\।**

**श्रीधर-स्वामी (भावार्थ-दीपिका) :** ननु मुनीनां किं तद्-ध्यानेन,
घोरत्वात् ? इत्य् आशङ्क्याह---आत्मारामोऽपि लोक-रचनायाः पालनाय
\।\।१८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** घोरया दुष्टं प्रति \।\।१८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मुनीनां ध्यान-गम्योऽपि
कृपया सकामानाम् अपि कामं दातुं दृश्योऽपि भवतीत्य् आह---आत्मेति \।
लोक-कल्पस्य राधसे लोक-मनोरथ-कल्पनस्य सिद्धये \।\।१८\।\।

**\॥।**

**\।\। ४.२४.१९ \।\।**

**मैत्रेय उवाच---**

**प्रचेतसः पितुर् वाक्यं शिरसादाय साधवः \।**

**दिशं प्रतीचीं प्रययुस् तपस्य् आदृत-चेतसः \।\।**

**श्रीधर-स्वामी (भावार्थ-दीपिका) :** गुर्व्-आज्ञा-कारिणां शिव-दर्शनं
स्वत एव भवतीत्य् आशयेनाह---प्रचेतस इति \।\।१९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्राक्षिपति---नन्व् इति \।
राधसे सिद्धये \। घोरया भयानकया घोरं भीमं भयानकम् इत्य्
अमरः \। दुष्टानां भय-जननाय तत्-कृतोपद्रवं वारयितुं घोरां
शक्तिं गृह्णातीति भावः \।\।१८-१९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.२४.२०-२२ \।\।**

**स समुद्रम् उप विस्तीर्णम् अपश्यन् सुमहत् सरः \।**

**महन्-मन इव स्वच्छं प्रसन्न-सलिलाशयम् \।\।**

**नील-रक्तोत्पलाम्भोज-कह्लारेन्दीवराकरम् \।**

**हंस-सारस-चक्राह्व-कारण्डव-निकूजितम् \।\।**

**मत्त-भ्रमर-सौस्वर्य-हृष्ट-रोम-लताङ्घ्रिपम् \।**

**पद्म-कोश-रजो दिक्षु विक्षिपत् पवनोत्सवम् \।\।**

**श्रीधर-स्वामी (भावार्थ-दीपिका) : समुद्रम् उप** समुद्रात् किञ्चिन्
न्यूनम् \। उपोऽधिके च इति कर्म-प्रवचनीयः \। प्रसन्नाः सलिलाशया
मत्स्यादयो यस्मिन् \।\।२०\।\।

नीलोत्पलादीनाम् आकरं जन्म-स्थानम् \। उत्पलाम्भोज-कह्लाराणि
रात्रि-दिन-सन्ध्या-विकासीनि \। इन्दीवरं नीलोत्पलम् \। तस्य पुनर् उक्तिः
प्राचुर्य-ज्ञापनार्थम् \। हंसादिभिर् निकूजितम् \।\।२१\।\।

मत्तानां भ्रमराणां सौस्वर्येण हृष्ट-रोमाणि लताङ्घ्रिपा यस्मिन्,
पद्म-कोश-रजो दिक्षु विक्षिपता पवनेनोत्सवो यस्मिन् \।\।२२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सलिल आसमन्ताच् छेरते
इति सलिलाशयाः महतां सम-चित्तत्वादि-विशिष्टानां हरि-भक्तानां
इवानाविलं महान्तस् ते सम-चित्ताः प्रशान्ता विमन्यवः सुहृदः साधवो
ये \[भा।पु। ५.५.२\] इत्य् उक्तेः \।

> महच्-छब्दस् तत्त्व-भेदे पुंसि कण्वर्षि-कृष्णयोः \।
>
> वीणाभेदे स्त्रियां राज्ये क्लीबे वृद्धे तु वाच्यवत् \।\।

इति कोशोक्तेर् महतः कण्वर्षेर् मन इव स्वच्छं कण्व-मनसः
स्वच्छत्वं शकुन्तलायाः पुत्रीत्वेन रक्षणात् \।\। नीलं च तद्-रक्तं च
नील-रक्तं तथा-भूतं यद् उत्पलं नील-रक्तोत्पलम् \। एवं
चेन्दीवर-पदेन न पुनर्-उक्तिः \। अंभोज-कह्लारेन्दीवर-शब्दाः क्रमेण
श्वेत-रक्त-नील-पद्म-वाचकाः \। कारण्डवः प्लवो मद्गुः इत्य् अभिधानात्
\।\। सौस्वर्येण शोभन-स्वर-परम्परया \।\।२०-२२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** समुद्रम् इति त्रिकम् \। **समुद्रम्
उप** उपसमुद्रं, तत्-समीपम् इत्य् अर्थः \। **स्वच्छत्वं** स्थलस्य,
**प्रसन्नत्वं** सलिलस्य \।\।२०\।\। किं कुर्वत् ? **सरो दिक्षु**
पद्म-कोश-रजो **विक्षिपत्** \। कीदृशम् ? तद्-रजः-**पवनेनौत्सवः**
उद्रेको तस्य तत् \।\।२२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : समुद्रम् उप** समुद्रात्
किञ्चिन् न्यूनम् \। उपोऽधिके च हीने च इति कर्म-प्रवचनीयः \।
**नीलं** च तद् **रक्तं** चेति तथा-भूतं यद् **उत्पलं**, अत एव
इन्दीवरं नीलोत्पलम् इति न पुनर्-उक्तिः \। **मत्त-भ्रमराणां
सौस्वर्येणहृष्ट-रोमाणि** इव मुकुल-युक्ता **लता अङ्घ्रिपाश्** च यत्र
तत् \। **पद्म-कोश-रजो दिक्षुविक्षिपता पवनेन उत्सवो** यत्र तत्
\।\।२२\।\।

**\॥।**

**\।\। ४.२४.२३ \।\।**

**तत्र गान्धर्वम् आकर्ण्य दिव्य-मार्ग-मनोहरम् \।**

**विसिस्म्यू राज-पुत्रास् ते मृदङ्ग-पणवाद्य् अनु \।\।**

**श्रीधर-स्वामी (भावार्थ-दीपिका) : तत्रमृदङ्ग-पणवादि**-वाद्यम्
**अनु** पश्चाद् **दिव्यैर् मार्ग**-भेदैर् **मनोहरं गान्धर्वं** गानम्
**आकर्ण्य** विस्मयं प्राप्ताः \। पाठान्तरे मृदङ्ग-पणवादि अवत् रक्षत्
\। तेषां ध्वनिम् अतिरस्कुर्वद् इत्य् अर्थः \।\।२३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र सरोवरे \।
दिव्यैरलौकिकैर्मार्गभेदैर्गानप्रकारैः \। यद्वा---दिव्यमार्गा देवास्
तेषां मनोहरम् \। पाठान्तरे पणवाद्यवद् इति पाठे \। इत्य् अर्थ इति \।
एतादृशगानमस्ति येन मृदङ्गादिध्वनिर्नाच्छाद्यत इति भावः \।\।२३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तत्र गान्धर्वम् इति \।
पणवाद्यवद् इति पाठे मतुप् ज्ञेयः \।\।२३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : गान्धर्वं** गानम्
**मार्गा** गान-सम्बन्धिनः \। कदा ? **मृदङ्ग-पणवादि-**वाद्यं पश्चात्
\। पणवाद्यवद् इति पाठे मतुप् ज्ञेयः \। यद् वा, मृदङ्ग-पणवादि \।
कीदृशम् ? अवत् रक्षत् \। स तु मूल-ध्वनिभिर् अपि गानम् अतिरस्कुर्वद्
इत्य् अर्थः \।\।२३\।\।

**\॥।**

**\।\। ४.२४.२४ \।\।**

**तर्ह्य् एव सरसस् तस्मान् निष्क्रामन्तं सहानुगम् \।**

**उपगीयमानम् अमर-प्रवरं विबुधानुगैः \।\।**

**श्रीधर-स्वामी (भावार्थ-दीपिका) :** ते च त्रि-लोचनं वीक्ष्य
जाताश्चर्याः प्रणेमुर् इत्य् उत्तरेणान्वयः \।\।२४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तर्हीति \। हेम-निकायार्णम् इति
चित्सुखः \। सुवर्ण-राशि-सदृश-वर्णम् \।\।२४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। ४.२४.२५ \।\।**

**तप्त-हेम-निकायाभं शिति-कण्ठं त्रि-लोचनम् \।**

**प्रसाद-सुमुखं वीक्ष्य प्रणेमुर् जात-कौतुकाः \।\।**

**श्रीधर-स्वामी (भावार्थ-दीपिका) :** तप्त-हेम-राशि-सदृश-कान्तिम् \।
शितिर् नीलः कण्ठो यस्य तम् \।\।२५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तर्ह्येव
गान्धर्वश्रवणोत्तरम् एव \। अमरप्रवरं सर्वदेवश्रेष्ठम्
\।\।२४-२५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.२४.२६ \।\।**

**स तान् प्रपन्नार्ति-हरो भगवान् धर्म-वत्सलः \।**

**धर्म-ज्ञान् शील-सम्पन्नान् प्रीतः प्रीतान् उवाच ह \।\।**

**श्रीधर-स्वामी (भावार्थ-दीपिका), विश्वनाथ-चक्रवर्ती
(सारार्थ-दर्शिणी) :** *न व्याख्यातम्*।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स शिवः \। तान् प्रचेतसः
\।\।२६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** "प्रपन्नान् गिरिश" इति क्वचित्
\।\।२६\।\।

**\॥।**

**\।\। ४.२४.२७ \।\।**

**श्री-रुद्र उवाच---**

**यूयं वेदिषदः पुत्रा विदितं वश् चिकीर्षितम् \।**

**अनुग्रहाय भद्रं व एवं मे दर्शनं कृतम् \।\।**

**श्रीधर-स्वामी (भावार्थ-दीपिका) :** वेदिषदो बर्हिषदः \।
चिकीर्षितं भगवद्-आराधनं विदितम् \।\।२७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**

> वेदिर्विज्ञे बर्हिपुंजे वेदी स्यात्संस्कृतावनौ \।
>
> अङ्गुल्या भूषणे चाथ वेदो वृत्ते श्रुतौ धने \।\। इति कोशात् \।

वो युष्माकमनुग्रहाय एवंविधं भद्रं कल्याण-रूपं मे मया कृतं
दत्तं धातूनामनेकार्थत्वात् \। यद्वा---वो\ऽनुग्रहाय युष्माननुग्रहीतुं
युष्माकं दर्शनं मया कृतम् इत्य् अर्थः \।\।२७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** यूयं वेदिषद इत्य्-आदि
रुद्र-वाक्यम् \। अनुग्रहाय भद्रं व एतन् मे दर्शनं कृतं कारितम् \।
यद् वा, कृतम् इत्य् अत्रानुग्रह-हेतुः \।\।२७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** दर्शनम् इति \। हेतु-ण्य्-अन्ताद्
भावे युच् दर्शनम् इत्य् अर्थः \।\।२७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** चिकीर्षितं
भगवद्-आराधनम् एव \। अत एव वो युष्माकम् अनुग्रहाय \। एवं
दर्शनं कृतं दत्तम् \। यद् वा, वोऽनुग्रहाय
युष्मत्-कर्तृकानुग्रह-प्राप्तये मयैवं दर्शनं कृतम् \। यद् वा,
वोऽनुग्रहाय युष्मान् अनुग्रहीतुं युष्माकं दर्शनं मया कृतम् इत्य् अर्थः
\।\।२७\।\।

**\॥।**

**\।\। ४.२४.२८ \।\।**

**यः परं रंहसः**[^२४] **साक्षात् त्रि-गुणाज् जीव-संज्ञितात् \।**

[^२४]: रहस इति श्री-जीवस्य पाठः। तमस इति चित्सुखः।


**भगवन्तं वासुदेवं प्रपन्नः स प्रियो हि मे \।\।**

**श्रीधर-स्वामी (भावार्थ-दीपिका) :** अनुग्रह-कारणम् आह---**यः
साक्षाद्वासुदेवं प्रपन्नः**, **स हि मे प्रियः** \। कथं-भूतम् ?
**रंहसः** सूक्ष्मात् **त्रि-गुणात्** प्रधानाज् **जीव-संज्ञितात्** पुरुषाच्
च **परम्**, प्रकृति-पुरुषयोर् नियन्तारम् इत्य् अर्थः \।\।२८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इत्य् अर्थ इति \। त्वमीशिषे
जगतस्तस्थुषश् च इति श्रवणाद् इति भावः \। जगत्तस्थिवच्छब्दौ
पुरुषप्रकृतिलक्षकौ तौ त्वमीशिषे प्रेरयसीत्य् अर्थः \।
यद्वा---त्रिगुणान्मायाशक्तेर्जीवसंज्ञिताज्जीवशक्तेश् च रहः
सर्वदुर्लक्ष्यं यन्निर्गुणं ब्रह्म तस्माद् अपि परं ब्रह्मणो हि
प्रतिष्ठाहम् इति श्रीगीतोक्तेः \। यः साक्षात्प्रपन्नः \। न तु
कर्मार्पणद्वारा नापि देवतान्तरभक्ति-ज्ञानादिव्यवधानेनेत्य् अर्थः \।
स हि स ह्येव प्रिय इति तेन मद्भक्तो\ऽपि मे तथा न प्रिय इति भावः
\। तमस इति पाठं चित्सुखादयः पेठुः \। तत्र तमसः प्रकृतेरित्य्
अर्थः \।\।२८\।\।

**श्रीनाथ-चक्रवर्ती (चैतन्य-मत-मञ्जुषा) :** य इत्य्-आदि \। **यो**
जनः **साक्षाद् वासुदेवं प्रपन्नः**, **स हि** निश्चितं **प्रियः** \।
**वासुदेवं** विशिनष्टि---**रंहसः** सूक्ष्माद् ब्रह्मणोऽपि **परं
त्रिगुणात्** प्रधानाज् **जीव-संज्ञितात्** पुरुषाच् च, कालस्य ते
प्रकृति-पुरुषयोः परस्य \[भा।पु। ११.६.१४\] इति वक्ष्यमाणत्वाच् च \।
यद् वा, प्रतिलोमेनान्वयः---कोऽसौ वासुदेवः ? पुरुषो वा ? नहि नहि,
तस्माद् अपि परः \। तर्हि प्रधानं वा ? नहि नहि, तस्माद् अपि परः \।
तर्हि रहो ब्रह्म वा ? नहि नहि, तस्माद् अपि परः \। अत एव
भगवन्तम् अचिन्त्य-महैश्वर्यम् \।\।२८\।\।

---------------------------------------------------------------------------------------------------------------------

**जीव-गोस्वामी (भगवत्-सन्दर्भः ८१) :** अतो ब्रह्मणः परत्वेन
श्री-भगवन्तं कण्ठोक्त्यैवाह---य इति \। पित्रानुवर्णित-रहाः
\[भा।पु। ३.१५.४६\] इति श्रवणेन**रहो** ब्रह्म, तस्माद् अपि **परं**,
ततः सुतरां **त्रिगुणात्** प्रधानाज् **जीव-संज्ञितात्** जीवात्मनः परं
**भगवन्तं** यः **साक्षात्** श्रवणादिनैव, न तु कर्मार्पणादिना
**प्रपन्न** इत्य् अन्वयः \।

तथा च विष्णु-धर्मे नरक-द्वादशी-व्रते श्री-विष्णु-स्तवः---

> आकाशादिषु शब्दादौ श्रोत्रादौ महद्-आदिषु \।
>
> प्रकृतौ पुरुषे चैव ब्रह्मण्य् अपि च स प्रभुः \।\।
>
> येनैक एव सर्वात्मा वासुदेवो व्यवस्थितः \।
>
> तेन सत्येन मे पापं नरकार्ति-प्रदं क्षयम् \।\।
>
> प्रयातु सुकृतस्यास् तु ममानुदिवसं जयः \।\। इति \।\।

अत्र प्रकरणानुरूपेण सर्वात्म-शब्देन चान्यथा समाधानं च पराहतम्
\। तथा च तत्रोत्तरं क्षत्र-बन्धूपाख्याने---

> यन्-मयं परमं ब्रह्म तद्-अव्यक्तं च यन्-मयम् \।
>
> यन्-मयं व्यक्तम् अप्य् एतद् भविष्यामि हि तन्-मयः \।\। इति \।\।

तत्रैव मासर्क्ष-पूजा-प्रसङ्गे ततः परत्वं स्फुटम् एवोक्तं---

> यथाच्युतस् त्वं परतः परस्मात्
>
> स ब्रह्म-भूतात् परमः परात्मन् \।
>
> तथाच्युत त्वं वाञ्छितं तन्
>
> ममापदं चापहराप्रमेय \।\। इति \।\।

श्री-विष्णु-पुराणे च---स ब्रह्म-पारः पर-पार-भूत \[वि।पु। १.१५.५५\]
इति \। अक्षरात् ततः परतः पर \[मु।उ। २.१.२\] इति श्रुतेः \।\।२८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ब्रह्मणो हि प्रतिष्ठाहम् \[गीता
१४.२७\] इति न्यायात् रहस इति ब्रह्मणोऽपि \। यद् वा, रहसः
चतुःश्लोकी-प्रोक्तस्य रहस्याख्यस्य प्रेम्णः परं परमाश्रयम् \।
रंहस इति लेखक-भ्रमः \। सूक्ष्माद् इति स्वटीकायाम् अस्वारस्यात् \।
तमस इति चित्सुखः \।\।२८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अनुग्रहे कारणम् आह \।
यः साक्षाद् भगवन्तं वासुदेवं प्रपन्नः, स हि मे प्रियः \।
कथं-भूतम् ? रंहसः सूक्ष्मात् त्रि-गुणात् प्रधानाज् जीव-संज्ञितात्
पुरुषाच् च परम् \। प्रकृति-पुरुषयोर् नियन्तारम् इत्य् अर्थः इति
स्वामि-चरणैः \।

यद् वा, त्रिगुणान् माया-शक्तेः जीव-संज्ञितात् जीव-शक्तेश् रहः
सर्व-दुर्लक्ष्यं यत् निर्गुणं ब्रह्म, तस्माद् अपि परं, ब्रह्मणो हि
प्रतिष्ठाहम् \[गीता १४.२७\] इति गीताभ्यः \। यः साक्षात् प्रपन्नः, न तु
कर्मार्पण-द्वारा, नापि देवतान्तर-भक्ति-ज्ञानादि-व्यवधानेनेत्य् अर्थः
\। स ह्य् एव प्रिय इति, तेन मद्-भक्तोऽपि न मे तथा प्रिय इति भावः
\।\।२८\।\।

**\॥।**

**\।\। ४.२४.२९ \।\।**

**स्व-धर्म-निष्ठः शत-जन्मभिः पुमान्**

**विरिञ्चताम् एति ततः परं हि माम् \।**

**अव्याकृतं भागवतोऽथ वैष्णवं**

**पदं यथाहं विबुधाः कलात्यये \।\।**

**मध्वाचार्यः (भागवत-तात्पर्यम्) :** मां श्रियम् \।

> ऋभवो नाम ये देवा योग्या ब्रह्म-पदस्य तु \।
>
> त एव शत-जन्मानि विशेषोपासका हरेः \।\।
>
> प्राप्य ब्रह्म-पदं पश्चाच् छिर्यं प्राप्यानुमोदिताः \।
>
> तया ततो हरिं यान्ति वसन्ति हरि-सन्निधौ \।\।
>
> अनादि-काल-भक्ताश् च ज्ञानिनस् तेन संशयः \।
>
> विशिष्ट-ज्ञान-भक्त्य्-आदौ सर्व-जीव-निकायतः \।\।
>
> सर्वदापि विशेषेण शत-जन्म-प्रयत्नतः \।
>
> स्वपद-प्राप्तिर् उद्दिष्टा ततो मुक्तिर् अवाप्यते \।\।
>
> तथैव चत्वारिंशद्भिः पदं शैवं च जन्मभिः \।
>
> विंशद्भिर् ऐन्द्रं दशभिर् अन्येषाम् अप्य् उदीरितम् \।\। इति षाड्गुण्ये
> \।\।२९\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** तत् किं तस्य महत्तमत्वात् ?
इत्य् आह \। **स्व-धर्म-निष्ठः पुमान्** बहुभिर् **जन्मभिर्
विरिञ्चतां** प्राप्नोति \। **ततोऽपि** पुण्यातिशयेन **माम् एति** \।
भागवतस् त्व् अथ देहान्तेऽ**व्याकृतं** प्रपञ्चातीतं वैष्णवं पदम्
एति \। यथाहं रुद्रो भूत्वाधिकारिकवद् वर्तमानह्, विबुधा देवाश्
चाधिकारिकाः कलात्ययेऽधिकारान्ते लिङ्ग-भङ्गे सत्य् एष्यन्ति \।\।२९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्प्रियत्वं किं कुतः
तस्य भगवद्-भक्तस्य \। अत्र
विश्वनाथः---ब्रह्मविष्णुरुद्राणामस्माकं सुकृतेस्तारतम्यं सम्मुखाद् एव
शृणुतेति वदन्विष्णोः सर्वतः श्रेष्ठ्यम् आह---विरिञ्चितां विरिञ्चिपदं
तत्राप्यनिष्ठितत्त्वे शतजन्मभिर् अपि न प्राप्नोतीत्य् अर्थः \। ततो
विरिञ्चितो\ऽपि परं श्रेष्ठं मां ततो\ऽपि पुण्यातिशयैरे व \।
भागवतस्तु---अथ देहान्त एवाव्याकृतं वैकुण्ठं यथाहमेमि
प्रतिक्षणम् एव वैकुण्ठे वसन्नेकेन प्रकाशेन भगवन्तं भजामीत्य्
अर्थः \। कलालिङ्गं तस्यान्ते भक्तपदेन प्रेमभक्तो ग्राह्यः देहान्ते
देवस्तारकं व्याचष्ट इत्य्-आदिश्रुतिः प्रेमभक्तपरैवेति \। अत्र
तीर्थस्तु---स्वधर्मो वैराग्यभक्ति-ज्ञानादयस्तेषु निष्ठा नितरां
स्थितिर् यस्य स तथा ब्रह्मपदमेति \। ततः परं
ब्रह्मपदानुभवानन्तरं मां श्रियमेति \। अथ श्रियं प्रविश्य
भागवतो भगवद्भिर्युक्तो वैष्णवं पदमपरिच्छिन्नं
भगवत्-स्वरूपम् एतीति \। कलात्यये षोडशकलोपलक्षितशरीरलये सति
यथाहं हरिप्रसादेन शैवं पदं प्राप्तो\ऽस्मीत्य् आह \।
तच्चासार्वत्रिकत्वादचारुवद्भाति \।\।२९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** अन्तस् तम् एव भज,
किं स्व-धर्मानुष्ठानेनेति व्यतिरेकेणाह---स्व-धर्म-निष्ठ इत्य्-आदि \।
शत-शब्दोऽसङ्ख्य-परः, विरिञ्चिताधिगमात् बहु-कालेन माम् एति \।
मत्-प्राप्तेः परं वैष्णवं पदम् एति \।

ननु भवद्-भाव एव वैष्णवं पदं, विष्णोस् तव चाभेदात्, तत् कथम्
इदम् उच्यते ? तत्राह---यथेति \। अतोऽस्मद्-आदीनाम् अनीहत्वाद् यथाहम्
अन्ये च ब्रह्मादयो देवाः कला हरेर् अंशवस् तद्-अन्ते एष्यन्ति \। अतः
स्व-धर्म-निष्ठायां यदि निर्बाधता स्यात्, तदा इयता कालेन वैष्णवं
पदं प्राप्यते, बाधे सति नैव \। तत्-परिहारेण भगवद्-धर्मतश्
चेत् क्रियते, तदोक्त-प्रकारं क्रमम् अभिलङ्घ्य तत्-कालम् एव
वैष्णव-पद-प्राप्तौ स्व-धर्माचरणाद् भगवद्-धर्माचरणम् एव श्रेय
इति भावः \।\।२९\।\।

**दिग्दर्शनी** (बृ।भा। २.६.१०४): अथ ततः परं भागवतः सन्
अव्याकृतं प्रपञ्चातीतं यथाहं रुद्रो भूत्वाधिकारिकवद् वर्तमानः
**विबुधा** देवाश् चाधिकारिकाः **कलात्यये**\ऽधिकारान्ते लिङ्ग-भङ्गे
सत्य् एष्यन्तीति तस्मिन् अनुग्रहे शत-गुणैर् उत्ताने अधिके जाते सति
वैकुण्ठम् एति \। यथोक्तम् इतिहास-समुच्चये मुद्गलोपाख्याने---

> ब्रह्मणः सदनाद् ऊर्ध्वं तद् विष्णोः परमं पदं \।
>
> शुद्धं सनातनं ज्योतिः पर-ब्रह्मेति यद् विदुः \।\।
>
> निर्ममा निरहङ्कारा निर्द्वन्द्वा ये जितेन्द्रियाः \।
>
> ध्यान-योग पराश् चैव तत्र गच्छन्ति साधवः \।\।
>
> ये\ऽर्चयन्ति हरिं विष्णुं कृष्णं जिष्णुं सनातनम् \।
>
> नारायणम् अजं कृष्णं विष्वक्सेनं चतुर्भुजम् \।\।
>
> ध्यायन्ति पुरुषं दिव्यम् अच्युतं च स्मरन्ति ये \।
>
> लभन्ते ते\ऽच्युतं स्थानं श्रुतिर् एषा सनातनी \।\। इति \।

*ब्रह्मणः सदनाद्* इत्य् अस्य मुक्ति-पदाद् इत्य् अर्थः, सायुज्येन तत्र
ब्रह्मानुभवात् \। एवं श्री-महेशाद् अपि श्री-वैकुण्ठ-वासिनाम् अधिको
महिमा सम्पन्नं \। तच् च तस्य भक्तावतारत्वेन विनयोक्ति-मात्रम्,
वस्तुतस् तु तस्य श्री-भगवद्-अवतारत्वात् पार्षदैर् अपि पूज्यतैव
प्रसज्येत \। एतच् च तेषाम् एव वाक्यतो\ऽग्रे व्यक्तं भावि \। एवं
सर्वेषाम् अपि भगवद्-अवताराणां बोद्धव्यम् \। तारतम्यं च यद्
दृश्यते, तच् च भगवत्ता-प्रकटनानुसार-मात्रेणैव, न तु वस्तुतः \।
एतद् अप्य् अग्रे श्री-नारद-वाक्यतो विस्तरेण व्यक्तं भावि \।\।२९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** स्व-धर्मेत्य् अस्य टीकायां "तत् किम्
?" इति "तत्र हेतुः कः ?" इत्य् अर्थः \। विबुधा इत्य् अत्र विबुधैर् इति
चित्सुखः, विबुधैः कार्यैः सह \।\।२९\।\।

**भगवत्-सन्दर्भः (५०):** ततोऽपि पुण्यातिशयेन **माम् एति**,
**भागवतस्** तु **अथ** देहान्ते **अव्याकृतं**, नाम-रूपे व्याकरवाणि
\[छा।उ। ६.३.२\] इति श्रुति-प्रसिद्ध-व्याकरणाविषयं प्रपञ्चातीतं
**वैष्णवं पदं** वैकुण्ठम् एति \। **यथाहं** रुद्रो
भूत्वाधिकारिकतया वर्तमानः, **विबुधा** देवाश् चाधिकारिकाः
**कलात्यये** अधिकारान्ते लिङ्ग-भङ्गे सत्य् एष्यन्तीति, यावद् अधिकारम्
अवस्थितिर् आधिकारिकाणाम् \[वे।सू। ३.३.३३\] इति न्यायेन \।\।२९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ब्रह्म-रुद्र-विष्णूनाम्
अस्माकं सुकृतेः प्राप्ति-तारतम्यं मन्-मुखाद् एव यूयं शृणुतेति वदन्
विष्णोः सर्वतः श्रैष्ठ्यम् आह---स्व-धर्म-निष्ठः पुमान् शत-जन्मभिर्
विरिञ्चतां विरिञ्चि-पदम् एति \। तत्राप्य् अनिष्ठितत्वे शत-जन्मभिर् अपि
न प्राप्नोतीत्य् अर्थः \। ततो विरिञ्चितोऽपि परं श्रेष्ठं मां, ततोऽपि
पुण्यातिशयैर् एवेति \। भागवतस् त्व् अथ देहान्त एव अव्याकृतं
प्रपञ्चातीतं वैष्णवं पदं वैकुण्ठम् एति \। यथाहम् एमि प्रतिक्षणम्
एव वैकुण्ठे वसन्न् एकेन प्रकाशेन भगवन्तं भजामीत्य् अर्थः \।
विबुधाश् चाधिकारिका भक्ताः कला लिङ्गं तस्य अत्यये
स्व-स्वाधिकारान्तेऽपि लिङ्ग-भङ्गे एवैष्यन्तीति भक्तेः
साधन-साध्य-समयानां सुख-लभ्यत्वेनापि सर्वोत्कर्षो दर्शितः
\।\।२९\।\।

**\॥।**

**\।\। ४.२४.३० \।\।**

**अथ भागवता यूयं प्रियाः स्थ भगवान् यथा \।**

**न मद् भागवतानां च प्रेयान् अन्योऽस्ति कर्हिचित् \।\।**

**मध्वाचार्यः (भागवत-तात्पर्यम्) :** अथ अत एवम् अनादि-भक्तोऽहं
यतः अतः प्रिया यूयम् \।\।३०\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) : अथ** **भागवतत्वाद् यूयं मे
प्रियाः स्थ** \। भवद्भिर् अपि मयि प्रीतिः कार्येत्य् आशयेनाह \। **मद्
अन्यो भागवतानां च प्रेयान् नास्ति** \।\।३०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अथ हेत्वर्थे तद् एवाह
भागवतत्वाद् इति \। यथा च यूयं मे प्रियास् तथा भागवतानां
सम्मतिः \।\।३०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** अथेत्य्-आदि \।
अथानन्तरं यद् ब्रवीमि, तद् अवधाय श्रूयताम् इति \। हे **भागवता
यूयं मे प्रियाः**, **यथा भगवान्** प्रियः \। **भागवतानां** च
मत्तो **नान्यः प्रियोऽस्ति कर्हिचित्** कदाचिद् अपि \। अतो भवद्भिर् अपि
मयि प्रीतिः कार्येति भावः \।\।३०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अथ अत एव भागवतानां
चेति च-कारेण यथेत्य् अस्यान्वयात् भागवतानां यथा भगवतोऽन्यः
प्रेयान् नास्ति, तथा मत् मत्तोऽपीत्य् अर्थः \।\।३०\।\।

**\॥।**

**\।\। ४.२४.३१ \।\।**

**इदं विविक्तं जप्तव्यं पवित्रं मङ्गलं परम् \।**

**निःश्रेयस-करं चापि श्रूयतां तद् वदामि वः \।\।**

**श्रीधर-स्वामी (भावार्थ-दीपिका) :** अत इदं जप्तव्यं श्रूयताम् इति
\। विविक्तम् असङ्कीर्णं यथा भवति \।\।३१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अतो भगवद्-भक्तत्वात् \।
इदं वक्ष्यमाणं यत् \।\।३१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** तस्मात् प्रियत्वेनाहम्
उपदिशामीत्य् आह---इदम् इत्य्-आदि \।\।३१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अथ अत एव भागवतान्
चेति च-कारेण यथेत्य् अस्यान्वयात् भागवतानां यथा भगवतोऽन्यः
प्रेयान् नास्ति तथा मत् मत्तोऽपीत्य् अर्थः \।\।३१ \।\।

**\॥।**

**\।\। ४.२४.३२ \।\।**

**मैत्रेय उवाच---**

**इत्य् अनुक्रोश-हृदयो भगवान् आह ताञ् छिवः \।**

**बद्धाञ्जलीन् राज-पुत्रान् नारायण-परो वचः \।\।**

**श्रीधर-स्वामी (भावार्थ-दीपिका) :** सृष्ट्य्-आदौ ब्रह्मणा सृष्ट्वा
पुत्रेभ्यः प्रोक्तम् इष्ट-दम् \। स्तोत्रं प्राह प्रचेतोभ्यः कृपया
भगवान् शिवः \।\।३२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अनुक्रोशो दया हृदये यस्य
स तथा कृपा दयानुकंपा स्याद् अनुक्रोशो\ऽपि इत्य् अमरः \।\।३२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अनुक्रोशः कृपा हृदये
यस्य सः \।\।३२\।\।

**\॥।**

**\।\। ४.२४.३३ \।\।**

**श्री-रुद्र उवाच---**

**जितं त आत्म-विद्-धुर्य**[^२५]**-स्वस्तये स्वस्तिर् अस्तु मे \।**

[^२५]: वर्य- इति पाठान्तराह्।


**भवता राधसा राद्धं सर्वस्मा आत्मने नमः \।\।**

**मध्वाचार्यः (भागवत-तात्पर्यम्) :**

सर्वान्तर्यामत्वात् तु सर्व-नामा जनार्दनः \।

न तु सर्व-स्वरूपत्वात् सर्वेशोऽसौ हरिषतः \।\। इति ब्रह्म-तर्के
\।\।३३\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) : ते जितं** तवोत्कर्षः \।
**आत्म-विद्-धुर्याणां स्वस्तये** शोभन-सत्तायै स्वानन्द-लाभायेत्य्
अर्थः \। अतो **मे स्वस्तिः** स्वानन्द-सत्ताऽ**स्तु** \। ननु ममोत्कर्षो
मद्-अर्थ एव किं न स्यात् ? तत्राह \। **भवता राधसा**
स्वानन्द-रूपेण **राद्धं** सिद्धम् \। त्वं परमानन्द-रूपेणैव नित्यं
स्थित इत्य् अर्थः \। अत एवं-भूतायात्मने तुभ्यं नमः \। सर्वस्मै
सर्व-रूपाय च \।\।३३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पुत्रेभ्यो भृग्वादिभ्य इत्य्
अर्थः \। भगवन्तं स्तुवानो भक्तः प्रथमं जयजयेति वदेद् इत्य् आह
\। जितं त इति \। आत्मविद्धुर्योगामात्मारामाणाम् \। इत्य् अर्थ इति \।
इक्श्तिपौ धातुनिर्देशे इति श्तिप् \। अस्धातुश् च सत्ताम् एव वदतीति भावः
\। शोभनसत्ता च भगवद्-गुणमाधुर्याकृष्टतया सायुज्यस्पृहाराहित्येन
शुकादीनाम् इव भक्तत्वेन सनातनी स्थितिः \। यदुक्तं तथा
परमहंसानां मुनीनाममलात्मनाम् \। भक्तियोगविधानार्थम् इति
कुर्वन्त्यहैतुकीं भक्तिमित्थंभूतगुणो हरिः इति च \। यत
आत्मविद्धुर्याणां शोभनसत्तायै तवोत्कर्ष आविष्कृतो\ऽतो हेतोर्मे मम
सास्त्वित्य् अर्थः \। अत्राक्षिपति---नन्व् इति \। इत्य् अर्थ इति \।
परमानन्द-स्वरूपस्य ते\ऽन्यार्थापेक्षा नास्त्येवेति भावः \। अतः
सर्वोत्कृष्टत्वात् \। चक्रवर्ती तु---भवता प्रयोजकेन यत् आराध
आराधनं तेन राद्धं तस्य सिद्धिरस्तु \। ननु श्रीगुरुणा
मद्भक्तेनान्येन वा मदाराधनं भवति न तु मयेति
तत्राह---सर्वस्मै सर्वस्व-रूपायात्मने, त्वम् एव गुरुवैष्णवादिरूपः
स्वभजनं कारयसीति भावः \।\।३३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** किं तज् जप्यम् ? इत्य्
आह---जितं त इत्य्-आदि बहुभिः \। आत्मविद्-धुर्य-स्वस्तये ते तव जय
उत्कर्षः \। आत्म-विदाम् आत्मानं भगवन्तं विन्दन्तीति तथा तेषां
धुर्याः परम-भक्तास् तेषां स्वस्तये शोभन-सत्तायै शोभना या अस्ति
सत्ता तस्यै तवोत्कर्षः \। अतो ममापि स्वस्ति भक्ति-रूपेण सत्ता अस्तु
\।

ननु ममोत्कर्षो मद्-अर्थक एव, तत्र हि भगवता राधसा
अचिन्त्य-परमैश्वर्येण राद्धं सिद्धं स्वानन्द-परिपूर्ण-भावेन
नित्यं सिद्धम् एव \। अतः सर्वस्मै भक्ताय सर्व-भक्तार्थं
तवोत्कर्षः \। आत्मने नमः भक्तानाम् आत्म-स्वरूपाय तुभ्यं नम इत्य्
उपक्रम्य, नमः पङ्कज-नाभाय इत्य्-आदि बहुभिर् एव प्रधानं स्तोत्रं
प्रपञ्चयति \। वासुदेवाय श्री-कृष्णायेति विशेष्य-पदं, अन्यत् सर्वं
विशेषणम् \। स्तोत्रं हि सर्वम् एव त्वम् असीत्य्-आदि-प्रायम् \। तत् तु
अन्यत्रौपचारिकम् \। श्री-कृष्णे तु यथार्थम् एव, सर्वत्वात्
सर्वेश्वरत्वाच् च \। इति सर्व-स्वरूपेण नमस्कारः \।\।३३-३४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** "इक् शतिपौ धातु-निर्देशे" असश्
चातुश् चात्र सत्ताम् एव वदतीत्य् आत्मविच्-छ्रेष्ठानां **स्वस्तये**
शोभन-स्थित्यै सद्-भक्त-लक्षणायै ते तव जितम् उत्कर्षो
गुणादि-प्रकाश इत्य् अर्थः \। मुक्तानाम् अपि सिद्धानाम् इत्य् आदेः \। यस्माद्
एव स एव पुरुषार्थः \। तस्मान् ममापि स एव स्वस्तिर् अस्तु प्रार्थनायां
लोट् \।

तत्र किं तव साधनम् ? इत्य् आशङ्क्य विभक्ति-परिणामेनाह---ते तुभ्यं
नम इति \। तत्र च मम न स्वातन्त्र्यं किन्तु तवैवेति \। तद् एव नमो
विशिनष्टि भवतेति \। राधसा सर्व-साधकेन राद्धं सिद्धं
सर्व-साधकत्वे हेतुः आत्मने अन्तर्यामिणे सर्वस्मै सर्व-रूपाय चेति \।

यद् वा, स च स्वस्तिर् दीन-मनसो रूप एव योग्य इति तद् एव करोति ते
नम इति \। अन्यत् समानं वासुदेवादय एते पद्मनाभस्यैवांशाः \। न तु
महा-वासुदेवादयः निर्विकारयिति व्याख्यायां विकारस् तद्-आभास इति
सङ्कर्षणादीनां तद्-आभासत्वं दर्शितम् \। धुर्येत्य् अत्र वर्येत्य् अत्र
वर्येति क्वचित् \।\।३३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भगवन्तं स्तुवानो
भक्तः प्रथमं जय जयेति वदेद् इत्य् आह---आत्मविद्-वर्याणाम्
आत्मारामाणां **स्वस्तये** शोभन-सत्तायै त्वया **जितं** स्वोत्कर्ष
आविष्कृतः \। इक् शतिपौ धातु-निर्देश इति शतिप् \। शोभन-सत्ता च
भगवद्-गुण-माधुर्याकृष्टया सायुज्य-स्पृहा-राहित्येन शुकादीनाम् इव
तद्-भक्तत्वेन सनातनी स्थितिः \। यद् उक्तं---

> तथा परमहंसानां मुनीनाम् अमलात्मनाम् \।
>
> भक्ति-योग-विधानार्थं \[भा।पु। १.८.२०\] इति,
>
> कुर्वन्त्य् अहैतुकीं भक्तिम् इत्थम्-भूत-गुणो हरिः \[भा।पु। १.७.१०\]
> इति च \।

अतो मे मम स्वस्ति शोभन-सत्ता अस्तु \। भवता प्रयोजकेन यत् आराधः
आराधनं तेन **राद्धं** तस्य सिद्धिर् अस्तु \।

ननु श्री-गुरुणा मद्-भक्तेनान्येन वा मद्-आराधनं भवति, न तु
मयेति, तत्राह---सर्वस्मै सर्व-स्वरूपाय आत्मने त्वम् एव
गुरु-वैष्णवादि-रूपः स्व-भजनं कारयसीति भावः \।\।३३\।\।

**\॥।**

**\।\। ४.२४.३४ \।\।**

**नमः पङ्कज-नाभाय भूत-सूक्ष्मेन्द्रियात्मने \।**

**वासुदेवाय शान्ताय कूट-स्थाय स्व-रोचिषे \।\।**

**श्रीधर-स्वामी (भावार्थ-दीपिका) :** सर्व-रूपत्वं प्रपञ्चयन्
प्रणमति सार्धैर् दशभिः \। पङ्कजं लोकात्मकं नाभौ यस्य तस्मै
कारणात्मने नमः \। कारणत्वाद् एव सृज्यानां प्राणिनां ये उपाधयो
भूतानि सूक्ष्माणि तन्-मात्राणीन्द्रियाणि च तेषाम् आत्मने नियन्त्रे \।
अन्तः-करण-चतुष्टयाधिष्ठातृत्वेन प्रणमति चतुर्भिः श्लोकार्धैः \।
वासुदेवाय चित्ताधिष्ठात्रे \। कूट-स्थाय निर्विकाराय,
चित्तस्यैक-रूपत्वात् \।\।३४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** किं च, त्वद्-विषयकः
सर्वेन्द्रियव्यापार एव त्वद्-भक्तिः \। सर्वेन्द्रियाणि च
त्वद्-अधीनान्यतः कृपया मदिन्द्रियाणि स्वव्यापारवन्ति संपादयेति
प्रणमति---नम इति, पङ्कजनाभायेति \। हे पङ्कजनाभ तव
नाभिपङ्कजोद्भवाद् ब्रह्मत एव मदीयस्यास्य
मर्त्यदेहस्योद्भूतत्वादिमं स्वभक्त्युन्मुखं कुरु \। तुभ्यं नम इति
भावनाभिप्रेता \। एवं भक्त्युपयोगार्थं देहेन्द्रियाणि समासेन
संशोध्य पुनः प्रत्येकम् अपि शोधयितुं प्रथमं चित्ताधिष्ठातारं
वासुदेवं प्रणमति---वासुदेवायेति \। भो वासुदेव मच्चित्तं शान्तं
निर्विकारं कृत्वा स्वरोचिषा प्रकाश्य भक्तावेव चेतय तुभ्यं नम इति
\।\।३४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किं च, तद्-विषयकः
सर्वेन्द्रिय-व्यापार एव त्वद्-भक्तिः सर्वेन्द्रियाणि च त्वद्-अधीनान्यतः
कृपया मद्-इन्द्रियाणि स्व-विषय-व्यापारवन्ति सम्पादयेति
प्रणमति---नम इति \। भूत-सूक्ष्माणि शब्दादि-तन्-मात्राणि च इन्द्रियाणि
च, तेषाम् आत्मने नियन्त्रे \। पङ्कज-नाभायेति हे पङ्कजनाभ ! तव
नाभि-पङ्कजोद्भवाद् ब्रह्मत एव मदीयस्यास्य
मर्त्य-देहस्योद्भूतत्वादिमं स्व-भक्त्य्-उन्मुखं कुरु तुभ्यं नम इति
भावनाभिप्रेता \। एवं भक्त्य्-उपयोगार्थं देहेन्द्रियाणि समासेन
संशोध्य पुनः प्रत्येकम् अपि शोधयितुम् प्रथमं चित्ताधिष्ठातारं
वासुदेवं प्रणमति---वासुदेवायेति \। भो वासुदेव, मच्-चित्तं शान्तं
निर्विकारं कृत्वा स्व-रोचिषा प्रकाश्य भक्ताव् एव चेतय, तुभ्यं नम
इति \।\।३४\।\।

**\॥।**

**\।\। ४.२४.३५ \।\।**

**सङ्कर्षणाय सूक्ष्माय दुरन्तायान्तकाय च \।**

**नमो विश्व-प्रबोधाय प्रद्युम्नायान्तर्-आत्मने \।\।**

**श्रीधर-स्वामी (भावार्थ-दीपिका) :** सङ्कर्षणायाहङ्काराधिष्ठात्रे \।
सूक्ष्मायाव्यक्ताय \। दुरन्तायानन्ताय \। अन्तकाय मुखाग्निना
लोक-दाहकाय \। विश्वस्य प्रकृष्टो बोधो यस्मात् \। अन्तरात्मने
बुद्ध्य्-अधिष्ठात्रे \।\।३५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** भोः सङ्कर्षण-देव !
ममाहन्ता-ममतयोर् वृत्तीनां देह-गेहादि-निबद्धानाम् अनन्तानां यद्
बन्धनं सन्दह्य तास् ततो विच्युतीकृत्य भक्त्याश्रययोर् निबधान \।
तुभ्यं नमः \। भोः प्रद्युम्न मद्-बुद्धिं तथा प्ररोचय यथा सा
भक्ताव् एव मां दधाति तुभ्यं नमः \।\।३५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सूक्ष्मायाव्यक्ताय \।
दुरन्तायानन्ताय \। अन्तकाय मुखाग्निना लोक-दाहकाय \। भोः सङ्कर्षण
देव ! ममाहन्ता-ममतयोर् वृत्तीनां देह-गेहादि-निबन्धानाम् अनन्तानां
तद्-बन्धनं सन्दह्य तास् ततो विच्युतीकृत्य भक्त्य्-आश्रय-विषययोर्
निवधान, तुभ्यं नम इति \।\।३५\।\।

**\॥।**

**\।\। ४.२४.३६ \।\।**

**नमो नमोऽनिरुद्धाय हृषीकेशेन्द्रियात्मने \।**

**नमः परमहंसाय पूर्णाय निभृतात्मने \।\।**

**श्रीधर-स्वामी (भावार्थ-दीपिका) :** हृषीकाणाम् ईशं यद् इन्द्रियं
मनस् तद्-आत्मने \। सूर्य-रूपेण प्रणमति \। परम-हंसाय सूर्याय \।
पूर्णाय तेजसा विश्व-व्यापिने \। निभृतात्मने क्षय-वृद्धि-शून्याय
\।\।३६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** हे अनिरुद्धदेव मन्मनो
भक्तावेवानुरंजय तुभ्यं नमः इति \। अन्तःकरणचतुष्टयं
तदुपास्यवासुदेवादिप्रणतिभिः संशोध्य बहिः करणानि तथा
देहारंभकाणि पञ्च भूतानि च शोधयितुमधिष्ठातृरूपत्वेन
भूत-रूपत्वेन च प्रणमति---नमः परमहंसेति चतुर्भिः \। नितरां
भृतो वृष्ट्यादिभिः पालिता आत्मानो जीवा येन तस्मै आदित्याज्जायते वृष्टिः
इति स्मृतेः भानुर्हंसः सहस्रांशुः इत्य् अमरः \। भोः सूर्यात्मक देव
मच्चक्षुः श्रीमूर्तिसौन्दर्यदर्शने एव प्रवर्त्तय देहगतं सूर्यात्मकं
तेजश् च शुद्धयतु तुभ्यं नम इति \।\।३६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** हृषीकाणाम् यद् ईशम्
इन्द्रियं मनस् तद्-आत्मने तन्-नियन्त्रे \। हे अनिरुद्ध-देव ! मन्-मनो
भक्ताव् एवानुरञ्जय, तुभ्यं नम इति \। एवम् अन्तःकरण-चतुष्टयं
तद्-उपास्य-दैवत-वासुदेवादि-प्रणतिभिः संशोध्य बहिःकरणानि, तथा
देहारम्भकाणि पञ्च-भूतानि च शोधयितुम् अधिष्ठातृ-रूपत्वेन
भूत-रूपत्वेन च प्रणमति---नमः परमेति चतुर्भिः \। परमहंसाय
सूर्याय \। निभृतात्मने नितरां भृता वृष्ट्य्-आदिभिः पालिता आत्मनो जीवा
येन तस्मै \।\।३६\।\।

**\॥।**

**\।\। ४.२४.३७ \।\।**

**स्वर्गापवर्ग-द्वाराय नित्यं शुचि-षदे नमः \।**

**नमो हिरण्य-वीर्याय चातुर्-होत्राय तन्तवे \।\।**

**श्रीधर-स्वामी (भावार्थ-दीपिका) : स्वर्गापवर्गयोर् द्वाराय** \।
शुचिन्य् अन्तः-करणे निषीदतीति **शुचिषत्**, तस्मै \। हंसः शुचिषत्
\[ऋ।वे। ४.४.५\] इति श्रुतेः \। **हिरण्यं वीर्यं** यस्य, तस्मै
अग्नि-रूपाय \। **चातुर्-होत्रं** कर्म तस्मै तत्-साधनायेत्य् अर्थः \।
कुतः ? **तन्तवे** तद्-विस्तारकाय \।\।३७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** भो वह्न्यात्मक देव
यथान्येषां कर्म प्रवर्त्तयसि तथैव मम वाचं कीर्तनभक्तौ
प्रवत्तय वह्न्यात्मकं तेजश् च शुध्यतु तुभ्यं नमः \।\।३७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** शुचिनि अन्तः-करणे
सीदतीति **शुचिषत्**, हंसः शुचिषत् \[ऋ।वे। ४.४.५\] इति श्रुतेः, तस्मै
\। भोः सूर्यात्मकम् एव, यच् चक्षुः श्री-मूर्ति-सौन्दर्य एव प्रवर्तय,
देह-गतं सूर्यात्मकं तेजश् च शुध्यतु, तुभ्यं नम इति \।
**हिरण्य-वीर्याय** अग्नि-रूपाय **चातुर्-होत्र**-कर्म-साधनाय \। कुतः
? **तन्तवे** तद्-विस्तारकाय \। भो वह्न्य्-आत्मक-देव ! यथान्येषां
कर्म प्रवर्तयसि, तथैव मम वाचं कीर्तन-भक्तौ प्रवर्तय \।
वह्न्य्-आत्मकं तेजश् च शुद्ध्यतु, तुभ्यं नम इति \।\।३७\।\।

**\॥।**

**\।\। ४.२४.३८ \।\।**

**नम ऊर्ज इषे त्रय्याः पतये यज्ञ-रेतसे \।**

**तृप्ति-दाय च जीवानां नमः सर्व-रसात्मने \।\।**

**श्रीधर-स्वामी (भावार्थ-दीपिका) :** सोमत्वम् आह---ऊर्जे पितॄणाम्
अन्नाय \। इषे देवानाम् अन्नाय \। यज्ञ-रेतसे सोमाय \। स हि पितॄणां
देवानां चान्नम् \। एवं रूपाय त्रय्याः पतये हरये नमः \।
सूर्याग्नि-सोमत्वेनैव तेजस्त्वम् उक्तम् \। जलत्वम् आह---सर्व-रसात्मने
जल-रूपाय \।\।३८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** भोः सोमात्मक देव मम
देवर्ष्यादिऋणं संशोध्य मन्मनो भक्तावेव मज्जय सोमात्मकं तेजश् च
शुध्यतु तुभ्यं नमः \। पूर्वमुपास्यदैवतप्रणत्या संशोध्यापि मनसो
दुर्दमत्वादधिष्ठातृदैवतप्रणत्यापि पुनः संशोधनमिदं ज्ञेयम् \।
एवं सूर्याग्निसोम-रूपं तेजश् च तद्रूपेण प्रणय संशोध्य
रसनेन्द्रियं रसं च संशोधयितुं रस-रूपेण प्रणमति---तृप्तिदायेति
\। भो रसात्मक देव हरे मम रसनां भवदीयवस्तुमाधुर्य एव
स्वादं प्राशय दैहिका आपश् च शुध्यन्तु तुभ्यं नमः \।\।३८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ऊर्जे पितॄणाम् अन्नाय \।
इषे देवानाम् अन्नाय \। यज्ञ-रेतसे सोमाय \। भो सोमात्मक देव ! मम
देवर्ष्य्-आदि-ऋणं परिशोध्य मन्-मनो भक्ताव् एव संयोजय, सोमात्मकं
तेजश् च शुद्ध्यतु, तुभ्यं नम इति \। पूर्वम् उपास्य-दैव-प्रणत्यापि
पुनः संशोध्यापि मनसो दुर्दमत्वाद् अधिष्ठातृ-दैवत-प्रणत्या पुनः
संशोधनम् इदं ज्ञेयम् \। एवं सूर्याग्नि-सोम-रूपं तेजश् च तद्-रूपेण
प्रणत्या संशोध्य रसनेन्द्रियं रसं च संशोधयितुम् रस-रूपेण
प्रणमति---तृप्तिदा**य्**अ इति \। हे रसात्मक देव ! हरे ! मम रसनां
भवदीय-वस्तु-माधुर्य एव स्वादं प्रापय \। दैहिका आपश् च
शुद्ध्यन्तु, तुभ्यं नम इति \।\।३८\।\।

**\॥।**

**\।\। ४.२४.३९ \।\।**

**सर्व-सत्त्वात्म-देहाय विशेषाय स्थवीयसे \।**

**नमस् त्रैलोक्य-पालाय सह ओजो-बलाय च \।\।**

**श्रीधर-स्वामी (भावार्थ-दीपिका) :** विशेषाय पृथ्वी-रूपाय \।
सर्वेषां सत्त्वानां प्राणिनां ये आत्मानः, तेषां देहाय स्थवीयसे
विराट्-देहाय च \। त्रैलोक्य-पालाय वायवे \। सह-आदि-रूपाय \। स हि
प्राण-रूपेन त्रैलोक्यं पालयति सह आदि-धर्मा च \।\।३९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** हे पृथिव्यात्मक हरे मम
घ्राणेन्द्रियं भवदीयसौरभ्य एव प्रवर्तयन्देहं च
स्वीयपरिचर्यादिषु प्रवर्तयेति सहओजोबलायेति मन इन्द्रियदेहेषु
सहओजोबल-रूपेण प्रविश्य तत्तत्पाटवं कर्तव्यम् इति \। हे
वायु-स्वरूप हरे मम त्वगिन्द्रियं त्वदीय-सौकुमार्यादावेवोल्लासयन्
देहेन्द्रियमनांस्यपि भजनसामर्थ्यवन्ति कुरु तुभ्यं नमः \। भो
नभ-स्वरूप हरे मम श्रोत्रं भवत्सौस्वर्य एव प्रवर्त्तय
स्वीयनाममन्त्रभक्तिशास्त्रार्थं स्फोरय मम नभस्तत्त्वं च
शुद्ध्यतु तुभ्यं नम इति \।\।३९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सर्वेषां सत्त्वानां
प्राणिनां ये आत्मानः, तेषां देहाय स्थवीयसे विराड्-देहाय चेति \। हे
पृथिव्य्-आत्मक हरे ! मम घ्राणेन्द्रियं भवदीय-सौरभ्य एव
प्रवर्तयन् देहं च स्वीय-परिचर्यादिषु प्रवर्तयेति \।
त्रैलोक्य-पालाय प्राण-वायु-स्वरूपाय सह-ओज-बलाय
मन-इन्द्रिय-देहेषु सह-ओजो-बल-रूपेण प्रविश्य तत्-तत्-पाटवः
कर्तव्य इत्य् अर्थः \। हे वायु-स्वरूप हरे ! मम त्वग्-इन्द्रियं
त्वदीय-सौकुमार्यादाव् एवोल्लासयन् देहेन्द्रिय-मनांस्य् अपि
भजन-सामर्थ्यवन्ति कुरु, तुभ्यं नम इति \।\।३९\।\।

**\॥।**

**\।\। ४.२४.४० \।\।**

**अर्थ-लिङ्गाय नभसे नमोऽन्तर्-बहिर्-आत्मने \।**

**नमः पुण्याय लोकाय अमुष्मै भूरि-वर्चसे \।\।**

**श्रीधर-स्वामी (भावार्थ-दीपिका) :** नभसे आकाशायार्थानां लिङ्गाय
ज्ञापकाय, शब्द-गुणत्वात् \।
अन्तर्-बहिर्-आत्मनेऽन्तर्-बहिर्-व्यवहारावलम्बनाय \। एवं
महा-भूत-रूपत्वम् उक्तम् \। अमुष्मै स्वर्गाय भूरि-वर्चसे \। एष वै
ज्योतिष्मन्तं पुण्यं लोकं याति इति श्रुतेः \।\।४०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एवं
स्वीयभूतेन्द्रियमनांसि
भगवद्-उपासनोन्मुखीकृत्योपासनाप्राप्यवैकुण्ठलोक-स्वरूपत्वेन
प्रणमति---पुण्याय सर्वोत्तमाय पुण्यं स्यात् सुकृते शुद्धे सुन्दरे च
परात्मनि \। उत्कर्षे वाच्यवत् इत्य् अभिधानात् \। भूरिवर्चस इति \।
लोकान्तरव्यावृत्तिः, अत्र वैकुण्ठलोके प्रमाणम् आह---एष इति \। एष
भगवद्-भक्तः ज्योतिस्वतः सिद्धप्रकाशस्तद्विद्यते यत्र स तथा तं
यद्भ्राजमानं स्वरुचैव सर्वतः इत्य् उक्तेः \। पुण्यमतीव शुद्धं
भगवद्-वासत्वात् यच्च व्रजन्यनिमिषामृषभानुवृत्त्या इति
यात्यञ्जसाच्युतपदमच्युतप्रियबान्धवाः इत्याद्युक्तेर्भक्तेनैव
तत्प्राप्यते नान्येनेति श्रुत्य् अर्थः \।\।४०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अर्थेत्य् अर्धकम् \। नम इत्य्
अर्धकम् \।\।४०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अर्थानां लिङ्गाय
ज्ञापकाय, शब्द-गुणत्वात् \।
अन्तर्-बहिर्-आत्मनेऽन्तर्-बहिर्-व्यवहारावलम्बनाय \। भोः
नभः-स्वरूप-हरे ! मम श्रोत्रं भवत्-सौन्दर्य एव प्रवर्तयन्
स्वीय-नाम-मन्त्र-भक्ति-शास्त्रार्थं स्फोरय \। मम नभस्त्वं च
शुध्यतु \। तुभ्यं नम इति \। एवं स्वीय-भूतेन्द्रिय-मनांसि
भगवद्-उपासनोन्मुखीकृत्य उपासनां प्राप्य वैकुण्ठ-लोक-स्वरूपत्वेन
प्रणमति---नम इति \। पुण्याय सर्वोत्तमाय, पुण्यस् तु चार्व् अपि इत्य्
अमरः \। भूरि-वर्चस इति लोकान्तर-व्यावृत्तिः \।\।४०\।\।

**\॥।**

**\।\। ४.२४.४१ \।\।**

**प्रवृत्ताय निवृत्ताय पितृ-देवाय कर्मणे \।**

**नमोऽधर्म-विपाकाय मृत्यवे दुःख-दाय च \।\।**

**श्रीधर-स्वामी (भावार्थ-दीपिका) :** प्रवृत्ताय च निवृत्ताय च
कर्मणे \। पितृ-देवाय यथा-क्रमं पितृ-देव-प्राप्ति-फलाय \।
अधर्म-फल-रूपाय च मृत्यवे \।\।४१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** धर्मान्तरस्यापि
प्रयोजकत्वेन प्रणमति---प्रवृत्तायेति \। अधर्मफलदातृत्वेन
प्रणमति---अधर्मस्य विपाकः फलं यस्मात्तस्मै \।\।४१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** नमो धर्मेत्य् अर्धकम् नमस् त
इत्य् अर्धकम् \।\।४१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** धर्मान्तरस्यापि
प्रयोजकत्वेन प्रणमति---प्रवृत्तायेति \। पितृ-देवाय
पितृ-देव-प्रापकाय \। निषिद्ध-कर्म-फल-दायित्वेन
प्रणमति---नमोऽधर्मेति \। अधर्मस्य विपाकः फलं यस्मात् तस्मै
\।\।४१\।\।

**\॥।**

**\।\। ४.२४.४२ \।\।**

**नमस् त आशिषाम् ईश मनवे कारणात्मने \।**

**नमो धर्माय बृहते कृष्णायाकुण्ठ-मेधसे \।\।**

**श्रीधर-स्वामी (भावार्थ-दीपिका) :** हे ईश, आशिषां कारणात्मने
सर्व-कर्म-फल-दात्रे \। मनवे सर्व-ज्ञाय मन्त्रात्मकायेति वा \।
विष्णुत्वेन प्रणमति \। बृहते धर्माय परम-धर्मात्मने कृष्णाय
\।\।४२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** विहितकर्मफलदातृत्वेन
प्रणमति---हे आशिषामीश स्वर्गादिफलदायिन् \। अथ त्रिदेवीरूपत्वेन
स्तुत्येषु विष्णुरूपत्वे पद्मनाभाभेदेनैव स्तौति---नमो धर्मायेति \।
तत्र पुरुषाय पुराणायेति पद्मनाभ-रूपेण निःश्वासप्रवर्तितवेदद्वारा
धर्माय बृहते नमः \। स्वयं भगवद्-धर्म-स्वरूपेण
तदनुगतसर्व-धर्मप्रवर्त्तनद्वारा साङ्ख्ययोगेश्वरायेति
कपिलदत्तात्रेयादिरूपेण तत्तद्धर्मप्रवर्तनद्वारा
कृष्णायाकुण्ठमेधस इति \। परब्रह्म-रूपेण ज्ञानप्रवर्तनद्वारा
विश्वपालकावेत्य् अर्थः \। व्यतिक्रमनिर्देशश् च तदिच्छाया अनैयत्यात्
\।\।४२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यथ त्रि-देवी-रूपत्वेन स्तुतेषु
विष्णु-रूपत्वे पद्मनाभाभेदेनैव स्तौति---नमो धर्मायेति \। तत्र
पुरुषाय पुराणायेति पद्मनाभ-रूपेण निःश्वास-प्रवर्त्ति-वेद-द्वारा
धर्माय बृहते नमः \। स्वयं भगवद्-धर्म-रूपेण
तद्-अनुगत-सर्व-धर्म-प्रवर्त्तन-द्वारा साङ्ख्य-योगेश्वरायेति
कपिल-दत्तात्रेयादि-रूपेण तत्-तत्-प्रवर्तन-द्वारा
कृष्णायाकुण्ठ-मेधस इति पर-ब्रह्म-रूपेण ज्ञान-प्रवर्तन-द्वारा
विश्व-पालकायेत्य् अर्थः \। व्यतिक्रम-निर्देशस् तु तद्-इच्छाया अनैयत्यात्
\।\।४२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**
विहित-कर्म-फल-दायित्वेन प्रणमति---नमस् त इति \। हे आशिषाम् ईश !
स्वर्गादि-फल-दायिन् ! मनवे सर्व-मन्त्र-रूपाय कारणात्मने,
कर्म-कारक-स्वरूपाय \। भक्ति-रूपत्वेन तद्-विषयत्वेन
प्रणमति---नमो धर्मायेति \। अधिकारि-भेदेषु
कपिल-दत्तात्रेयाद्य्-अवतार-भेदेन साङ्ख्य-योगयोर् अपि प्रवर्तकाय
\।\।४२\।\।

**\॥।**

**\।\। ४.२४.४३ \।\।**

**पुरुषाय पुराणाय साङ्ख्य-योगेश्वराय च \।**

**शक्ति-त्रय-समेताय मीढुषेऽहङ्कृतात्मने \।**

**चेत-आकूति-रूपाय नमो वाचो विभूतये \।\।**

**श्रीधर-स्वामी (भावार्थ-दीपिका) :** रुद्र-रूपेण प्रणमति \।
मीढुषे रुद्राय \। अहङ्कृतम् अहङ्कारस् तद्-आत्मने \। स च
कर्तृ-करण-कर्म-शक्ति-त्रय-समेतस् तस्मै \। ब्रह्मत्वेन प्रणमति
\। चेतो ज्ञानम् आकूतिः क्रिया तद् रूपाय \। वाचो विविधा भूतिः सृष्टिर्
यस्मात् तस्मै \।\।४३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
अहङ्कारस्याधिदैवादि-भेद-त्रयसहितस्य पुनर् अपि
तदधिष्ठातृदेवता-स्वरूपप्रणत्या संशोधनम् आह---शक्तीति \। भो
रुद्र-रूप हरे ममाहन्ताममतयोर्वृत्तयः शुद्ध्यन्तु भक्तिमय्यो
भवन्तु तुभ्यं नमः \। ज्ञानेन्द्रियकर्मेन्द्रियाणां शुद्धिम् आह---वाचो
वेदलक्षणायाः वाच इति तदुपलक्षितानां कर्मेन्द्रियाणां शुद्धिर्व्यञ्जिता
ज्ञानेन्द्रियाणाम् अपि शुद्धिः पूर्वमुक्तापि पुनर् अनया प्रणयापि ज्ञेया \।
हे ब्रह्म-स्वरूप हरे मम बुद्धिप्राणवृत्तीभक्त्युन्मुखीकुरु तुभ्यं
नम इति \।\।४३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** शिव-ब्रह्म-रूपत्वे तु
परिच्छिन्नैश्वर्यतया स्तौति---शक्तीत्य् अर्धकाभ्याम् \।*\।*४३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**
अहङ्कारस्याधिदैवादि-भेद-त्रय-सहितस्य पुनर् अपि
तद्-अधिष्ठातृ-दैवत-स्वरूप-प्रणत्या संशोधनम् आह---शक्तीति
कर्तृ-कर्म-करण-शक्ति-त्रय-समेताय \। मीढुषे रुद्र-स्वरूपाय \।
अहङ्कृतम् अहङ्कारस् तद्-आत्मने \। भो रुद्र-स्वरूप हरे !
ममाहन्ता-ममतयोर् वृत्तयः शुद्ध्यन्तु, भक्ति-मय्यो भवन्तु, तुभ्यं
नम इति \। ज्ञानेन्द्रिय-कर्मेन्द्रियाणां शुद्धिम् आह---चेतो ज्ञानम् आकुतिः
क्रिया तद्-रूपाय ब्रह्म-स्वरूपाय वाचो वेद-लक्षणाया विविधा भूतिः
सृष्टिर् यस्मात् तस्मै , तथा वाच इति तद्-उपलक्षितानां कर्मेन्द्रियाणां
शुद्धिर् व्यञ्जिता \। ज्ञानेन्द्रियाणाम् अपि शुद्धिः पूर्व-मुक्तापि पुनर् अनया
प्रणत्यापि ज्ञेया \। हे रुद्र-स्वरूप हरे ! मम बुद्धि-प्राण-वृती
भक्त्य्-उन्मुखी कुरु, तुभ्यं नम इति \।\।४३\।\।

**\॥।**

**\।\। ४.२४.४४ \।\।**

**दर्शनं नो दिदृक्षूणां देहि भागवतार्चितम् \।**

**रूपं प्रियतमं स्वानां सर्वेन्द्रिय-गुणाञ्जनम् \।\।**

**श्रीधर-स्वामी (भावार्थ-दीपिका) :** एवं नमस्कृत्य दर्शनं
प्रार्थयते---दर्शनम् इति नवभिः \। भागवतैः सत्-कृतं दर्शनं
देहीत्य् अस्य विवरणं रूपम् इत्य्-आदि प्रदर्शयेत्य् अन्तम् \। स्वानां
भक्तानां प्रियतमं रूपं प्रदर्शयेति नवमेनान्वयः \। सर्वेषाम्
इन्द्रियाणां ये गुणा विषयास् तेषाम् अञ्जनं व्यञ्जकम् \।
सर्वेन्द्रिय-विषय-विषयि-रूपम् इत्य् अर्थः \। सर्वेन्द्रियाणि स्व-गुणैर्
अनक्ति रञ्जयतीति वा \।\।४४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एवं स्मरन् प्रणतिभिरे
व स्वस्य देहेन्द्रियमनसां शुद्ध्या योग्यतामापाद्य निजाभीष्टं दर्शनं
प्रार्थयते \। ननु कीदृशं दर्शनं त्वद्-अभिमतं ददानि
तत्राह---भागवतैर् भगवद्-अनुरागिभिरर्चितं न तु बौद्धाद्यैरित्य्
अर्थः \। इन्द्रियगुणा रूपादयः \। विषये\ऽपि गुणपदं प्रयुज्यते इति
\। इत्य् अर्थ इति \। दर्शनादियोग्यम् इति भावः \। सर्वेषाम् एव रूपं
सर्वेंद्रियविषयमस्ति तत्र को विशेष इति चेत्तत्राह---सवेन्द्रियाणीति
\। स्वगुणैरसाधारणसौन्दर्यमाधुर्यादिभिरित्य् अर्थः \।\।४४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** स्तोत्र-फलम्
आह---दर्शनं नो दिदृक्षूणां देहीत्य्-आदि \। ननु दर्शनं ज्ञानं वा येन
ब्रह्म-भूतो भविष्यति ? न हि, भागवत्र्चितं भक्तार्चितम् अतः
प्रियतमं स्वानां भक्तानां सर्वेन्द्रिय-गुणाभिव्यञ्जकम् \। तत्रैव
तेषां गुणाभिव्यक्तिर् भवति \। रूपं श्री-विग्रहम् \। मुमुक्षूणाम् अपि
तस्यैतस्य स्तोत्रस्यैतद् एव फलं श्री-विग्रह-साक्षात्कारः, न तु
ब्रह्म-साक्षात्कारः \।\।४४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** सताम् इत्य् अस्यान्ते स्वानां
ज्ञाति-रूपाणां स्व-परिकराणां प्रियतमं सर्वेन्द्रिय-गुणानाम् अञ्जनं च
\।\।४४-४५\।\। तद् एवं सर्व-रूपत्वम् उक्त्वा तद् एतावज् जपेनैव
जात-भक्ति-विशेषो विशेषाभिलाषं कुर्वन्न् आत्माभीष्टं रूपं
वर्णयति---दर्शनम् इत्य् अर्धकेन \।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एवं स्मरन् प्रणतिभिर्
एव स्वस्य देहेन्द्रिय-मनसां शुद्ध्या योग्यताम् आपाद्य दर्शनं
प्रार्थयते---दर्शनम् देहीति \। ननु कीदृशं दर्शनं भवद्-अभिमतं
ददानि ? तत्राह---भागवतैर् अर्चितं, न तु बौद्धाद्यैर् इत्य् अर्थः \।
रूपं रूपवत् स्वानां प्रियतमम् इति वैराज्य-दर्शनं व्यावृत्तम् \।
सर्वेन्द्रिय-गुणै रूपादिभिः अञ्जनं म्रक्षणम् अत्यासक्तिर् यत्र तद् इति
ब्रह्म-दर्शनम् अपि व्यावृत्तम् \।

यद् वा, सर्वेन्द्रियाणां गुणाञ्जनं गुण-युक्तं हित-करणम् अञ्जनं
मन-आदि सर्वेन्द्रियाणि यत्र दुर्विषय-ग्रहण-रूपम् आन्ध्यं परित्यज्य
स्व-स्व-चक्षुः प्राप्नुवन्तीत्य् अर्थः \। चक्षुषश् चक्षुः इत्य्-आदि
\।\।४४\।\।

**\॥।**

**\।\। ४.२४.४५ \।\।**

**स्निग्ध-प्रावृड्-घन-श्यामं सर्व-सौन्दर्य-सङ्ग्रहम् \।**

**चार्व्-आयत-चतुर्-बाहु सुजात-रुचिराननम् \।\।**

**श्रीधर-स्वामी (भावार्थ-दीपिका) :** स्निग्धः प्रावृषि यो घनस्
तद्वच् छ्यामम् \। सर्वेषां सौन्दर्याणां सङ्ग्रहो यस्मिन् \। चारव आयताश्
चत्वारो बाहवो यस्मिन् \। सुजातं यथोचितं सर्वावयव-रुचिर् अमाननं
यस्मिन् \।\।४५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** किं च, स्निग्धेति
स्नेहवत्त्वस्नेहजनकत्वचिक्कणत्वान्युक्तानि प्रावृड्घनेति \।
रसवर्षित्वसर्वतापोपशमकत्वमनश्चातकहर्षकत्वानि श्लेषेण \।
प्रकर्षेण आ सम्यगेव वर्षति भक्तमनोरथम् इति
प्रावृड्घनश्याममतिनिबिडश्यामं सर्वेषाम् एव
प्राकृताप्राकृतवस्तुनिष्ठानां सौन्दर्याणां सङ्ग्रहो यत्र तत् \।
यद्वा---सौन्दर्यकर्तृकं सम्यग्ग्रहणमाकर्षणं यत्र तदित्यत
एवान्यत्र तादृशसौन्दर्यं नास्तीत्य् अर्थः \। यद्वा---सर्वसौन्दर्येण
कर्त्रा सम्यगासक्त्यैव ग्रहणं यस्येति सर्वसौन्दर्यम् अपि स्वं
सफलयितुं यद् एव गृह्णातीति भावः \। यद्वा---सुन्दरीणां समूहः
सौन्दर्यं सर्वं च तत्सौन्दर्यं त्रिलोकीगतस्त्रीसमूहं
सर्वसौन्दर्यं तेन सम्यग्गृह्यते यत्तत्तथा दिवि भुवि च रसायां काः
स्त्रियस्तद्दुरापाः इति का स्त्री न चलेत्रिलोक्याम् इत्याद्युक्तेः \। चतसृषु
दिक्षु भुजा यस्येति पद्मनाभोपासकाः चत्वारो भुजा यस्येति
वैकुण्ठोपासकाः \। प्रेयसीसाहित्याद् एव चतुर्भुजा इति श्री-कृष्णोपासकाः
\। सुजातं कोमलं विदुः इत्य् अभिधानात् \।\।४५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** ननु बहून्य् एव रूपाणि
भवन्ति, तत् किं दर्शयिष्येत ? तत्राह---स्निग्ध-प्रावृड्-घन-श्यामम्
इत्य्-आदि बहुभिः \। अयम् अर्थः---यद्यपि शुक्ल-रक्त-पीतानि
नाना-विधान्य् एव ते रूपाणि, तथापि स्निग्ध-जलद-श्यामतैव ते
स्वभाव-सिद्धा, ताम् एव दर्शयेति भावः \।
चार्व्-आयत-चतुर्-बाहुम्---चारवो निर्दोषा आयता नित्याश् चत्वारः
पीनत्व-सुवृत्तत्व-दीर्घत्व-भक्ताभिमत-प्रदत्व-रूपा गुणा ययोस्
तथा-भूतौ बाहू यस्य तम् \। अनपायिन्या तद्वन् नित्य-सिद्धया
\।\।४५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किं च, तत्रापि स्निग्धेति
स्नेहवत्त्व-स्नेह-जनकत्व-चिक्कणत्वान्य् उक्तानि, प्रावृण् मेघेति,
वसवषित्व-सर्व-तापोपशमकत्व-मनश्-चातक-हर्षत्वानि \।
श्लेषेण---प्रकर्षेण आ सम्यग् एव वर्षति भक्त-मनोरथम् इति प्रावृट्
घन-श्यामम् अतिनिविड-श्यामम् \। सर्वेषाम् एव
प्राकृताप्राकृत-वस्तु-निष्ठानां सौन्दर्याणां सङ्ग्रहो यत्र तत् \। यद्
वा, सौन्दर्य-कर्तृकं सम्यक् ग्रहणम् आकर्षणं यत्र तद् इत्य् अत
एवान्यत्र तादृश-सौन्दर्यं नास्तीत्य् अर्थः \। यद् वा, सर्व-सौन्दर्येण
कर्त्रा सम्यग्-आसक्त्यैव ग्रहणं यस्येति सर्व-सौन्दर्यम् अपि स्वं
सफलयितुम् यद् एव गृह्णातीति भावः \। चतसृषु दिक्षु भुजा यस्येति
पद्मनाभोपासकाः \। चत्वारो भुजा यस्येति वैकुण्ठ-नाथोपासकाः,
प्रेयसी-साहित्याद् एव चतुर्भुजत्वम् इति श्री-कृष्णोपासकाः \।
सुजात-कमलम् इव रुचिरम् आननं यस्य तम् \।\।४५\।\।

**\॥।**

**\।\। ४.२४.४६ \।\।**

**पद्म-कोश-पलाशाक्षं सुन्दर-भ्रु सुनासिकम् \।**

**सुद्विजं सुकपोलास्यं सम-कर्ण-विभूषणम् \।\।**

**श्रीधर-स्वामी (भावार्थ-दीपिका) :** पद्मस्य कोशे मध्ये यानि
पलाशानि तद्वद् अक्षिणी यस्मिन् \। सुकपोलम् आस्यं यस्मिन् \। समौ कर्णौ
विभूषणं यस्य \। कुण्डलयोर् अग्रे वक्ष्यमाणत्वात् \।\।४६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तद्वत्कोमले विस्तृते
चाक्षिणी यस्य तत् \।\।४६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** सम-कर्णत्वं यथा-शोभि
प्रमाणत्वम् \।\।४६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पद्म-कोशस्थे कोमले
पलाशे इवाक्षिणी यत्र तत् \।\।४६\।\।

**\॥।**

**\।\। ४.२४.४७ \।\।**

**प्रीति-प्रहसितापाङ्गम् अलकै रूप-शोभितम् \।**

**लसत्-पङ्कज-किञ्जल्क-दुकूलं मृष्ट-कुण्डलम् \।\।**

**श्रीधर-स्वामी (भावार्थ-दीपिका) :** प्रीत्या प्रहसिताव् इवापाङ्गौ
यस्मिन् \।\।४७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अलकाश्चूर्णकुन्तलाः
\।\।४७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्रीति-व्यञ्जकं
प्रहसितम् अपाङ्गे वाम-नेत्रान्ते यस्येति प्रेयसी-साहित्यं सूचयति
\।\।४७\।\।

**\॥।**

**\।\। ४.२४.४८ \।\।**

**स्फुरत्-किरीट-वलय-हार-नूपुर-मेखलम् \।**

**शङ्ख-चक्र-गदा-पद्म-माला-मण्य्-उत्तमर्द्धिमत् \।\।**

**श्रीधर-स्वामी (भावार्थ-दीपिका) :** स्फुरन्ति किरीटादीनि यस्मिन् \।
शङ्खादि-मत् \। उत्तमर्द्धिः लक्ष्मीः \। यद् वा, एतैर् उत्तमा ऋद्धिर्
उत्कर्षो यस्यास्ति तत् \।\।४८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** श्रियानपायिन्येत्यनेन
पुनर् उक्तिमाशङ्क्याह यद्वेति \। उत्तमा उत्कृष्टा, ऋद्धिः शोभा \। ऋद्धिः
शोभा रमौषधी इति निघण्टुः \।\।४८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** शङ्ख-चक्र-गदा-पद्यानि
कर-चतुष्टये \। कर-तल-द्वये वा रेखा-रूपाणि ज्ञेयानि \। मालाश् च
आभरणस्था मणयश् च उत्तम-र्द्धिः शोभा-सम्पच् च तद्वत् \।\।४८\।\।

**\॥।**

**\।\। ४.२४.४९ \।\।**

**सिंह-स्कन्ध-त्विषो बिभ्रत् सौभग-ग्रीव-कौस्तुभम् \।**

**श्रियानपायिन्या क्षिप्त-निकषाश्मोरसोल्लसत् \।\।**

**श्रीधर-स्वामी (भावार्थ-दीपिका) : सौभग**-युक्ता **ग्रीवा** येन \।
**सिंहस्य -स्कन्धे** परितः प्रसरन्तः केसरा एव **त्विषः,** तादृशीः
सर्वतस् त्विषो बिभ्रच् चासौ सौभग-ग्रीवः **कौस्तुभो** यस्मिन् \। यद्
वा, सिंहस्येव स्कन्धौ तयोस् त्विषः कुण्डल-हारादि-दीप्तीर् बिभ्रद् इति
पृथग् विशेषणम् \। सौभग-युक्ता ग्रीवा येन, स कौस्तुभो यस्मिन् \।
**श्रिया** हेतु-भूतया **क्षिप्तस्** तिरस्कृतो **निकषाश्मा**
स्वर्ण-रेखाङ्कितो निकषण-पाषाणो येन, तादृशेनोरसा **उल्लसच्**
छोभमानम् \।\।४९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : सिंह-स्कन्ध-त्विष** इव
त्विषः सिंह-स्कन्ध-त्विष इत्य् उपमानोत्तर-पद-लोपो बाहुलकात् \। पुनस्
ता बिभर्तीति सिंह-स्कन्धे त्विषो बिभ्रत् अलुक्-समासः \। पुनः
सौभगेत्य्-आदिना कर्मधारय इति ऋजु-मार्गेण सिद्ध्यतोऽर्थस्य वक्रेण
दर्शनायोगाद् इति न्यायेन तत्र गौरवम् आलोक्याह---यद् वेति \।\।४९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** त्विष इत्य् अत्र तुलाम् इति
सम्बन्धोक्ति-पाठान्तरम् \। प्रतिसङ्क्रामयत् प्रवेशयत्
सौन्दर्येणाकर्षद् इव \। यद् वा, सृष्टि-प्रलययोर् निर्गमयन् प्रवेशयंश्
चेति प्रभाव-गाम्भीर्ये दर्शिते \। „प्रदर्शयद्" इति चित्सुखः
\।\।४९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : सिंहस्येव** यौ
**स्कन्धौ** तयोस् **त्विषो** हार-कुण्डलादि-दीप्तिर् बिभ्रत् \।
**सौभग**-युक्ता **ग्रीवा** येन तथा-भूतः **कौस्तुभो** यत्र तत्
\। **अनपायिन्या श्रिया** लक्ष्मी-रेखया हेतु-भूतया **आक्षिप्तस्**
तिरस्कृतो **निकषाश्मा** स्वर्ण-रेखाङ्कितो निकष-पाषाणो येन, तादृशेन
**उरसा उल्लसच्** छोभमानम् \।\।४९\।\।

**\॥।**

**\।\। ४.२४.५० \।\।**

**पूर-रेचक-संविग्न-वलि-वल्गु-दलोदरम् \।**

**प्रतिसङ्क्रामयद् विश्वं नाभ्यावर्त-गभीरया \।\।**

**श्रीधर-स्वामी (भावार्थ-दीपिका) :** श्वासोच्छ्वासाभ्यां संविग्नाश्
चञ्चला वलयस् ताभिर् वल्गु सुन्दरं दल-वद् अश्वत्थ-पत्र-सदृशम्
उदरं यस्मिन् \। प्रतिसङ्क्रामयद् यतो निर्गतं तेनैव द्वारेण पुनः
प्रवेशयद् इव \।\।५०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** वल्गन्ति चलन्ति दलानि
पात्राणि यस्य स वल्गहलो\ऽश्वत्थः बोधिद्रुमश्चलदलो अश्वत्थः
कुंजराननः इत्य् अमरः \। लेखकप्रमादाद् एव वल्गुशब्द उकारान्तो\ऽत्र
प्रतिभाति \। स्वामिचरणैरप्यत्र न हि दलशब्देनाश्वत्थो गृहीतः,
किन्तु वल्गद्दलशब्देनैव
चलदलपदसमानार्थकत्वादेकदेशन्यायस्त्वगतिकगतिक एवेति \।
आधुनिकैः वल्गुसुन्दरम् इति व्याख्यातं च तदचारु प्रतीयत इति \।
आवर्तेन दक्षिणावर्तेन गभीरया निम्नया नाभ्या विश्वं
प्रतिसङ्क्रामयदित्यन्वयः \। तयैवोद्भूतः पुनस्तयैव
स्वस्मिन्प्रवेशयदिव स्वसौन्दर्येणाकर्षदिवेत्य् अर्थः \।\।५०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** पुरेत्य्-आदि \। यस्य
निःश्वसितं वेदा इत्य्-आदिना श्री-विग्रहस्य श्वास-रूपिणो ये वेदास् तेषां
पूरक-रेचकाभ्याम् ऊर्ध्वाधः शरणाभ्याम् \।\।५०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पूर-रेचकाभ्याम्
श्वासोच्छ्वासाभ्यां संविग्नाश् चञ्चला वलयस् ताभिर् वल्गु दलवद्
अश्वत्थ-पत्र-सदृशम् उदरं यत्र तत् \। आवर्तवद् गम्भीरया नाभ्या
विश्वं प्रति सङ्क्रामयत्, तयैवोद्भूतं पुनस् तयैव स्वस्मिन्
प्रवेशयद् इव स्व-सौन्दर्येणाकर्षद् इव इत्य् अर्थः \।\।५०\।\।

**\॥।**

**\।\। ४.२४.५१ \।\।**

**श्याम-श्रोण्य्-अधि-रोचिष्णु-दुकूल-स्वर्ण-मेखलम् \।**

**सम-चार्व्-अङ्घ्रि-जङ्घोरु-निम्न-जानु-सुदर्शनम् \।\।**

**श्रीधर-स्वामी (भावार्थ-दीपिका) :** श्याम-श्रोण्याधिकं रोचिष्णु यत्
पीतं दुकूलं तत्र स्वर्ण-मयी मेखला यस्मिन् \। अङ्घ्री च जङ्घे च
ऊरू च निम्ने अनुन्नते जानुनी च \। समैश् चारुभिर् एतैः शोभनं
दर्शनं यस्य \। समाश् चारवोऽङ्घ्र्यादयो यस्मिन् \। निम्ने जानुनी यस्मिन्
\। शोभनं दर्शनं यस्येति पद-त्र् अयं वा \।\।५१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
संभवत्वात्पद-त्रयत्वेन व्याख्येयं बहुपदसमासस्य दुरूहत्वात्
\।\।५१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** श्याम-श्रोण्या अधिकं
रोचिष्णु तत्-कान्त्य्-उच्चलन-युक्तं यत् पीत-दुकूलं तत्र स्वर्ण-मयी
मेखला यस्मिंस् तत् \। समं तुल्य-प्रमाणं च चारु सुन्दरं च
अङ्घ्रि-जङ्घोरू यत्र तत् \।\।५१\।\।

**\॥।**

**\।\। ४.२४.५२ \।\।**

**पदा शरत्-पद्म-पलाश-रोचिषा**

**नख-द्युभिर् नोऽन्तर्-अघं विधुन्वता \।**

**प्रदर्शय स्वीयम् अपास्त-साध्वसं**

**पदं गुरो मार्ग-गुरुस् तमो-जुषाम् \।\।**

**श्रीधर-स्वामी (भावार्थ-दीपिका) :** पदा दीप-स्थानीयेन \। यद् वा,
एवं-भूतेन पदोपलक्षितं रूपं पदं शरणं प्रदर्शयेत्य् अर्थः \।
शरदि यत् पद्मं तस्य पलाशं तद्वद् रोचिर् यस्य तेन \।
नख-दीप्तिभिर् अन्तर्-भवम् अघम् अज्ञानं विधुन्वता स्वीयं रूपं पदं
शरणं प्रदर्शय \। अपास् तं प्रह्लादादीनां साध्वसं येन तत् \। हे
गुरो, यतस् त्वम् एव तमो-जुषाम् अज्ञानाम् अस्माकं मार्ग-प्रदर्शको गुरुः
\।\।५२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स्वेन स्वस्य दर्शनस्य
हास्योत्पादकत्वादाह यद्वेति \। इत्य् अर्थ इति पदं
व्यवसितत्राण---इत्य्-आदिकोशाद् इति भावः \। यद् वा, हे प्रभो तव
सर्वाङ्गलावण्यं प्राप्तं किं तु चरणतलमाधुर्यं नोपलब्धं तत्र
यद्यपि महायोगपीठे तिष्ठतस्तव द्वयोः पदयोः सामस्त्येन
दर्शनासंभवस्तथाप्येकेन पदा भुवमवष्टभ्यापरं पदं
किञ्चिदुन्नमय्य दर्शयेत्याह---पदैव पदं दर्शय वामपदा
भुवमवष्टभ्य दक्षिणं पदं किञ्चित्तिरश्चीनीकृतमुन्नमय्य प्रदर्शय
यथा चक्रध्वजवज्राङ्कुशादिदर्शनेन संसारभयं
निवर्तयेत्याह---अपास्तेति \। ननु कथमीदृशी मतिस्तवाजनीति तत्र
श्रीगुरुप्रसादाद् इत्य् आह---हे गुरो
तमोजुषामज्ञानतिमिरान्धचक्षुषामस्माकं मार्गगुरुभक्तिमार्गोपदेष्टा
त्वम् एव गुरुरूपधारीत्य् अर्थ इति विश्वनाथः \।\।५२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ननु सर्वात्मकत्वे सति नित्यं
मम दर्शनं प्राप्नोष्य् एवेत्य् आशङ्कयाह---भागवतैः सात्वतैः
सात्वतैर् अर्चितं सर्व-सार-स्वरूपत्वेन सेव्यमानम् इति \। रूपम् इति
सार्धाष्टकम् \।\।५२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नख-द्युतिर् नखानां
कान्तिभिर् एव अघम् अन्धकारं दूरीकुर्वता पदा दिव्य-दीपकेनैव स्वीयं
पदं स्वरूपं स्थानं वा \। यद् वा, हे प्रभो तव
सर्वाङ्ग-लावण्य-दर्शनं प्राप्तं, किन्तु चरण-तल-माधुर्यं
नोपलब्धं, तत्र यद्यपि महा-योग-पीठे तिष्ठतस् तव द्वयोः पदयोः
सामस्त्येन दर्शनासम्भवस् तद् अपि एकेन पदा भुवम् अवष्टभ्यापरं
पदं किञ्चिद् उन्नमय्य दर्शयेत्य् आह---पदा एव पदं दर्शय वाम-पदा
भुवम् अवष्टभ्य दक्षिण-पदं किञ्चित् तिरश्चिनीकृतम् उन्नमय्य
प्रदर्शय \। यथा चक्र-ध्वज-वज्राङ्कुशादि-दर्शनेन संसार-भयं
निवर्तत इत्य् आह---अपास्तेति \।

ननु कथम् ईदृशी मतिस् तवाजनीति, तत्र श्री-गुरु-प्रसादाद् इत्य् आह---हे
गुरो ! तमो-जुषाम् अज्ञान-तिमिरान्ध-चक्षुषाम् अस्माकं मार्ग-गुरु
भक्ति-मार्गोपदेष्टा त्वम् एव गुरु-रूप-धारीत्य् अर्थः \।\।५२\।\।

**\॥।**

**\।\। ४.२४.५३ \।\।**

**एतद् रूपम् अनुध्येयम् आत्म-शुद्धिम् अभीप्सताम् \।**

**यद्-भक्ति-योगोऽभयदः स्व-धर्मम् अनुतिष्ठताम् \।\।**

**श्रीधर-स्वामी (भावार्थ-दीपिका) :** अतिदुर्लभम् इदं मया
प्रार्थितम् इति स्तोतैवाह \। एतद्-रूपम् अनुध्येयं ध्यानार्हम् एव, न तु
प्रत्यक्षतः प्राप्यम् इत्य् अर्थः \।\।५३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इदं श्रीमद्दर्शनं, स्तोता
रुद्रः \। इत्य् अर्थ इति \। ध्यानार्हस्य प्रत्यक्षत्वप्रार्थनं दुर्लभम्
एवेति भावः \। विश्वनाथः---यावद्दर्शनं न लभ्यते साधकभक्तेन
तावदेतद्रूपम् एव पुनःपुनर् ध्येयमात्मनो जीवस्य
शुद्धिमविद्यामालिन्यक्षालनमिच्छतेति \। न तु प्रकारान्तरेण
त्वंपदार्थशुद्धिर्भक्तानामुचितेति भावः \। यथा
वासुदेवादिप्रणतिभिर्देहद्वयशुद्धिरुक्ता तथा
स्निग्धप्रावृडित्य्-आदिध्यानपौनःपुन्येन जीवस्य शुद्धिरियमुक्ता ततो
दर्शनं ततः पार्षदत्वप्राप्तिर् इति शुद्ध-भक्तमतं दर्शितम् \।
किमत्र माहात्म्यं वाच्यं यतः स्वस्वधर्ममनुतिष्ठतामाश्रमिणाम् अपि
यस्य भक्तियोग एवाभयदो न तु कर्मज्ञानादिरित्य् अर्थः \।
सन्दर्भस्तु---यद् यस्माद्भक्तियोगः प्रेमा भवति तच् च ध्यानं
गाढश्रद्वावत्त्वाभावेन स्वधर्मसापेक्षाणां भक्तियोगाभासं जनयति
स च संसारभयत्राणमात्रं करोतीत्य् आह---अभयद इति \।\।५३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** पूर्वोक्त-ध्यानस्य फलम्
आह---एतद् इति \। यद् यस्माद् भक्ति-योगो प्रेमा भवति, तच् च ध्यानं
गाढ-श्रद्धावत्त्वाभावेन स्व-धर्म-सापेक्षाणां भक्ति-योगाभासं
जनयति \। स च संसार-भय-त्राण-मात्रं करोतीत्य् आह---अभयद इति
\।\।५३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** श्री-रुद्र एव विशेषं
ज्ञापयितुम् एतद् इति पद्यम् आह---यावत् दर्शनं न लभ्येत
साधक-भक्तेन तावद् एतद् रूपम् एव पुनः पुनर् ध्येयम्, आत्मनो
जीवस्य शुद्धिम् अविद्या-मालिन्य-क्षालनम् इच्छतेति, न तु प्रकारान्तरेण
त्वं-पदार्थ-शुद्धिर् भक्तानाम् उचितेति भावः \। यथा
वासुदेवादि-प्रणतिभिर् देह-द्वय-शुद्धिर् उक्ता, तथा स्निग्ध-प्रावृड्
इत्य्-आदि-ध्यान-पौनःपुन्येन जीवस्य च शुद्धिर् इयम् उक्ता \। ततो
दर्शनं ततः पार्षदत्व-प्राप्तिर् इति शुद्ध-भक्त-मतं दर्शितम् \।
अत्र किं माहात्म्यं वाच्यम् ? यतः स्व-स्व-धर्मम् अनुतिष्ठताम् आश्रमिणाम्
अपि यस्य भक्ति-योग एवाभयदो न तु कर्म-ज्ञानादिर् इत्य् अर्थः
\।\।५३\।\।

**\॥।**

**\।\। ४.२४.५४ \।\।**

**भवान् भक्तिमता लभ्यो दुर्लभः सर्व-देहिनाम् \।**

**स्वाराज्यस्याप्य् अभिमत एकान्तेनात्म-विद्-गतिः \।\।**

**श्रीधर-स्वामी (भावार्थ-दीपिका) :** तर्हि किं केनापि न प्राप्यते ?
तत्राह---भवान् इति \। दुर्लभत्वम् एवाह---स्वर्ग-राज्यं यस्य तस्याप्य्
अभिमतः स्पृहणीयः \। किं च, एकान्तेन य आत्म-वित् तस्यापि गतिर्
गम्यः \।\।५४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ध्यानकैवल्यं कुर्वता
प्रशस्तभक्तियोगयुजा तु भवानपि लभ्यते इत्य् आह---भवानिति \।
भवांश् च जीवन्मुक्तपर्यन्तानां दुर्लभः स्वाराज्यस्याप्यभिमतः लब्धे
सालोक्यादिके\ऽपि वांछितः एकान्तेन सालोक्यादिसुखनिरपेक्षेण
भक्तियोगेन तु आत्मविदां भवदेकज्ञानिनां गतिः परमफल-रूपः \।
स्वामिचरणाः---यदि सर्वथा दुर्लभस्तर्हि किं शङ्कायां,
स्वर्गपदमुपलक्षणं ब्रह्मपदादेर् अपि \। तेन ब्रह्मणो\ऽपि वांछनीय
एव न तु प्राप्य इत्य् अर्थः \। न केवलमिन्द्रादेरे व किं तु
ज्ञानिनामपीत्य् आह---किं चेति \। एकान्तेन निश्चयेन गम्यो गन्तुमर्ह एव
न त्ववगत इति भावः \।\।५४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** भवान् इत्य्-आदि \।
भवान् भक्तिमतैव लभ्यः, अन्येषां दुर्लभ एव \। तं त्वां
दुराराध्यम् आराध्य को जनः पाद-मूलं विना बहिर् बाह्यम् अपवर्गादिकं
वाञ्छति ? सताम् अपि दुरापया सतां शम-दमादि-सम्पन्नानाम् अपि
\।\।५४-५५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ध्यान-कैवल्यं कुर्वता
प्रशस्त-भक्ति-योग-युजा तु भवान् अपि लभ्यत इत्य् आह---भवान् इति \।
भवांस् तु जीवन्मुक्त-पर्यन्तानां सर्व-देहिनां दुर्लभः \। किं च,
स्वाराज्यस्याप्य् अभिमतः \। लब्ध-सालोक्यादिकस्यापि वाञ्छितः \। एकान्तेन
सालोक्यादि-सुख-निरपेक्षेण भक्ति-योगेन त्व्
आत्म-विदां---भवद्-एक-ज्ञानिनां गतिः परम-फल-रूपः \।\।५४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पुनर् अप्य् एवं स्तुवीतेत्य्
आह---भवान् इति \। स्वर्गेषु राज्यं राजत्वं यस्य तस्य ब्रह्मणोऽप्य्
अभिमतः स्पृहणीयः \। आत्म-विद्यां सनकादीनाम् अपि गति-रूपः
\।\।५४\।\।

**\॥।**

**\।\। ४.२४.५५ \।\।**

**तं दुराराध्यम् आराध्य सताम् अपि दुरापया \।**

**एकान्त-भक्त्या को वाञ्छेत् पाद-मूलं विना बहिः \।\।**

**श्रीधर-स्वामी (भावार्थ-दीपिका) :** अतस् त्वद्-व्यतिरेकेण न किञ्चिद्
वाञ्छामीत्य् आह---तं त्वाम् एकान्त-भक्त्याराध्य \। बहिः स्वर्गादि-सुखम्
\।\।५५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यतः स एव
ब्रह्मादिस्पृहणीयो\ऽतो हेतोः तद्व्यतिरेकेण तं विहाय सतां
सन्मार्गप्रविष्टानाम् अपि किं पुनर् अन्येषां न कोपीत्यर्थायातम् \।\।५५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तत्र युक्तम् इत्य् आह---तम् इति \।
सतां ज्ञानिनाम् अपि \। इत्थं सतां \[भा।पु। १०.१२.११\] इतिवत् \। बहिः
स्वर्गादि-सुखम् \।\।५५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पुनर् अपि श्री-रुद्र एव
श्लोक-त्रयम् आह---तम् इति \। बहिः स्वर्गादि-सुखम् \।\।५५\।\।

**\॥।**

**\।\। ४.२४.५६ \।\।**

**यत्र निर्विष्टम् अरणं कृतान्तो नाभिमन्यते \।**

**विश्वं विध्वंसयन् वीर्य-शौर्य-विस्फूर्जित-भ्रुवा \।\।**

**श्रीधर-स्वामी (भावार्थ-दीपिका) :** तत्र हेतुः, यत्र पादमूले
शरणं प्रविष्टं कृतान्तः कालो ममायं वश्य इति नाभिमानं करोति \।
किं कुर्वन् ? वीर्यं प्रभावः, शौर्यम् उत्साहः, ताभ्यां विस्फूर्जितया
क्षुभितया भ्रुवा विश्वं विध्वंसयन्न् अपि \।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र पादमूलाङ्गीकारे
\।\।५६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** यत्रेति \। यत्र त्वय्य्
अरणं शरणं निविष्टं जनं कृतान्तः कालोऽपि नाभिभवति \।\।५६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** न च तत्र स्वर्गादाव् इव भयम्
अस्तीति वाच्यम् इत्य् आभिप्रेत्याह---यत्रेति \। कृतान्तोऽपि मर्त्यो
मृत्यु-\[भा।पु। १०.३.२७\] इत्य् आदेः \। अत्र टीकायां---विषयीकरोति इति तु
वाच्यम् \। विस्फूर्जितेति क्वचित् \।\।५६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** संसार-भयं तु तस्य
नास्त्य् एवेति किं तत्-प्रार्थनेनेत्य् आह---यत्र पाद-मूले अरणं शरणं
प्रविष्टं जनं कृतान्तं कालो ममायम् इति नाभिमन्यते \। वीर्यं
प्रभावः शौर्यम् उत्साहः ताभ्याम् विस्फूर्जितया क्षुभितया भ्रुवा विश्वं
ध्वंसयन्न् अपि \।\।५६\।\।

**\॥।**

**\।\। ४.२४.५७ \।\।**

**क्षणार्धेनापि तुलये न स्वर्गं नापुनर्-भवम् \।**

**भगवत्-सङ्गि-सङ्गस्य मर्त्यानां किम् उताशिषः \।\।**

**मध्वाचार्यः (भागवत-तात्पर्यम्) :**

सङ्गो भागवतैर् भूयान् अपुनर्-भव-मात्रतः \।

> यतो विशिष्टम् आनन्दं मुक्तौ जनयति स्फुटम् \।\। इति च \।\।५७\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** त्वत्-पाद-मूले प्रविष्टस्य
कृतान्त-भयाभावः कियान् अयं लाभो यतस् त्वद्-भक्त-सङ्ग एव
सकल-पुरुषार्थ-श्रेणि-शिरसि नरीनर्तीत्य् आह \। **भगवतस्** तव
**सङ्गिनां सङ्गस्य क्षणार्धेनापि स्वर्गं न तुलये** समं न गणयामि,
**न चापुनर् भवं** मोक्षम् \। **मर्त्यानाम् आशिषो** राज्याद्याः किम् उत
\।\।५७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** क्षणार्द्धेनेति \। किमुत
द्वित्रादिक्षणेन किमुततरां तत्फलभूतया भक्त्या किमुततमां
भक्तिफलेन प्रेम्णेति कैमुत्यातिशयो द्योतितः \। स्वर्गं
कर्मफलमपुनर् भवं ज्ञानफलं मोक्षम् अपि न तुलये किमुततरां
कर्म किमुततमां राज्याद्या दृष्टा आशिषः अहं न तुलये,
गौरवलाघवयोरतिस्पष्टत्वाद् इति भावः \।\।५७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** एषा भक्तिर् विना
सत्-सङ्गं न भवतीति दर्शयति---क्षणार्धेनेत्य्-आदिभिः \।\।५७\।\।

---------------------------------------------------------------------------------------------------------------------

**सनातन-गोस्वामी :** \[हरि-भक्ति-विलासः १०.२८५\]
**भगवद्-सङ्गि-सङ्गस्य क्षणार्धेनापि स्वर्गं** **न तुलये**, समं
न पश्यामि, न वा अ**पुनर् भवम्** \।\।५७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** श्री-भगवत्-प्रीत्यान्येषाम्
अपवर्गाणां तिरस्कृतिस् तत्-\[प्रीति-\]कारणेषु
महा-भागवत-सङ्ग-द्वाराह---क्षणार्धेनापीति \। अहं तु **न तुलये**
गौरव-लाघवातिस्पष्टत्वाद् इति भावः \।\।५७\।\। (प्रीति-सन्दर्भ ३०
दृश्यः।)

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सत्-सङ्गं तु वाञ्छेद्
एवेत्य् आह---क्षणार्धेनेति \। **भगवत्-सङ्गिनां सङ्गस्य क्षणार्धेन**,
किम् उत द्वित्रादि-क्षणेन, किम् उततरां तत्-फल-भूतया भक्त्या, किम्
उततमां भक्ति-फलेन प्रेम्णेति कैमुत्यातिशयो द्योतितः \। **स्वर्गं**
कर्म-फलम् **अपुनर् भवं** मोक्षं ज्ञान-फलम् अपि न तुलये, किम्
उत ज्ञानम्, किम् उततरां कर्म, किम् उततमां राज्याद्या दृष्टा आशीषः
\।\।५७\।\।

**\॥।**

**\।\। ४.२४.५८ \।\।**

**अथानघाङ्घ्रेस् तव कीर्ति-तीर्थयोर्**

**अन्तर्-बहिः-स्नान-विधूत-पाप्मनाम् \।**

**भूतेष्व् अनुक्रोश-सुसत्त्व-शीलिनां**

**स्यात् सङ्गमोऽनुग्रह एष नस् तव \।\।**

**मध्वाचार्यः (भागवत-तात्पर्यम्) :** अङ्घ्र्योर् जातयोः
कीर्ति-तीर्थयोः \।\।५८\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** अथ अतो हेतोः, अनघाव्
अघ-हराव् अङ्घ्री यस्य तस्य तव कीर्तिर् यशस् तीर्थं गङ्गा, तयोः
क्रमेण **अन्तर्**-बहिः स्नानाभ्यां विधूतः पाप्मा येषाम् \। अत एव
भूतेष्व् अनुक्रोशः कृपा सु-सत्त्वं च रागादि-रहितं चित्तं शीलं
चार्जवादि विद्यते येषां तेषां सङ्गमोऽस्माकं स्यात् \। एष एव नस्
तवानुग्रहः \।\।५८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** विधूतो\ऽपास्तो\ऽन्येषाम् अपि
पाप्मा यैर् इति वा \। अत एव विधूतपाप्मत्वाद् एव त्वद्-अनुग्रह
इत्यनेनैव वयं कृतार्था इत्य् अर्थः \।\।५८\।\।

---------------------------------------------------------------------------------------------------------------------

**सनातन-गोस्वामी :** \[हरि-भक्ति-विलासः १०.२९१\] अथ अतो हेतोः,
अनघाव् अघ-हराव् अङ्घ्री यस्य तस्य तव कीर्तिर् यशः, तीर्थं गङ्गा,
तयोः क्रमेण **अन्तर्**-बहिः स्नानाभ्यां विधूतः विनाशितः पाप्मा येषाम्,
तेषाम् अपि यैर् इति वा \। अत एव भूतेष्व् अनुक्रोशः कृपा सु-सत्त्वं च
रागादि-रहितं चित्तं शीलं चार्जवादि, तद्वतां सङ्गोऽस्मासु अस्तु \। एष
एव नोऽस्मान् प्रति त्वद्-अनुग्रहः \।\।५८\।\।

---------------------------------------------------------------------------------------------------------------------

**सनातन-गोस्वामी (दिग्-दर्षिनी): \[**बृ।भा। २.७.१४\] अनयोर्
अर्थः---**भगवत्-साङ्गि-सङ्गस्य क्षणार्धेनापि स्वर्गं न तुलये**
समं न गणयामि, **न च अपुनर् भवं** मोक्षम् अपि, **मर्त्यानाम्
आशिषो** राज्याद्याः किम् उत ? अतो भगतद्-भक्त-जन-सङ्ग एव
सकल-पुरुषार्थ-श्रेणी-शिरसि नरीनर्तीति भावः \। अथ अत एव हेतोः
**अनघौ** पाप-हरौ अघासुर-घातकौ वा **अङ्घ्री** यस्य, तस्य तव
**कीर्तिर्** यशः **तीर्थं** गङ्गा,
गोपी-गण-वारि-भरण-सम्बन्धि-यमुना-घट्टो वा तयोः
क्रमेणान्तर्बहिःस्नानाभ्याम् \। यद् वा, अन्तःस्थो वासना-क्षयाद् बहिःस्थश्
च नरकादिनिवर्तनात् स्नानेन विधूतो विनाशितः पाप्मा येषाम् \। अत एव
भूतेषु अनुक्रोशः कृपा सामान्यतः सुसत्त्वं च रागादि-रहित-चित्ततादि
\। शीलं च आर्जवादि तद्वतां सङ्गमो नो\ऽस्माकं स्यात् \। एष एव
तवास्मद्-विषयको\ऽनुग्रह इति \।\।५७-५८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** विधूतो जगतोऽपि पाप्मा यैः \।
मद्-भक्ति-युक्तो भुवनं पुनाति \[भा।पु। ११.१४.२४\] इतिवत् \।\।५८\।\।
(भक्ति-सन्दर्भ १८०)

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तस्माद् एवं प्रार्थनया
यः स्तुवीतेत्य् आह---अथेति \। अनघाङ्घ्रेः पाप-हरण-चरण-कमलस्य
तव कीर्तिर् यशस् तीर्थं गङ्गा तयोः क्रमेण **अन्तर्**-बहिः-स्नानाभ्यां
विधूतः पाप्मा येषां, अत एव भू**ते**ष्व् अनुक्रोशः कृपा सुसत्त्वं च
शुद्धम् अन्तः-करणं शीलं चार्जवादि विद्यते येषां तेषां सङ्गमो
नोऽस्माकं स्यात् \। एष एव नस् त्वद्-अनुग्रहः \।\।५८\।\।

**\॥।**

**\।\। ४.२४.५९ \।\।**

**न यस्य चित्तं बहिर्-अर्थ-विभ्रमं**

**तमो-गुहायां च विशुद्धम् आविशत् \।**

**यद् भक्ति-योगानुगृहीतम् अञ्जसा**

**मुनिर् विचष्टे नन् उ तत्र ते गतिम् \।\।**

**श्रीधर-स्वामी (भावार्थ-दीपिका) :** तत्त्व-ज्ञानं च
त्वद्-भक्त-सङ्गाद् एव भवतीत्य् आह---न यस्येति \। **येषां** सतां
**भक्ति-योगेनानुगृहीतं शुद्धं** सद् **यस्यचित्तं**
बाह्यार्थ-विक्षिप्तं **न** भवति, **तमो**-रूपायां **गुहायां** च
**नाविशत्,** लयं न प्राप \। **तत्र** तदा **मुनिस् तव गतिं**
तत्त्वं पश्यति \।\।५९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** चक्रवर्ती
तु---त्वदीय-साधुसङ्गाद् एव चित्तं विशेषतः शुद्ध्येत् विशुद्धे च चित्ते
त्वद्-रूपलीलालावण्यानुभवः स्याद् इति विशुद्धम् एव चित्तं लक्षयति \।
यस्य चित्तं बहिरर्थविभ्रमं न त्वदीय-श्रवणादिसमये बाह्यार्थैः
स्त्रीपुत्रधनादिचिन्तनैर्विक्षिप्तं न भवति तमोगुहायां सुप्तगह्वरे
च न प्रविष्टं त्वदीय-स्मरणश्रवणादिसमये यच्चित्तं
लयविक्षेपयुक्तं न भवतीत्य् अर्थः \। तत्र हेतुः यत्खलु
भक्तियोगेनानुगृहीतं तत् शुद्धं भवति \। अयं भावः---दश
नामापराधा भक्त्यपराधा एव लयविक्षेपकारकास्तेषामपगमे एव
भक्तिदेवी प्रसीदति, प्रसीदन्त्या एव तस्या अनुग्रहः स्यात्स च
भक्तिसमयगतलयविक्षेपाभावगम्य इत्यतस् तत्र शुद्धे चित्ते
मुनिर्मननशीलः संस्तव गतिं चेष्टां लीलालावण्यादिकं विचष्टे पश्यति
\।\।५९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अत्र
श्री-भगवतोऽन्तः-साक्षात्कारत्वे योग्यताम् आह---न यस्येति \। तत्र
तेषां पूर्वोक्तानां सतां **भक्ति-योगेनानुगृहीतं विशुद्धं** यस्य
**चित्तं** बाह्येष्व् अर्थेषु भ्रान्तं न भवति, **तमो**-रूपायां
**गुहायां** च **न विशति**, स मुनिर् **गतिं** गुण-लीलादि-मयीं
स्वरूपावस्थितिम् \[**विचष्टे** पश्यति\] \।\।५९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** त्वदीय-साधु-सङ्गाद् एव
चित्तं विशेषतः शुद्ध्येत् \। विशुद्धे च चित्ते
त्वद्-रूप-गुण-लीला-लावण्यानुभवः स्याद्, इति विशुद्धम् एव चित्तं
लक्षयति---यस्य **चित्तं बहिर्-अर्थ-विभ्रमं** न,
त्वदीय-स्मरण-श्रवणादि-समये बाह्यार्थ-विक्षिप्तं न भवति,
**तमो-गुहायांनाविशत्** सुप्ति-गह्वरेऽप्य् अप्रविष्टं,
त्वदीय-श्रवण-स्मरणादि-समये यच् चित्तं लय-विक्षेप-युक्तं न
भवतीत्य् अर्थः \। तत्र हेतुः---यत् खलु **भक्ति-योगेनानुगृहीतं**,
तत् शुद्धं भवति \।

अयम् आशयः---दश-नामापराधा भक्त्य्-अपराधा एव लय-विक्षेप-कारकाः,
तेषाम् अपगमे एव भक्ति-देवी प्रसीदति \। प्रसीदन्त्या एव तस्या
अनुग्रहः स्यात् \। स च भक्ति-समय-गत-लय-विक्षेपाभाव-गम्य इत्य्
अतस् तत्र शुद्धे चित्ते **मुनिर्** मनन-शीलः सन् **तव गतिं** चेष्टां
लीला-लावण्यादिकं **विचष्टे** पश्यति \।\।५९\।\।

**\॥।**

**\।\। ४.२४.६० \।\।**

**यत्रेदं व्यज्यते विश्वं विश्वस्मिन्न् अवभाति यत् \।**

**तत् त्वं ब्रह्म परं ज्योतिर् आकाशम् इव विस्तृतम् \।\।**

**मध्वाचार्यः (भागवत-तात्पर्यम्) :** विश्वस्मिन् स्थितम् अपि न भात्य्
अज्ञानाम् \।\।६०\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** कीदृशं तत्त्वम् ? तद्
आह---यत्रेति \।\।६०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यत्राधिष्ठाने
तदज्ञानेनेदं विश्वं व्यज्यते \। विश्वस्मिन्ननुगतसच्चिद्रूपेण यद्भाति
त्वंपदलक्ष्यं प्रत्यक् चैतन्यं त्वम् एव तत् नान्योतो\ऽस्ति द्रष्टा,
तत्त्वमसि इति श्रुतेः \। सन्दर्भः---त्वदीय-भक्तियोगानुग्रहं विना
ब्रह्मत्वभगवत्त्वान्तर्यामित्वकालत्वभेदेनान्तरङ्गबहिरङ्गाविर्भावेषु
तवातिदुर्बोधत्वदुराराध्यत्वदुर्वहत्वदुः
सहत्वान्येवेत्याशयेनाह---योत्रेति सप्तभिः \। अत्र ब्रह्मत्वमाहाद्येन
तद्ब्रह्मत्वम् इति योज्यं ततश् च स्वभक्तियोगं विना तदेतदपि
दुर्बोधं स्याद् इति भावः \। विश्वनाथः---यत्तु कश्चिन्मुनिस्तव
ब्रह्म-स्वरूपं विचष्टे तदपि त्वम् एव परममहतस्तन्महिमव्यापकं
तेज इत्य् आह---यत्रेति \।\।६०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** एवं मध्ये सत्-सङ्गं
स्तुत्वा पुनस् तम् एव स्तौति---यत्रेदम् इत्य्-आदि बहुभिः \।\।६०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तदीय-भक्ति-योगानुग्रहं विना तु
ब्रह्मत्व-भगवत्त्वान्तर्यामित्व-कालत्व-भेदेनान्तरङ्ग-बहिरङ्गाविर्भावेषु
तवातिदुर्बोधत्व-दुराराध्यत्व-दुर्वशत्व-दुःसहत्वान्य् एवेत्य्
आशयेनाह---यत्रेदम् इति सप्तभिः \। तत्र ब्रह्मत्वम् आह \। आद्येन तद्
ब्रह्मत्वम् इति योज्यम् \। ततश् च स्व-भक्ति-योगं विना तद् एतद् अपि
दुर्बोधं स्याद् इति भावः \।\।६०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यत् तु कश्चिन् मुनिस् तव
ब्रह्म-स्वरूपं विचष्टे, तद् अपि त्वम् एव तवैव परम-महतस्
तन्-महिम-व्यापकं तेज इत्य् आह---यत्रेति \।\।६०\।\।

**\॥।**

**\।\। ४.२४.६१ \।\।**

**यो माययेदं पुरु-रूपयासृजद्**

**बिभर्ति भूयः क्षपयत्य् अविक्रियः \।**

**यद्-भेद-बुद्धिः सद् इवात्म-दुःस्थया**

**त्वम् आत्म-तन्त्रं भगवन् प्रतीमहि \।\।**

**मध्वाचार्यः (भागवत-तात्पर्यम्) :** यस्य जीवादिभ्यो भेद-बुद्धिः
\। सा दिवा सम्यग्-ज्ञानं सम्यग्-ज्ञानि-विषयासत्यैवेत्य् अर्थः \। रात्रिर्
अज्ञानम् उद्दिष्टं सम्यग्-ज्ञानं दिवा स्मृतम् \।\। इति शब्द-निर्णये \।

> जीवेभ्यो जडतश् चैव भेद-ज्ञानं हरेः सदा \।
>
> वास्तवं ज्ञानम् उद्दिष्टां तेन मुक्तिर् अवाप्यते \।\। इति षाड्गुण्ये
> \।\।६१\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** जगत उपादानत्वेन तत्त्वं
लक्षितं निमित्तत्वेनापि तद् एव लक्षयन्न् आह \। य इदं विश्वं सद् इव
परमार्थम् इव माययासृजत् \। कथं-भूतया ? यया भेद-बुद्धिर्
अन्येषां भवति, तया आत्मनि त्वयि दुःस्थया स्व-कार्यं कर्तुम्
असमर्थया \। तं त्वां निरस्त-भेदं प्रतीमहि जानीमः \।\।६१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स्वकार्यं व्यामोहादिकं
कर्तुमसमर्थया विलज्जमानया \। यस्येयाद्युक्तेर्यथा
ह्यप्रतिबुद्धस्येत्याद्युक्तेश् च \। निरस्तभेदमित्यात्मतन्त्रमित्यतः
फलितम् \। सन्दर्भः---भगवत्त्वम् आह य इति \। यदित्यस्यान्ते
यद्यया भेदबुद्धिः परमेश्वरात्वत्तो\ऽन्ये स्वतन्त्रसत्ताका इति
बुद्धिर्भवति आत्मदुःस्थया त्वयि
स्वरूपभूतमहाभगवत्त्व-दर्शनेनात्मनि दुःस्थया स्वं दौस्थ्यं
दर्शयन्त्या \। विश्वनाथः---वयं तु त्वां भगवत्-स्वरूपम्
एवानुभवाम इत्य् आह---यो भवान् इदं पुरुष-रूपेणासृजत् विष्णुरूपेग
बिभर्ति पालयति सङ्कर्षण-रूपेण क्षपयति \। मायया कीदृश्यात्मनि
त्वयि दुस्थया यद्यस्या मायाया भेदे भेदप्रभेद-रूपे जगत्येव
बुद्धिर्ज्ञानं लोकानां स्यात् तच् च ज्ञानं सदिव प्रशस्तम् इव न तु
प्रशस्तम् इत्य् अर्थः \। क्लीबत्वमार्षम् \। हे भगवन् श्री-कृष्ण तं
त्वात्मतन्त्रं प्रतीमहि साक्षादनुभवेमेति प्रार्थनेयम् \।\।६१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** भगवत्त्वम् आह---य इति \। यद्
इत्य् अस्यान्ते यत् यया भेद-बुद्धिः परमेश्वरात् त्वत्तोऽन्ये
स्वतन्त्र-सत्ताका इति बुद्धिर् भवति \। आत्म-दुःस्थया त्वयि
स्वरूप-भूत-महा-भगवत्त्व-दर्शनेनात्मनि दुःस्थया स्वं दौस्थ्यं
दर्शयन्त्या \।\।६१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** वयं तु त्वां
भगवत्-स्वरूपम् एवानुबुभूषाम् इत्य् आह---यो भवान् इदं विश्वं
पुरुष-रूपेणासृजत्, विष्णु-रूपेण बिभर्ति, सङ्कर्षण-रूपेण क्षपयति
\। मायया कीदृश्या ? आत्मनि त्वयि दुःस्थया स्वकार्यं कर्तुम् असमर्थया
यद् यस्य मायया भेदे भेद-प्रभेद-रूपे भगवत्य् एव बुद्धिर् ज्ञानं
लोकानां स्यात्, तच् च ज्ञानं सद् इव प्रशस्तम् इव, न तु प्रशस्तम् इत्य्
अर्थः \। क्लीब्त्वम् आर्षम् \। हे भगवन् श्री-कृष्ण ! तं त्वाम्
आत्म-तन्त्रं प्रतीमहि साक्षाद् अनुभवेमेति प्रार्थनेयम् \।\।६१\।\।

**\॥।**

**\।\। ४.२४.६२ \।\।**

**क्रिया-कलापैर् इदम् एव योगिनः**

**श्रद्धान्विताः साधु यजन्ति सिद्धये \।**

**भूतेन्द्रियान्तः-करणोपलक्षितं**

**वेदे च तन्त्रे च त एव कोविदाः \।\।**

**मध्वाचार्यः (भागवत-तात्पर्यम्) :** भूतेन्द्रियान्तःकरणैर्
उपलक्ष्यते \।\।६२\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** यद्य् अपि त्वम् एव निर्भेदं
ब्रह्म तथापि प्राग् उक्तं साकारम् इदं तव रूपं ये यजन्ति त एव
वेदागम-तत्त्व-ज्ञा इत्य् आह---क्रिया-कलापैर् ये कर्म-योगिनः पूजयन्ति,
त एव कोविदाः, न त्व् एतद् अनादृत्य केवल-ज्ञाने प्रवृत्ताः \। तन्त्रे
आगमे \। कथं-भूतम् इदम् ? भूतेन्द्रियान्तः-करणैर् अस्व-तन्त्रैर् यद्
उपलक्ष्यते नियन्तृ-रूपं तत् \।\।६२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सन्दर्भः---अन्तर्यामित्वम्
आह क्रियेति \। इदम् एवेति त्रयाणामभेदं दर्शयति कर्ममार्गे ये
सर्वान्तर्यामिदृष्टितत्परास्त एव भगवत्तत्वकोविदाः, नान्ये \। ततः
किं पुनर् भक्तिमार्गे साक्षात्तदुपासका इत्य् अर्थः \। यद्वा---सिद्धये
बोधदार्ढ्याय इदम् एव ध्याने उक्तम् एव उप समीपे साक्षितया लक्षणया
लक्षितं योन्यां देवतामुपास्ते\ऽन्योसावन्योहं न स वेद यथा पशुः इति
श्रुतेः \।\।६२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अन्तर्यामित्वम् आह---क्रियेति \।
इदम् एवेति त्रयाणाम् अभेदं दर्शयति---कर्म-मार्गे ये
सर्वान्तर्यामि-दृष्टि-तत्-पराः, त एव भगवत्-तत्त्व-कोविदाः, नान्ये \।
ततः किं पुनर् भक्ति-मार्गे साक्षात्-तद्-उपासका इत्य् अर्थः \।\।६२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** केचित्
कर्म-योगिनो\ऽष्टाङ्ग-योगिनश् च सर्व-भूतान्तर्यामिनं प्रथमं पुरुषं
त्वां यजन्तीति तन्त्रेणैवाह---क्रियेति \। इदम् एव किम् ?
तत्राह---भूतेन्द्रियान्तः-करणैर् अस्वतन्त्रैर् यद् उपलक्ष्यते ज्ञाप्यते
\। तन्-नियन्तृ-रूपम् \। अत एव कर्मिणां योगिनां च मध्ये कोविदाः,
नान्ये \।\।६२\।\।

**\॥।**

**\।\। ४.२४.६३ \।\।**

**त्वम् एक आद्यः पुरुषः सुप्त-शक्तिस्**

**तया रजः-सत्त्व-तमो विभिद्यते \।**

**महान् अहं खं मरुद् अग्नि-वार्-धराः**

**सुरर्षयो भूत-गणा इदं यतः \।\।**

**मध्वाचार्यः (भागवत-तात्पर्यम्) :** सुप्त-शक्तिः स्वात्मन्य्
एवाप्ति-शक्तिः \।

> प्रकृतेः स्वाप उदिष्टो हर्य् अन्यस्यत्व-दर्शनम् \।
>
> विशेषेण हरौ चापि रतिर् ज्ञानात्मिका यतः \।\। इति सत्य-संहितायाम्
> \।\।६३\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** नन्व् अभिन्ने मयि भेदं
कुर्वन्तः सन्तः कथं ते कोविदाः ? नहि तैर् भेदः क्रियते, त्वयैव
क्रीडार्थं चेतनाचेतनात्मको भेदः कृत इत्य् आह---त्वम् इति \। आद्यस्
त्वम् एक एव सुप्ता मायाख्या शक्तिर् यस्य \। पश्चात् तया शक्त्या \।
रजः-सत्त्व-तमसां द्वन्द्वैक्यम् \। यतो रज-आदेः महान् अहङ्कारः स्वं
च मरुद् अग्निर् वार्-धराश् च \। वाः उदकम् \। सुराश् चर्षयश् च
भूत-गणाश् चैवम् इदं जगद्य् अतो भवति तद् विभिद्यते इत्य् अन्वयः
\।\।६३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्राक्षिपति---नन्व् इति \।
तैः सद्भिः \। तया शक्त्या \। उद्बुद्धया मायाशक्त्या \। तत् रजआदि
त्वत्तो विभिद्यते पृथक् क्रियते इति वा सन्दर्भः \। अन्तर्यामित्वम् एव
ज्ञापयति त्वमेक इति द्वाभ्यां, तत्र प्रथमेनांशानुवादो
द्वितीयेनांशप्रतिपादनम् \।\।६३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अन्तर्यामित्वम् एव
स्थापयति---त्वम् एक इति द्वाभ्याम् \। तत्र प्रथमेनांश्य्-अनुवादः
द्वितीयेनांश-प्रतिपादनम् \।\।६३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नन्व् अभिन्ने मयि भेदं
कुर्वन्तः सन्तः कथं ते कोविदाः ? नहि तैर् भेदः क्रियते, त्वयैव
क्रीडार्थं चेतनाचेतनात्मको भेदः कृत इत्य् आह---त्वम् इति \। आद्यस्
त्वम् एक एव सुप्ता मायाख्या शक्तिर् यस्य \। पश्चात् तया शक्त्या \।
रजः-सत्त्व-तमसां द्वन्द्वैक्यम् \। यतो रज-आदेः महान् अहङ्कारः स्वं
च मरुद् अग्निर् वार्-धराश् च \। वाः उदकम् \। सुराश् चर्षयश् च
भूत-गणाश् चैवम् इदं जगद्य् अतो भवति तद् विभिद्यते इत्य् अन्वयः
\।\।६३\।\।

**\॥।**

**\।\। ४.२४.६४ \।\।**

**सृष्टं स्व-शक्त्येदम् अनुप्रविष्टश्**

**चतुर्-विधं पुरम् आत्मांशकेन \।**

**अथो विदुस् तं पुरुषं सन्तम् अन्तर्**

**भुङ्क्ते हृषीकैर् मधु सार-घं यः \।\।**

**मध्वाचार्यः (भागवत-तात्पर्यम्) :** अवधारणेऽघ शब्दः स्यात्,
सार-मात्रं तु सारघम् इति शब्द-निर्णये \।\।६४\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** एतद् उपपादयति---सृष्टम् इति \।
जरायुजाण्डजस् वेदजोद्भिज्ज-रूपेण चतुर्-विधं स्वांशेन प्रविष्टः \।
अथो इति हेतोः परस्यान्तः सन्तम् अंशं चिद् आभासं पुरि शयनात् पुरुषं
विदुः \। तर्हि किम् ईश्वरम् एव संसारिणं विदुः ? नेत्य् आह---सरघा
मधुम् अक्षिकास् ताभिः सृष्टं मध्व् इव क्षुल्लकं विषय-सुखम्
अविद्यावृतः सन् यो भुङ्क्ते तं जीवं विदुः \। तथा च श्रुतिः---तयोर्
अन्यः पिप्पलं स्वाद्व् अत्त्य् अनश्नन्न् अन्योऽभिचाकशीति\[मु।उ। ३.१.१\]
निर्णीतं च, गुहां प्रविष्टाव् आत्मानौ हि तद्-दर्शनात् \[वे।सू। १.२.११\]
इत्य् अत्र \।\।६४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एतद्विभेदनम् एव \।
श्रुतिस्तु बहुत्र व्याख्याता \। इत्य् अत्र सूत्रे जीवपरात्मानावन्तस्थौ
द्वावेवेति निर्णीतम् \। जीवपरात्मानावेव गुहां हृदयाकाशं प्रविष्टौ न
तु बुद्धिजीवौ \। ऋतं पिबन्तावियत्र कर्मफलभोगश्रवणे
एकस्तावदात्मेति द्वितीयो\ऽप्य् आत्मैव न्याय्यः, कुतस्तदर्शनात्
सङ्ख्याश्रवणे हि सङ्ख्यावतोरेक-रूपत्वस्य लोके दर्शनात् \।
तथाहि---अस्य गोर्द्वितीयोन्वेष्टव्य इत्य् उक्ते गौरे व द्वितीयोन्वेष्टव्यो
नाश्वो न मनुष्य इति \। एवं चेतनत्वसामान्याज्जीवपरमात्मानावेवेति
सूत्रार्थः \। किञ्च---सारघदृष्टान्तेन तन्मक्षिकादंशतप्तत्वे\ऽपि
तद्भोजनात्यागादासक्तिर्द्योन्तिता \। ततश्चातिशयोक्त्यलङ्कारेणाभक्त्या
सदुःखं विषयसुखं तुच्छमविद्यावृतो यो भुंक्ते इत्य् अर्थः
\।\।६४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अत्र "अन्तः सन्तम् अंशम्" इति
टीका-सम्मतम् \।\।६४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यस् त्व् अन्तर्यामी सङ्गी
पुरुषो जीवः, स तु नोपास्य इत्य् आह---सृष्टम् इति \। इदं चतुर्विधं
जयायुजाण्डज-स्वेदजोद्भिज्ज-रूपम् आत्मा अन्तर्यामी अंशकेन येन
निकृष्टांशेन सह प्रविष्टस् तम् अपि, अन्तः सन्तम् अन्तर् एव, न तु बहिः
सन्तं जीवं पुरुषं विदुः \। यः सारघं सारघाभिर् मधु-मक्षिकाभिः
सृष्टं मधु हृषीकैर् भुङ्क्ते \। सारघ-दृष्टान्तेन
तन्-मक्षिका-दंश-सन्तप्तत्वेऽपि तद्-भोजनात्यागाद् आसक्तिर् द्योतिता \।
ततश् चातिशयोक्त्य्-अलङ्कारेणाभक्त्या स दुःखं विषय-सुखं तुच्छम्
अविद्यावृतो यो भुङ्क्ते इत्य् अर्थः \। तथा च श्रुतिः---तयोर् अन्यः
पिप्पलं स्वाद्व् अत्त्य् अनश्नन्न् अन्योऽभिचाकशीति\[मु।उ। ३.१.१\] \।\।६४\।\।

**\॥।**

**\।\। ४.२४.६५ \।\।**

**स एष लोकान् अतिचण्ड-वेगो**

**विकर्षसि त्वं खलु काल-यानः \।**

**भूतानि भूतैर् अनुमेय-तत्त्वो**

**घनावलीर् वायुर् इवाविषह्यः \।\।**

**श्रीधर-स्वामी (भावार्थ-दीपिका) :** तव तु सर्व-नियन्तुः कुतः
संसारः ? इत्य् आह \। यः स्व-शक्त्येदं सृष्टवान् स एष त्वं खलु
भूतैर् एव भूतानि मेघ-पङ्क्तीर् वायुर् इव कालयन्विचालयन् \। लोकान्
विकर्षसि संहरति \। अनुमेय-तत्त्वोऽलक्ष्य-स्वरूपः \।\।६५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सन्दर्भः कालत्वम् आह
द्वाभ्यां---सर्वदुःखहन्तरि सर्वसुखदातरि स्वस्मिन्नुन्मुखं विधातुं
दययैव तथा विभीषयस इति भावः \। चक्रवर्ती---तम् एव
भक्तिहीनं जीवं सपरिच्छेदम् एव काल-स्वरूपस्त्वमाकर्षयसीत्य् आह स
एव इति द्वाभ्याम् \। चण्ड-वेगो\ऽसह्य-वेगः \। भूतानि भूतैर् इति \।
जीवो जीवस्य जीवनम् इति न्यायेनेत्य् अर्थः \।\।६५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** कालत्वम् आह---स एष इति द्वाभ्याम्
\।\।६५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तम् एव भक्ति-हीनं
जीवं सपरिच्छेदम् एव काल-स्वरूपस् त्वम् आकर्षसीत्य् आह---स एष इति
द्वाभ्याम् \। काल-यानश् चालयन् लोकान् भोग-स्थानान्य् अपि, भूतानि भूतैर्
इति, जीवो जीवस्य जीवनम् इति न्यायेनेत्य् अर्थः \।
अनुमेय-तत्त्वोऽलक्ष्य-स्वरूपः \।\।६५\।\।

**\॥।**

**\।\। ४.२४.६६ \।\।**

**प्रमत्तम् उच्चैर् इति-कृत्य-चिन्तया**

**प्रवृद्ध-लोभं विषयेषु लालसम् \।**

**त्वम् अप्रमत्तः सहसाभिपद्यसे**

**क्षुल्-लेलिहानोऽहिर् इवाखुम् अन्तकः \।\।**

**श्रीधर-स्वामी (भावार्थ-दीपिका) :** विकर्षण-प्रकारम्
आह---प्रमत्तम् इति \। इति-कृत्यम् एवम् एवम् इदं कर्तव्यम् इति
चिन्तयोच्चैः प्रमत्तम् \। तत्र हेतुः---विषयेषु लालसम् अतिकामुकम् \।
प्राप्तेऽपि विषये प्रवृद्ध-लोभम् \। अन्तकस् त्वम् अभिपद्यसे आक्रमसि,
क्षुधा लेलिहानौ जिह्वयौष्ठ-प्रान्तौ स्पृशन् सर्पो मूषिकम् इव
\।\।६६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र प्रमत्तत्वे \। अत्र
कोशगभ्रमरदृष्टान्तो\ऽप्य् अनुसन्धेयः, स च---

> रात्रिर्गमिष्यति भविष्यति सुप्रभातं भास्वानुदेष्यति हसिष्यति
> पङ्कजश्रीः \।
>
> इत्थं विचिन्तयति कोशगते द्विरेफे हा हन्त हन्त नलिनीं गज
> उज्जहार \।\। इति \।\।६६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** सर्व-दुःख-हन्तरि
सर्व-सुख-दातरि स्वस्मिन्न् उन्मुखं विधातुं दययैव तथा
विभीषयस इति भावः \।\।६६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** विकर्षण-प्रकारम्
आह---प्रमत्तम् इति \। इति-कृत्यम् एवम् एवम् इदं कर्तव्यम् इति
तच्-चिन्तया प्रमत्तम् \। अभिपद्यसे आक्रमसि, क्षुधा लेलिहानो
जिह्वयौष्ठ-प्रान्तौ अतिशयेन स्पृशन् सर्प आखुं मूषिकम् इव \।\।६६\।\।

**\॥।**

**\।\। ४.२४.६७ \।\।**

**कस् त्वत्-पदाब्जं विजहाति पण्डितो**

**यस् तेऽवमान-व्ययमान-केतनः \।**

**विशङ्कयास्मद्-गुरुर् अर्चति स्म यद्**

**विनोपपत्तिं मनवश् चतुर्दश \।\।**

**श्रीधर-स्वामी (भावार्थ-दीपिका) :** अतः कस् तव पदाब्जं त्यजेत्,
पण्डितश् चेत् ? कथं-भूतः ? यस् तवावमानोऽनादरस् तेन व्ययमानं
केतनं शरीरं यस्य सः \। यद् अस्माकं गुरुर् ब्रह्मार्चति स्मेति
सर्वेषां स्तोतॄणां वाक्यम् \। विशङ्कया नाश-शङ्कया \। विनोपपत्तिम् इति
दृढ-विश्वासेन \। मनवश् चतुर्दशार्चन्ति स्म \।\।६७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एवंभूतं त्वां
निर्बुद्धिरे व भजेद् इत्य् आह---क इति \। अतः काल-रूपत्वात्तव
दुष्टजनकृतोनादरो\ऽवमानस्तेन व्ययमानं नाशं प्राप्तम् इव
भयात्कंपमानमिवेति नाशशङ्कया भवबन्धशङ्कया उपपत्तिं युक्तिं
विना स्वभावत एव विश्वासदार्ढ्येन \। यद्वा---कामनां विना \।\।६७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** उपसंहरति---कस्
त्वत्-पादाब्जम् इत्य्-आदि \। कः पण्डितस् त्वत्-पादाब्जं विजहाति ? यस् तु
विजहाति, स पण्डितो न भवतीति मोक्षाकाङ्क्षिणं प्रत्याक्षेपः \।\।६७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अतस् तद्-भक्तिर् एव पुरुषार्थ
इत्य् उपसंहरति---क इति द्वाभ्याम् \। विशङ्कयापि हेतुना को विजहाति
अस्मद्-गुर्व्-आदयस् त उपपत्तिं युक्ति विना स्वभावत एवेत्य् अर्थः, तथा
मनव इति मन्वन्तरस्य भक्तानाम् उपलक्षणं चेतन इति
चित्-सम्बन्धयोः पाठान्तरम् \।\।६७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एवं-भूतं त्वां
निर्बुद्धिर् एव न भजेद् इत्य् आह---क इति \। अवमानो
दृष्ट-जन-कृतोऽनादरस् तेन व्ययमानं केतनं नाशं प्राप्तम् इव
शरीरं यस्य सः \। यद् अस्मद्-गुरुर् ब्रह्मा अर्चति स्मेति सर्वेषां
स्तोतॄणां वाक्यम् \। विशङ्कया भव-बन्ध-शङ्कया मनवोऽपि उपपत्तिं
युक्तिं विना स्वभावत एव विश्वास-दार्ढ्येन \। यद् वा, कामनां विना
\।\।६७\।\।

**\॥।**

**\।\। ४.२४.६८ \।\।**

**अथ त्वम् असि नो ब्रह्मन् परमात्मन् विपश्चिताम् \।**

**विश्वं रुद्र-भय-ध्वस्तम् अकुतश्चिद्-भया गतिः \।\।**

**मध्वाचार्यः (भागवत-तात्पर्यम्) :** अस्माद् एतद् भगवतीत्य्
उपपत्त्य्-अपेक्षां विनापि स्वभावत एव \।\।६८\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** उपसंहरति---अथेति \।
रुद्र-भयेन ध्वस्तम् \। अतो न कुतश्चिद् भयं यस्यां तादृशी गतिर् असि
\।\।६८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यतो विश्वं
रुद्रभयध्वस्तं विश्ववर्तिनो जीवाः कालभयध्वस्ता एव \। अथातः हे
विपश्चितां परमात्मन् स्वभावतः श्रेष्ठ त्वम् एव कालाद्रक्षक इति
भावः \। मर्त्यो मृत्युर्व्यालभीतः पलायन् इत्यारभ्य मृत्युरस्मादपैति
इत्य् उक्तेः \।\।६८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** अतस् त्वम् एव नो गतिर्
इत्य् आह---अथेत्य्-आदि \। त्वम् असि नो गतिः \। कीदृशी ? अकुतश्चिद् भया
विश्वं हि रुद्र-भय-ध्वस्तं कालाग्नि-रुद्र-प्रभया खण्डितम्
\।\।६८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** हे विपश्चितां परमात्मन् !
स्वभावतः प्रेष्ठत्वम् एवास्माकम् अकुतश्चिद्-भया गतिः, त्वां विना तु
विश्वं सर्वम् एव रुद्रात् भयं तेन ध्वस्तम् इति \।\।६८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** उपसंहरति---अथेति \।
विपश्चितां गतिर् असि, न त्व् अविपश्चितां, यतो विश्वं
रुद्र-भय-ध्वस्तम् \। विश्व-वर्तिनोऽज्ञा जीवाः काल-भय-ध्वस्ता एवेत्य्
अर्थः \।\।६८\।\।

**\॥।**

**\।\। ४.२४.६९ \।\।**

**इदं जपत भद्रं वो विशुद्धा नृप-नन्दनाः \।**

**स्व-धर्मम् अनुतिष्ठन्तो भगवत्य् अर्पिताशयाः \।\।**

**मध्वाचार्यः (भागवत-तात्पर्यम्) :** अहरहः क्लेश-मोक्षः सुप्तौ \।
तावद्-वेदेत्य् आक्षेपो दौर्लभ्य-ज्ञापनार्थम् \।\।६९\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** नृपनन्दना इति \।
नरपालकत्वेन लोके भवतामप्यनेन सुखं भविष्यतीति भावः \।
स्वधर्ममनुतिष्ठन्त इति स्वे स्वे कर्मण्यभिरतः संसिद्धिं लभते
नरः इति श्रीगीतोक्तेः \।\।६९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** इदं जपतेति
श्री-रुद्रोपदेशः \।\।६९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तत्र प्रथमं कर्म-मिश्रां
भक्तिम् आह---इदम् इति \। ततः शुद्धाम् आह---ममैवेति \।\।६९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स्व-धर्मम् अनुतिष्ठन्त
इति प्रचेतसां कर्म-मिश्र-भक्तिमत्त्वम् आलक्ष्योक्तिः \।\।६९\।\।

**\॥।**

**\।\। ४.२४.७० \।\।**

**तम् एवात्मानम् आत्म-स्थं सर्व-भूतेष्व् अवस्थितम् \।**

**पूजयध्वं गृणन्तश् च ध्यायन्तश् चासकृद् धरिम् \।\।**

*न कतमेन व्याख्यातम्।*

**\॥।**

**\।\। ४.२४.७१ \।\।**

**योगादेशम् उपासाद्य धारयन्तो मुनि-व्रताः \।**

**समाहित-धियः सर्व एतद् अभ्यसतादृताः \।\।**

**श्रीधर-स्वामी (भावार्थ-दीपिका) :** योगादेशं नामैतत् स्तोत्रम्
उपासाद्य पाठतः प्राप्य मनसा धारयन्तोऽभ्यासेन जपत \।\।७१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कर्ममिश्रां भक्तिमुक्त्वा
शुद्धाम् आह---तम् एवेति \।\।७०-७१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** योगादेशं नामैतत्
स्तोत्रण्ट् उपासाद्य पाठतः प्राप्य \।\।७१ \।\।

**\॥।**

**\।\। ४.२४.७२ \।\।**

**इदम् आह पुरास्माकं भगवान् विश्वसृक्-पतिः \।**

**भृग्व्-आदीनाम् आत्मजानां सिसृक्षुः संसिसृक्षताम् \।\।**

**श्रीधर-स्वामी (भावार्थ-दीपिका) :** विश्वसृजां पतिर् ब्रह्मा
\।\।७२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अस्माकम् अस्मान् \।\।७२\।\।

**\॥।**

**\।\। ४.२४.७३ \।\।**

**ते वयं नोदिताः सर्वे प्रजा-सर्गे प्रजेश्वराः \।**

**अनेन ध्वस्त-तमसः सिसृक्ष्मो विविधाः प्रजाः \।\।**

**श्रीधर-स्वामी (भावार्थ-दीपिका) :** सिसृक्ष्मः सृष्टवन्तः \।\।७३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इदं स्तोत्रम् \।\।७२-७३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** सिसृक्ष्म इति सविसर्गः पाठः \।
सिसृक्ष्मेति क्वचित् \।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। ४.२४.७४ \।\।**

**अथेदं नित्यदा युक्तो जपन्न् अवहितः पुमान्\।**

**अचिराच् छ्रेय आप्नोति वासुदेव-परायणः \।\।**

**श्रीधर-स्वामी (भावार्थ-दीपिका) :** युक्त एकाग्र-चित्तः \।\।७४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अथातः वासुदेवैकनिष्ठः
\।\।७४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अथ अतः \।\।७४\।\।

**\॥।**

**\।\। ४.२४.७५ \।\।**

**श्रेयसाम् इह सर्वेषां ज्ञानं निःश्रेयसं परम् \।**

**सुखं तरति दुष्पारं ज्ञान-नौर् व्यसनार्णवम् \।\।**

**श्रीधर-स्वामी (भावार्थ-दीपिका) :** ज्ञानम् एव नौर् यस्य \।\।७५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ज्ञानं
प्रस्तुतत्वाद्भागवतम् एव ज्ञानपदाभ्यां ग्राह्यम् \। प्रतिपादितं चैतत्
कृच्छो महानिह इत्य् अत्र \। व्यसनार्णवं संसारम् \।\।७५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तच् च श्रेयो ज्ञानम् एवेत्य्
अभिप्रेत्य ज्ञानं स्तौति---श्रेयसाम् इति \। ज्ञानम् अत्र भागवतम् एव
\।\।७५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ज्ञानं प्रस्तुतत्वात्
भगवद्-रूप-गुणैश्वर्य-सुखं तरतीति ज्ञान-नौर् इत्य् आभ्यां
कैवल्योपयोगि-ज्ञानस्य तु क्लेशोऽधिकतरस् तेषाम् अव्यक्तासक्त-चेतसाम्
\[गीता १२.५\] इति \। कृच्छ्रो महान् इह भवार्णवम् अप्लवेशं
षड्-वर्ग-नक्रम् असुखेन तितीर्षन्ती \[भा।पु। ४.२२.४०\] इत्य् आभ्यां
दुःख-बहुलत्वस्याप्लवत्वस्य च श्रवणात् \।\।७५\।\।

**\॥।**

**\।\। ४.२४.७६ \।\।**

**य इमं श्रद्धया युक्तो मद्-गीतं भगवत्-स्तवम् \।**

**अधीयानो दुराराध्यं हरिम् आराधयत्य् असौ \।\।**

**श्रीधर-स्वामी (भावार्थ-दीपिका) :** योऽधीयानो भवत्य् असौ हरिम्
आराधयति \।\।७६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अत एव भक्तिम्
एवाह---य इमम् इति योऽधीयानो भवेद् असौ \।\।७६ \।\।

**\॥।**

**\।\। ४.२४.७७ \।\।**

**विन्दते पुरुषोऽमुष्माद् यद् यद् इच्छत्य् असत्वरम् \।**

**मद्-गीत-गीतात् सुप्रीताच् छ्रेयसाम् एक-वल्लभात् \।\।**

**श्रीधर-स्वामी (भावार्थ-दीपिका) :** अमुष्माद् धरेः \। असत्वरन्
स्थिरः सन् \। मद्-गीतं स्तोत्रं तेन गीतात् स्तुतात् यद् यद् इच्छति तत्
तद् विन्दते \। एक एव वल्लभः प्रिय आश्रयस् तस्मात् \।\।७७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत एव भक्तिम् एवाह य
इति \। आराधयति वशीकरोति \।\।७६-७७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** असत्वरन्न् इति क्विब् आचारार्थः
\।\।७७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** असत्वरन्न् इति आचर
क्विब्-अन्तः \। स्थिर इत्य् अर्थः \। मद्-गीत-गीतात् यया गीतोऽयं स्तवो
यदि गीतः स्यात् तदामुष्मात् शोभनं प्रीणातीति सुप्रीतस् तस्मात् \। स्तव
एवायं तं प्रति प्रीतो भवतीत्य् अर्थः \।\।७७\।\।

**\॥।**

**\।\। ४.२४.७८ \।\।**

**इदं यः कल्य उत्थाय प्राञ्जलिः श्रद्धयान्वितः \।**

**शृणुयाच् छ्रावयेन् मर्त्यो मुच्यते कर्म-बन्धनैः \।\।**

**श्रीधर-स्वामी (भावार्थ-दीपिका) :** कल्ये उषसि \।\।७८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** त्वरया सह वर्तत इति
सत्वरस्तमिवाचरतीति सत्वरति सत्वरतीति सत्वरन् न
सत्वरन्नसत्वरन् \। आचारक्किबन्ताच्छतृप्रत्यये नञा समासे चेदं
रूपं सिध्यतीति \।\।७८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.२४.७९ \।\।**

**गीतं मयेदं नरदेव-नन्दनाः**

**परस्य पुंसः परमात्मनः स्तवम् \।**

**जपन्त एकाग्र-धियस् तपो महत्**

**चरध्वम् अन्ते तत आप्स्यथेप्सितम् \।\।**

**श्रीधर-स्वामी (भावार्थ-दीपिका) :** तपश् चरत तपसोऽन्ते ईप्सितं
प्राप्स्यथ \।\।७९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** त्वरया सह वर्तत इति
सत्वरस्तमिवाचरतीति सत्वरति सत्वरतीति सत्वरन् न
सत्वरन्नसत्वरन् \। आचारक्किबन्ताच्छतृप्रत्यये नञा समासे चेदं
रूपं सिध्यतीति \।\।७९\।\।

इति श्रीमद्-भागवत-भावार्थ-दीपिका-प्रकाशे चतुर्थ-स्कन्धे
चतुर्विंशो\ऽध्यायः \।\।२४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तपश् चात्र
भगवद्-आराधन-लक्षणम् एव \।\।७९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ईप्सितमम् आप्स्यथेति
तेषां सकामत्वं व्यञ्जितम् \।\।७९ \।\।

**\॥।**

इति सारार्थ-दर्शिन्यां हर्षिण्यां भक्त-चेतसाम् \।

चतुर्विंशश् चतुर्थस्य सङ्गतः सङ्गतः सताम् \।\।\*\।\।

**\॥।**

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं
संहितायां वैयासिक्यां चतुर्थ-स्कन्धे रुद्र-गीतं नाम

चतुर्विंशोऽध्यायः \।

\।\। ४.२४ \।\।

**॥।**

**(४.२५)**

## 
**अथ पञ्चविंशोऽध्यायः**

<details><summary>विषयः</summary>

प्राचीनबर्हिर्-नारद-संवादः पुरञ्जनोपाख्यानारम्भश् च \।
</details>

**\।\। ४.२५.१ \।\।**

**मैत्रेय उवाच---**

**इति सन्दिश्य भगवान् बार्हिषदैर् अभिपूजितः \।**

**पश्यतां राज-पुत्राणां तत्रैवान्तर्दधे हरः \।\।**

**श्रीधर-स्वामी (भावार्थ-दीपिका) :**

प्रचेतः सु तपस्यत्सु तत् पित्रे नारदो घृणी \।

प्राचीनबर्हिषेऽध्यात्मं पारोक्ष्येणाह पञ्चभिः \।\।

पुरञ्जन-कथा-व्याजात् पञ्च-विंशे तु नारदः \।

आत्मनो बुद्धि-सङ्गेन विविधाम् आह संसृतिम् \।\।

प्रचेतः सु तपस् तीव्रं तप्यमानेषु नारदः \।

पुरञ्जन-कथाकूटं प्राह प्राचीनबर्हिषे \।\।१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** घृणी दयालुः \।
पारोक्ष्येण गो\ऽप्य् एन पुरंजनकथैव कूटं दुर्लक्ष्यार्थं वाक्यम् \।
इतीत्थं यत्र सन्दृष्टस् तत्रैव \।\।१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्*।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

प्राचीनबर्हिषं कर्म-मग्नं राज-कथा-मिषात् \।

नारदः पञ्चविंशाद्यैः पञ्चभिः प्रत्यबोधयत् \।\।

पञ्चविंशे पुरञ्जन्याः सङ्गं प्राप्य पुरञ्जनः \।

नव-द्वारे पुरे तस्या रेमे इत्य् अनुवर्ण्यते \।\।१\।\।

**\॥।**

**\।\। ४.२५.२ \।\।**

**रुद्र-गीतं भगवतः स्तोत्रं सर्वे प्रचेतसः \।**

**जपन्तस् ते तपस् तेपुर् वर्षाणाम् अयुतं जले \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तपोत्र स्तोत्रजप-रूपम्
एव ग्राह्यम् \।\।२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** जप-रूपम् एव तपश् चक्रुर् इत्य्
अर्थः \।\।२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यदैव रुद्रः स्व-गीतं
स्तोत्रं प्रचेतस उपदिदेश \।\।२\।\।

**\॥।**

**\।\। ४.२५.३ \।\।**

**प्राचीनबर्हिषं क्षत्तः कर्मस्व् आसक्त-मानसम् \।**

**नारदोऽध्यात्म-तत्त्व-ज्ञः कृपालुः प्रत्यबोधयत् \।\।**

**श्रीधर-स्वामी (भावार्थ-दीपिका) :** प्रचेतःसु तपश् चरत्सु नारदः
प्राचीनबर्हिषं बोधितवान् \। अतः प्रचेतसां कथाम् असमाप्यैव
तत्-पितुर् वृत्तम् आह---प्राचीनबर्हिषम् इति \।\।३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यदैव रुद्रः स्वगीतं
प्रचेतोभ्य उपदिदेश तदैव तत्पितरं प्राचीनबर्हिषं नारदो\ऽपि
पुरंजनोपाख्यानेन ज्ञानवैराग्यभक्तीरुपदिदेशेति \। अतः प्रचेतसां
तपोनिष्ठत्वाद् एव \। हन्तहन्त \। मत्प्रियशिष्यध्रुवस्य वंशो\ऽयं
कर्मणि मज्जति तदिममुद्धरामीति कृपालुः \। क्षत्तर् इति \। यथा
मत्प्रियश्रीव्यासोद्भुतत्वात्त्वां क्षत्तारमहमित्य् अभिप्रायः \।\।३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तदैव तत्-पितरं
प्राचीनबर्हिषं नारदोऽपि पुरञ्जनोपाख्यानेन ज्ञान-वैराग्य-भक्तीर्
उपदिदेशेति \। प्रचेतसां कथम् असमाप्यैव तत्-पितुः कथाम्
आह---प्राचीनेति \। \"हन्त हन्त मत्-प्रिय-शिष्यस्य ध्रुवस्य वंशोऽयं
कर्मणि निमज्जति, तद् इदम् उद्धरामि\" इति **कृपालुः** \।\।३\।\।

**\॥।**

**\।\। ४.२५.४ \।\।**

**श्रेयस् त्वं कतमद् राजन् कर्मणात्मन ईहसे \।**

**दुःख-हानिः सुखावाप्तिः श्रेयस् तन् नेह चेष्यते \।\।**

**मध्वाचार्यः (भागवत-तात्पर्यम्) :**

यथावत् कर्म-कर्तुस् तु ज्ञानं साहाय्य-कारकम् \।

> अन्यथा कुर्वतः कर्म निरयाय भविष्यति \।
>
> अथापि कर्म निन्दन्ति तपतः कर्तुम् अञ्जसा \।\। इति ब्रह्माण्डे
> \।\।४\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) : श्रेयः** फलम् **ईहसे** इच्छसि
\। **इह** कर्मणि, **तद्** उभयं **नेष्यते** विचारकैः \।\।४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** राजन्न् इति \।
ज्ञानवैराग्यभक्तिभिरे व दीप्तिर्भवति न केवलयज्ञैरित्य् अभिप्रायः
\। नेष्यते न लक्ष्यते \। कर्मसंपाद्यसुखस्यापि
दुःखसंभिन्नत्वान्नश्वरत्वाच् च न श्रेयस्त्वम् इति भावः \। अत्र
तीर्थः---पुरुषार्थिना पुरुषेण प्रार्थ्यानि श्रेयांसि बहूनि तेषां
कतमच्छ्रेयो दुःखहानिमुत सुखावाप्तिमथ
वोभयमथान्यत्सदपत्यादीहसे \। इह कर्मणि किम् अपि न नियतं
कर्मणां दुःसंपाद्यत्वात् गहना कर्मणो गतिः इत्य् उक्तेः \।\।४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : दुःख-हानिः सुखावाप्तिर्** एव
**श्रेयः** पुरुषस्यार्थः \। **तत्** तु इह कर्मणि **नेष्यते** \।
कर्म-सम्पाद्यस्य सुखस्यापि दुःख-सम्भिन्नत्वात् सान्तत्वाच् च \। \"नेह
येष्याते\" इति चित्सुखः \।\।४\।\। \[प्रीति।सं। ५\]

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :श्रेयो नेष्यते, इह** कर्मणि
न लक्ष्यते, कर्म-सम्पाद्यस्य सुखस्यापि दुःख-मिश्रत्वात् नश्वरत्वाच्
च \।\।४\।\।

**\॥।**

**\।\। ४.२५.५ \।\।**

**राजोवाच---**

**न जानामि महा-भाग परं कर्मापविद्ध-धीः \।**

**ब्रूहि मे विमलं ज्ञानं येन मुच्येय कर्मभिः \।\।**

**श्रीधर-स्वामी (भावार्थ-दीपिका) : परं** श्रेयो मोक्षम् \।
**कर्मभिर् अपविद्धा** विक्षिप्ता **धीर्** यस्य \।\।५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्र राजा सर्वश्रेयोवाप्तौ
मुख्यसाधनं ज्ञानम् एवेति नारदहार्दं विद्वांस्तद् एव
भवतोपदेष्टव्यम् इति प्रार्थयते वैराग्यवन्तः खलु भाग्यवन्तः इत्य्
अभियुक्तोक्तेस्त्वन्तु भक्ति-ज्ञानाभ्यामधिकाभ्यां तेभ्यो\ऽप्य्
अधिकोसीत्यभिप्रायेणाह---महाभागेति \। यद्वा---यस्य भाग्येनान्ये\ऽपि
भाग्यवन्तो भवेयुः स महाभागः \। एतेन यद्यहं त्वद्-उपदेशेन
त्वद्वन्निर्बन्धो भवेयं तदैव ते महाभागत्वं सेत्स्यतीत्यभिप्रायः
\। यद्वा---मह्यते पूज्यते\ऽखिलैर् इति महो विष्णुः भजनं भागः
महस्यासमन्ताद्भागो यस्य स तथा तत्संबुद्धौ \। तथा अनुग्रहायेह
चरन्ति नूनं भव्यानि भूतानि जनार्दनस्य इत्य् उक्तेः
सर्वभक्तशिरोमणेस्तव मय्यनुग्रहो न्याय एवेति भावः \।
विमलम्-अविद्यामलनिवर्त्तकम् \।\।५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : कर्मापविद्ध-धीः** सन् **परं**
श्रेयः साधनं श्रेयश् च **न जानामि** \। तस्मात् **विमलं ज्ञानं**
साधन-साध्यान्तर-गतं **ब्रूहि** \।\।५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :कर्मभिर् अपविद्धा**
विक्षिप्त-बुद्धिः \।\।५\।\।

**\॥।**

**\।\। ४.२५.६ \।\।**

**गृहेषु कूट-धर्मेषु पुत्र-दार-धनार्थ-धीः \।**

**न परं विन्दते मूढो भ्राम्यन् संसार-वर्त्मसु \।\।**

**श्रीधर-स्वामी (भावार्थ-दीपिका) :** किं च, गृहेषु स्थितः \।
पुत्रादिष्व् एव पुरुषार्थ-धीर् यस्य \।\।६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कूटधर्मेषु
व्यर्थकृत्येषु \। कूटो मिथ्याद्रिशृङ्गयोः इति \। यद्यपि
गृहस्थकर्मणो\ऽपि ज्ञान-साधनत्वात्कार्यत्वमस्ति तथाप्यासङ्गस्य
तथात्वाभावादुक्तं कूटधर्मेष्व् इति \। तद् उक्तं तीर्थेन---

> यथा बुद्धिकृतं कर्म ज्ञानसाहायकारकम् \।
>
> अथ वा तत्कृतं कर्म नरकायैव जायते \।\। इति \।\।६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** गृहस्थः सर्व एव
मादृश इत्य् आह---गृहेष्व् इति \।\।६\।\।

**\॥।**

**\।\। ४.२५.७ \।\।**

**नारद उवाच---**

**भो भोः प्रजापते राजन् पशून् पश्य त्वयाध्वरे \।**

**संज्ञापिताऽ जीव-सङ्घान् निर्घृणेन सहस्रशः \।\।**

**श्रीधर-स्वामी (भावार्थ-दीपिका) :** कर्म-फलेषु वैराग्यम् उत्पाद्य
ब्रह्म-विद्याम् उपदेष्टुं योगानुभावेन यज्ञ-पशून् प्रत्यक्षं
प्रदर्श्याह---भो भो इति \। संज्ञापितान् मारितान् \।\।७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्रजापत इति राजन्न् इति
संबुद्धिद्वयेन न हि प्रजापालने\ऽधिकृतस्य राज्ञः
प्रजान्तर्गतपश्वादीनां मारणमुचितम् इति भावः \।\।७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कर्म-फलेषु वैराग्यम्
उत्पादयितुं योग-बलेन यज्ञ-पशून् प्रत्यक्षं प्रदर्श्याह---भो भो इति
\। संज्ञापितान् मारितान् \।\।७\।\।

**\॥।**

**\।\। ४.२५.८ \।\।**

**एते त्वां सम्प्रतीक्षन्ते स्मरन्तो वैशसं तव \।**

**सम्परेतम् अयः-कूटैश् छिन्दन्त्य् उत्थित-मन्यवः \।\।**

**श्रीधर-स्वामी (भावार्थ-दीपिका) :** एते त्वां संपरेतं मृतं
संप्रतीक्षन्ते \। वैशसं त्वत्-कृतां पीडां स्मरन्तः \। ततश्
चायः-कूटैर् लोह-यन्त्र-मयैः शृङ्गैश् छिन्दन्ति छेत्स्यन्ति \।\।८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** संप्रतीक्षते कदायं
मरिष्यतीति वांछति \। कूटो\ऽस्त्री पुंजमायाद्येष्वद्रिशृङ्गेषुभेदयोः इति
यादवोक्तेः \। कूटो बाणविशेषः शृङ्गाकारो भवतीति स्वामी च \।\।८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कदायं मरिष्यति ? इति
त्वां प्रतीक्षन्ते \। वैशसं त्वत्-कृतां स्व-शरीर-च्छेदम् \। ततः
संपरेतं त्वाम् अयः-कूटैः लौह-यन्त्र-मयैः शृङ्गैश् छिन्दन्ति \।
वर्तमान-निर्देशेनाविलम्बत एव छेत्स्यन्ति \।\।८\।\।

**\॥।**

**\।\। ४.२५.९ \।\।**

**अत्र ते कथयिष्येऽमुम् इतिहासं पुरातनम् \।**

**पुरञ्जनस्य चरितं निबोध गदतो मम \।\।**

**श्रीधर-स्वामी (भावार्थ-दीपिका) :** अत्रास्मिन् सङ्कटे निस्तारकम् अमुम्
इतिहासं कथयिष्यामि \।\।९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** वैषयिककथाप्रियमिमं
वैषयिककथयैव प्रबोधयामीति मनसि विचार्य तस्यैव
प्राचीनबर्हिषः कथाम् एव कथान्तरकल्पनयाप्रस्तुतप्रशंसालङ्कारेण
तत्प्रबोधे कारणीकुर्वन्नाह---अत्रेति \। वस्तुतस् तु-तवैव चरितं
कीदृशस्य पुरमेतच्छरीरं स्वकर्मणा जनयतीति तस्य पुरंजनस्य
पुरातनं मातृगर्भप्रवेशात्पूर्वमप्यारभ्येत्य् अर्थः \। पुरं
शरीरमतति सततं विषयीकृत्य वर्तत इति पुरातनमध्यात्मविषयम्
इत्य् अर्थः \। अन्यथा इतिहासः पुरावृत्तम् इति कोशात्पुनर् उक्तिः स्यात् \।
अत-सातत्यगमने अतो युच् \। अप्रस्तुतप्रशंसा स्यात्सा यत्र प्रस्तुतानुगा
इति \। यत्राप्रस्तुतप्रशंसाप्रस्तुतकथा प्रस्तुतानुगा प्रस्तुते
पर्यवस्यति तत्राप्रस्तुतप्रशंसालङ्कारो भवतीत्य् अर्थः \।
यथात्रैवाप्रस्तुतकथा राजकथा प्रस्तुते\ऽध्यात्मोपाख्याने
पर्यवस्यतीति \।\।९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तत्र तस्य
शुद्ध-भक्त्य्-अधिकारित्वम् अमन्वानो मुक्ति-साधन-ज्ञान-मिश्राम् एव
भक्तिम् उपदेष्टुं तादृशीम् एव कथाम् अवतारयति अत्रेति \। इतिहासं
पुरातनम् इति मुनेर्न मिथ्या-वचनम् \। पूर्व-वृत्तम् इदम्
अध्यात्म-वाद-संवाद्य् अपि प्रायः स्याद् इति \। एवम् एव हि
तत्-तत्-कथादि-सङ्गतिश् च स्यात् \। तथैव वक्ष्यति प्राकारेत्य् आदि
\।\।९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** वैषयिक-कथा-प्रियम्
इमं वैषयिक-कथयैव प्रबोधयामीति मनसि विचार्य तस्यैव
प्राचीनबर्हिषः कृतष्टम् एव कथान्तर-कल्पनया
अप्रस्तुत-प्रशंसालङ्कारेण तत्-प्रबोधे कारणीकुर्वन्न् आह---अत्रेति \।
स्पष्टम् \। वस्तुतस् तु ते तवैव चरितं कीदृशस्य पुरम् एतत् शरीरं
स्व-कर्मणा जनयतीति तस्य पुरञ्जनस्य पुरातनं मातृ-गर्भ-प्रवेशात्
पूर्वम् अप्य् आरभ्येत्य् अर्थः \।\।९\।\।

**\॥।**

**\।\। ४.२५.१० \।\।**

**आसीत् पुरञ्जनो नाम राजा राजन् बृहच्-छ्रवाः \।**

**तस्याविज्ञात-नामासीत् सखाविज्ञात-चेष्टितः \।\।**

**मध्वाचार्यः (भागवत-तात्पर्यम्) :**

> देव-जीवाभिमानी तु ब्रह्मैव तु चतुर्मुखः \।
>
> मनुष्याणां तु जीवानाम् अभिमानी पुरञ्जनः \।\।
>
> स तु राजा हरेः पुत्रश् चासुराणां कलिः स्वयम् \।
>
> जीव-संसृतिवत् तस्मात् पुरञ्जन-कथापि तु \।\।
>
> तस्माज् जीव-सृति-ज्ञप्तौ पुरञ्जन-कथां मुनिः \।
>
> नारदोऽश्रावयत् तस्मान् नृपं प्राचीनबर्हिषम् \।\।
>
> प्रायस् तु तत्-कथा जीवो स्थिता प्रत्येकशोऽति तु \।
>
> प्रत्येकं यत् तु युज्येत तद् उन्नेयं यथा तथा \।\।
>
> उक्तं भागवतेऽप्य् एतं पुराणे यावद् इष्यते \।
>
> प्रत्येकशस् तु जीवानां तद् अन्यत् तस्य केवलम् \।\। इति
> तन्त्र-भागवते \।\।१०\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** तत्र जीवस्य विषयासक्त्या
संसारः स चेश्वरानुग्रहेण निवर्तत इति वक्तुं विपर्यय-गृहीतस्य
साक्षाद् बोधयितुम् अशक्ते राज-वृत्तान्तम् इवाह---आसीद् इति \। पुरञ्जनादीन्
स्वयम् एवेतः पञ्चमेऽध्याये व्याख्यास्यति, तथापि सुख-ग्रहणाय
यथोपयोगं किञ्चित् किञ्चिद् व्याख्यास्यामः \। तत्र स्व-कर्मभिः पुरं
शरीरं जनयतीति पुरञ्जनो जीवः \। न विज्ञातं नाम यस्य \। न च
विज्ञातं चेष्टितं यस्य स ईश्वरस् तस्य सखा \। यद् वा, विज्ञातं
चेष्टितं जीव-प्रेरणादि-लक्षणं यस्य \। जीव-पार-तन्त्र्
यस्यानुभव-सिद्धत्वात् \।\।१०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र प्रकृते
अध्यात्मादिभी राजमानत्वाद्राजा, पुरं स्वयोग्यानन्दपूर्तिं जनयिष्यति
व्यक्तीकरिष्यतीति पुरंजन इति वा \। सखेति \। द्वासुपर्णा सयुजा
सखायौ इत्य्-आदिश्रुतेः \। पक्षे विज्ञातचेष्टितो
नीतिशास्त्रप्रसिद्धव्यापारः \। नाम-रूपादिहीनस्य सखित्वं न
संजाघटीति तत्राह---यद्वेति \। पृथु पुरु श्रवो यशः
दृष्टादृष्टसुखसाधनकर्मादिशुश्रूषुत्वाच्छ्रवः श्रवणं वा श्रवः
कीर्तिश्रवणयोः इति निरुक्तिः \।\।१०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अविज्ञात इति नाम यस्य
दुर्ज्ञेयत्वाद् इति भावः \।\।१०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** आसीद् इति पुरञ्जनादीन्
स्वयम् एव इतः पञ्चमेऽध्याये व्याख्यास्यते \। तद् अपि सुख-ग्रहणाय
यथोपस्थितं व्याख्यास्यामः \। पुरञ्जनो जीवः, अध्यात्मादिभिर्
विराजमानत्वाद् राजा \। श्रवो यशः
दृष्टादृष्ट-सुख-साधन-कर्मादि-शुश्रूषत्वात्, श्रवः चरणारविन्दं च
\। अविज्ञातं नाम यस्य, न विज्ञातं चेष्टितं यस्य स ईश्वरः, तस्य
सखा \। यद् वा, विज्ञातं चेष्टितं जीव-प्रेरणादिकं यस्य,
जीव-पारतन्त्र् यस्यानुभव-सिन्द्धत्वात् \।\।१०\।\।

**\॥।**

**\।\। ४.२५.११ \।\।**

**सोऽन्वेषमाणः शरणं बभ्राम पृथिवीं प्रभुः \।**

**नानुरूपं यदाविन्दद् अभूत् स विमना इव \।\।**

**श्रीधर-स्वामी (भावार्थ-दीपिका) :** शरणं भोगायतनं देहम् \।
पृथिवीं तद् उपलक्षितं ब्रह्माण्डम् \।\।११\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** शरणं वासस्थलं वा \।
पृथिवीं कर्मभूमिं बभ्रामेति नानाजन्मवत्त्वात् \। नानुरूपम् इति \।
क्वापि जन्मनि स्वाभीप्सितसमस्तसुखप्राप्त्यदर्शनात् इवेति \।
शूकरादिजन्मन्यपि विषयानन्दाप्राप्या वस्तुतो विमनस्त्वाभावात् \। प्रभुः
प्रभवन्त्यस्मात्कर्माणीति \। पक्षान्तरे परपापमर्दनसमर्थः \।
यद्वानुरूपं दुःखभोगमन्तरेण सुखभोगयोग्यमन्यत्र
दुर्गादिलक्षणम् \।\।११\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** शरणं वास-स्थलं
सुख-भोगायतनं देहम् च \। बभ्रामेति नाना-जन्म-वृत्तात् नानुरूपम्
इति क्वापि जन्मनि स्वाभीप्सित-समस्त-सुख-प्राप्त्य्-अदर्शनात् \। इवेति
शूकरादि-जन्मन्य् अपि विषयानन्द-प्राप्त्या, वस्तुतो विमनस्त्वाभावात्
\।\।११\।\।

**\॥।**

**\।\। ४.२५.१२ \।\।**

**न साधु मेने ताः सर्वा भूतले यावतीः पुरः \।**

**कामान् कामयमानोऽसौ तस्य तस्योपपत्तये \।\।**

**श्रीधर-स्वामी (भावार्थ-दीपिका) :** यावत्यः पुरस् तास् तस्य तस्य
कामस्योपपत्तये प्राप्त्यै असौ साधु न मेने \। गवादि-देहानाम्
ऐहिक-पार-लौकिक-भोग-भोग्यत्वाभावात् \। तथा च श्रुतिः---

> ताभ्यो गाम् आनयत् ता अब्रुवन् न वै नोऽयम् अलम् इति \।
>
> ताभ्योऽश्वम् आनयत् ता अब्रुवन् न वै नोऽयम् अलम् इति \।\। \[ऐ।उ।
> १.२.२\] इति \।\।१२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** श्रुत्यर्थः---ताभ्यो
देवताभ्यः गवादिदेहानामसाधुमननञ्च गर्भदशायाम् एव मृतश्चाहं
पुनर् जातः इत्य्-आदिश्रुतेस् तत्रैव ज्ञानोत्पत्तेः \। पक्षे शत्रुसाध्यत्वात्
\।\।१२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यावतीर् यावत्यः सर्वत्र
विषयानन्द-प्राप्ताव् अपि तस्य तस्य कामस्य उपपत्तये प्राप्त्यै साधु न
मेने गवादि-देहानां भोग-साधन-योग्यत्वाभावात् \। तथा च श्रुतिः---

> ताभ्यो गाम् आनयत् ता अब्रुवन् न वै नोऽयम् अलम् इति \।
>
> ताभ्योऽश्वम् आनयत् ता अब्रुवन् न वै नोऽयम् अलम् इति \।\। \[ऐ।उ।
> १.२.२\] इति \।

तत्-तद्-देहानाम् असाधु-मननं च, गर्भ-दशायाम् एव मृतश् चाहं पुनर्
जातः इत्य्-आदि-श्रुतेस् तत्रैव विवेकोत्पत्तेः \।\।१२\।\।

**\॥।**

**\।\। ४.२५.१३ \।\।**

**स एकदा हिमवतो दक्षिणेष्व् अथ सानुषु \।**

**ददर्श नवभिर् द्वार्भिः पुरं लक्षित-लक्षणाम् \।\।**

**श्रीधर-स्वामी (भावार्थ-दीपिका) :** हिमवतो दक्षिणेषु सानुषु \।
कर्म-क्षेत्रे भारत-वर्षे \। पुरं मनुष्य-शरीरम् \। लक्षितानि दृष्टानि
सर्वाणि लक्षणानि यस्याम् \। अन्ध-पङ्गुत्वादि-दोष-रहिताम् इत्य् अर्थः
\।\।१३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्र हिमवज्जाड्य-रूपं
पापं दक्षिणे जाड्यमान्द्यत्वं भवति तेन समपापपुण्येन मानुषं
भवतीति भावः \। इत्य् अर्थ इति \। अङ्गहीनस्यासमर्थत्वेन
कर्मयोग्यत्वं म्लेच्छादिदेहस्यापि तथात्वम् इति भावः \।\।१३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** स एकदेति चित्सुखः \।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** हिमवतो हिमालयस्य
दक्षिणेषु सानुषु भारत-भूमौ कर्म-तत्रत्य-मनुष्य-देहस्यैव
फल-साधनत्वात्, पुरं मनुष्य-देहम् \। लक्षितानि दृष्टानि लक्षणानि
यस्याम् इति पङ्ग्व्- अन्धादि-देहस्य म्लेच्छान्त्यजादि-देहस्य च व्यावृत्तिः
\।\।१३\।\।

**\॥।**

**\।\। ४.२५.१४ \।\।**

**प्राकारोपवनाट्टाल- परिखैर् अक्ष-तोरणैः \।**

**स्वर्ण-रौप्यायसैः शृङ्गैः सङ्कुलां सर्वतो गृहैः \।\।**

**श्रीधर-स्वामी (भावार्थ-दीपिका) :** ताम् अनुवर्णयति त्रिभिः \। अत्र
किञ्चित् किञ्चित् सादृश्यम् अवलम्ब्य कथा-सौन्दर्याय प्राकारादीनि वर्ण्यन्ते
\। परिखैर् इति पुंस्त्वम् आर्षम् \। अक्षाणीन्द्रियाणि गवाक्षाः \।
त्वग्-आदयः शरीरावयवाः प्राकारादि-पुरावयवत्वेन निरूप्यन्ते \।
स्वर्णादि-शृङ्गैः शिखरैर् युक्ता ये गृहास् तैः सङ्कुलाम् इति \।
आधारादि-चक्राणि गृहाः शृङ्गाणि च राजसादि-स्वभावा विवक्षिताः
\।\।१४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्राकारो दुर्गभित्तिः \।
उपवनमारामः आरामः स्याद् उपवनम् इति कोशात् \। अट्टालो
भित्त्यन्तर्भूप्रदेशः \। परिखा दुर्गबहिः परितः खाता नदी \। पक्षे
प्राकारास्त्वचः \। उपवनानि बहिर्विषया रोमाणि \। अट्टालो
मुखमुच्चशिरोनासादिमत्त्वात् \। परिखा
विरागविवेकादिप्रवेशरोधकजलदुर्गादिरूपा रागादयः गुणा वा \। गवाक्षा
रोमरन्ध्राणि \। तोरणानि पक्ष्माणि \। नेत्रादीनि द्वाराणि वा स्वर्गाद्यैः
शृङ्गैः पित्तकफवातैर्धातुभी राजससात्त्विकतामसस्वभावैर्वा \।
आधारादीत्यत्रादिना स्वाधिष्टानमणिपूरकानाहतविशुद्धिब्रह्मरन्ध्राणां
ग्रहः \।\।१४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्राकारास् त्वचः उपवनानि
बहिर् विषयाः अट्टालो मुखं, परिखं गुणाः \। परिखैर् इत्य् आर्षम् \।
अक्षा गवाक्षाः रोम-रन्ध्राणि तोरणानि नेत्रादीनि द्वाराणि स्वर्णाद्यैः
शृङ्गैः पित्त-कफ-वातैर् धातुभिः राजस-सात्त्विक-तामसैः स्वभावैर्
वा गृहैर् आधार-चक्राद्यैः सङ्कुलां व्याप्ताम् \।\।१४\।\।

**\॥।**

**\।\। ४.२५.१५ \।\।**

**नील-स्फटिक-वैदूर्य- मुक्ता-मरकतारुणैः \।**

**कॢप्त-हर्म्य-स्थलीं दीप्तां श्रिया भोगवतीम् इव \।\।**

**श्रीधर-स्वामी (भावार्थ-दीपिका) :** नीलादिभिः कॢप्ता हर्म्य-स्थली
यस्याम् \। अरुणं माणिक्यम् \। स्थली हृदयम् \। नाड्यो नीलादि-भावेन
निरूप्यन्ते तत् तद् विषय-वासना वा \। भोगवतीं नागानां पुरीम् इव
\।\।१५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** विषयवासनानाम् अपि
सत्त्वादिगुणवणेस्वभाववत्त्वादनेकविधित्वमालक्ष्योक्तं तत्तद् इति \।
पक्षे भोगवतीमिवेति वस्तुतस् तत्र भोगा अपि न सन्तीत्य् अर्थः
\।\।१५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** इन्द्रनीलादिभी रत्नैः
कॢप्ता हर्म्य-स्थल्यो यस्याम् समासान्त-विधेर् अनित्यत्वान् न कप् \।
अरुण-माणिक्यम् \। स्थल्यो हृदय-कण्ठ-भ्रू-मध्य-स्थानानि नीलादयस्
तद्-वर्णा नाड्यो ज्ञेयाः \। भोगवतीम् इवेति वस्तु-विचारतो भोगा अपि
तत्र न सन्तीत्य् अर्थः \।\।१५\।\।

**\॥।**

**\।\। ४.२५.१६ \।\।**

**सभा-चत्वर-रथ्याभिर् आक्रीडायतनापणैः**

**चैत्य-ध्वज-पताकाभिर् युक्तां विद्रुम-वेदिभिः**

**श्रीधर-स्वामी (भावार्थ-दीपिका) :** सभा समाज-स्थानम् \। चत्वरं
चतुष्पथः \। रथ्या राज-मार्गः \। आक्रीडायतनं द्यूतादि-स्थानम् \।
आपणो हट्टः \। तैः \। चैत्यं जनानां विश्राम-स्थानम् \। ध्वजेषु
पताकाः ताभिश् च युक्ताम् \।\।१६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सभा राजोपवेशस्थानं सा
चात्र हृदयं तत्रैव राज्ञः पुरंजनस्य जीवस्य स्थितेः \। चत्वरं
चतुष्पथं \। ताल्वधःस्थलं तत्रैव
मुखनासानयनकर्णमार्गाश्चत्वारः \। यथा राजमार्गः
इडापिङ्गलासुषुम्णाः \। आयतनानीन्द्रियगोलकाः \। आपणो मनोगोलकः \।
चैत्त्यं चित्तमध्यम् \। ध्वजे भगवद्-वैमुख्य-रूपे संयुक्ताः
पताकाः पञ्च क्लेशाः \। विद्रुमवेदय आधारादिचक्रमध्यस्थलभेदाः \।
अधरा इति केचित् \।\।१६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सभा राजोपवेश-स्थानम्
\। सा चात्र हृदयं, तत्रैव राज्ञः पुरञ्जनस्य जीवस्य स्थितेः \।
चत्वरं चतुष्पथं, तच् चात्र ताल्व्-अधः-स्थलम् \। तत्रैव
मुख-नासा-नयन-कर्ण-मार्गश् चत्वारः \। रथ्या राज-मार्गः \।
इडा-पिङ्गला-सुषुम्णा \। आक्रीडायतन्णै द्यूतादि-स्थानानि इन्द्रिय-गोलकाः
\। आपणो हट्टो मनो-गोलोकः \। चैत्यं विश्राम-स्थानं चित्त-मध्यं
ध्वजे भगवद्-वैमुख्य-रूपे संयुक्ताः पताकाः पञ्च-क्लेशाः \।
विद्रुम-वेदय आधारादि-चक्र-मध्य-स्थल-भेदाः \।\।१६\।\।

**\॥।**

**\।\। ४.२५.१७-२० \।\।**

**पुर्यास् तु बाह्योपवने दिव्य-द्रुम-लताकुले \।**

**नदद्-विहङ्गालि-कुल- कोलाहल-जलाशये \।\।**

**हिम-निर्झर-विप्रुष्मत्- कुसुमाकर-वायुना \।**

**चलत्-प्रवाल-विटप- नलिनी-तट-सम्पदि \।\।**

**नानारण्य-मृग-व्रातैर् अनाबाधे मुनि-व्रतैः \।**

**आहूतं मन्यते पान्थो यत्र कोकिल-कूजितैः \।\।**

**यदृच्छयागतां तत्र ददर्श प्रमदोत्तमाम् \।**

**भृत्यैर् दशभिर् आयान्तीम् एकैक-शत-नायकैः \।\।**

**श्रीधर-स्वामी (भावार्थ-दीपिका) :** अत्र च
विषय-निष्ठ-बुद्धि-योगेन जीवस्य देह-संबन्ध इति विवक्षया
विषय-वर्गं बाह्योपवनत्वेन निरूपयति \। तद् विशेषाम् स्रक्-चन्दनादीन्
दिव्य-द्रुम-लतादि-भावेन \। शेषः कथालङ्कारः \। बाह्योपवने
प्रमदां ददर्शेति चतुर्थेनान्वयः \। नदतां विहङ्गालि-कुलानां
कोलाहलो येषु ते जलाशया यस्मिन् \।\।१७\।\।

हिम-निर्झराणां विप्रुषो बिन्दवस् तद्वता कुसुमाकर-सम्बन्धिन वायुना
चलन्तः प्रवाला विटपाः शाखाश् च येषां तैर् वृक्षैर् नलिनीनां
सरसीनां तटेषु सम्पत्-समृद्धिर् यस्मिन् \।\।१८\।\।

अनाबाधे तत् कृत-बाधारहिते \। मुनि-व्रतैर् अहिंस्रैः \। आत्मणम्
आहूतं मन्यते यत्र \।\।१९\।\।

तत्र प्रमदोत्तमां विषय-विवेकवतीं बुद्धिं ददर्श \।
यदृच्छयागताम् इति तयोः सम्बन्धस्य दुर्निरूप्यत्वं दर्शयति \। ताम्
अनुवर्णयति सार्धैश् चतुर्भिः \। दशभिर् ज्ञान-कर्मेन्द्रियैः \।
एकैकं प्रत्य् एकं शतम् अनन्ता वृत्तयास् तासां नायकैः पतिभिः सह \।
पाठान्तरे नायिकाः स्त्रियो येषां तैः \।\।२०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्र च संसारे प्रकृते वा
बाह्योपवने प्रमदोत्तमामविद्यावृत्तिं यदृच्छया पुरंजनो राजा
ददर्शेति तयोः प्राथमिकसंबन्धस्य निर्हेतुत्वमुक्तम् \। तेन
कथापक्षे हे राजन् युष्मद्विधैरुपवने प्रमदोत्तमा कदापि नानेतव्या
कथंचित् स्वत एव प्राप्ता दृष्टा वा स्याच्चेदात्मधिक्कारः कर्तव्यः \।
अध्यात्मपक्षे---शब्दस्पर्शादिभोग्यवस्तुषु बुद्धिर्न देया \। दैवाद्दत्ता
चेदनुतपनीयम् इति विधिर्व्यंजितः \।\। अहिंस्रौर् इति \।
पक्षे-पुरंजनस्य पुण्यवत्त्वात्पापाभावाच् च भोगा निष्कण्टका एव \।
आहूतमातिथ्यदानार्थम् \। अध्यात्मपक्षे\ऽपि
तान्निष्कण्टकान्भोगान्स्वीयकुटुंबबन्धुब्राह्मणातिथ्यादिभ्यो विभज्यैव
यत्र भुंक्त \। इत्य् अर्थः \।\। तत्रोपवने \। पाठान्तरे नायिकैर् इति
पाठे नायिकाश् च केचन वृत्तिविशेषाः \।\।१७-२०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** पुर्यास् त्व् इति सार्ध-त्रिकम् \।
यद्यपि बुद्ध्य्-आदि-मय-लिङ्ग-शरीरेण सहैव जीवस्य सर्वदा स्थितिः
\। तथापि मनुष्य-शरीरे प्राप्ते ते बुद्ध्य्-आदयो विलक्षणा भवन्तीति
अपूर्ववत् तत्-प्राप्ति-निर्देश इति ज्ञेयम् \।\।१७\।\।

यदृच्छया दैवतः \। भृत्यैर् इति सार्ध-षट्कम् \।\।२०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अत्र च
विषय-निष्ठ-बुद्धि-योगेन जीवस्य देह-संबन्ध इति विवक्षया
बाह्योपवन-भूतं विषय-वर्गं विशिष्य वर्णयति---पुर्या इति त्रिभिः
\। बाह्योपवने प्रमदोत्तमाम् अविद्या-वृत्तिं बुद्धिं यदृच्छयैवागतां
पुरञ्जनो राजा ददर्शेति तयोः प्राथमिक-सम्बन्धस्य निर्हेतुत्वम् उक्तं
तेन \।

कथा-पक्षे---हे राजन् ! युष्मद्-विधरि उपवने प्रमदोत्तमा कदापि
नानेतव्या, कथञ्चित् स्वत एव प्राप्त्या दृष्टा स्पृष्टा वा स्याच् चेद्
आत्म-धिक्कारः कर्तव्यः \।

अध्यात्म-पक्षे---शब्द-स्पर्शादि-भोग्य-वस्तुषु बुद्धिर् न देया \। दैवाद्
गता चेद् अनुतपनीयम् इति विधिर् व्यञ्जितः \। कीदृशे नदद् इति
दिव्य-द्रुमेति रूप-वैचित्र्यं नदद्-विहङ्गेति शब्द-वैचित्र्यम् \।
हिम-निर्झराणां विप्रुषो बिन्दवस् तद्वता कुसुमाकर-वायुना चलन्तः
प्रबाला विटपाः शाखाश् च येषां तैः वृक्षैः, नलिनीनां सरसीनां तटेषु
सम्पत् समृद्धिर् यस्मिन् \। अत्र, हिम-निर्झरेति रसः \। कुसुमाकरेति
गन्धः \। वायुनेति स्पर्शः \। चलत्-प्रवालेति व्यञ्जितस्य
पक्षि-पुष्प-फलादि-सद्भावस्यावश्यकत्वात्
शब्दादि-विषय-पञ्चक-वैचित्र्यम् एव ज्ञेयम् \। अनाबाधे
तत्-कृत-बाधा-रहिते \। मुनि-व्रतैर् अहिंस्रैः \।

पक्षे---पुरञ्जनस्य पुण्यवत्त्वात् \। पापाभावाच् च भोगाः निष्कण्टका एव
\। कोकिल-कूजितैः पान्थः आत्मानम् आतिथ्य-दानार्थम् आहूतं मन्यते \।

अध्यात्म-पक्षेऽपि---तान् निष्कण्टकान् भोगान्
स्वीय-कुटुम्ब-बन्धु-ब्राह्मणातिथ्यादिभ्यः विभज्यैव यत्र भुङ्क्ते इत्य्
अर्थः \। कूजितैः यशोभिः \। कीदृशैः ? दशभिर् ज्ञान-कर्मेन्द्रियैः
एकैकं प्रत्येकं शतम् अनन्ता वृत्तयस् तासां नायकैः नायिकैर् इति
पाठे नायिकाः स्त्रियो येषां तैः \।\।१७-१९\।\।

**\॥।**

**\।\। ४.२५.२१-२५ \।\।**

**अञ्च-शीर्षाहिना गुप्तां प्रतीहारेण सर्वतः \।**

**अन्वेषमाणाम् ऋषभम् अप्रौढां काम-रूपिणीम् \।\।**

**सुनासां सुदतीं बालां सुकपोलां वराननाम् \।**

**सम-विन्यस्त-कर्णाभ्यां बिभ्रतीं कुण्डल-श्रियम् \।\।**

**पिशङ्ग-नीवीं सुश्रोणीं श्यामां कनक-मेखलाम् \।**

**पद्भ्यां क्वणद्भ्यां चलन्तीं नूपुरैर् देवताम् इव \।\।**

**स्तनौ व्यञ्जित-कैशोरौ सम-वृत्तौ निरन्तरौ \।**

**वस्त्रान्तेन निगूहन्तीं व्रीडया गज-गामिनीम् \।\।**

**ताम् आह ललितं वीरः सव्रीड-स्मित-शोभनाम् \।**

**स्निग्धेनापाङ्ग-पुङ्खेन स्पृष्टः प्रेमोद्भ्रमद्-भ्रुवा \।\।**

**श्रीधर-स्वामी (भावार्थ-दीपिका) :** पञ्च-शीर्षाणि वृत्तयो यस्य
तेनाहिना प्राणेन प्रतीहारेण पालकेन गुप्ताम् \। ऋषभं भर्तारम् \।
अप्रौढां षोडश-वार्षिकीम् \।\।२१\।\।

गन्ध-ज्ञानादिभिर् बुद्ध्य्-अवयवैः सुनासत्वादि निरूप्यते \। समं
विन्यस्तौ रचितौ कर्णौ ताभ्यां कुण्डल-शोभां दधतीम् \।\।२२\।\।

अन्न-मयं हि सौम्य मनः इति, यत् कृष्णं तद् अन्नस्य
इत्य्-आदि-श्रुत्य्-अनुसारेण श्यामाम् इत्य् उक्तम् \। नूपुरैः क्वणद्भ्यम् \।
नूपुरेण पादाङ्गुलीयकानाम् अप्य् उपलक्षणाद् बहु-वचनम् \।\।२३\।\।

व्यञ्जितं कैशोरं यौवनोपक्रमो याभ्याम् \। समौ च वृत्तौ च
\।\।२४\।\।

ताम् आहेति तयोः सम्वादोक्तिः सम्बन्ध-दार्ढ्याय \। अपाङ्ग एव पुङ्खो
मूल-प्रान्तो यस्य कटाक्षस्य बाणस्य तेन स्पृष्टो विद्धः \। प्रेम्णा
उच्चैर् भ्रमन्ती भ्रूर् धनु-स्थानीया यस्मिंस् तेन \।\।२५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** भर्तारं
स्वस्योपभोक्तारं पतिं जीवम् \। अप्रौढामपरिगृहीतपाणिम् इव स्थिताम्
\। यद्वा---यथाप्रौढैव कान्ता पतिं मोहयति
तथैवाविद्यावृत्तिबुद्धिर्जीवम् इत्य् अर्थः \। काम-रूपिणीं
नित्यविविधशृङ्गारधारिणीम् \। पक्षे विविधवासनावतीम् \।\।
गन्धज्ञानादिभिर्बुद्धिवृत्तिभिरेवावयवैः सुनासत्वादि निरूप्यते \।
रसास्वादचर्वणासक्तयो दन्ताः \। सुकपोलत्वं बुद्धेः स्वच्छता \।
आननं बुद्धेर् अग्रभागः \। समं यथा स्यात्तथा कौशलेन
विन्यस्ताविव यौ कर्णौ कुण्डलशोभां
प्रवृत्तिनिवृत्तिशास्त्रार्थमवधारयन्तीम् \।\। पिशङ्गनीवीं पीतांबरां
रजोगुणमयसमस्तकर्मावृताम् \। सुश्रीणीं शोभनविषयोपरक्ताम् \।
श्यामां तमोगुणप्रचुरत्वात्तच्च तस्या जीवान्प्रति
सूर्यस्थानीयेश्वरावरकमेघस्थानीयत्वात् \।
स्वामिचरणैस्तु---बुद्धिमनसोरैक्यविवक्षयैव श्रुत्यवष्टंभेन
व्याख्यातम् इति ज्ञेयम् \। क्वणद्भ्याम् इति चलतीमित्याभ्यां बुद्धेर्
अस्थैर्यम् एव शास्त्रेषु शब्दितम् इति द्योतितम् \।\। स्तनौ रागद्वेषौ
यदुक्तम्---

> इंद्रियस्येंद्रियस्यार्थे रागद्वेषौ व्यवस्थितौ \।
>
> तयोर्न वशमागच्छेत्तौ ह्यस्य परिपन्थिनौ \।\। इति \।

व्यंजितकैशोरावित्यत एव वृद्धस्यापि रागद्वेषौ नित्यतरुणावेव लोके
दृश्येते समौ तुल्यौ वृत्तौ वर्तुलौ च \। पक्षे समं तुल्यम् एव वृत्तं
पुंमात्रमोहनं चरित्रं ययोस्तौ
निरन्तरावतिपीनत्वान्मूलदेशे\ऽवकाशशून्यौ \। पक्षे वस्तुतस्
तयोरैक्येन निर्भदौ \। यदुक्तं---काम एष क्रोध एष
रजोगुणसमुद्भवः इति निगूहन्तीम् इति \। रागद्वेषावपि
शिष्टजनैर्ह्रीविनयाभ्यां निह्नूयेते एव \।\। अविद्यावृत्त्या जीवः
स्वमिच्छयैव बध्नाति न तु तमीश्वरो बलात्कारेण तया बध्नातीति
वक्तुं तयोः संबन्धस्य प्रकारम् आह---तामाहेति \। स्निग्धेन
स्निग्धत्वादलब्धभङ्गेनापाङ्ग-रूपेण पुङ्खेन तत्पर्यन्तेनापि
कटाक्षशरेण विद्ध इत्य् अर्थः \। यतो वीरः वीरत्वाद् एव
तदप्युत्क्रान्त इत्य् अर्थः \। पक्षे भोगोत्साहवत्त्वाद्वीरः \।
अयमर्थः---अविद्या खलु भोग्यपदार्थभूतं स्वं दर्शयति जीवस्
तत्र सुरसबुद्ध्या भोक्तृत्वमङ्गीकुर्वन्ननुरज्यति ईश्वरस्तु तत्र
विरसबुद्ध्या ततो विरज्यतीति \।\।२१-२५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** स्निग्धेन स्निग्धत्वाद्
अलब्ध-भङ्गेनापाङ्ग-रूपेण बाणस्य पुङ्खेन तत्-पर्यन्त-भागेनापि
स्पृष्टो विद्ध इत्य् अर्थः \।\।२५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पञ्च-शीर्षा अहिः
पञ्च-वृत्तिः प्राणः, तेन प्रतीहारेण द्वार-पालेन गुप्ताम् रक्षिताम् \।
ऋषभं स्वस्या उपभोक्तारम् पतिं जीवम् अप्रौढाम् इत्य् अप्रौढैव कान्ता,
यथा पतिं मोहयति तथैवाविद्या-वृत्ति-बुद्धिर् जीवम् इत्य् अर्थः \।
काम-रूपिणीं नित्य-विविध-शृङ्गार-धारिणीम् \।

पक्षे, विविध-वासनावतीं, गन्ध-ज्ञानादिभिर् बुद्धैर् वृत्तिभिर्
एवावयवैः सुनासत्वादि रूप्यते \। रसास्वाद-चर्वणासक्तयो दन्ताः,
सुकपोलत्वं बुद्धेः स्वच्छता, आननं बुद्धेर् अग्र-भागः समं यथा
स्यात् तथा धात्रैव कौशलेन विन्यस्ताव् इव यौ कर्णौ ताभ्याम्
कुण्डल-शोभां बिभ्रतीं, प्रवृत्ति-निवृत्ति-शास्त्रार्थम् अवधारयन्तीं
पिशङ्ग-नीवीं पीताम्बरां रजो-गुण-मय-समस्त-कर्मावृतां श्यामाम् इति
बुद्धेः श्यामत्वात्, तच् च तस्या जीवान् प्रति
सूर्य-स्थानीयेश्वरावरक-मेघ-स्थानीयत्वात् क्वणद्भ्याम् इति चलन्तीम्
इत्य् आभ्याम् बुद्धेर् अस्थैर्याम् एव शास्त्रेषु शब्दितम् इति द्योतितम् \।

नूपुरैर् इति बहु-वचनेन पादाङ्गुलीयादीन्य् अप्य् उपलकितानि \। स्तनौ
राग-द्वेषौ \। यद् उक्तं---

> इन्द्रियस्येन्द्रियस्यार्थे राग-द्वेषौ व्यवस्थितौ \।
>
> तयोर् न वशम् आगच्छेत् तौ ह्य् अस्य परिपन्थिनौ \।\। \[गीता ३.३४\]
> इति \।

व्यञ्जित-कैशोराव् इत्य् अत एव वृद्धस्यापि राग-द्वेषौ नित्य-तरुणाव् एव
लोके दृश्येते \। समौ च वृत्तौ वर्तुलौ च \।

पक्षे---समं तुल्यम् एव वृत्तं पुंमात्र-मोहनं चरित्रं ययोस् तौ,
निरन्तरावर्ति-पीनत्वान् मूल-देशेऽवकाश-शून्यौ \।

पक्षे---वस्तुतस् तयोर् ऐक्येन निर्भेदौ \। यद् उक्तं---काम एष क्रोध
एष रजो-गुण-समुद्भवः \[गीता ३.३७\] इति \। निगृहन्तिम् इति
राग-द्वेषाव् अपि शिष्ट-जनैर् ह्री-विनयाभ्याम् निह्नुयेते एव \।

अविद्या-वृत्त्या जीवः स्वम् इच्छयैव बध्नाति, न तु तम् ईश्वरस् तया
बलात्कारेण बध्नातीति वक्तुं तयोः सम्बन्धस्य प्रकारम् आह---ताम्
आहेति \। स्निग्धो स्निग्धत्वाद् अलब्ध-भङ्गेन अपाङ्ग-रूपेण पुङ्खेन
तत्-पर्यन्तेनापि कटाक्ष-शरेण बिद्ध इत्य् अर्थः \।

पक्षे---भोगोत्साहवत्त्वाद् वीरः \। अयम् अर्थः---अविद्या खलु
भोग-पदार्थ-भूतं स्वं दर्शयति \।जीवस् तत्र सुरस-बुद्ध्या
भोक्तृत्वम् अङ्गीकुर्वन् अनुरज्यति \। ईश्वरस् तु तत्र विरस-बुद्ध्या ततो
विरज्यतीति \।\।२१-२५\।\।

**\॥।**

**\।\। ४.२५.२६ \।\।**

**का त्वं कञ्ज-पलाशाक्षि कस्यासीह कुतः सति \।**

**इमाम् उप पुरीं भीरु किं चिकीर्षसि शंस मे \।\।**

**श्रीधर-स्वामी (भावार्थ-दीपिका) :** कुतः स्थानाद् इहागतासि ? हे
सति, पुर्याः समीप-स्था **उप-पुरी** नूस्ताम् आलक्ष्य किं कर्तुम्
इच्छसीत्य् अर्थः \।\।२६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यद्यपि बुद्ध्यादिभिः
सहैव जीवस्य सर्वदा स्थितिः, तथापि मनुष्य-शरीर-सम्बन्धिनो
बुद्ध्य्-आदयो विलक्षणा भवन्तीत्य् अनुरागेण च तां बुद्धिम् अपरिचिन्वन्न्
इव पृच्छति---का इति \। *इत्य् अर्थ* इति ते वासादि-रुचिस् तर्ह्य् अहम् अपि
वास-काम एवैकाकित्वाद् अत्र न विशामीति भावः \। कञ्ज-पलाशाक्षि सतीति
संबुद्धि-द्वयेन यौवनं मुधा न नेयं सत्यास् ते स्वानुरूपः पतिर्
ग्राह्य एवेति ध्वनितम् \। भीरु इत्य् अनेन पुर्याम् एकाकिनी कथं
तिष्ठेयम् इति मा भैर् द्वितीयो\ऽहम् आगतो\ऽस्मीति ध्वन्यते \।\।२६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यद्यपि बुद्ध्य्-आदिभिः
सहैव जीवस्य सर्वदा स्थितिः, तथापि मनुष्य-शरीर-सम्बन्धिनस् ते
बुद्ध्य्-आदयो विलक्षणा भवन्तीत्य् अनुरागेण च तां बुद्धिम् अपरिचिन्वन्न्
इव पृच्छति---**का त्वम्** ? इति \। **कुतः** स्थानाद् इहागतासि ? हे
**सति**, पुर्याः समीप-स्था **उप-पुरी** भूमिः, ताम् अवलम्ब्य **किं**
कर्तुम् इच्छसि ? \।\।२६\।\।

**\॥।**

**\।\। ४.२५.२७ \।\।**

**क एतेऽनुपथा ये त एकादश महा-भटाः \।**

**एता वा ललनाः सुभ्रु कोऽयं तेऽहिः पुरः-सरः \।\।**

**श्रीधर-स्वामी (भावार्थ-दीपिका) :** ते तव येऽनुपथा अनुवर्तिन
एते के \। एकादशो महान् भटो बृहद्-बलत्वेन वक्ष्यमाणो येषु दशसु ते
\। बुद्धेर् मनसः पृथग् उपादाणं बुद्धि-परिचार-केन्द्रिय-सहायतया
तत् परिचारकत्व-विवक्षया \।\।२७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अनुपथा इत्यनेनैते
पतय इति \। सुभ्रू इति \। ललनाः सविलासा अप्येतास्तदपि त्वम् एव
सुभ्रूत्वेन स्वामिनी प्रतीयसे \। यस्ते पुरः सरः सो\ऽहिः हिनोति
सततं गच्छतीति हिः न हिर्यस्मात्सोहिरस्थिरो\ऽतो नायम् अपि पतित्वेन
वरणीय इत्यसूचि \।\।२७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अनुपथा अनुवर्तिन
एकादशो महा-भटो येष्व् इति बृहद्-बलत्वेन वक्ष्यमाणं मन आलक्ष्य,
ललनाश् चेष्ट्य् इतीन्द्रिय-वृत्तीर् आलक्ष्य \। अहिः क्रीडोपकरणीभूत इति
प्राणम् आलक्ष्य प्रश्नः \।\।२७\।\।

**\॥।**

**\।\। ४.२५.२८ \।\।**

**त्वं ह्रीर् भवान्य् अस्य् अथ वाग्-रमा-पतिं**

**विचिन्वती किं मुनिवद् रहो वने \।**

**त्वद्-अङ्घ्रि-कामाप्त-समस्त-कामं**

**क्व पद्म-कोशः पतितः कराग्रात् \।\।**

**श्रीधर-स्वामी (भावार्थ-दीपिका) :** त्वं ह्रीः किं पतिं धर्मं
विचिन्वती, अथवा भवानी पतिं शिवं विचिन्वती, अथवा किं वाक्
सरस्वती, पतिं ब्रह्माणम्, रमा-पतिं विष्णुम् \। मुनिर् इव संयता सती
\। कथं-भूतं पतिम् ? त्वद्-अङ्घ्रि-कामेनैव त्वत्-कृतया
त्वद्-अङ्घ्रि-कामनयैव प्राप्ताः समस्ताः कामा येन तम् \।\।२८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** लोके
ह्यविवेकात्स्वबुद्ध्यत्कर्षाभिमानो\ऽखिलस्यास्तीति
पुरंजनवाक्येनाभिव्यंजयति---त्वं ह्रीर् इति \। तस्या
मुखनेत्राद्यावरणव्यंजितां ह्रियमालक्ष्याह---न त्वं ह्रीमती किं तु
साक्षात्स्वयं ह्रीरे व मां मोहयन्ती सती किं पतिं धर्मं विचिन्वती
अत्र वने रहो वर्त्तसे इति \। स्वबुद्धिवृत्तिमाधुर्यैः
स्वमोहनप्रपञ्चैः \। भवानीति सौन्दर्यमालक्ष्योक्तिः \। वागिति तस्या
महाबुद्धिमत्त्वमालक्ष्य \। लक्ष्मीर् इति महासंपत्तिमालक्ष्य \।
त्वद्-अङ्घ्रीति लोके\ऽपि स्वबुद्धिबलाधीनम् एव सर्वमैश्वर्यं
सर्वस्येति प्रसिद्धः \। क्वेति \। पद्मकोशो लीलाकमलं स च जीवस्य
विवेक एव तया तदलक्षितम् एव स्वहस्तवशीकृत्य दूरतः क्षिप्त इति
ज्ञेयम् \।\।२८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** लोके ह्य् अविवेकात् स्वस्य
बुद्धिर् उत्कृष्टेति सर्वस्याभिमतिर् इति पुरञ्जन-वाक्येनाभिव्यञ्जयति \।
त्वं ह्रीर् इति तस्या मुख-नेत्राद्य्-आवरण-व्यञ्जितां हिर्यम् आलक्ष्य, न
त्वं ह्रीमती, किन्तु साक्षात् स्वयं ह्रीर् एव मां मोहयन्ती सती किं-पतिं
धर्मं विचिन्वती, अत्र वने रहो वर्तसे इति
स्व-बुद्धि-वृत्ति-माधुर्यैः स्व-मोहन-प्रपञ्चः \।

अथवा, भवानीति सौन्दर्यम् आलक्ष्योक्तिः \। पतिं शिवं विचिन्वती, किं
वाक् सरस्वती तस्या महा-बुद्धिमत्ताम् आलक्ष्य पतिं ब्रह्माणम्, रमा
लक्ष्मीर् इति महा-सम्पत्तिम् अभिलक्ष्य पतिं विष्णुम् \। मुनिर् इव संयता
सती \। कथं-भूतं पतिम् ? त्वद्-अङ्घ्रि-कामनयैव प्राप्ताः समस्ताः
कामा येन तम् \। लोकेऽपि स्व-बुद्धि-बलाधीनम् एव सर्वम् ऐश्वर्यं
सर्वस्येति ब्रुवते \। क्वेति पद्म-कोशो लीला-कमलं स च जीवस्य विवेक
एव, तया तद्-अलक्षितम् एव स्व-हस्त-वशीकृत्य दूरतः क्षिप्त इति
ज्ञेयम् \।\।२८\।\।

**\॥।**

**\।\। ४.२५.२९ \।\।**

**नासां वरोर्व् अन्यतमा भुवि-स्पृक्**

**पुरीम् इमां वीर-वरेण साकम् \।**

**अर्हस्य् अलङ्कर्तुम् अदभ्र-कर्मणा**

**लोकं परं श्रीर् इव यज्ञ-पुंसा \।\।**

**श्रीधर-स्वामी (भावार्थ-दीपिका) :** हे वरोरु, आसां मध्ये त्वम्
अन्यतमापि न सम्भवसि \। यतो भुवि-स्पृक् \। नहि देवता भुवं
स्पृशन्ति \। वीर-वरेण मया \। ननु त्वम् अकर्मा कथं त्वया
सहालङ्करोमीति चेत् तत्राह \। अदभ्रम् अनल्पं कर्म त्वत्-सङ्गाद् यस्य
मम तेन स्वतोऽकर्मत्वेन त्वत्-सङ्गात् स-कर्मा भवामीत्य् अर्थः \।
परं वैकुण्ठम् \।\।२९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** त्वद्-अनुरूपो\ऽहम् एवेति
वक्तुं स्वकृतं सन्देहं स्वयम् एव निरस्यति---तासाम् इति \। हे वरोरु
इति पत्नीभावेनोक्तम् \। पक्षे किञ्चिद्विवेकप्राप्त्या स्वबुद्धिं न
सर्वोत्कृष्टां मन्यते लोकः, किं तु स्वानुरूपाम् एवेति भावः \। तद्
उक्तम्---

> यदा किंचिज्ज्ञोहं द्विप इव मदान्धः समभवं तदा
> सर्वज्ञो\ऽस्मीत्यभवदवलिप्तं मम मनः \।
>
> यदा किञ्चित्किञ्चिद् बुधजनसकाशादवगतं तदा मूर्खो\ऽस्मीति ज्वर
> इव मदो मे व्यपगतः \।\।

इति भर्तृहरिणा \। स्वामिव्याख्याने नन्वित्याशङ्क्येत्य् अर्थ इति समाहितम्
\। तत्रायं भावः---यथा दाहशक्तिरहितम् अपि लोहमग्निसङ्गेन दाहकं
भवति तथा ममाकर्मणो\ऽपि विज्ञानं यज्ञं तनुते इत्य्-आदिश्रुतेः
क्रियाशक्तिमत्यास्तव सङ्गात्क्रियावत्त्वं नाद्भुतम् इति ज्ञेयम् \।\।२९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** त्वद्-अनुरूपोऽहम् एवेति
वक्तुं स्व-कृतं सन्देहं स्वयम् एव निरस्यति---नासाम् इति \। हे वरोरु,
यतस् त्वम् भुवि-स्पृक् \। न हि देवता भुवं स्पृशन्ति \। वीर-वरेण
मया \। परं वैकुण्ठम् \। पक्षे---किञ्चिद् विवेक-प्राप्त्या स्व-बुद्धिं न
सर्वोत्कृष्टां मन्यते लोकः किन्तु स्वानुरूपाम् एवेति भावः \।\।२९\।\।

**\॥।**

**\।\। ४.२५.३० \।\।**

**यद् एष मापाङ्ग-विखण्डितेन्द्रियं**

**सव्रीड-भाव-स्मित-विभ्रमद्-भ्रुवा \।**

**त्वयोपसृष्टो भगवान् मनो-भवः**

**प्रबाधतेऽथानुगृहाण शोभने \।\।**

**श्रीधर-स्वामी (भावार्थ-दीपिका) :** यद् यस्मात् तवापाङ्गेन
विखण्डितम् इन्द्रियं मनो यस्य तं मां मनो-भवो बाधते \। अथ
तस्माद् अनुगृहाण \। स-व्रीडं यद् भावेन प्रेम्णा स्मितं तेन विभ्रमन्ती
या भ्रूस् तयोपसृष्टः प्रेरितः \।\।३०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इन्द्रियं चक्षुः \। पक्षे
विखण्डितज्ञानचक्षुपं मनोभवो वैषयिकीवासनोपस्पृष्टः
तयैवाधिक्येन निर्मितो मां बाधते\ऽनुगृहाण त्वदीयान्
शब्दस्पर्शानुपभोक्तुं लभेयेत्य् अर्थः \। वस्तुतो न गृहाण स्वभगिनीं
विद्यां दर्शयेति दैवघटितीर्थः \। यदेष तेपाङ्गेति अर्थोपस्पृष्ट इति
प्रबाधते\ऽथो अनुगृहाणेति प्रथमतृतीयचतुर्थचरणेषु पाठो दृश्यते
तत्र त्वयेति चित्सुखसंमतः \। किन्तु यदेष ते\ऽपाङ्गेति अथोपसृष्ट
इति प्रबाधते मानुगृहाणेत्येव पाठः स्वामिसम्मतो लक्ष्यते \। शोभने
इति \। मदनुग्रहेणैव तव शोभनत्वं सेत्स्यत्यन्यथा नेति भावः \।
भगवानिति मनोभवस्य दुर्जयत्वं वक्ति \।\।३०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यद् एष तेऽपाङ्गेति \। अथोपस्पृष्ट
इति प्रबाधतेऽथानुगृहाणेति प्रथम-तृतीय-चतुर्थ-चरणेषु पाठा
दृश्यन्ते \। तत्र त्वयेति चित्-सुख-संमतश् च \। किन्तु यद् एष
तेऽपाङ्गेति अथोपसृष्टा इति प्रबाधते मानु-गृहाणेत्य् एव पाठाः
स्वामि-संमता लक्ष्यन्ते \।\।३०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यद् यस्मात् तवापाङ्गेन
विखण्डितम् इन्द्रियं चक्षुर् यस्य तं मां मनो-भवो मदनस् त्वया
उपस्पृष्टः प्रेरितः सन् बाधते \। पक्षे, विखण्डित-ज्ञान-चक्षुषं
मनो-भवो वैषयिकी वासना उपस्पृष्टस् त्वयैवाधिक्येन निर्मितो मां
बाधते, अतोऽनुगृहाण त्वदीयान् शब्द-स्पर्शादीन् उपभोक्तुं लभेयेत्य्
अर्थः \। वस्तुतस् तु अनुगृहाण स्व-भगिनीं विद्यां सन्दर्शयेति
दैव-घटितोऽर्थः \।\।३०\।\।

**\॥।**

**\।\। ४.२५.३१ \।\।**

**त्वद्-आननं सुभ्रु सुतार-लोचनं**

**व्यालम्बि-नीलालक-वृन्द-संवृतम् \।**

**उन्नीय मे दर्शय वल्गु-वाचकं**

**यद् व्रीडया नाभिमुखं शुचि-स्मिते \।\।**

**श्रीधर-स्वामी (भावार्थ-दीपिका) :** यद् व्रीडया सन्मुखं न भवति
तद् आननम् उन्नीय मे दर्शय \। शोभने भ्रुवौ यस्मिन् \। सुतारे
शोभन-कनीनिके लोचने यस्मिन् \। व्यालम्बिनो दीर्घा येऽलकास् तेषां
वृन्देन संवृतम् \। वल्गूनि वाचकणि वाक्यानि यस्मिन् \।\।३१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स्मृतिभ्रष्टस्य कामिनो
जीवस्य वैयग्र्यं दर्शयति---तद् इति \। वल्गु मनोहरं यथा
स्यात्तथा वक्तीति \। तत् यदाननं तवेदं ममाभिमुखं नेति
भगवत्यविद्य देवि मदीयचिन्मयज्ञानानन्दभोगादहं त्वया वंचित एव
किं तु स्वीयां रूपादिविषयसंपत्तिं संप्रति मद्भोग्यत्वेने पकल्पय
अलमेतावता वाक्येन \। तवाननमित्य्-आदिना रूपरसगन्धस्पर्शानां
वाचकमितिशब्दस्य च भोगप्रार्थनाभिव्यंजिता \। शुचिस्मिते इति \।
शृङ्गारजनकस्मितायास्तव दर्शनेन मम धैर्यं मनोभवेनापनीतम् इति
भावः \। पक्षे शुचिषु हरिपरायणेषु स्मितमहो एते मत्तो बिभ्यत एव
भक्तिरता इत्य् एवंरूपमीषद्धसनं यस्याः सा तथा \। यद्वा---शुचीनां
स्मितमहो किं कुर्वतीयं लोकं मोहयतीत्येवं यस्यां सा शुचिस्मिता
तत्सम्बुद्धौ तथा \।\।३१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स्मृति-भ्रष्टस्य कामिनो
जीवस्य वैयग्र्यं दर्शयति---त्वद् इति \। वल्गु मनोहरं यथा स्यात्
तथा वक्तीति तत् \। यद्-आननं तद् एवं न ममाभिमुखम् इति भगवत्य्
अविद्ये देवि मदीय-चिन्मय-ज्ञानानन्द-भोगाद् अहं त्वया वञ्चित एव,
किन्तु स्वीयां रूपादि-विषय-सम्पत्तिं सम्प्रति सद्-भोग्यत्वेनोपकल्पय
\। अलम् एतावता वाम्येन तत्राननम् इत्य्-आदिना रूप-रस-गन्ध-स्पर्शानां
वाचकम् इति शब्दस्य च भोग-प्रार्थआभिव्यञ्जिता \।\।३१\।\।

**\॥।**

**\।\। ४.२५.३२ \।\।**

**नारद उवाच---**

**इत्थं पुरञ्जनं नारी याचमानम् अधीरवत् \।**

**अभ्यनन्दत तं वीरं हसन्ती वीर मोहिता \।\।**

**श्रीधर-स्वामी (भावार्थ-दीपिका) :** हे वीर, सापि तं दृष्ट्वा मोहिता
सती तम् आह \।\।३२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अधीरवद् इति चिद्रूपत्वात्
\। वस्तुतो धीर एवायम् इत्य् अर्थः \। हे वीरेति \। हास्याभिप्रायं नायं
वीरधर्मो\ऽस्ति यद्यज्ञे निरपराधान्पशून् हिनः सीति भावः \।
यद्वा---विदुरं प्रति मैत्रेयामन्त्रणं कामकथा-श्रवणे साकाङ्क्षो मा
भूस्त्वं जितेन्द्रियवर्योसीति भावः \। यद् वा, वीरेण विशिष्टमीरं
ज्ञानं यस्य तेन मोहितेत्य् अर्थः \। यथा विषयमाधुर्यैस्तया
जीवो\ऽनुरंजितस् तथा चिन्माधुर्यैर्जीवेनापि सानुरंजितेत्य् अर्थः
\।\।३२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अधीरवत्, वस्तुतस् तु
चिद्-रूपत्वाद् भीरुम् एव \। हे वीरेति \। तवैव कथेयं कथ्यत इति
ध्वनिः \। मोहितेति यथा विषय।मायाइस् तया जीवोऽनुरञ्जितस् तथा
चिन्-।मायाइर् जीवेनापि सानुरञ्जितेत्य् अर्थः \।\।३२\।\।

**\॥।**

**\।\। ४.२५.३३ \।\।**

**न विदाम वयं सम्यक् कर्तारं पुरुषर्षभ \।**

**आत्मनश् च परस्यापि गोत्रं नाम च यत्-कृतम् \।\।**

**श्रीधर-स्वामी (भावार्थ-दीपिका) :** यत् पृष्टं कस्यासीत्य् अनेन कस्य
पुत्री गोत्र-जेति का त्वम् इति च किं नामासीति तत्राह \। आत्मनो मम
परस्य तवापि कर्तारं सम्यङ् न विद्मः \। गोत्रं नाम च यत् कृतं
भवति तं च न विद्मः \।\।३३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यत्पृष्टं कस्यासीति तत्र
नेति \। कथापक्षे कस्यचिन्मुनेर्मोहनार्थमायातायाः कस्याश्चिदप्सरस
इयं कन्येति राजा जानीते स्म \। अध्यात्मपक्षे या जीवज्ञानमावृणीते सा
कथमहमीश्वरं जानामीति व्याहर्तुमर्हतु \। गोत्रम् इति \।
किङ्गोत्रजाहं, किंनामेति किन्नाम्नी चाहम् इति न विद्मः \। पुरुषर्षभेति
\। त्वं हि पुरुषश्रेष्ठत्वाज्जानीहीति स्त्रीणां मन्दबुद्धित्वस्य योषाहं
मन्दधीर्हरे इति कथं पश्येमहि स्त्रियः इत्यादी प्रसिद्धेर् इति भावः
\।\।३३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** इतिहास-पक्षे पुरञ्जन-भोगार्थं
परोक्षेण काचिद् एवं निर्मितेति न विदामेत्य् उक्तम् \।\।३३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यत् पृष्टं कस्यासीति
कासीति, तत्राह--- न विदामेति \। कथा-पक्षे---कस्यचिन् मुनेर्
मोहनार्थमायातायाः कस्याश्चिद् अप्सरस इयं कन्येति वा जानीते स्म \।
अध्यात्म-पक्षे---या जीव-ज्ञानम् आवृणीते सा कथम् ईश्वरम् अहं जानामीति
व्याहर्तुम् अर्हतु \। गोत्रम् इति किं गोत्रजाहं नामेति किं नाम्नी चाहम् इति
न विदाम \।\।३३\।\।

**\॥।**

**\।\। ४.२५.३४ \।\।**

**इहाद्य सन्तम् आत्मानं विदाम न ततः परम् \।**

**येनेयं निर्मिता वीर पुरी शरणम् आत्मनः \।\।**

**श्रीधर-स्वामी (भावार्थ-दीपिका) :** आत्मनो मम शरणम् इयं पुरी
येन निर्मिता तं च न विद्मः \।\।३४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तर्हि किं जानासीत्यत
आह---इहेति \। कथापक्षे तेनैव केनचिन्मुनिना कर्दमेनेव
विषयभोगार्थं पुरीयं योगबलेन निर्मितेति राजा जानीते स्म \।
अयमाशयः---कालः कर्म स्वभावः प्रकृतिर्गुणा ईश्वरो वा कर्तेत्यहं न
जानामि, किं त्वज्ञानेनात्मनि कल्पितम् इति \। इह पुरि सन्तं
विद्यमानमात्मानम् एव वयं विदाम \। ततो मत्तः परमन्यं न
विदामेत्यन्वयः \।\।३४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तर्हि किं जानासीत्य् अत
आह---इहाद्येति यनात्मनः स्वस्य मम वा शरणम् आस्पदं पुरी निर्मिता
तं न विदामेति \। कथा-पक्षे---तेनैव केनचिन् मुनिना कर्दमेनैव
विषय-भोगार्थं पूरीयं योग-बलेन निर्मितेति राजा जानीते स्म
\।\।३४\।\।

**\॥।**

**\।\। ४.२५.३५ \।\।**

**एते सखायः सख्यो मे नरा नार्यश् च मानद \।**

**सुप्तायां मयि जागर्ति नागोऽयं पालयन् पुरीम् \।\।**

**श्रीधर-स्वामी (भावार्थ-दीपिका) :** यत् पृष्टं क एते अनुपथा इति
तत्राह---एत इति \।\।३५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मानदेति \। मम मानं
त्वया कार्यम् एवेति भावः \। सखायः इन्द्रियाणि \। सख्यस्तद्वृत्तयः \।
नागः प्राणः \। मयि सपरिकरायां सुप्तायां सत्यां जागर्ति स्वप्ने
इन्द्रियाणां लये सुषप्तौ मनोबुद्ध्योर् अपि लये प्राणो विराजत एव
\।\।३५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यत् पृष्टं क एते
अनुपथा इति तत्राह---एत इति \। सखाय इन्द्रियाणि सख्यस् तद्-वृत्तयः
\। नागः प्राणः मयि सपरिकरायां सुप्तायां सत्यां जागर्ति \। स्वप्ने
इन्द्रियाणां लये सुषुप्तौ मनो-बुद्ध्योर् अपि लये प्राणो विराजत एव
\।\।३५\।\।

**\॥।**

**\।\। ४.२५.३६ \।\।**

**दिष्ट्यागतोऽसि भद्रं ते ग्राम्यान् कामान् अभीप्ससे \।**

**उद्वहिष्यामि तांस् तेऽहं स्व-बन्धुभिर् अरिन्दम \।\।**

**श्रीधर-स्वामी (भावार्थ-दीपिका) :** आस्तां नाम-गोत्रादि, यद्
अत्रागतोऽसि एतद् दिष्ट्या भद्रं तावत् \। ग्राम्यान् इन्द्रिय-ग्रामार्हण् \।
उद्वहिष्यामि सम्पादयिष्यामि \। स्व-बन्धुभिः सखिभिः सखीभिश् च
\।\।३६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** दिष्ट्या भाग्येनैवागतं
मनुष्यशरीरं प्राप्नोतीति \। अरिं शत्रूं दाम्यतीति तथा \। माम् अपि
कामोरिः पीडयति तस्य दमनं कुर्व् इति भावः \।\।३६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तांस् तेऽहम् इत्य् अत्र स्नेहान् इति
क्वचित् \।\।३६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** दिष्ट्या भाग्येनैव आगतः
मनुष्य-शरीरं प्राप्तोऽसीति \। उद्वहिष्यामि सम्पादयिष्यामि \।
स्व-बन्धुभिः सखिभिः सखीभिश् च \।\।३६\।\।

**\॥।**

**\।\। ४.२५.३७ \।\।**

**इमां त्वम् अधितिष्ठस्व पुरीं नव-मुखीं विभो \।**

**मयोपनीतान् गृह्णानः काम-भोगान् शतं समाः \।\।**

**श्रीधर-स्वामी (भावार्थ-दीपिका), विश्वनाथ-चक्रवर्ती
(सारार्थ-दर्शिणी) :** समाः संवत्सरान् \। मनुष्य-देह-प्रवेशाच् छतम्
इत्य् उक्तम् \।\।३७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मनुष्यदेहप्रवेशाच्छतम्
इत्य् उक्तम् \। विभो इति \। व्यापकत्वात्त्वं जानीप एव \। यद्वा---विशेषेण
भातीति व्युत्पत्तेर्न हि नारीं विना नरो भातीत्यतो\ऽहं ते स्वीकार्यैवेति
भावः \।\।३७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

**\॥।**

**\।\। ४.२५.३८ \।\।**

**कं नु त्वद्-अन्यं रमये ह्य् अरति-ज्ञम् अकोविदम् \।**

**असम्परायाभिमुखम् अश्वस्तन-विदं पशुम् \।\।**

**श्रीधर-स्वामी (भावार्थ-दीपिका) :** प्रवृत्ति-स्वभावत्वान्
निवृत्ति-निन्दा-पूर्वकं तत्-सङ्गम् अभिनन्दति, कम् इति पञ्चभिः \।
त्वत्तोऽन्यं कं नु रमये अरति-ज्ञं नैष्ठिकम् \। अकोविदम्
अनिषिद्ध-सुख-त्यागिनम् \। सम्परायो मृत्युस् तद् अनभिमुखं
पर-लोक-चिन्ताशून्यम् \। अश्वस्तन-विदं श्व इदं कर्तव्यम् इतीह
लोक-चिन्ताशून्यम् \। अत एव पशु-तुल्यम् \।\।३८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कथापक्षे---सम्प्रति
पतिंवरैवाहमकस्मात्प्राप्तं स्वसदृशं त्वां पश्यन्ती
नान्यमन्वेषयामीत्य् आह---कम् इति \। अध्यात्मपक्षे---बुद्धिरियं राजसी
किञ्चित्सत्त्वमिश्रत्वाद्धार्मिकैवेति तामस्या सात्त्विक्या च बुद्ध्या वृतं
पुमांसं निन्दति कम् इति पञ्चभिः \। स्थावरयोनिगतत्वादरतिज्ञं
पश्वादियोनिगतत्वेन रतिज्ञत्वे\ऽप्य् अकोविदं विप्रवणिगादिजातित्वेन
कोविदत्वे\ऽपि सम्परायो मृत्युस्तदनभिमुखं शरीरम् इत्य् अर्थः \।
क्षत्रियत्वेन वीरत्वे\ऽप्य् अश्वस्तनविदं श्वः परश्वो वा मरणानन्तरं
मे किं भविष्यतीति ज्ञानशून्यत्वादधार्मिकम् इत्य् अर्थः \।
पशुतुल्यत्वात्पशुम् \।\।३८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कथा-पक्षे---सम्प्रति
पतिं-वरैवाहम् अकस्मात् प्राप्तं स्व-सदृशं त्वां पश्यन्ती नान्यम्
अन्वेषयामीत्य् आह---कम् इति \।

अध्यात्म-पक्षे---तु बुद्धिर् इयं राजसी किञ्चित् सत्त्व-मिश्रत्वाद्
धार्मिकैवेति तामस्या सात्त्विक्या च बुद्ध्या आवृतं पुमांसं निन्दति---कम्
इति पञ्चभिः \। स्थावर-योनि-गतत्वाद् अरतिज्ञं
पश्व्-आदि-योनि-गतत्वेन रतिज्ञत्वेऽप्य् अकोविदम् \।
विप्र-वणिज्-आदि-ज्ञातित्वेन कोविदत्वेऽपि सम्परायो युद्धं
तद्-अनभिमुखम् अवीरम् इत्य् अर्थः \। क्षत्रिय-जातित्वेन वीरत्वेऽपि
अश्वस्तन-विदं श्वः परश्वो वा मरणानन्तरं मे किं भविष्यतीति
ज्ञान-शून्यत्वाद् अधार्मिकम् इत्य् अर्थः \। पशु-तुल्यत्वात् पशुम् \।\।३८\।\।

**\॥।**

**\।\। ४.२५.३९ \।\।**

**धर्मो ह्य् अत्रार्थ-कामौ च प्रजानन्दोऽमृतं यशः \।**

**लोका विशोका विरजा यान् न केवलिनो विदुः \।\।**

**श्रीधर-स्वामी (भावार्थ-दीपिका) :** अत्र गार्हस्थ्ये \। प्रजानन्दः
पुत्र-सुखम् \। अमृतं मोक्षः \। केवलिनो यतयः \।\।३९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** त्रिवर्गसाधकं
गार्हस्थ्यमभिनन्दति---धर्म इति \। प्रजार्थकरत्युत्थ आनन्दः
पुत्रपौत्रादिलालन-रूप आनन्दो वा अमृतमदनीयं यज्ञशिष्टा हि अमृतं
यज्ञशेषे स्यात्पीयूषे सलिले धृते इति मेदिनी \। लोका यागादिप्राप्याः
केवलिन उदरम्भरिणो वा \। यान्न विदुरित्यतिदुःखप्राप्यस्य
चतुर्थपुरुषार्थस्यानभिनन्दनात् सात्त्विकी बुद्धिर् अपि निन्दिता \।
अध्यात्मपक्षे---त्रिवर्गस्योपपादनमविद्ययैवेत्युक्तम् \।\।३९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** त्रिवर्ग-साधकं
गार्हस्थ्यम् अभिनन्दति---धर्म इति \। प्रजार्थको रत्य्-उत्थ आनन्दः
पुत्र-पौत्रादि-लालन-रूप आनन्दो वा अमृतम् अदनीयं यज्ञ-शिष्टादि \।
अमृतं यज्ञ-शेषे स्यात् पीयुषे सलिले घृते इति मेदिनी \। लोका
यागादि-प्राप्याः \। केवलिनो यतयो यान् न विदुर् इत्य् अतिदुःख-प्राप्यस्य
चतुर्थ-पुरुषार्थस्यानभिनन्दनात् सात्त्विकी बुद्धिर् अपि निन्दिता \।
अध्यात्म-पक्षे---त्रिवर्गस्योपपादनम् अविद्ययैवेत्य् उक्तम् \।\।३९\।\।

**\॥।**

**\।\। ४.२५.४० \।\।**

**पितृ-देवर्षि-मर्त्यानां भूतानाम् आत्मनश् च ह \।**

**क्षेम्यं वदन्ति शरणं भवेऽस्मिन् यद् गृहाश्रमः \।\।**

**श्रीधर-स्वामी (भावार्थ-दीपिका) :** गृहाश्रम इति यद् एतत् क्षेमार्हं
शरणम् आश्र् अयं वदन्ति \।\।४०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सर्वाश्रमोपजीव्यत्वात्
गृहाश्रम एव श्रेयान् इत्य् आह---पित्र् इति \। अस्मिन्भवे मनुष्यजन्मनि
यत्क्षेमं शरणं वदन्ति स गृहाश्रमः यश् च यज्ञकर्तृत्वेन
सर्वसुखदो गृहस्थ इत्य् उक्तमनेन \।\।४०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** गृहाश्रमस् तु सर्वेषां
सुखद इत्य् आह---पित्र् इति \। अस्मिन् भवे मनुष्य-जन्मनि यत् क्षेमं
शरणम् वदन्ति स गृहाश्रमः \।\।४०\।\।

**\॥।**

**\।\। ४.२५.४१ \।\।**

**का नाम वीर विख्यातं वदान्यं प्रिय-दर्शनम् \।**

**न वृणीत प्रियं प्राप्तं मादृशी त्वादृशं पतिम् \।\।**

**वंशीधरः (भावार्थ-दीपिका-प्रकाशः) : वदान्यं**
पुत्र-कलत्राद्य्-अभीष्ट-दान-शीलं गुणवान् दान-शीलश् च वदान्यः पुरुषो
मतः इत्य्-उक्तेः \। तत्रापि **प्रिय-दर्शनं** सुन्दरं
स्त्री-प्रिय-रति-सुख-साक्षात्-कारकं वा **प्राप्तं** काक-तालीयेनावाप्तं
स्वयं का वीर ति युवावस्थत्वेन काम-रिपु-दलन-समर्थं त्वाम् अहं
वृणोमीति भावः \।\।४१\।\।

---------------------------------------------------------------------------------------------------------------------

*न कतमेनापि व्याख्यातम्।*

**\॥।**

**\।\। ४.२५.४२ \।\।**

**कस्या मनस् ते भुवि भोगि-भोगयोः**

**स्त्रिया न सज्जेद् भुजयोर् महा-भुज \।**

**योऽनाथ-वर्गाधिम् अलं घृणोद्धत-**

**स्मितावलोकेन चरत्य् अपोहितुम् \।\।**

**श्रीधर-स्वामी (भावार्थ-दीपिका) : भोगि-भोगयोः** सर्प-देहाकारयोस्
तव **भुजयोर्** यन् **न सज्जेद्** एवं-भूतं **कस्याः स्त्रिया मनः**
स्यात् ? न कस्या अपि \। **यो** भवान् **अनाथ-वर्गा** दीन-स्तोमाः, तेषाम्
**आधिम्** **अलम्** अत्यर्थम् **अपोहितुं** सर्वत्र **चरति** \। केन
अपोहितुम् ? **घृणया** **उद्धतो**ऽतिशयितो यः
**स्मित**-पूर्वकोऽ**वलोकः,** तेन \।\।४२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *दीन-स्तोमा* अस्मद्-आदयः
\। **आधिम्** अन्तः-पीडाम् **अपोहितुं** दूरीकर्तुं \। केन ?
**स्मितावलोकेन** \। हे **घृणोद्धत** ! कृपयोज्जृम्भित ! इति वा \।
**महाभुज** इति स्वस्यालिङ्गन-सुखम् आह \। यद् वा, मत्-सङ्गेन महं
कामोत्सवम् आ सर्वतो भोक्ष्यतीति तया असूचि \।\।४२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : भोगि-भोगयोः**
सर्प-शरीराकारयोस् तव **भुजयोः** **कस्याः स्त्रिया मनो** न स्यात्,
भवच् च सत् कस्या **न सज्जेद्** इत्य् आवृत्त्या अन्वयः \। **यो** भवान्
**अनाथ-वर्गाणाम्** अस्मद्-आदीनाम् **आधिम्** अन्तः-पीडाम् **अपोहितुं**
दूरीकर्तुं **चरति** \। केन स्मितावलोकेन ? हे **घृणोद्धत**!
कृपया उद्दण्ड ! अध्यात्म-पक्षे---चैतन्येनैव बुद्ध्य्-आदयः स-नाथा
भवन्तीत्य् उक्तम् \।\।४२\।\।

**\॥।**

**\।\। ४.२५.४३ \।\।**

**नारद उवाच---**

**इति तौ दम्-पती तत्र समुद्य समयं मिथः \।**

**तां प्रविश्य पुरीं राजन् मुमुदाते शतं समाः \।\।**

**श्रीधर-स्वामी (भावार्थ-दीपिका) :** समुद्य समुदीर्य \। समाः
सम्वत्सरान् \।\।४३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** समयं सङ्केतम्---

> समयः शपथाचार-सिद्धान्तेषु तथा धियि \।
>
> क्रियाकारे च निर्देशे सङ्केते काल-भाषयोः \।\। इति मेदिनी \।

शतं समा इति \। शतं वर्षाण्य् अभ्यार्छत् इति श्रुतेः \। मुमुदाते इति \।
मुद-हर्षे हर्षस्य शोकानुयायित्वात् तौ बुद्धि-जीवाव् उभयं क्रमेण
प्राप्तवन्ताव् इति भावः \।

> सुखस्यानन्तरं दुःखं दुःखस्यानन्तरं सुखम् \।
>
> ते द्वयेन्योन्य-संलग्ने दृश्येते जल-पङ्कवत् \।\। इत्य्-उक्तेः
> \।\।४३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** समयं सङ्केतं समुद्य
समुदीर्य \।\।४३\।\।

**\॥।**

**\।\। ४.२५.४४ \।\।**

**उपगीयमानो ललितं तत्र तत्र च गायकैः \।**

**क्रीडन् परिवृतः स्त्रीभिर् ह्रदिनीम् आविशच् छुचौ \।\।**

**श्रीधर-स्वामी (भावार्थ-दीपिका) :** तत्र जाग्रद्-अवस्थां
सङ्क्षेपेणाह---उपगीयमान इति \। सुषुप्तावस्थाम् आह \। ह्रदिनीं
हृदयाकाशं स्वाप-स्थानम् \। शुचौ निदाघे \।\।४४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र मुमुदाते शतं समाः
इत्य् अत्र जाग्रदवस्थायां मोदप्रकारम् आह---जाग्रदवस्थायां तत्र
तत्र प्रतीन्द्रियविषयं गायकैस्तल्लक्षितैः
शब्दादिभिर्विषयैरुपगीयमानः सेव्यमानः स्वप्नावस्थायां स्त्रीभिः
केवलं मनोवृत्तिलक्षणाभिः परिवृतः स्त्रीभिर्वा यानैर्वा इति श्रुतेः \।
स्वप्ने इन्द्रियाणामवसन्नत्वात्तत्संस्कारेण तद्वृत्तीनाम् एव
तत्तत्कार्यकारित्वात्स्त्रीभिरित्य् उक्तं सुषुप्त्यवस्थायां शुचौ तन्निमित्ते
शोके प्राप्ते शीतलागाधतोयधाराम् इव सुषुप्तिकाले सच्छब्दवाच्यां
ब्रह्मस्थितिमाविशदित्यन्वयः \। ललितं यथा तथा अन्यत्र शुचौ
ऋतुविशेषे सता सौम्य तदा सम्पन्नो भवति इति श्रुतेः \।
पुरुषस्त्रीशब्दवाच्यैः सत्सङ्गभक्त्यादिभिः परिवृतः क्रीडन्कालं
यापयन् ह्लदिनीं ह्लदिन्यां ब्रह्मनाड्यां हृदयस्थाने\ऽष्टदलपद्मे
स्थितं श्रीनारायणमाविशदध्यायद् इति वार्थः \।\।४४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तत्र मुमुदाते शतं समा
इत्य्-आदिना जाग्रद्-अवस्थां सङ्क्षेपेणोक्ता \। स्वप्नावस्थाम् आह---क्रीडन्न्
इति \। स्त्रीभिर् वृत इति स्वप्ने इन्द्रियाणाम् अवसन्नत्वात् तत्-संस्कारेण
तद्-वृत्तीनाम् एव तत्-तत्-कार्य-कारित्वात्, सुषुप्त्य्-अवस्थाम् आह---ह्रदिनीं
नदीं हृदयाकाशं स्वावस्थानम् \। शुचौ निदाघे सुषुप्तौ च \।\।४४\।\।

**\॥।**

**\।\। ४.२५.४५-४६ \।\।**

**सप्तोपरि कृता द्वारः पुरस् तस्यास् तु द्वे अधः \।**

**पृथग्-विषय-गत्य्-अर्थं तस्यां यः कश्चनेश्वरः \।\।**

**पञ्च द्वारस् तु पौरस्त्या दक्षिणैका तथोत्तरा \।**

**पश्चिमे द्वे अमूषां ते नामानि नृप वर्णये \।\।**

**श्रीधर-स्वामी (भावार्थ-दीपिका) :** इदानीं
नव-द्वार-प्रदर्शन-पूर्वकं जाग्रद् अवस्थां प्रपञ्चयति---सप्तेति
यावद् अध्यायसमाप्ति \। तस्याः पुरः उपरि कृता द्वारः सप्त \। वृता इति
पाठे सम्वृताः \। नेत्रे नासिके श्रोत्रे मुखं चेति सप्त \। अधो द्वे
द्वारौ गुद-लिङ्गे \। यः कश्चनेति आत्मनः सम्यग् अविज्ञानाद् अनियतत्वाच्
च \।\।४५\।\। तासु सप्तसु पञ्च-द्वारः पौरस्त्याः पूर्व-दिग्-भवाः
\।\।४६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** देहाख्यं पुरं
प्रसिद्धपदसाम्येन वर्णयितुम् आह---इदानीम् इति \। वृता द्वार इति पाठे
संवृताः सम्यग्विभक्ता इत्य् अर्थः \। वृङ्-संभक्तौ न त्वाच्छादिता इत्य्
अर्थः \। कथापक्षे विषया वेशाः पृथग्विषयाः शब्दादयस्तज्ज्ञप्त्यै
तस्यां पुरि \।\। अमूषां द्वारा नृपत्वात्त्वं पुरद्वाररचनां जानास्येवेति
भावः \।\।४५-४६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** इदानीं
नव-द्वार-प्रदर्शन-पूर्वकं जाग्रद्-अवस्थां विस्तरेणाह---सप्तेति \।
तस्याः पुरः पुर्याः उपरि ऊर्ध्व-प्रदेश अट्टे श्रोत्रे नेत्रे नासिके मुखं
चेति सप्त-द्वारः \। अधो गुद-लिङ्गे इति द्वे द्वारौ \। य ईश्वरः
पुरञ्जनः, तस्य \। \।\।४५\।\। तासु सप्तसु मध्ये पञ्च-द्वारः
पौरस्त्याः पूर्वाभिमुख्यः दक्षिणा एका दक्षिणाभिमुखी
दक्षिण-कर्ण-रूपा उत्तराभिमुखी वाम-कर्ण-रूपा \।\।४५-४६\।\।

**\॥।**

**\।\। ४.२५.४७ \।\।**

**खद्योताविर्मुखी च प्राग् द्वाराव् एकत्र निर्मिते \।**

**विभ्राजितं जनपदं याति ताभ्यां द्युमत्-सखः \।\।**

**श्रीधर-स्वामी (भावार्थ-दीपिका) :** खद्योतवद् अल्प-प्रकाशा
वाम-नेत्र-रूपा \। आविः प्रकटं मुखं यस्याः सा बहु-प्रकाशा
दक्षिण-नेत्र-लक्षणा, तस्माद् दक्षिणेर्ध आत्मनो वीर्यावत्तरः इति
श्रुतेः \। स्वानुभवाच् च तत्र प्रकाशाधिक्यम् \। एकत्र सम्लग्ने \।
विभ्राजितं रूपम् \। द्युमत्-सखश् चक्षुः-सहितः \।\।४७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तस्मात्पूर्वोक्ताद्धेतोः \।
आत्मनो देहस्य दक्षिणो भागो\ऽतिशयेन बलवानिति श्रुतिपदार्थः \।
द्युमान् आदित्यस् तस्य वासस्थानत्वाच्चक्षुषो\ऽपि तन्नाम \।
आदित्यश्चक्षुर्भूत्वाक्षिणी प्राविशत् इति श्रुतेः \। आदित्यो ह वै
चक्षुस्तेनानुगृहीतं रूपं गृह्णाति इति च \।\।४७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** खद्योतवद् अल्प-प्रकाशा
वाम-नेत्र-रूपा \। आविर्-मुखी बहु-प्रकाशा दक्षिण-नेत्र-रूपा, तस्माद्
दक्षिणेर्ध आत्मनो वीर्यावत्तरः इति श्रुतेः \। एकत्र सम्लग्ने \।
विभ्राजितं रूपम् \। द्युमत्-सखश् चक्षुः-सहितः \।\।४७\।\।

**\॥।**

**\।\। ४.२५.४८ \।\।**

**नलिनी नालिनी च प्राग् द्वाराव् एकत्र निर्मिते \।**

**अवधूत-सखस् ताभ्यां विषयं याति सौरभम् \।\।**

**श्रीधर-स्वामी (भावार्थ-दीपिका) :** नल-नाल-शब्दौ छिद्र-वचनौ
\। तद्वती नलिनी नालिनी च वाम-दक्षिण-नासिके \। अत्रापि संज्ञा-भेदाद्
एव कार्ये न्यूनाधिक्यं पूर्ववज् ज्ञेयम् \। अवधूतो वाय्व्-अधिष्ठितो
घ्राणः \। सौरभं गन्धम् \।\।४८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अर्वागुपरि तिर्यक् च
धूनोति कम्पतीत्यवधूतो वायुर्घ्राणेन्द्रियाभिमानी तेन प्रेर्यमाणं
घ्राणेन्द्रियम् अपि तच्छब्दवाच्यम् इति \। ताभ्यां द्वार्भ्याम् \।\।४८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नल-नाल-शब्दौ
छिद्र-वचनौ तद्वत्यौ वाम-दक्षिण-नासिके प्राङ्-मुखौ अवधूतौ
वाय्व्-अधिष्ठितो घ्राणः \। कथा-पक्षे---विषयं देशं
बहु-सुरभिमत्त्वात् सौरभं, पक्षे गन्धम् \।\।४८\।\।

**\॥।**

**\।\। ४.२५.४९ \।\।**

**मुख्या नाम पुरस्ताद् द्वास् तयापण-बहूदनौ \।**

**विषयौ याति पुर-राड् रसज्ञ-विपणान्वितः \।\।**

**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) :**
*न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
सर्वद्वारमुख्यत्वात्सर्वसंजीवकत्वाच् च मुख्या, तयैकयैव द्वौ
देशौ याति अन्यत्र द्वाभ्यां द्वाभ्यामेकदेशं यातीत्यपि मुख्यत्वे हेतुः
\। बह्वोदन इत्य् उक्तौ स्फुटार्थप्रत्यायकत्वात्परोक्षार्थता भज्येतेति
भावः \।\।४९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सर्व-द्वार-मुख्यत्वात्
सर्व-सञ्जीवकत्वाच् च **मुख्या**, **तया** एकयैव
**आपण**-**बहूदनौ** द्वौ देशौ अन्यत्र द्वाभ्याम् द्वाभ्याम् एक-देशं
**यातीत्य्** अपि मुख्यत्वे हेतुः \। पक्षे---**मुख्या** आस्यम् **आपणो**
भाषणं **बहूदनश्** चित्रम् अन्नं बह्वोदन इत्य् अनुक्तिः
परोक्ष-वादत्वात्, **रसज्ञं** रसनेन्द्रियं **विपणो** वाग्-इन्द्रियं
ताभ्याम् युक्तः \।\।४९\।\।

**\॥।**

**\।\। ४.२५.५०-५१ \।\।**

**पितृहूर् नृप पुर्या द्वार् दक्षिणेन पुरञ्जनः \।**

**राष्ट्रं दक्षिण-पञ्चालं याति श्रुतधरान्वितः \।\।**

**देवहूर् नाम पुर्या द्वा उत्तरेण पुरञ्जनः \।**

**राष्ट्रम् उत्तर-पञ्चालं याति श्रुतधरान्वितः \।\।**

**मध्वाचार्यः (भागवत-तात्पर्यम्) :**

> दक्षिण-श्रोत्र-मार्गेण देव-लोकं व्रजत्य् असौ \।
>
> वाम-श्रोत्रेण पितॄणाम् इति वेद-विदो विदुः \।\। इति प्रवृत्ति-तन्त्रे
> \।\।५०-५१\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** दक्षिणेनेति न तृतीया, किन्तु
दक्षिणस्यां दिशीत्य् अस्मिन्न् अर्थे तद्धितो\ऽयम्
एनप्-प्रत्ययो\ऽव्यय-संज्ञः \। एवम् उत्तरेणेति \। अयम्
अर्थः---पञ्चानां विषयाणाम् अन्यतो\ऽनवगतानां प्रकाशायालम् इति
पञ्चालं शास्त्रम् \। श्रवण-काले च बलाधिक्याद् दक्षिण-कर्णः प्रथमं
प्रवर्तते \। शास्त्रे च प्रथमं श्रोतव्यं कर्म-काण्डम् इत्य् एतावता
साम्येन प्रवृत्त-संज्ञस्य कर्म-काण्डस्य दक्षिण-कर्णेन श्रवणम्
इष्यते \। अतस् तद्-अर्थम् अनुष्ठाय पितृभिर् आहूतः पितृ-लोक-प्रापकं
पितृ-यानं प्रपद्यते तद् अनेन प्रकारेण पितॄणाम् आह्वानम् अनेन
भवतीति पितृहूर् दक्षिणः कर्णः \। एवं तद्-वैपरीत्येनोत्तरः कर्णो
देवहूः \। तथा च व्याख्यास्यति---

> पितृहूर् दक्षिणः कर्ण उत्तरो देवहूः स्मृतः \।
>
> प्रवृत्तं च निवृत्तं च शास्त्रं पञ्चाल-संज्ञितम् \।
>
> पितृ-यानं देव-यानं श्रोत्राच् छ्रुत-धराद् व्रजेत् \।\।
>
> \[भा।पु। ४.२९.१२-१३\]इति \।\।५०-५१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** नृपेति \। यथा त्वं
लोकरक्षणार्थं श्रुतिधरैः सह यासि तथायमपीति भावः \।
अत्राभिप्रायम् आह---अयमर्थ इति \।
अन्यतो\ऽन्येन्द्रियेणानवगतानामज्ञातानां पञ्चानाम् अपि विषयाणां
श्रोत्रेणैव प्रथममवगमात्पञ्चालम् इति संज्ञेति विश्वनाथः \।
शास्त्रं विना भूतभविष्यद्व्यवहितादिविषयाणां नान्यत्प्रकाशकम् इति
स्वाम्यभिप्रायः \। एतावता साम्येन प्राथम्यतौल्येन \। ततः
कर्मकाण्डश्रवणात् \। तदर्थं कर्मकाण्डार्थम् \। अनुष्टाय कृत्वा \।
एवं दक्षिणकर्णवत् \। तद्वैपरीत्येन \। पितृयानवैपरीत्येन \।
निवृत्तिशास्त्रश्रवणजविचारेण देवैराहूतो देवयानं
प्रपद्यते\ऽर्चिरादिमार्गप्रापक उत्तरो वामः देवहूरुच्यत इत्य् अर्थः
\।\।५०-५१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** हे नृप, दक्षिणेन
दक्षिणस्यां दिशि दक्षिण-मुखीत्य् अर्थः \। उत्तरेण उत्तरस्यां दिशि
श्रुतधरः श्रुतं श्रोत्रेन्द्रियं, दक्षिण-कर्णेन बलाधिक्यात् प्राथम्याच्
च कर्म-काण्ड-श्रवणं, वाम-कर्णेन ज्ञान-काण्ड-श्रवणम् इति
द्वार-देशयोर् नाम-भेदः कृतः \। पञ्चानाम् अपि विषयाणाम् श्रोत्रेणैव
प्रथमम् अवगमात् पञ्चालम् इति संज्ञा ज्ञेया \।\।५०-५१\।\।

**\॥।**

**\।\। ४.२५.५२ \।\।**

**आसुरी नाम पश्चाद् द्वास् तया याति पुरञ्जनः \।**

**ग्रामकं नाम विषयं दुर्मदेन समन्वितः \।\।**

**श्रीधर-स्वामी (भावार्थ-दीपिका), विश्वनाथ-चक्रवर्ती
(सारार्थ-दर्शिणी) :** असुरा इन्द्रियारामास् तेषाम् इयम् आसुरी शिश्न-द्वाः \।
ग्रामकं ग्राम-स्थ-जनानां कं सुखं व्यवायम् \। दुर्मदेन
गुह्येन्द्रियेण \।\।५२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** असुभ्य इन्द्रियेभ्यो रान्ति
विषयभोगं ददतीत्यसुरा इन्द्रियारामाः \। रातेर्डः, तेषामियमासुरी द्वाः
ग्राम्याणां गृहस्थानां कं सुखं येन स ग्राम्यको व्यवायस्तम् \।\।५२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

**\॥।**

**\।\। ४.२५.५३ \।\।**

**निरृतिर् नाम पश्चाद् द्वास् तया याति पुरञ्जनः \।**

**वैशसं नाम विषयं लुब्धकेन समन्वितः \।\।**

**श्रीधर-स्वामी (भावार्थ-दीपिका) :** निरृतिर् नाम गुदो
मृत्यु-द्वारत्वात् \। वैशसं मल-विसर्गम् \। लुब्धकेन पायुना \।
तेनोत्क्रान्तस्य दुःख-प्राप्तेर् लुब्धक-साम्यम् \।\।५३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** निरृच्छति निर्याति
पुरीषमस्माद् इति निरृतिः ऋ-गतौ अतः क्तिन्नपादाने बाहुलकात् \।
गुदच्छिद्रं हिंसालक्षणं नरकं वा वैशसं तेन गुदेनोत्क्रान्तस्य
त्यक्तदेहस्य नरकप्राप्तेः---

> ऊर्ध्वच्छिद्रगतप्राणाः स्वर्गं यान्ति नरोत्तमाः \।
>
> अधश्छिद्रगतप्राणा नरकं भृशदारुणम् \।\।

इति गरुडोक्त्या श्रूयमाणत्वाद् इति \।\।५३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** निरृतिर् गुदं,
मृत्यु-द्वारत्वात् \। वैशसं मल-विसर्गम् \। लुब्धकेन पायुना \।
तेनोत्क्रान्तस्य दुःख-प्राप्तेर् लुब्धक-साम्यम् \।\।५३\।\।

**\॥।**

**\।\। ४.२५.५४ \।\।**

**अन्धाव् अमीषां पौराणां निर्वाक्-पेशस्कृताव् उभौ \।**

**अक्षण्वताम् अधिपतिस् ताभ्यां याति करोति च \।\।**

**श्रीधर-स्वामी (भावार्थ-दीपिका) : अमीषां** मध्ये **निर्वाक्** पादः,
**पेशस्कृत्** हस्तः, ताव् उभाव् **अन्धौ**, छिद्राभावात्, स्वतो
ज्ञान-क्रिया-शक्त्य्-अभावाच् च \। **अक्षण्वताम्** इन्द्रियवतां देहानाम्
**अधिपतिः** पुरञ्जनः \। त्वग्-इन्द्रियस्यानुक्तिः सर्वेष्व् अन्तर्-भावात्
\।\।५४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : निर्गता वाक्** यस्मात् स
निर्वाक् \। पेशः कोशाकार-गृहं करोतीति **पेशस्कृत्** \। *पेश* इत्य्
उपलक्षणं कर-कार्य-वस्तु-मात्रस्य \। यद्यपि निर्वाक्त्वं
रसनेतराणां सर्वेषाम् अस्ति, तथाप्य् अत्र वाग् वेद-लक्षणा ग्राह्या \। सा
च शब्दोपलक्षितस्य पादजस्य शूद्रस्य नेति व्यञ्जितं न केनचिच्
छूद्रम् इति श्रुतेस् तस्याः श्रुतिजत्वात् \।\।५४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अन्धाव् इति ज्ञान-हीनत्वात्
\।\।५४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अमीषां** मध्ये **निर्वाक्**
पादः, **पेशस्कृत्** हस्तः, ताव् उभाव् **अन्धौ**, छिद्राभावात् \।
अक्षण्वताम् इन्द्रिय-वतां द्वाराणाम् अधिपतिः \।\।५४\।\।

**\॥।**

**\।\। ४.२५.५५ \।\।**

**स यर्ह्य् अन्तःपुर-गतो विषूचीन-समन्वितः \।**

**मोहं प्रसादं हर्षं वा याति जायात्मजोद्भवम् \।\।**

**श्रीधर-स्वामी (भावार्थ-दीपिका) : अन्तः-पुरं** हृदयं गतः \।
**विषुचीनं** सर्वतो-मुखं मनः \। **मोह-प्रसाद-हर्षास्**
तमः-सत्त्व-रजः-कार्याणि \। **जाया** बुद्धिः \। **आत्मजा**
इन्द्रिय-परिणामाः, तद्-**उद्भवम्** \।\।५५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** विषु सर्वतो\ऽञ्चतीति
**विषूचीनम्** \। *इन्द्रिय-परिणामा* दर्शनादयः \।\।५५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अन्तः-पुरं** हृदयं विषु
सर्वतोऽञ्चति **विषूचीनं** मनः, तद्-युक्तः \। **मोह-प्रसाद-हर्षास्**
तमः-सत्त्व-रजः-कार्याणि \। **जाया** बुद्धिः \। **आत्मजाः**
सामान्य-विशेष-निश्चय-ज्ञानादयः, तद्-उत्थम् \।\।५५\।\।

**\॥।**

**\।\। ४.२५.५६ \।\।**

**एवं कर्मसु संसक्तः कामात्मा वञ्चितोऽबुधः \।**

**महिषी यद् यद् ईहेत तत् तद् एवान्ववर्तत \।\।**

**वंशीधरः (भावार्थ-दीपिका-प्रकाशः) :** काम्यन्त इति **कामा**
विषयाः, तेष्व् **आत्मा** मनो यस्य स कामात्मा **अबुधः** \।
**अन्ववर्तत** अन्वसरत् \।\।५६\।\।

---------------------------------------------------------------------------------------------------------------------

*न कतमेनान्येन व्याख्यातम्।*

**\॥।**

**\।\। ४.२५.५७ \।\।**

**क्वचित् पिबन्त्यां पिबति मदिरां मद-विह्वलः \।**

**अश्नन्त्यां क्वचिद् अश्नाति जक्षत्यां सह जक्षिति \।\।**

**श्रीधर-स्वामी (भावार्थ-दीपिका) : जक्षत्यां** भक्षयन्त्याम्
\।\।५७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**
जीवस्योपाधि-धर्माध्यासं प्रपञ्चयति---क्वचिद् इत्य्-आदि \। यद्
उक्तं---प्रकृतेः क्रियमाणानि गुणैः कर्माणि सर्वशः \[गीता ३.२७\] इति
\। **जक्षत्यां** चर्वन्त्याम् \।\।५७\।\।

**\॥।**

**\।\। ४.२५.५८ \।\।**

**क्वचिद् गायति गायन्त्यां रुदत्यां रुदति क्वचित् \।**

**क्वचिद् धसन्त्यां हसति जल्पन्त्याम् अनु जल्पति \।\।**

*न कतमेनापि व्याख्यातम्।*

**\॥।**

**\।\। ४.२५.५९ \।\।**

**क्वचिद् धावति धावन्त्यां तिष्ठन्त्याम् अनु तिष्ठति \।**

**अनु शेते शयानायाम् अन्वास्ते क्वचिद् आसतीम् \।\।**

**श्रीधर-स्वामी (भावार्थ-दीपिका), विश्वनाथ-चक्रवर्ती
(सारार्थ-दर्शिणी) : आसतीम्** आसीनाम् \।\।५९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

**\॥।**

**\।\। ४.२५.६०-६१ \।\।**

**क्वचिच् छृणोति शृण्वन्त्यां पश्यन्त्याम् अनु पश्यति \।**

**क्वचिज् जिघ्रति जिघ्रन्त्यां स्पृशन्त्यां स्पृशति क्वचित् \।\।**

**क्वचिच् च शोचतीं जायाम् अनु शोचति दीनवत् \।**

**अनु हृष्यति हृष्यन्त्यां मुदिताम् अनु मोदते \।\।**

**वंशीधरः (भावार्थ-दीपिका-प्रकाशः) :** ध्यायतीव लेलायतीव
इत्य्-आदि-श्रुतिम् अनुसृत्याह---**क्वचिद्** इति \। **भक्षयन्त्यां**
चर्वन्त्याम् \। **स** पुरञ्जनः \। **ह** स्फुटम् \।\।५७-६१\।\।

---------------------------------------------------------------------------------------------------------------------

*न कतमेनापि व्याख्यातम्।*

**\॥।**

**\।\। ४.२५.६२ \।\।**

**विप्रलब्धो महिष्यैवं सर्व-प्रकृति-वञ्चितः \।**

**नेच्छन्न् अनुकरोत्य् अज्ञः क्लैब्यात् क्रीडा-मृगो यथा \।\।**

**श्रीधर-स्वामी (भावार्थ-दीपिका) :** सर्वासङ्गत्वादि-लक्षणा
**प्रकृतिः** स्वभावो **वञ्चितो** यस्य \। सर्वथा प्रकृत्या वञ्चित इति
वा \। **नेच्छन्** अनिच्छन् \। **क्लैब्यात्** पारवश्यात् \।\।६२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** त्रिपद-बहुव्रीहेर्
असार्वत्रिकत्वात् कर्मधारय-गर्भं तत्पुरुषम्
आह---सर्वथेत्य्-आदि-विशेषेण \। प्रकर्षेण लब्धः प्राप्तः \।
महिष्यैवम् अनेन प्रकारेण विप्रलब्धः नेच्छन्न् एकेन स्वभावेन \।
वस्तुतस् तु तद् अनिच्छन्न् अपि पारवश्य-प्रापकाद् अपरस्मात् स्वभावाद्
अनुकरोति तद्-धर्मम् आत्मन्य् अध्यस्यति \। तद् उक्तं---प्रकृतेः
क्रियमाणानि गुणैर् आत्मनि मन्यते \[गीता ३.२७\] इत्य्-आदिना
सद्-बुद्धि-संयोगे तु महीष्यास्तीति मही तस्मिन् नित्योत्सव-समुद्रे हरौ
सीदति विषयीकृत्य वर्तत इति **महिषी** सद्-बुद्धिः, तया **विशेषेण**
**प्रलब्धः** प्राप्ताभीष्ट-कार्य-लाभः सर्वस्य स्त्री-जनस्य प्रकृतिः
स्वभावः, सर्व-प्रकृतिः सर्व-प्रकृतिर् वञ्चिता येन स तथा
वञ्चित-सर्व-स्त्री-जन-स्वभावः \। अं विष्णुं जानातीत्य् **अज्ञो**
हरि-भक्तः सद्-बुद्ध्य्-अधीनत्वात् \। **क्रीडा-मृग इव** **नेच्छन्न्
अपि** सांसारिकं कर्मानुकरोति जोषयेत् सर्व-कर्माणि \[गीता ३.२६\]
इत्य्-आदि-श्री-गीतोक्तेर् लोक-सङ्ग्रहार्थं करोतीति भावः \।\।६२\।\।

इति श्रीमद्-भागवत-भावार्थ-दीपिका-प्रकाशे चतुर्थ-स्कन्धे
पञ्चविंशो\ऽध्यायः \।\।२५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** विप्रलब्ध इति \। **महिष्या**
पुरञ्जन्या **विप्रलब्धः** पुरञ्जनः **सर्वया प्रकृत्या**
ज्ञानादि-रूपया **वञ्चितः** त्याजितः सन् **नेच्छन्** तद्-इच्छयैवेत्य्
अर्थः \। **अनुकरोति** तद्-धर्मात्मन्य् अध्यस्यति \। अत्र जीवस्य
शक्तिमत्तायां, पराभिध्यानात् तु तिरोहितं ततो ह्य् अस्य
बन्ध-विपर्ययौ \[वे।सू। ३.२.५\] इत्य् एतत् सूत्रम् अप्य् अनुसन्धेयम्
\।\।६२\।\। \[परमात्म-सन्दर्भ २६\][^२६]

---------------------------------------------------------------------------------------------------------------------

[^२६]: अत्रानुरूपार्थकं १.७.५, ३.७.९, ३.२६.५-६, ६.५.१५, १०.८७.३८
    इत्य्-आदि-पद्यं द्रष्टव्यम्।


**विश्वनाथ-चक्रवर्ती (सारार्थ-दर्शिणी) : वि-**शेषेण **प्र**-कर्षेण
एवम् अनेन प्रकारेण **लब्धः** प्राप्तः \। **सर्वया** **प्रकृत्या**
स्वभावेन ज्ञानानन्दादि-रूपया **वञ्चितस्** त्याजितः \। **नेच्छन्**
एकेन स्व-स्वभावेन, वस्तुतस् तत् तद् **अनिच्छन्न् अपि क्लैब्यात्**
पारवश्य-प्रापकाद् अपरस्मात् स्वभावात् **अनुकरोति**, तद्-धर्मम् आत्मन्य्
अध्यस्यति \।\।६२\।\।

इति सारार्थ-दर्शिन्यां हर्षिण्यां भक्त-चेतसाम् \।

चतुर्थे पञ्चविंशोऽध्यायः सङ्गतः सङ्गतः सताम् \।\।\*\।\।

**\॥।**

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं
संहितायां वैयासिक्यां चतुर्थ-स्कन्धे

पुरञ्जनोपाख्याने पञ्चविंशोऽध्यायः \।

\।\। ४.२५ \।\।

**\॥।**

*श्री-मध्वाचार्यानन्द-तीर्थ-पादा अस्मिन् अध्याये अतिरिक्तम् एकं पद्यं
पठन्ति, यथा---*

**तेषां परिवृढो राजन् सर्वेषां बलिम् उद्वहन् \।**

**स-स्त्रीकानां सखा तस्या बहु-रूपोऽग्रणीः स्त्रियः \।\।**

**मध्वाचार्यः (भागवत-तात्पर्यम्) :**

ये पुरञ्जन-भृत्याद्या भार्याद्याः सर्व एव च \।

> तेऽपि मानुष-सौभाग्य्-आदेर् विज्ञेया अभिमानिनः \।\।
>
> गायत्र्य्-आद्यास् तु देवानां तेऽपि चैतेषु संस्थिताः \।
>
> अलक्ष्मी-द्वापराद्यास् तु आसुरास् तेऽपि मानुषाः \।\। इति च \।\।

**\॥।**

**\॥।**

**(४.२६)**

## 
**षड्विंशोऽध्यायः** 

<details><summary>विषयः</summary>

पुरञ्जनस्य मृगया-वर्णनं तत्-प्रियायाः प्रणय-कोपश् च \।
</details>

**\।\। ४.२६.१ \।\।**

**नारद उवाच---**

**स एकदा महेष्वासो रथं पञ्चाश्वम् आशु-गम् \।**

**द्वीषं द्वि-चक्रम् एकाक्षं त्रि-वेणुं पञ्च-बन्धुरम् \।\।**

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :**

षड्-विंशे मृगयाव्याजात् स्वप्न-जागरणोक्तितः \।

सद्-बुद्धि-त्याग-योगाभ्यां संसृतिः सा प्रपञ्च्यते \।\।

तद् एवम् आत्मन उपाधि-कृतां सुषुप्तावस्थां जाग्रद्-अवस्थां चोक्त्वेदानीं
स्वप्नावस्थाम् आह---स एकदेति दशभिः \। महा-निष्वासो धनुः
कर्तृत्व-भोक्तृत्वाद्य्-अभिनिवेशो यस्य स रथम् अरुह्य पञ्च-प्रस्थं
वनम् अगाद् इति तृतीयेनान्वयः \। रथं तदानीम् एव विधृतं
स्वप्न-देहम्, जाग्रद्-देहस्य शत-सम्वत्सरोपभोग्य-पुरत्वेनोक्तत्वात् \।
पञ्च ज्ञानेन्द्रियाण्य् अश्वा यस्य \। आशुगं शीघ्र-गतिम् \। द्वे अहन्ताम्
अमते ईषे दण्डिके यस्य \। द्वे पुण्य-पापे चक्रे यस्य \। एकं प्रधानम्
अक्षो यस्य \। त्रयो गुणो वेणवो ध्वजा यस्य \। पञ्च प्राणा बन्धु-राणि
बन्धनानि यस्य \।\।१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सा प्रसिद्धा \।
धार्मिकस्य विवेकिनो\ऽपि जीवस्य कदाचिद्
दैववशात्तामसभावोद्गमेनाविवेकतो निषिद्धविषयासक्तिः स्याद् इति
दर्शयन्विषयलौल्यातिरेकार्थम् एव देहं रथ-रूपेण वर्णयति स इति
\।\।१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** स एकदेति त्रिकम् \। टीकायाम् एका
बुद्धिर् अविवेकवती \। पञ्च-विषया हत-मृग-स्थानीयाः \। पूर्वत्र
शब्दादयो वासना-मय-विषयाः \। अत्र तु तद्-वासना इति भेदः \।\।१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

धार्मिकस्यापि जीवस्य दैवात् तामस-भावतः \।

षड्-विंशे सद्-धियस् त्यागः पुनः प्राप्तिश् च वर्ण्यते \।\।

धार्मिकस्य विवेकिनोऽपि जीवस्य कदाचिद् दैव-वशात्
तामस-भावोद्गमेनाविवेकतो निषिद्ध-विषयासक्तिः स्याद् इति दर्शयन्
विषय-लौल्यातिरेकार्थम् एव देहं रथ-रूपत्वेन वर्णयति---स
एवैकस्मिन् समये रथम् आरुह्य पञ्च-ग्रन्थं वनम् अगात् इति
तृतीयेनान्वयः \। महा-निष्वासो धनुः कर्तृत्व-भोक्तृत्वाभिनिवेशो यस्य
सः \। पञ्च-ज्ञानेन्द्रियाण्य् अश्वा यस्य, आशुगं शीघ्र-गतिषु द्वे
अहन्ता-ममते ईषे दण्डिके यस्य, द्वे पुण्य-पापे चक्रे यस्य, एकं
प्रधानम् अक्षो यस्य, त्रयो गुणा वेणवो ध्वजा यस्य, पञ्च प्राणा
बन्धुराणि निबन्धनानि यस्य, एकं मनो रश्मिः प्रग्रहो यस्य सः \।
एका बुद्धिर् दम्नः सूतो यस्य तं च \। एकं हृदयं नीडं रथिन
उपवेश-स्थानं यत्र, द्वौ श्लोक-मोहौ कूवरौ युग-बन्धन-स्थानं
यस्य, पञ्च इन्द्रिय-व्यापाराः चरणारविन्दादयः, प्रहरणान्य् अस्त्राण्य्
यस्य \। सप्त-धातवो वरूथा रथ-रक्षार्थं चर्माद्य्-आवरणानि
यस्य\।

पञ्च-विक्रमं कथा-पक्षे---विस्तृत-विक्रमं, पचि विस्तरे \।
अध्यात्म-पक्षे---पञ्च कर्मेन्द्रियाणि विक्रमा गमनानि यस्य,
हैमोपस्करं स्वर्ण-मय-परिच्छदं, अध्यात्म-पक्षे---हैम
हिम-सम्बन्धिन उपस्करा अतिजाड्याद् अस्फूर्तय परिच्छदा यस्य \।
स्वर्ण-कर्मा रजो-गुण-कवचः अक्षयेषुधिः अनन्त-वासनः \। एकादश
चमूनाथाः सेनान्यो यस्य सः \। पक्षे---एकादशो मनो-रूपश् चमू-पतिर्
यस्य सः \। वासना-हेतोर् मनसः प्रग्रहत्वं सङ्कल्प-विकल्पात्मकस्य
मनसो बृहद्-बलत्वेन वक्ष्यमाणस्य चमू-नाथत्वम् इति विभागः \।
पञ्च-ग्रन्थं पञ्च-प्रस्थ-संज्ञम् \। पक्षे,
पञ्च-शब्दादि-मद्-वसुतुनि प्रस्थाः सानवो यत्र तत् \।\।१-३\।\।

**\॥।**

**\।\। ४.२६.२ \।\।**

**एक-रश्म्य् एक-दमनम् एक-नीडं द्वि-कूबरम् \।**

**पञ्च-प्रहरणं सप्त- वरूथं पञ्च-विक्रमम् \।\।**

**श्रीधर-स्वामी (भावार्थ-दीपिका) :** एकं मनो रश्मिः प्रग्रहो यस्य,
एका बुद्धिर् दमनः सूतो यस्य तं च तं च \। एकं हृदयं नीडं
रथिन उपवेश-स्थाणं यस्मिन् \। द्वौ शोक-मोहौ कूबरौ
युग-बन्धन-स्थानं यस्य \। पञ्च शब्दादयो विषयाः प्रह्रियन्ते
प्रक्षिप्यन्ते यस्मिन् \। अस्य व्याख्यानं भविष्यति
पञ्चेन्द्रियार्थ-प्रक्षेप इति \। सप्त धातवो वरूथा रक्षार्थं
चर्माद्यावरणानि यस्य \। पञ्च कर्मेन्द्रियाणि विक्रमा गति-प्रकारा यस्य
\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कथापक्षे पञ्चविक्रमं
विस्तृतविक्रमं पचि-विस्तारे \।\।२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *प्रथम-श्लोकस्यटीका
द्रष्टव्या।*

**\॥।**

**\।\। ४.२६.३ \।\।**

**हैमोपस्करम् आरुह्य स्वर्ण-वर्माक्षयेषुधिः \।**

**एकादश-चमू-नाथः पञ्च-प्रस्थम् अगाद् वनम् \।\।**

**श्रीधर-स्वामी (भावार्थ-दीपिका) :** हैमोपस्करं सौवर्णाभरणम्
\। स्वर्ण-वर्मा, वर्म कवचम्, रजो-गुणावृतः \। अक्षयेषु-धिः,
इषु-धिर् निषङ्गः, अनन्त-वासनाहङ्कारोपाधिः \। एकादशो मनो-रूपश्
चमू-नाथः सेनापतिर् यस्य \। वासना-मयस्य मनसः प्रग्-रहत्वं
सङ्कल्प-विकल्पात्मकस्य बृहद्-बलत्वेन वक्ष्यमाणस्य चमू-नाथत्वम्
इति विभागः \। पञ्च शब्दादयो विषयाः प्रस्थाः सानवो यस्मिंस् तद्
वनं भजनीयं देशम् अगात् \।\।३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अध्यात्मपक्षे हैमा
हिमसम्बन्धिन उपस्करा अतिजाड्यादस्फूर्तय एव परिच्छदा यस्य तम्
\।\।३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *प्रथम-श्लोकस्यटीका
द्रष्टव्या।*

**\॥।**

**\।\। ४.२६.४ \।\।**

**चचार मृगयां तत्र दृप्त आत्तेषु-कार्मुकः \।**

**विहाय जायाम् अतद्-अर्हां मृग-व्यसन-लालसः \।\।**

**श्रीधर-स्वामी (भावार्थ-दीपिका) :** आत्ता गृहीता इषवो रागादि-रूपाः,
कार्मुकं च भोगाद्य्-अभिनिवेश-रूपं येन \। जायां विवेकवतीं बुद्धिं
विहाय \। अतद्-अर्हां त्यागान् अर्हाम् \। त्यागे हेतुः, मृग्यन्त इति मृगा
विषयास् तेषु व्यसनं भोगासक्तिस् तेन लालसाऽतिस्पृहा यस्य \।\।४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र पञ्चप्रस्थवने
मृगयां परदारगमनादिपापम् \।\।४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मृगयां
पर-दार-गमनादि-पापम् \। इषवो राग-द्वेषादयः \। कार्मुकं
भोगाभिनिवेश-रूपम् \। जायां धर्म-शीलां बुद्धिम् \।\।४\।\।

**\॥।**

**\।\। ४.२६.५ \।\।**

**आसुरीं वृत्तिम् आश्रित्य घोरात्मा निरनुग्रहः \।**

**न्यहनन् निशितैर् बाणैर् वनेषु वन-गोचरान् \।\।**

**श्रीधर-स्वामी (भावार्थ-दीपिका) :** बाणै रागादिभिः \। वनेषु
भजनीय-देशेषु \। वन-गोचरान् भजनीय-विषयान् \। न्यहनत्
आत्म-सात्-कृतवान् \। कथा-पक्षे तु स्पष्टम् एव \।\।५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** घोरात्मा भयङ्करमूर्तिः
\। निरनुग्रहो निर्दयः \।\।५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** न्यहनन्न् इति
बाणादि-करणक-हिंसादि-पापं कृतवान् इत्य् अर्थः \।\।५\।\।

**\॥।**

**\।\। ४.२६.६ \।\।**

**तीर्थेषु प्रतिदृष्टेषु राजा मेध्यान् पशून् वने \।**

**यावद्-अर्थम् अलं लुब्धो हन्याद् इति नियम्यते \।\।**

**मध्वाचार्यः (भागवत-तात्पर्यम्) :** अलुब्धो लोकोपकारार्थं
घ्नान्नात्मार्थाद् अधिकम् अपि हन्यात् \।\।६\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** नन्व् आसुरीं वृत्तिम् आश्रित्येति किम्
इति मृगया निन्द्यते \। कथा-पक्षे, तावद् राज्ञो विहितैव सा \।
अध्यात्म-पक्षेऽपि जीवस्य विषय-भोगो विहित एवेत्य् आशङ्क्याह---तीर्थेष्व्
इति त्रिभिः \। अयं भावः, न हि मृगया विधीयते राग-प्राप्तत्वात्,
किन्तु नियम्यते प्रवृत्तिः सङ्कोच्यते \। नियमम् एव षड्-विधं दर्शयति
\। यद्य् अलम् अत्यर्थं लुब्धो रागी सन् हन्यात्, तर्हि तीर्थेषु
श्राद्धादिष्व् एव \। तत्रापि श्रुति-दृष्टेषु प्रख्यातेष्व् एव, न
नित्य-श्राद्धादिषु \। तत्रापि राजैव मेध्यान् एव वन एव यावद् उपयोगम्
एवेति \। एवं जीवस्य विषय-सेवापि यावद् उपयोगं न यथेष्टम् इति
नियम एवेत्य् अर्थः \।\।६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्राक्षिपति---नन्व् इति \।
अत्राशयं प्रकाशयति---अयं भाव इति \। आदिना यागादिग्रहः \। तत्रापि
श्राद्धादिष्वपि \। तत्रापि प्रख्यातेषु महालयादिष्वपि \। इत्य् अर्थ इति
\। नियमं द्वारीकृत्य परिसङ्ख्यैवेयम् इति भातीति भावः \। कषाये
कर्मभिः पक्वे ततो ज्ञानं प्रवर्तते इति श्रुतेः \। मृगया हि केवलं
दुष्टनाशजन्यप्रजारक्षार्थं शस्त्राभ्यासदार्ढ्यैव विहिता, तत्रापि
विहितयागाद्यवशिष्टमांसाशनमतिरागिणो\ऽभ्यनुज्ञामात्रेण तन्निवृत्तावेव
तात्पर्यं, तादृशयागस्य श्रीनारदेन घोरत्वेनोक्तत्वात् क्रतुभिर्घोरैः
पशुमारकैः इति \।\।६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नन्व् कथा-पक्षे---राज्ञो
मृगया विहितैव \। आध्यात्मैव-पक्षे, जीवस्य भोक्तृत्वाद् विषय-भोग
उचित एवेति \। किम् इति निन्द्यते ? इत्य् अत आह---तीर्थेष्व् इति त्रिभिः \।
अयं भावः---न हि मृगया विधीयते, राग-प्राप्तत्वात्, किन्तु नियम्यते
प्रवृत्तिः सङ्कोच्यते \। नियमम् एव षड्-विधं दर्शयति---यद्य् अलम्
अत्यर्थं लुब्धो रागी सन् हन्यात्, तर्हि तीर्थेषु श्राद्धादिष्व् एव \।
तत्रापि श्रुति-दृष्टेषु प्रख्यातेष्व् एव, न नित्य-श्राद्धादिषु \। तत्रापि
राजैव मेध्यान् एव वन एव यावद् उपयोगम् एवेति \। एवं जीवस्य
विषय-सेवापि यावद् उपयोगम् एव न यथेष्टम् इत्य् अभ्यनुज्ञा-रूपो नियम
एवेत्य् अर्थः \।\।६\।\।

**\॥।**

**\।\। ४.२६.७ \।\।**

**य एवं कर्म नियतं विद्वान् कुर्वीत मानवः \।**

**कर्मणा तेन राजेन्द्र ज्ञानेन न स लिप्यते \।\।**

**मध्वाचार्यः (भागवत-तात्पर्यम्) :**

> उपकारः सत्यं येन तत् कृत्वा नैव दूष्यति \।
>
> अतीव निन्दितम् अपि बहु-हिंसा-युग् एव वा \।
>
> अथवा ज्ञानिनः कर्म न दुष्टम् अपि लिप्यते \।\। इति अध्यात्मे
> \।\।७\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** अतो नावश्यकत्वम् इत्य् आह---य
इति \। एवं नियतं कर्म विद्वान् \। तेनेत्य् उप-लक्षणम् \। तेनान्येन वा
कर्मणैवम् अनुष्ठितेन यज् ज्ञानं भवति तेन ज्ञानेन हेतुना
सोऽनुष्ठाता न लिप्यते \।\।७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स तेन कर्मणा न
लिप्यते \। \। ज्ञानेनेति तत्-कर्म-जन्येन ज्ञानेन हेत्व् अनेनेत्य् अर्थः
\।\।७\।\।

**\॥।**

**\।\। ४.२६.८ \।\।**

**अन्यथा कर्म कुर्वाणो मानारूढो निबध्यते \।**

**गुण-प्रवाह-पतितो नष्ट-प्रज्ञो व्रजत्य् अधः \।\।**

**श्रीधर-स्वामी (भावार्थ-दीपिका) :** अन्यथा
नियमोल्लङ्घनेनान्तः-करण-शुद्ध्य्-अभावात् \। कर्तृत्वाभिमानम् आरूढः
कर्मभिर् अनुबध्यते, ततश् च गुण-प्रवाहे पतितोऽधो व्रजति
\।\।८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अतः परिसङ्ख्याविधित्वात्
\। तेन मृगयादिनान्येन ऋतुकालस्त्रीसङ्गादिरूपादिना ज्ञानेन हेतुना
तत्कर्मजन्येन ज्ञानेन हेतुनेत्य् अर्थः \। तथा चाध्यात्मपक्षे\ऽपि
निषिद्धेतरविषयभोग एव जीवस्य विहित इत्य् अर्थः \।\।७-८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अन्यथा नियमोल्लङ्घनेन
अन्तः-करण-शुद्ध्य्-अभावात् \। कर्तृत्वाभिमानम् आरूढः कर्मभिर्
अनुबध्यते, ततश् च गुण-प्रवाहे पतितोऽधो व्रजति \।
तेनाध्यात्म-पक्षेऽपि निषिद्धेतर-विषय-भोग एव जीवस्योक्त इत्य् अर्थः
\।\।८\।\।

**\॥।**

**\।\। ४.२६.९ \।\।**

**तत्र निर्भिन्न-गात्राणां चित्र-वाजैः शिलीमुखैः \।**

**विप्लवोऽभूद् दुःखितानां दुःसहः करुणात्मनाम् \।\।**

**श्रीधर-स्वामी (भावार्थ-दीपिका) :** प्रासङ्गिकं परिसमाप्य पुनर्
मृगयाम् एवानुवर्णयति---तत्रेति \। चित्रा वाजाः पक्षा येषां तैः \।
विप्लवो नाशः करुणात्मनां कृपालूनां दुःसहः \।\।९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र तदा \।
शिलीमुखैर्बाणैः अलिबाणौ शिलीमुखौ इति कोशात् \। पक्षे
विविधदोषयुक्तैरिन्द्रियैः विप्लवो विविधहिंसादिपापम् \।
करुणात्मनामस्मादृशाम् \। अत एव त्वम् एव प्रबोध्यस इति भावः
\।\।९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्रासङ्गिकं परिसमाप्य
प्रकृतम् आह---तत्रेति \। विचित्र-पक्षैः शरैर् विप्लवो नाशः \।
पक्षे---विविध-दोष-युक्तैर् इन्द्रियैर् विविध-हिंसादि-पापं
करुणात्मनां कृपालूनाम् अस्मादृशां दुःसहः \। अत एव त्वम् एव
प्रबोध्यस इति भावः \।\।९\।\।

**\॥।**

**\।\। ४.२६.१० \।\।**

**शशान् वराहान् महिषान् गवयान् रुरु-शल्यकान् \।**

**मेध्यान् अन्यांश् च विविधान् विनिघ्नन् श्रमम् अध्यगात् \।\।**

**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) :**
*न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** शशान् विच्छिद्य विच्छिद्य
प्राप्तान् शश-प्लुतगतौ \। वराहान् श्रेष्टनरैः सर्वतस्त्यक्तान्
ओहाक्-त्यागे आपूर्वः \। महिषान् प्रतिष्ठाप्रदान् महीं सन्वन्तीति
व्युत्पत्तेः षणु-दाने तानादिकः \। गवयान् गतवयसो जरसं गतान्
गतस्य गादेशे वयसो डप्रत्यये टिलोपे च रूपसिद्धेः \। रुरून्
रोदनहेतून् प्रियं त्वां रोत्स्यति इति श्रुतेः \। शल्यकान् वियोगे शल्यवद्
दुःखहेतून् \। मेध्यान् संप्राप्तान् मेधृ-सङ्गमे च
विनिघ्नन्प्राप्नुवन्भुंजान इत्य् अर्थः \। श्रममध्यगाद् इति \।
धार्मिकजीवो हि कथंचिद् दैववशात्कंचित्कालमधर्मं कृत्वानुतापं
प्राप्तः स्याद् इत्य् अर्थः \।\।१०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** श्रमम् अध्यगाद् इति
धार्मिक-जीवो हि कथञ्चिद् दैव-वशात् कञ्चित् कालम् अधर्मं कृत्वा
अनुतापं प्राप्तः स्याद् इत्य् अर्थः \।\।१०\।\।

**\॥।**

**\।\। ४.२६.११ \।\।**

**ततः क्षुत्-तृट्-परिश्रान्तो निवृत्तो गृहम् एयिवान् \।**

**कृत-स्नानोचिताहारः संविवेश गत-क्लमः \।\।**

**श्रीधर-स्वामी (भावार्थ-दीपिका) :** तद् एवं स्वप्नावस्था दर्शिता,
इदानीं पुनर् अपि विवेकवत्या बुद्ध्या रममाणस्य पुत्रादि-सन्ततिं
प्रपञ्चयिष्यन् कथा-सौन्दर्याय तस्याः प्रणय-कुपिताया अनुनयं
प्रस्ताव-सहितम् आह---तत इत्य् आरभ्य यावद् अध्याय-समाप्ति \। एयिवान्
आगतः \। कृतं स्नानम् उचित आहारश् च येन \। सम्विवेश शय्याम् आश्रितः
\।\।११\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ततो मृगयाश्रमोत्तरम् \।
क्षुत्तृट्परिश्रान्त इति \। कृतानां दुष्कृतानां श्रवणेन व्याकुल इत्य् अर्थः
\। निवृत्तः पापेभ्यो विरतः गृहमेयिवानित्यधर्ममर्यादां विहाय पुनर्
धर्ममर्यादायां स्थातुम् इयेषेत्य् अर्थः \। कृतस्नान इति \।
ब्राह्मणानामन्त्र्य पापप्रायश्चित्तं कृतवान् इत्य् अर्थः \। उचिताहारः
मांसमद्याद्यशुचिभक्षणं तत्त्याजेत्य् अर्थः \। संविवेश
किंचित्स्थिरीबभूवेत्य् अर्थः \। गतक्लमस्त्यक्तविषयपरिश्रमः
\।\।११\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** क्षुत्-तृट्-परिश्रान्त इति
कृतानां दुष्कृतानां स्मरण-व्याकुल इत्य् अर्थः \। निवृत्त इति पापेभ्यो
विरत इत्य् अर्थः \। गृहम् एयिवान् इत्य् अधर्म-मर्यादां विहाय पुनर्
धर्म-मर्यादायां स्थातुम् इयेषेत्य् अर्थः \। कृत-स्नान इति ब्राह्मणानाम्
आमन्त्र्य पाप-प्रायश्चित्तं कृतवान् इत्य् अर्थः \। उचिताहारो
मांस-मदिराद्य्-अशुचि-भक्षणं तत्याजेत्य् अर्थः \। सम्विवेश किञ्चित्
स्थिरीबभूवेत्य् अर्थः \।\।११\।\।

**\॥।**

**\।\। ४.२६.१२ \।\।**

**आत्मानम् अर्हयां चक्रे धूपालेप-स्रग्-आदिभिः \।**

**साध्व्-अलङ्कृत-सर्वाङ्गो महिष्याम् आदधे मनः \।\।**

**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) :**
*न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** आत्मानमर्हयांचक्रे इति \।
साधून्मुनीन्विद्विषश् च संमान्यानीय तैः स्वान्तःकरणं शोधयामासेत्य्
अर्थः \। कैर्धूपादिभिर् इति ज्ञानवैराग्यादिनानोपाख्यानोपदेशैः
साध्वलङ्कृतसर्वाङ्गः इति शास्त्रानुसरणीकृतसर्वचित्तवृत्तिक इत्य्
अर्थः \। महिष्यां पूर्वावस्थाप्राप्तायां धर्मशीलायां स्वबुद्धावित्य्
अर्थः \।\।१२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** आत्मानम् अर्हयाञ्चक्र इति
साधून् मुनीन् विदुषश् च सम्मान्यानीय तैः स्वान्तःकरणं शोधयामासेत्य्
अर्थः \। कैः धूपादिभिर् इति
धर्म-ज्ञान-वैराग्यादि-नानोपाख्यानोपदेशैः साध्व्-अलङ्कृत-सर्वाङ्ग इति
शास्त्रानुसरणीकृत सर्व-चित्त-वृत्तिक इत्य् अर्थः \। महिष्याम् इति
पूर्वावस्था-प्राप्तायां धर्म-शीलायां स्व-बुद्धाव् इत्य् अर्थः \।\।१२\।\।

**\॥।**

**\।\। ४.२६.१३ \।\।**

**तृप्तो हृष्टः सुदृप्तश् च कन्दर्पाकृष्ट-मानसः \।**

**न व्यचष्ट वरारोहां गृहिणीं गृह-मेधिनीम् \।\।**

**श्रीधर-स्वामी (भावार्थ-दीपिका) :** गृह-मेधिनीं सात्त्विकीं बुद्धिं,
राजस्यां बुद्ध्यां वर्तमानो नापश्यत् \।\।१३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तृप्त
इत्य्-आदिनाधर्मसंस्कारापगम उक्तः \। कन्दर्पाकृष्टमानस इति \।
पूर्वदशावर्तिनीं धर्मनिष्ठावतीं बुद्धिं युवतिम् इव प्राप्तुमत्युत्सुक
इत्य् अर्थः \। न व्यचष्टेति \। कथापक्षे मृगयाव्याजेन वनं गत्वा काम्
अपि कामिनीं रमयामासेति पुरंजनी मानिनी बभूवेति हेतोर् इति भावः \।
अध्यात्मपक्षे---आगन्तुकपापकृतमालिन्यस्य निःशेषानपगमात् प्राक्तनी
धर्मप्रयोजिका बुद्धिरीप्सितापि न शीघ्रमाविर्भवेद् इत्य् एव विवक्षितम्
\।\।१३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** दृप्त इत्य्-आदिना
अधर्म-संस्कारोऽपगम उक्तः \। कन्दर्पाकृष्ट-मानस इति
पूर्व-दशा-वर्तिनीं धर्म-निष्ठावतीं बुद्धिं युवतिम् इव प्राप्तुम्
अत्युत्सुक इत्य् अर्थः \। न व्यचष्टेति \। कथा-पक्षे---मृगया-व्याजेन
वनं गत्वा काम् अपि कामिनीं रमयामासेति पुरञ्जनो मानिनी बभूवेति
हेतोर् इति भावः \। अध्यात्म-पक्षे---आगन्तुक-पाप-कृत-मनो-मालिन्यस्य
निःशेषान् अपगमात् प्राक्तनी धर्म-प्रयोजिका बुद्धिर् ईप्सितापि न शीघ्रम्
आविर्भवेद् इत्य् एव विवक्षितम् \।\।१३\।\।

**\॥।**

**\।\। ४.२६.१४ \।\।**

**अन्तःपुर-स्त्रियोऽपृच्छद् विमना इव वेदिषत् \।**

**अपि वः कुशलं रामाः सेश्वरीणां यथा पुरा \।\।**

**श्रीधर-स्वामी (भावार्थ-दीपिका) :** वेदिषत् हे प्राचीनबर्हिः \।
अन्तः-पुर-स्त्रियस् तत्-सखीः \। सेश्वरीणां स्वामिनी-सहितानाम् \। यथा
पुरेत्य्-आदि पृथग्-वाक्यम् \।\।१४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
पक्षेन्तःपुरस्त्रीरन्तकरणवृत्तीः पूर्वदशावस्था
धर्मप्रवर्तिनीर्मनाक् प्रादुर्भूता वीक्ष्य पराममर्श \। हन्तैतादृश्य
एव मम बुद्धिवृत्तयो यदि साम्प्रतिकपापसंस्कारेणोच्छिद्यमानाः स्थिराः
स्युस्तदैव ममोद्धार इति कुशलप्रश्नस्यार्थः \। ननु विषयभोगेन
सुखी भव किन्ते धर्मेणेत्यत आह---एतर्हि इदानीं निषिद्धविषया न
रोचन्ते \।\।१४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अन्तर् इति सार्धकम् \।\।१४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** वेदिषत् हे प्राचीनबर्हिः
! सेश्वरीणां स्वामिनी-सहितानाम् एतर्हि इदानीं तां विनेत्य् अर्थः \। पक्षे,
अन्तः-पुर-स्त्रीः अन्तःकरण-वृत्तीः पूर्व-दशावस्था धर्म-प्रवर्तनीर्
मनाक् प्रादुर्भूता वीक्ष्य पराममर्श \। हन्तैतादृश्य एव मम
बुद्धि-वृत्तयो यदि साम्प्रतिक-पाप-संस्कारानुच्छिद्यमानाः स्थिराः स्युः,
तदैव ममोद्धार इति कुशल-प्रश्नस्यथार्थः \।\।१४\।\।

**\॥।**

**\।\। ४.२६.१५ \।\।**

**न तथैतर्हि रोचन्ते गृहेषु गृह-सम्पदः \।**

**यदि न स्याद् गृहे माता पत्नी वा पति-देवता \।**

**व्यङ्गे रथ इव प्राज्ञः को नामासीत दीनवत् \।\।**

**श्रीधर-स्वामी (भावार्थ-दीपिका) :** व्यङ्गे चक्रादि-हीने \।\।१५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** माता विष्णुभक्तिः \। पत्नी
धर्मपत्नी \।\।१५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु विषय-भोगेन सुखी
भव, किं ते धर्मेणेत्य् अत आह---एतर्हि इदानीं निषिद्ध-विषया न
रोचन्ते \। याता विष्णु-भक्तिः \। पत्नी धर्म-शीला बुद्धिः \। व्यङ्गे
चक्रादि-हीने \।\।१४\।\।

**\॥।**

**\।\। ४.२६.१६ \।\।**

**क्व वर्तते सा ललना मज्जन्तं व्यसनार्णवे \।\।**

**या माम् उद्धरते प्रज्ञां दीपयन्ती पदे पदे**

**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) :**
*न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** क्व वर्तत इति \।
बुद्धिवृत्तय एव काश्चन काश्चनानुभूयन्ते न तु वस्तुतः सा बुद्धिर्
इति मनसि खिद्यते स्म पदे पदे\ऽनुक्षणं मम प्रज्ञामुद्दीपयन्ती
भगवद्-विषयज्ञानमुद्बोधयन्ती या मामुद्धरति संसाराद् इति शेषः \।
सा ललना शोभना बुद्धिः क वर्तत इत्यन्वयः \। उद्धरत इति
वर्तमानसमीपे भविष्यति लट् \।\।१६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** क्व वर्तते इति
बुद्धि-वृत्तयएव काश्चन नानुभूयन्ते, न तु वस्तुतः सा बुद्धिर् इति
मनसि खिद्यति स्म \।\।१६\।\।

**\॥।**

**\।\। ४.२६.१७ \।\।**

**रामा ऊचुः---**

**नर-नाथ न जानीमस् त्वत्-प्रिया यद् व्यवस्यति \।**

**भूतले निरवस्तारे शयानां पश्य शत्रु-हन् \।\।**

**श्रीधर-स्वामी (भावार्थ-दीपिका) :** निरवस्तारे आस्तरण-रहिते
\।\।१७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पक्षे तस्य हृदयम् एव
तस्याः पुष्पपर्यंकस्तस्माद्विच्युतिरे व तस्याः सद्बुद्धेर् निरवस्तारे
भूतले शयनं, नरैः कामादिविक्षिप्तस्त्वम् एव तन्नाशार्थं
नाथ्यसे\ऽतस्तव तस्याः कामादिजिहीर्षावत्या बुद्धेस्त्यागो नोचित इति
भावः \। अत्र हेतुद्वितीयामन्त्रणं हे शत्रुहन् त्यक्तपापोसीति भावः
\।\।१७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** निरवस्तारे
आस्तरण-रहिते \। पक्षे, तव हृदयम् एव तस्याः पुष्प-पर्यङ्कस् तस्माद्
विच्युतिर् एव तस्याः सद्-बुद्धेर् निरवस्तारे भू-तले शयनम् \। शत्रुहन्
हे वीर ! पक्षे---त्यक्त-पाप ! \।\।१७\।\।

**\॥।**

**\।\। ४.२६.१८ \।\।**

**नारद उवाच---**

**पुरञ्जनः स्व-महिषीं निरीक्ष्यावधुतां भुवि \।**

**तत्-सङ्गोन्मथित-ज्ञानो वैक्लव्यं परमं ययौ \।\।**

**श्रीधर-स्वामी (भावार्थ-दीपिका) :** अवधुतां त्यक्त-देहादराम् \।
तत्-सङ्गेनोन्मथितं व्याकुलं ज्ञानं यस्य \।\।१८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पक्षे\ऽवधुतां वृक्षे
स्वेनैव स्वहृदयाच्च्यावितत्वात्खण्डितां निरीक्ष्य हन्त ममैवायं
महापराध इति विचार्य तत्सङ्गेन तस्याः पुनर्
आदित्सयोन्मथितज्ञानस्तिरस्कृतस्वबुद्धिक इत्य् अर्थः \। वैक्लव्यं
दैन्यम् \।\।१८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अवधुतां
त्यक्त-देहादराम् \। पक्षे, स्वेनैव स्व-हृदयात् च्यावितत्वात् खण्डितां
निरीक्ष्य हन्त ममैवायं महापराध इति विचार्य तत्-सङ्गेन तस्याः
पुनर् उदित्सया उन्मथित-ज्ञानः तिरस्कृत-स्व-दुर्बुद्धिक इत्य् अर्थः \।
वैक्लव्यं दैन्यम् \।\।१८\।\।

**\॥।**

**\।\। ४.२६.१९ \।\।**

**सान्त्वयन् श्लक्ष्णया वाचा हृदयेन विदूयता \।**

**प्रेयस्याः स्नेह-संरम्भ- लिङ्गम् आत्मनि नाभ्यगात् \।\।**

**श्रीधर-स्वामी (भावार्थ-दीपिका) :** स्नेह-संरम्भः प्रणय-कोपस्
तस्य लिङ्गं कुटिल-दृष्ट्य्-आदि स्वस्मिन् न लब्धवान् \।\।१९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सान्त्वयन्न् इति \।
मद्भाग्यादियं मे प्राक्तनी बुद्धिः पुनर् अप्याविर्भवति यां विनैव मम
दुर्गतिर् इति मनोनुलापः प्रेमसंरम्भस्तु चित्तं नाभ्यगाद् इति \।
ममाप्येवं पापाचरणं केन कारणेनाभूद् इति क्षणं पराममर्श
\।\।१९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** नाभ्यगात् गभीर-कोपत्वात्
\।\।१९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सान्त्वयन्न् इति
मद्-भाग्याद् इयं मे प्राक्तनी बुद्धिः पुनर् अप्य् आविर्भवति यां विनैव
मम दुर्गतिर् इति मनोऽनुलापः \। प्रेम-संरम्भ-चिह्नं नाध्यगाद् इति
ममाप्य् एवं पापाचरणं केन कारणेनाभूद् इति क्षणं पराममर्श
\।\।१९\।\।

**\॥।**

**\।\। ४.२६.२० \।\।**

**अनुनिन्येऽथ शनकैर् वीरोऽनुनय-कोविदः \।**

**पस्पर्श पाद-युगलम् आह चोत्सङ्ग-लालिताम् \।\।**

**श्रीधर-स्वामी (भावार्थ-दीपिका) :** उत्सङ्गम् आरो\ऽप्य् अ लालिताम्
\।\।२०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अनुनिन्य इति \।\। पुनर्
अद्यारभ्य दुर्विषयभोगो नैव कार्य इति पस्पर्श पादयुगलम् इति \।
अहङ्कारत्यागसाधुजनसम्मानावेव तस्याः पादौ पस्पर्श प्राप \।
उत्सङ्गलालितां स्वहृदयनिकटमानीताम् \।\।२०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अनुनिन्य इति पुनर्
उद्यारभ्य दुर्विषय-भोगे बुद्धिर् मया नैव कार्येति \। पस्पर्श
पाद-युगलम् इति अहङ्कार-त्याग-साधु-जन-सम्मानाव् एव तस्याः पादौ
पस्पर्श प्राप \। उत्सङ्ग-लालितां स्व-हृदय-निकटम् एवानीताम् \।\।२०\।\।

**\॥।**

**\।\। ४.२६.२१ \।\।**

**पुरञ्जन उवाच---**

**नूनं त्व् अकृत-पुण्यास् ते भृत्या येष्व् ईश्वराः शुभे \।**

**कृतागःस्व् आत्मसात् कृत्वा शिक्षा-दण्डं न युञ्जते \।\।**

**श्रीधर-स्वामी (भावार्थ-दीपिका) :** कृतम् आगोऽपराधो यैस् तेषु \।
आत्म-सात् कृत्वा अस्मद्-अधीनोऽयम् इति मत्वा शिक्षार्थं दण्डं न कुर्वन्ति
ते भृत्या मन्द-भाग्याः \।\।२१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** शुभे इति \। मम दण्डेन
त्वं मे शुभदैवेति भावः \। कथापक्षे प्रिये मह्यं यत्कोपरूपं
दण्डं करो\ऽपि तत्कृपया सापराधम् अपि निजदासमबुधं
शिक्षयस्यतस्त्वामेतज्जन्मनि कदापि न
त्यक्ष्यामीत्यर्थान्तरन्यासेनाह---नूनम् इति द्वाभ्याम् \।
आत्मसात्कृत्वास्मदधीनो\ऽयम् इति मत्वा शिक्षार्थं दण्डं येषु न कुर्वन्ति
ते भृत्या मन्दभाग्यास्तेन येषु दण्डं कुर्वन्ति ते भूरिभाग्या इत्यहं
ते दण्डपात्रीभवन्नात्मानं भूरिभाग्यम् एव \। मन्य इति भावः \।
अध्यात्मपक्षे हन्त हन्त प्रतिष्ठितस्यापि मम कादाचित्कपापाचरणेन
सम्प्रति यल्लोके निन्दाचित्ताप्रसादौ दुः सहावभूतां तत्परमेश्वरेणैव
मह्यं शिक्षादण्डो दत्तस्तदहमेतज्जन्मनि पुनः कदापि सद्बुद्धिं न
त्यक्ष्यामीति तां सद्बुद्धिम् एव मनसा सम्बोध्याह---नूनम् इति द्वाभ्याम्
\।\।२१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कथा-पक्षे, प्रिये !
मह्यं यत् कोप-रूपं दण्डं करोषि, तत् कृपया सापराधम् अपि
निज-दासम् अबुधं शिक्षयस्य् अतस् त्वाम् एतज्-जन्मनि कदापि न
त्यक्ष्यामीत्य् अर्थान्तर-न्यासेनाह---नूनम् इति द्वाभ्याम् \। आत्मसात् कृत्वा
अस्मद्-अधीनोऽयम् इति मत्वा शिक्षार्थं दण्डं येषु न कुर्वन्ति, ते भृत्या
मन्द-भाग्याः, तेन \। येषु दण्डं कुर्वन्ति ते भूरि-भाग्या इत्य् अहं ते
दण्ड-पात्री-भवन्न् आत्मानं भूरि-भाग्यम् एव मन्य इति भावः \।

अध्यात्म-पक्षे---हन्त हन्त प्रतिष्ठितस्यापि मम
कादाचित्क-पापाचरणेन सम्प्रति यल् लोक-निन्दा-चित्त-प्रसादौ
परम-दुःसहावभूतां, तत् परमेश्वरेणैव मह्यं शिक्षा-दण्डो दत्तस्
तद् अहम् एतज् जन्मनि पुनः कदापि सद्-बुद्धिं न त्यक्ष्यामीति तां
सद्-बुद्धिम् एव मनसा सम्बोध्याह---नूनम् इति द्वाभ्याम् \।\।२१\।\।

**\॥।**

**\।\। ४.२६.२२ \।\।**

**परमोऽनुग्रहो दण्डो भृत्येषु प्रभुणार्पितः \।**

**बालो न वेद तत् तन्वि बन्धु-कृत्यम् अमर्षणः \।\।**

**श्रीधर-स्वामी (भावार्थ-दीपिका) :** यतः परमोऽनुग्रहो दण्डः, यस्
तु दण्डतो विषीदति योऽज्ञ इत्य् आह---बाल इति \। बन्धु-कृत्यं
शिक्षा-करणम् \। अमर्षणः क्रोधी \।\।२२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यस्तु दण्डितो विषीदति
सो\ऽज्ञ इत्य् आह---बाल इति \। अमर्षणः क्रोधी पक्षे सद्बुद्धिं प्रति
स्वगतम् आह त्वां सद्बुद्धिं त्यक्तवतो मम यः साम्प्रतिकोनुताप एष
एव त्वद्-दत्तो दण्डः परमो ममानुग्रह एव, यतः पुनर् अपि
पापासक्तिर्न सम्भाविनीति भावः \। तन्वीति \। तन्व्यास्ते क्रोवे\ऽपि
तनुत्वम् एवोचितम् इति भावः \।\।२२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यस् तु दण्डितो विषीदति
सोऽज्ञ इत्य् आह---बाल इति \। अमर्षणः क्रोधी \। पक्षे, सद्-बुद्धिं
प्रति स्व-गतम् आह---त्वां सद्-बुद्धिं त्यक्तवतो मम यः
साम्प्रतिकोऽनुतापः, एष एव त्वद्-दत्तो दण्डः परमो ममानुग्रह एव
यतः पुनर् अपि पापासक्तिर् नामाभाविनीति भावः \।\।२२\।\।

**\॥।**

**\।\। ४.२६.२३ \।\।**

**सा त्वं मुखं सुदति सुभ्र्व् अनुराग-भार-**

**व्रीडा-विलम्ब-विलसद्-धसितावलोकम् \।**

**नीलालकालिभिर् उपस्कृतम् उन्नसं नः**

**स्वानां प्रदर्शय मनस्विनि वल्गु-वाक्यम् \।\।**

**श्रीधर-स्वामी (भावार्थ-दीपिका) :** हे सुदति ! हे सुभ्रु ! हे
मनस्विनि ! सा त्वम् अस्माकं स्वामिनी, अतः स्वानां मुखं प्रदर्शय \।
कीदृशम् ? अनुराग-भारेण व्रीडया यो विलम्बो मन्थरता तेन विलसन्
हसितावलोको यस्मिन् \। नीला अलका एवालयस् तैर् उपस्कृतं भूषितम् \।
उन्नत-नासिकम् \। वल्गु वाक्यं यस्मिंस् तत् \।\।२३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अतः स्वामिनीत्वात् दण्डस्तु
दत्त एव सम्प्रति प्रसीदेत्याह---सा त्वम् इति \। प्रसिद्धा त्वमस्माकं
स्वामिनी \। अध्यात्मपक्षे---सर्वेणैव प्रकारेण सैवेयं मे प्राक्तनी
बुद्धिरनुकूलीभूय स्थिरा भवत्व् इति मुहुः प्रार्थना \।\।२३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** दण्डस् तु दण्ड एव
सम्प्रति प्रसीदेत्य् आह---सा त्वम् इति \। सा प्रसिद्धा त्वम् अस्माकं
स्वामिनी \। अनुराग-भरेण व्रीडया यो विलम्बो मन्थरता, तेन विलसन्
हसितावलोको यस्मिन् \। वल्गूनि वाक्यानि यस्मिंस् तत् \।

अध्यात्म-पक्षे---सर्वेणैव प्रकारेण सैवेयं मे प्राक्तनी बुद्धिर्
अनुकूलीभूय स्थिरा भवत्व् इति मुहुः प्रार्थना \।\।२३\।\।

**\॥।**

**\।\। ४.२६.२४ \।\।**

**तस्मिन् दधे दमम् अहं तव वीर-पत्नि**

**योऽन्यत्र भूसुर-कुलात् कृत-किल्बिषस् तम् \।**

**पश्ये न वीत-भयम् उन्मुदितं त्रि-लोक्याम्**

**अन्यत्र वै मुर-रिपोर् इतरत्र दासात् \।\।**

**श्रीधर-स्वामी (भावार्थ-दीपिका) :** हे वीर-पत्नि, वीरस्य मम
भार्ये ! यस् ते कृतापराधस् तस्मिन्न् अहं ब्राह्मण-कुलाद् अन्यत्रान्यस्मिन्
मुररि-पुदासाद् इतरत्र च दमं दधे दण्डं करोमि \। किन्तु तं
विगत-भयम् उच्चैर् मुदितं त्रि-लोक्याम् अन्यत्र वै लोक-त्रयाद् बहिर्
अपि न पश्यामि \। मद्-भयाद् एवासौ मरिष्यतीत्य् अर्थः \।\।२४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** वीरपत्नीति \।
भगवद्-भक्तात्सर्वपापानि बिभ्यतीति भावः \। कथापक्षेपीत्य् अर्थ
इति स्वामिभिरुक्तं, वीरात्सर्वे कातरा बिभ्यति विना वीरानिति भावः \।
ब्राह्मणकुलस्य वैष्णवकुलस्य च वीरकुलत्वं भगवत्कलावीरकुलं
कदर्थीकृत्य स्वैरं विचरताम् इति भरतोपाख्याने पञ्चम-स्कन्धे
वक्ष्यतीति \। अध्यात्मपक्षे---यदि प्राचीनदैहिकाद्वा पापाचरणात्तव
प्रातिकूल्यं तदा हे सद्बुद्धे दमं तदुपशमकं दानपुण्यव्रतादिकं
करोमि, यदि तु ब्राह्मणकोपाद्वैष्णवापराधाद्वा तदा तु तौ
दुरुपशमावेवेत्याह---भूसुरकुलादन्यत्रेत्यादि \। तद्द्वयापराधस्य
तद्द्वयप्रसादादेवोपशान्तिर्नान्यथेति भावः \।
वीतभयमित्याद्यधर्मनिर्मूलने साटोपोक्तिः \।\।२४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अन्यत्र भूसुर-कुलादिकं
धर्म-निष्ठ-जीवम् अधिकृत्य पुरञ्जनाख्यानात् \।\।२४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** हे वीर-पत्नि ! वीरस्य
मम भार्ये ! यद् अन्यः कश्चिन् मदीयस् तव प्रातिकूल्यम् अकरोत् \। तस्मिन्
दमं दण्डं दधे करोमि, यतस् तवाहं त्वद्-अधीनत्वात् त्वदीय इत्य्
अर्थः \। किन्तु ब्राह्मण-कुलाद् अन्यत्र मुर-रिपोर् दासाद् इतरत्र
तद्-द्वयोर् मम नास्ति प्रभुतेति पुरञ्जनस्यास्य प्राचीनबर्हिष्ट्वात्
प्राचीनबर्हिषश् च पितृ-पैतामह-धर्म-मर्यादान् उल्लङ्घनात् \। सा
मर्यादा च---अन्यत्र ब्राह्मण-कुलाद् अन्यत्राच्युत-गोत्रतः इति
पृथु-चरितोक्तेर् ब्राह्मण-वैष्णवयोः कर-दण्डाद्य्-अग्रहण-रूपैवेति
विवेचनीयम् \। अतो ब्राह्मण-वैष्णवाभ्याम् अन्यत्र त्रिलोक्यां
त्रिलोकी-मध्ये अन्यत्र त्रिलोक्या बहिर् वा वीत-भयम् विगत-भयम् उत्
उच्चैर् मुदितं न पश्यामि \। मद्-भयाद् एवासौ मरिष्यतीति भावः \।

अध्यात्म-पक्षे---यदि प्राचीनाद् दैहिकाद् वा पापाचरणात् तव प्रातिकूल्यं,
तदा हे सद्-बुद्धे ! दमं तद्-उपशमकं दान-पुण्य-व्रतादिकं करोमि
\। यदि तु ब्राह्मण-कोपात् वैष्णवापराधाद् वा, तदा तु तौ दुरुपशमाव्
एवेत्य् आह---भूसुर-कुलाद् अन्यत्रेत्य् आदि \। तद्-द्वयापराधस्य
तद्-द्वय-प्रसादाद् एवोपशान्तिर् नान्यथेति भावः \। वीत-भयम् इत्य्
आद्य्-अधर्म-निर्मूलने साटोपे क्तिः \।\।२४\।\।

**\॥।**

**\।\। ४.२६.२५ \।\।**

**वक्त्रं न ते वितिलकं मलिनं विहर्षं**

**संरम्भ-भीमम् अविमृष्टम् अपेत-रागम् \।**

**पश्ये स्तनाव् अपि शुचोपहतौ सुजातौ**

**बिम्बाधरं विगत-कुङ्कुम-पङ्क-रागम् \।\।**

**श्रीधर-स्वामी (भावार्थ-दीपिका) :** ते वक्त्रम् इतः पूर्वं कदाचिद्
अपि वितिलकं न पश्यामि \। संरम्भेण कोपावेशेन भीमं भयङ्करम् \।
अविमृष्टम् अनुज्ज्वलम् \। अपेत-रागं स्नेह-शून्यम् \। तथा ते सु-जातौ
शोभनौ स्तनाव् अपि शोकाश्रुभिर् उपहतौ न पश्यामि \। तथा
बिम्ब-फलाकारम् अधरं च विगतः कुङ्कुम-पङ्क-तुल्यस् ताम्बूल-रागो
यस्मात् तादृशं न पश्यामि \। इदानीं कुत एवं जातम् इति शेषः \।
पाठान्तरे एवं भूतं मुखं स्तनौ च पश्यन् शं न विन्दामीत्य् अन्वयः
\। विगतः कुङ्कुम-पङ्क-रागो याभ्याम् इति स्तनयोर् विशेषणम् \।\।२५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कदापि न पश्यामीदानीं
मद्दौर्भाग्याद् एव पश्यामीति भावः \। पाठान्तरे पश्यन्स्तनावपि
शुचोपहतौ सुजातौ विन्दामि शं विगतकुङ्कुमपङ्करागौ इति पाठे \।
पक्षे वितिलकत्वादिभिरुपलब्धाया अपि सद्बुद्धेः पूर्ववत्प्रसादाभावो
द्योतितः \।\।२५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** वक्त्रम् वितिलकं कदापि
न पश्यामि \। सम्प्रति यद् दौर्भाग्याद् एव पश्यामीति भावः \।
कुङ्कुम-पङ्कस्येव ताम्बूलस्य रागो यत्र तं बिम्बाधरम् \। विन्दामि शम्
इति पाठे विगत-कुङ्कुम-पङ्क-रागाव् इति स्तनयोर् विशेषणम् \। पक्षे,
वितिलकत्वादिभिर् उपलब्धाया अपि सद्-बुद्धेः पूर्ववत् प्रसादाभावो
द्योतितः \।\।२५\।\।

**\॥।**

**\।\। ४.२६.२६ \।\।**

**तन् मे प्रसीद सुहृदः कृत-किल्बिषस्य**

**स्वैरं गतस्य मृगयां व्यसनातुरस्य \।**

**का देवरं वश-गतं कुसुमास्त्र-वेग-**

**विस्रस्त-पौंस्नम् उशती न भजेत कृत्ये \।\।**

**श्रीधर-स्वामी (भावार्थ-दीपिका) :** तत् तस्मात् कृतं किल्बिषम्
अपराधो येन तस्य \। किल्बिषम् एवाह---स्वैरं स्वातन्त्र्येण त्वाम्
अपृष्ट्वा मृगयां गतस्य \। देवो देवनं क्रीडा तां राति ददातीति देवरः
कान्तस् तम् \। काम-वेगेन विस्रस्तं गतं पौंस्नं पौरुषं धैर्यं
यस्य तम् \। उशती कामयमाना कृत्ये कर्तुं योग्येऽर्थे का न भजेत ?
\।\।२६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यतो\ऽहं
त्वद्-अनुवर्त्येवास्मि तत्तस्माद्धेतोः पौस्नं स्वातन्त्र्यधैर्ययोः इति
निरुक्तिः \। कृत्ये कान्तविषयकस्नेहोचितकर्मणि \। पक्षे सद्बुद्धिम् एव
साक्षात्कृत्याह---प्रसीद प्रसन्ना भवन्ती मम हृदि विराजस्व \। मम
कीदृशस्य स्वैरं निरङ्कुशम् एव कृतकिल्बिषस्य मृगयां गतस्य
व्याधस्येव पापिन इत्य् अर्थः \। व्याधो मृगवधाजीवो मृगयुर्लुब्धको हि
सः इत्य् अभिधानात् \। सद्बुद्धेः
स्वस्मिन्नवस्थितिमर्थान्तरन्यासेनाह---केति \। स्त्री यथा कान्तं
सापराधम् अपि न जहाति तथैव हे सद्बुद्धे मां त्वं न जहीहीत्य्
अर्थः \।\।२६\।\।

इति श्रीमद्-भागवत-भावार्थ-दीपिका-प्रकाशे चतुर्थ-स्कन्धे
षड्विंशो\ऽध्यायः \।\।२६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्रेयस्याः प्रसादं
प्रार्थयते---तन् म इति \। किल्बिषम् एवाह---स्वैरम् इत्य्-आदि \। देवो
देवनं क्रीडा, तां राति ददातीति देवरः कान्तस् तम् \।
स्मर-शर-वेगेनैव विस्रस्तं पौंस्नं पौरुषार्हं स्वातन्त्र्यं यस्य
तम् \। उशती कमनीया कृतो कान्त-विषयक-स्नेहोचिते कर्मणि का न
भजेत ?

पक्षे, सद्-बुद्धिम् एव साक्षात्कृत्याह---प्रसीद प्रसन्ना भवन्ती मम
हृदि विराजस्व \। मम कीदृशस्य ? स्वैरं निरङ्कुशम् एव
कृत-किल्बिषस्य मृगयां गतस्य व्याधस्यैव पापिन इत्य् अर्थः \। व्याधो
मृग-वध-जीवो मृगयुर् लुब्धको हि सः इत्य् अभिधानात् \। सद्-बुद्धेः
स्वस्मिन्न् अवस्थितिम् अर्थान्तर-न्यासेनाह---केति \। स्त्री यथा कान्तं
सापराधम् अपि न जहाति, तथैव \। हे सद्-बुद्धे ! मां त्वं न
जहीहीत्य् अर्थः \।\।२६\।\।

**\॥।**

इति सारार्थ-दर्शिन्यां हर्षिण्यां भक्त-चेतसाम् \।

चतुर्थे षड्विंशोऽध्यायः सङ्गतः सङ्गतः सताम् \।\।\*\।\।

**\॥।**

इति श्रीमद्-भागवते महा-पुराणे ब्रह्म-सूत्र-भाष्ये

पारमहंस्यं संहितायां वैयासिक्यां चतुर्थ-स्कन्धे

पुरञ्जनोपाख्याने षड्विंशोऽध्यायः \।

\।\। ४.२६ \।\।

**॥।**

**(४.२७)**

## 
**अथ सप्तविंशोऽध्यायः**

<details><summary>विषयः</summary>

पुरञ्जन-पुरे चण्डवेगस्याक्रमणं कालकन्या-चरित्र-वर्णनं च \।
</details>

**\।\। ४.२७.१ \।\।**

**नारद उवाच---**

**इत्थं पुरञ्जनं सध्र्यग् वशम् आनीय विभ्रमैः \।**

**पुरञ्जनी महाराज रेमे रमयती पतिम् \।\।**

**श्रीधर-स्वामी (भावार्थ-दीपिका) :**

सप्त-विंशे प्रिया-पुत्राद्य्-आसक्त्या विस्मृतात्मनः \।

काल-कन्याद्य्-उपाख्यानैर् जरा-रोगाद्य् उदीर्यते \।\।

तद् एवं जीवस्यानुनयादि-कथा-सौन्दर्येणात्यन्तम् उपाधि-वश्यत्वम्
उक्त्वा, तन्-निमित्तां संसार-परम्परां निरूपयितुम् आह---**इत्थम्** इति
\। अत्र च प्रतिपदं कथञ्चिद् अध्यात्म-पक्षेऽपि योजयितुं शक्यम् एव
\। श्री-नारदेन तु जीवस्य स्त्री-पुरुष-वासना-दार्ढ्येन विचित्रा संसृतिर्
भवतीत्य् एतावद् एव कथा-तात्पर्यं दर्शितम् \।

> क्वचित् पुमान् क्वचिच् च स्त्री क्वचिन् नोभयम् अन्ध-धीः \।
>
> देवो मनुष्यस् तिर्यग् वा यथा-कर्म-गुणं भवः \।\। \[भा।पु।
> ४.२९.२९\] इति वदता \।

तत्रादौ पुंस्त्वेन संसृतिर् अध्याय-त्रयेणोक्ता \। ततश् चैकेनाध्यायेन
स्त्रीत्वेन संसृतिं प्रदर्श्येश्वर-प्रसाद-लब्ध-ज्ञानेन मोक्ष इत्य् उक्तम्
\। ततस् तद् एव यथोपयोगं व्याख्यातम् इति पञ्चाध्याय्यारम्भः
प्रतीयते \। प्रतिपदम् अध्यात्म-योजना तु दुर्घटा निष्प्रयोजना चेति
स्व-प्रौढि-ख्यापनम् अनादृत्य यथोपयोगम् एव व्याख्यास्यामः \।
**सध्र्यक्** सम्यक् \। **विभ्रमैर्** विलासैः \।\।१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** आदिना पौत्रस्नुषादिग्रहः
\। द्वितीयादिना गन्धर्वोपाख्यानादिग्रहः \। तृतीयादिना मरणादिग्रहः \।
तद् एवं तदित्थम् \। अनुनयः कुपितप्रसादनम् \। आदिना
स्वानुकूल्यप्रदर्शनग्रहः \। अत्र च पुरंजनोपाख्याने
कथंचित्प्रतिभाधिक्यादिना \। तत्र श्रीनारदोपदेशकथायां ततो
नारदोक्त्यनुरोधाद् एव \। स्वप्रौढिप्रख्यापनं
निजपाण्डित्याधिक्यद्योतनम् \। अत्र विश्वनाथः---तद् एवं धार्मिकस्यापि
जीवस्य कदाचिदन्तराये प्राप्ते विविधदुष्कृतदूषितान्तःकरणस्यापि पुनर्
लब्धविवेकस्य दानव्रततपःप्रायश्चित्तादिकं कृतवतो\ऽपि
मनोमालिन्यानपगमादनुपदमनुतापसहस्रविदीर्णस्य भाग्यवशाद् एव
पुनर् अपि सद्बुद्धिप्राप्तिः प्रपञ्चिता \। इदानीं पूर्ववद् एव
धर्मबुद्धिमतः सदाचारस्य तस्य गार्हस्थ्यम् आह---इत्थम् इति \।
पक्षे धर्मे मतिं त्यक्त्वा पूर्ववत्कर्मबुद्धावेवासक्तो बभूवेत्य् अर्थः
\।\।१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

सद्-बुद्ध्या सहितस्यास्य सुकृतान्य् अपि कुर्वतः \।

सप्तविंशे जरारोगाद् उपाख्यानेन कथ्यते \।\।

तद् एवं धार्मिकस्यापि जीवस्य कदाचिद् अन्तराये प्राप्ते
विविध-दुष्कृत-दूषितान्तः-करणस्यापि पुनर् लब्ध-विवेकस्य
दान-व्रत-तपः-प्रायश्चित्तादिकं कृतवतोऽपि मनो-मालिन्या अपगमाद्
अनुपदम् अनुताप-सहस्र-विदीर्णस्य भाग्य-वशाद् एव पुनर् अपि
सद्-बुद्धि-प्राप्तिः प्रपञ्चिता \। इदानीं पूर्ववद् एव धर्म-बुद्धिमतः
सदाचारस्य तस्य गार्हस्थ्यम् आह---**इत्थम्** इति \। **सध्र्यक्**
सम्यक् \। **विभ्रमैर्** विलासैः \। पक्षे, अधर्मे मतिं परित्यज्य
पूर्ववद् धर्म-बुद्धाव् एवासक्तो बभूवेत्य् अर्थः \।\।१\।\।

**\॥।**

**\।\। ४.२७.२ \।\।**

**स राजा महिषीं राजन् सुस्नातां रुचिराननाम् \।**

**कृत-स्वस्त्ययनां तृप्ताम् अभ्यनन्दद् उपागताम् \।\।**

**श्रीधर-स्वामी (भावार्थ-दीपिका) : कृतं स्वस्त्य्-अयनं** मङ्गलं
कुङ्कुम-सिन्दूरादिभिर् यस्यास् ताम् \।\।२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सुस्नातेत्यादिना
स्वीयसद्बुद्धेः प्रसन्नतामालक्ष्य विगतमनोमालिन्यः कृतार्थो
बभूवेत्युक्तम् \।\।२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : सुस्नात-** इत्य्-आदिना
स्वीय-सद्-बुद्धेः प्रसन्नताम् आलक्ष्य विगत-मनो-मालिन्यः कृतार्थो
बभूवेत्य् उक्तम् \।\।२\।\।

**\॥।**

**\।\। ४.२७.३ \।\।**

**तयोपगूढः परिरब्ध-कन्धरो**

**रहोऽनुमन्त्रैर् अपकृष्ट-चेतनः \।**

**न काल-रंहो बुबुधे दुरत्ययं**

**दिवा निशेति प्रमदा-परिग्रहः \।\।**

**श्रीधर-स्वामी (भावार्थ-दीपिका) : उपगूढः** परिरब्धः \।
**परिरब्धा कन्धरा** तस्या येन \। **रह** एकान्ते \। **अनुमन्त्रैर्**
अनुकूलैर् गुह्य-भाषणैः \। **अपकृष्टा चेतना** विवेको यस्य \।
**काल-रंह** आयुर्-व्ययम् \। **प्रमदैव परिग्रहो** न ज्ञान-साधनं
यस्य \।\।३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पक्षे
धर्मकर्मनिर्वाहमन्त्रणाभिरपकृष्टो विलुप्तीकृता चेतना
संसारतरणलक्षणा बुद्धिर् यस्य सः \। कालस्य रहो वेगं
वैराग्याभावान्न बुबुधे \। कीदृशमिदं दिवा गतमियं निशा
गतेत्येतत्प्रकारकीर्तित्य् अर्थः \।\।३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अनुमन्त्रैर्** अनुकूलैर्
गुह्य-भाषणैः \। पक्षे, धर्म-कर्म-निर्वाह-मन्त्रणाभिः \।
**अपकृष्टा** विलुप्ती-कृता **चेतना** संसार-तरण-लक्षणा बुद्धिर्
यस्य \। **कालस्य रंहो** वेगं वैराग्याभावान् **न बुबुधे** \।
कीदृशम् ? इदं **दिवा** गतं, इयं **निशा** आगतेति एतत्-प्रकारकम् इत्य्
अर्थः \।\।३\।\।

**\॥।**

**\।\। ४.२७.४ \।\।**

**शयान उन्नद्ध-मदो महा-मना**

**महार्ह-तल्पे महिषी-भुजोपधिः \।**

**ताम् एव वीरो मनुते परं यतस्**

**तमो-\ऽभिभूतो न निजं परं च यत् \।\।**

**श्रीधर-स्वामी (भावार्थ-दीपिका) : महार्ह-तल्पे** उत्कृष्ट-शय्यायां
**शयानः** \। **महिष्या भुज उपधिर्** उपधानम् उच्छीर्षकं यस्य \।
अविसर्ग-पाठे शयन-क्रिया-विशेषणम् \। **तां** महिषीम् एव **परं**
पुरुषार्थम् **अमन्यत**, **न** तु **यन्** **निजं** रूपं, ब्रह्म तत्
\। **तमसा**ऽज्ञानेन **अभिभूतो** यतः \।\।४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ताम् एव व्यवायतो
हेतोर्मनुते स्त्रीसङ्गसुखम् एव पुरुषार्थममन्यत \। अमनुतेति
स्वामिसंमतः पाठः प्रतिभातीति \। न तु निजं स्वीयं परञ्च किम् अपि
अमनुतागणयद् इत्य् अर्थः \। यद् वा, निजमात्मानं ततः परञ्च
परमात्मानम् इत्य् अर्थः \। अध्यात्मपक्षे व्यवायतो धर्मपत्नीसङ्गतो
धर्मासक्त्या धर्मम् एव पुरुषार्थममन्यत न तु मोक्षं यतो न निजं
जीव-स्वरूपं नापि परं परमेश्वर-स्वरूपं, धार्मिक इत्युन्नद्धमदः
\। महामना दानशीलः \। महार्हतल्पे पुण्यकर्मणि शयानो मग्नः \।
महिषीभुजोपधिरविद्योपाधिः \।\।४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : मनुते** इत्य् अत्र "अमनुत" इति
स्वामि-सम्मतः पाठः \। किं च, सर्वत्रादृष्टः \।\।४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : महिष्या भुज** एव
**उपधिर्** उपधानं यस्य सः \। अविसर्ग-पाठे शयन-क्रिया-विशेषणम्
\। **ताम्** **एव** व्यवायतो हेतोर् **मनुते**---स्त्री-सङ्ग-सुखम् एव
पुरुषार्थम् अमन्यत \। "अमनुत" इति च पाठः \। **न तु निजं परं**
**च** किम् अपि अमनुत अगणयद् इत्य् अर्थः \। **तमसा**ऽज्ञानेन
यतोऽ**भिभूतः** \।

अध्यात्म-पक्षे---व्यवायतो धर्म-पत्नी-सङ्गतो धर्मासक्त्या धर्मम् एव
पुरुषार्थम् **अमन्यत**, न तु मोक्षं, यतो **न निजं** जीव-स्वरूपं,
नापि **परं** परमेश्वर-स्वरूपम् \। धार्मिक इत्य् **उन्नद्ध-मदः**,
**महा-मना** दान-शीलः \। **महार्ह-तल्पे** पुण्य-कर्मणि **शयानो**
मग्नः \। **महिषी-भुजोपधिर्** अविद्योपाधिः \।\।४\।\।

**\॥।**

**\।\। ४.२७.५ \।\।**

**तयैवं रममाणस्य काम-कश्मल-चेतसः \।**

**क्षणार्धम् इव राजेन्द्र व्यतिक्रान्तं नवं वयः \।\।**

**वंशीधरः (भावार्थ-दीपिका-प्रकाशः) :** राजेन्द्रेति \। त्वं तु
यज्ञानुष्ठानरतत्वादव्यर्थमायुर्नयन्नपि
वस्तुविचारशून्ययज्ञकार्यनिरतत्त्वात्क्षपयस्येवेति भावः \। नवं
वयः परिशुद्धं ज्ञानमानन्द-स्वरूपं व्यतिक्रान्तं गतप्रायम् इति
केचित् \।\।५\।\।

---------------------------------------------------------------------------------------------------------------------

*न कतमेनापि व्याख्यातम्।*

**\॥।**

**\।\। ४.२७.६-७ \।\।**

**तस्याम् अजनयत् पुत्रान् पुरञ्जन्यां पुरञ्जनः \।**

**शतान्य् एकादश विराड् आयुषोऽर्धम् अथात्यगात् \।\।**

दुहितॄर् दशोत्तर-शतं पितृ-मातृ-यशस्करीः \।

शीलौदार्य-गुणोपेताः पौरञ्जन्यः प्रजा-पते \।\।

**श्रीधर-स्वामी (भावार्थ-दीपिका) : पुत्रान्** इन्द्रिय-परिणामान् \।
**दुहितॄस्** तद् अनन्तरं बुद्धि-वृत्तीः \। पुत्र-सङ्ख्या च
बाहुल्य-मात्र-विवक्षया \। दुहितृ-सङ्ख्या तु पुत्रेभ्यो न्यूनत्वेन
गार्हस्थ्य-सौन्दर्यार्थम् एव \। **विराट्** सम्राट् \। **आयुषोऽर्धम्**
इत्य्-आद्य् अपि कथा-सौन्दर्यार्थम् एव \।\।६\।\। पुरञ्जन-कन्यात्वात्
**पौरञ्जन्यः** \। हे **प्रजा-पते** \।\।७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : पुत्रान्**
विवेक-निर्णय-संशयादीन् \। **दुहितृर्** लज्जोत्कण्ठा-चिन्ताद्याः \।
**आयुषोऽर्धम्** इति पञ्चाशद्-वर्ष-पर्यन्तं विषय-भोग-लांपट्यम् इति
विवक्षया \।\। **पितृ-मातृ-यशस्करीर्** इति, तासां
शीलौदार्य-गुणोपेतत्वेन पुण्य-क्रिया-हेतुत्वात् \। **प्रजापते** इति तम्
एव निर्दिश्योक्तं त्वम् एव तासां प्रजानां पतिर् इति भावः \।\।६-७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : तस्याम्** इति सार्धकम् \।\।६\।\।
**मातृ** इत्य् अत्र „भ्रातृ" इति क्वचित् \। मूल-पाठस् तु न
चित्सुख-सम्मतः \। **शील**- इत्य् अर्धकम् \।\।७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : पुत्रान्**
विवेक-निर्णय-संशयादीन् \।\।६\।\। **दुहितॄर्** लज्जोत्कण्ठा-चिन्त्याद्याः
पुत्र-सङ्ख्या-बाहुल्य-मात्र-विवक्षया, दुहितृ-सङ्ख्या तु पुत्रेभ्यो
न्यूनत्वेन गार्हस्थ्य-स्मरण-याथार्थ्यं, **विराट्** सम्राट् जीवश् च \।
**आयुषोऽर्धम् अत्यागाद्** इति पञ्चाशद् वर्ष-पर्यन्तं
विषय-भोग-लाम्पट्यम् अधिकम् इति विवक्षया, **पितृ-मातृ-यशस्करीर्**
इति तासां पुण्य-क्रिया-हेतु-रूपत्वात् \। पुरञ्जन-कन्यात्वात् ताः
**पौरञ्जन्य** उच्यन्ते इति शेषः \।\।७\।\।

**\॥।**

**\।\। ४.२७.८ \।\।**

**स पञ्चाल-पतिः पुत्रान् पितृ-वंश-विवर्धनान् \।**

**दारैः संयोजयामास दुहितॄः सदृशैर् वरैः \।\।**

**श्रीधर-स्वामी (भावार्थ-दीपिका) : दारैः** परिणामानन्तरं
हिताहित-चिन्ताभिः \। **वरैर्** उचित-विषय-भोगैः \।\।८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** हिताहित-चिन्ताभिः यथा
सौगन्ध्य-सौरूप्यादौ हित-चिन्ता दौर्गन्ध्य-कौरूप्यादौ चाहित-चिन्तेति
\। विश्वनाथस् तु---**दारैर्** मति-धृत्य्-आदिभिर् **वरैर्**
नय-प्रणयादिभिर् इत्य् आह \।\।८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : स पञ्च-** इति \। टीकायां
हिताहित-चिन्तापि यथा सौगन्ध्य-सौरूप्यादौ हित-चिन्ता
दौर्गन्ध्य-कौरूप्यादाव् अहित-चिन्तेति \।\।८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : दारैर्**
मति-धृत्य्-आदिभिः, **वरैर्** विनय-प्रणयादिभिः \।\।८\।\।

**\॥।**

**\।\। ४.२७.९ \।\।**

**पुत्राणां चाभवन् पुत्रा एकैकस्य शतं शतम् \।**

**यैर् वै पौरञ्जनो वंशः पञ्चालेषु समेधितः \।\।**

**श्रीधर-स्वामी (भावार्थ-दीपिका) : पुत्राणां पुत्राः** कर्माणि \।
**पञ्चालेषु** शब्दादि-विषयेषु \।\।९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कर्माणि पुण्याचरणादीनि
\।\।९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : पुत्राणां पुत्राः**
पुण्याचरणादयः \। **पञ्चालेषु** शब्दादिषु \।\।९\।\।

**\॥।**

**\।\। ४.२७.१० \।\।**

**तेषु तद्-रिक्थ-हारेषु गृह-कोशानुजीविषु \।**

**निरूढेन ममत्वेन विषयेष्व् अन्वबध्यत \।\।**

**श्रीधर-स्वामी (भावार्थ-दीपिका) : तेषु** पुत्रादिषु, **तेषाम्** अपि ये
**रिक्थ-हाराः** पुत्राः, तेषु च \।\।१०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तेषु विवेकादिषु \। तस्य
पुरंजनस्य \। रिक्थहारेषु अभिमानादिधनहर्तृषु \। गृहानुजीविषु
प्राणेषु कोशानुजीविषु सहओजआदिषु इति चक्रवर्ती \।\।१०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : अन्वबध्यत** इत्य् अत्र
"अन्वरुद्ध्यत" इति क्वचित्, किन्तु मूल-पाठ एव चित्सुख-सम्मतः
\।\।१०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : तेषु** विवेकादिषु पुत्रेषु
तस्य पुरञ्जनस्य **रिक्थ-हारेषु** अभिमानादि-धन-हर्तृषु
गृहानुजीविषु प्राणेषु **कोषानुजीविषु** सह-ओज-आदिषु \।\।१०\।\।

**\॥।**

**\।\। ४.२७.११ \।\।**

**ईजे च क्रतुभिर् घोरैर् दीक्षितः पशु-मारकैः \।**

**देवान् पितॄन् भूत-पतीन् नाना-कामो यथा भवान् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ईज इति \। पक्षद्वये
साम्यं यथा भवानिति \। तवैव कथेयं कथ्यते तव दृष्टान्तत्वं तु
सङ्गोपनार्थम् एवेति भावः \। सन्दर्भस्तु---यथा भवानिति
विभक्तिविपरिणामेन सर्वत्र योज्यम् इत्य् आह \।\।११\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यथा भवान् इति \।
विभक्ति-परिणामेनापि सर्वत्र योज्यम् \।\।११\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : ईज** इति पक्ष-द्वये
साम्यम् \। **यथा भवान्** इति तवैव कथेयं कथ्यते, तव
दृष्टान्तत्वं तु सङ्गोपनार्थम् एवेति भावः \।\।११\।\।

**\॥।**

**\।\। ४.२७.१२ \।\।**

**युक्तेष्व् एवं प्रमत् तस्य कुटुम्बासक्त-चेतसः \।**

**आससाद स वै कालो योऽप्रियः प्रिय-योषिताम् \।\।**

**श्रीधर-स्वामी (भावार्थ-दीपिका) : युक्तेष्व्** आत्म-हितेषु कर्मस्व्
अनवहितस्य \। **स वै कालो** जरा-समयः \।\।११\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** युक्तेषु भक्तिवैराग्यादिषु
\। प्रिययोषितां कान्ताजनानामप्रियः संभोगप्रातिकूल्यात् \।\।१२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : युक्तेष्व्** इति सार्धकम् \।
**योऽप्रिय** इत्य् अत्र "यो वर" इति क्वचित् \। "प्रिय-योषिताम्" इति
चित्सुखः \।\।१२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : एवं युक्तेषु**
भक्ति-वैराग्यादिष्व् आत्म-हितेषु **प्रमत् तस्य** अनवहितस्य \। **स
कालः** जरा-समयः \। **प्रिय-योषितां** कान्ता-जनानाम् **अप्रियः**
सम्भोग-प्रातिकूल्यात् \।\।१२\।\।

**\॥।**

**\।\। ४.२७.१३-१४ \।\।**

**चण्डवेग इति ख्यातो गन्धर्वाधिपतिर् नृप \।**

**गन्धर्वास् तस्य बलिनः षष्ट्य्-उत्तर-शत-त्रयम् \।\।**

**गन्धर्व्यस् तादृशीर् अस्य मैथुन्यश् च सितासिताः \।**

**परिवृत्त्या विलुम्पन्ति सर्व-काम-विनिर्मिताम् \।\।**

**श्रीधर-स्वामी (भावार्थ-दीपिका) : चण्ड-वेगः** संवत्सरेण
अवर्तमानेनोपलक्षितः \। **गन्धर्वा** दिवसाः \। **गन्धर्व्यो**
रात्रयः \। **तादृशीस्** तादृश्यः \। **मैथुन्यो** दिवसैर् मिथुनी-भूय
स्थिताः \। **सिताश् चासिताश्** च शुक्ल-कृष्ण-पक्षीयाः परिभ्रमणेन
**सर्वैः कामैः** सह **विनिर्मितां** पुरीम् अपहरन्ति \।\।१३-१४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** नृपेति \।
नृपालनेनात्महितं झटिति कुरु समागतो दुः समय इति भावः \।\।
तादृश्यो बलवत्यः \। अपहरन्ति जन्मारभ्य प्रतिदिनमायुरपहार एव
पुर्या अपहार इत्युपचरितः \।\।१३-१४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** गन्धर्वा इति सार्धकम् \।
"तादृशी" इत्य् एव पाठः \।\।१३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किं च, **चण्ड-वेगः**
संवत्सर इति ख्यातो यो **गन्धर्वाधिपतिस्** तस्य **गन्धर्वा**
दिवसाः पुरीं विलुम्पन्तीत्य् अन्वयः \। **गन्धर्व्यो** रात्रयः \।
**तावतीस्** तावत्यः \। **मैथुन्यो** दिवसैर् मिथुनी-भूय स्थिताः \।
**सिताश् चासिताश् च** शुक्ल-कृष्ण-पक्षीयाः \। **परिवृत्त्या**
परिभ्रमणेन पुरीम् अपहरन्तीति जन्मारभ्य प्रतिदिनम् आयुर् अपहार
एव पुर्या अपहार उपचरितः \।\।१३-१४\।\।

**\॥।**

**\।\। ४.२७.१५ \।\।**

**ते चण्डवेगानुचराः पुरञ्जन-पुरं यदा \।**

**हर्तुम् आरेभिरे तत्र प्रत्यषेधत् प्रजागरः \।\।**

**श्रीधर-स्वामी (भावार्थ-दीपिका) : प्रजागरः** प्राणः \।\।१५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यदा पञ्चाशद्वर्षानन्तरं
पुरं देहम् अपि हर्तुमारेभिरे तदा प्रजागरः प्राण एव प्रत्यषेधत
मा पुरम् एव मयि तिष्ठति लुप्यतेति साटोपमाहेति \।
पञ्चाशद्वर्षानन्तरम् अपि द्वित्रिवर्षपर्यन्तं बलं नापयातीति भावः
प्राणाग्नय एवैतस्मिन्पुरे जाग्रति इति श्रुतेः प्राणबलाद् एव व्यवहारे
प्रवर्तत इत्य् अर्थः \।\।१५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.२७.१६ \।\।**

**स सप्तभिः शतैर् एको विंशत्या च शतं समाः \।**

**पुरञ्जन-पुराध्यक्षो गन्धर्वैर् युयुधे बली \।\।**

**श्रीधर-स्वामी (भावार्थ-दीपिका) : विंशत्या च** सह \।\।१६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** युद्धं तु प्रजागरस्य
तैः सार्द्धं जन्मारभ्यैवाभूद् इत्य् आह सप्तभिः शतैर्विंशके \। न
चेति वर्षगतानां दिनानां रात्रीणां च तावत्येव सङ्ख्या दर्शिता \। शतं
समा इति \। यावत्परमायुरित्य् अर्थः \। शतार्युर्वै पुरुषः इति श्रुतेः
\।\।१६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : "**विंशकेन" इत्य् अत्र "विंशत्या"
चेति टीका, "विंशद्भिर्" इति चित्सुखः \।\।१६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** युद्धस् तु प्रजागरस्य
तैः सार्धं जन्मारभ्यैवाभूद् इत्य् आह---सप्तभिः \। **शतैर्
विंशकेन** चेति वर्ष-गतानां दिनानां रात्रीणां च तावत्य् एव सङ्ख्या
दर्शिता \। **शतं समा** यावत् परमायुर् इत्य् अर्थः \।\।१५\।\।

**\॥।**

**\।\। ४.२७.१७ \।\।**

**क्षीयमाणे स्व-सम्बन्धे एकस्मिन् बहुभिर् युधा \।**

**चिन्तां परां जगामार्तः स-राष्ट्र-पुर-बान्धवः \।\।**

**श्रीधर-स्वामी (भावार्थ-दीपिका) : स्व-सम्बन्धे** स्व-सम्बन्धिनि
प्राणे \।\।१७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** त्रिपञ्चाशद्
वर्ष-पर्यन्तं प्रजागरस्य प्रायः पराजयो नाभूत् \। तद्-अनन्तरं तु
तस्योत्तरोत्तरं पराजय एवेत्य् आह---**क्षीयमाणे** **स्व-सम्बन्धे**
स्व-सम्बन्धिनि प्राणे आर्तः पुरञ्जयः \।\।१७\।\।

**\॥।**

**\।\। ४.२७.१८ \।\।**

**स एव पुर्यां मधु-भुक् पञ्चालेषु स्व-पार्षदैः \।**

**उपनीतं बलिं गृह्णन् स्त्री-जितो नाविदद् भयम् \।\।**

**श्रीधर-स्वामी (भावार्थ-दीपिका) : स एव मधु-भुक्**
क्षुद्र-सुख-भोक्ता \। **स्व-पार्षदैर्** इन्द्रियैः \। **नाविदन्**
नालोचितवान् \।\।१८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** त्रिपञ्चाशद्वर्षपर्यन्तं
प्रजागरस्य प्रायः प्रजागरो नाभूद् इति तदनन्तरं तूत्तरोत्तरं
पराजय एवेत्याह---क्षीयमाण इति \। बहुभिः कालावयवैः \।\।१७-१८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : मधु-भुक्**
क्षुद्र-सुख-भोक्ता **स्व-पार्षदैर्** इन्द्रियैः \।\।१८\।\।

**\॥।**

**\।\। ४.२७.१९ \।\।**

**कालस्य दुहिता काचित् त्रि-लोकीं वरम् इच्छती \।**

**पर्यटन्ती न बर्हिष्मन् प्रत्यनन्दत कश्चन \।\।**

**श्रीधर-स्वामी (भावार्थ-दीपिका) : कालस्य दुहिता** जरास्ति, तां न
**प्रत्यनन्दत** नैच्छत् \। **बर्हिष्मन्** ! हे प्राचीनबर्हिः !
\।\।१९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
जराप्रवेशमुपाख्यानेनाह---कालाज्जरा जायत इति कालस्य दुहितेति \।
नामविशेषाश्रवणात्काचिद् इति \। बर्हिष्मन्न् इति \।
यज्ञादिकर्मकर्तुस्तवापि सा समीपमागता न तु सा कमप्ययं याज्ययं
योगी सत्कर्मकर्तायं मया परिहार्य एवेति मनुते इति भावः \।\।१९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्रकटम् एव
जरा-प्रवेशम् उपाख्यानेनाह---कालस्येति \। हे **बहिर्ष्मन्**, **कोऽपि न
प्रत्यनन्दत्** नैच्छत् \।\।१९\।\।

**\॥।**

**\।\। ४.२७.२० \।\।**

**दौर्भाग्येनात्मनो लोके विश्रुता दुर्भगेति सा \।**

**या तुष्टा राजर्षये तु वृतादात् पूरवे वरम् \।\।**

**श्रीधर-स्वामी (भावार्थ-दीपिका) : पूरवे** ययाति-पुत्राय \। तेन
**वृता** सती **वरम् अदात्** \। ययातिः शुक्र-शापाज् जरां प्राप्य पुत्रान्
उवाच "इमां गृह्णीत" इति, तां ज्येष्ठाश् चत्वारो न जगृहुः, पूरुस् तु
जगृहे \। ततो ययातिस् तस्मै राज्यं ददाव् इति जरैवादाद् इत्य् उक्तम्
\।\।२०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** आत्मनः शरीरस्य
दौर्भाग्येण सौन्दर्यनाशकत्वेन दुर्गतो भगो यया सा दुर्भगेति
प्रसिद्धा \।\।२०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : पूरवे** ययाति-पुत्राय \।
तेन **वृता** सती **वरम् अदाद्** इति \। ययातिस् तस्मै
स्वीय-जरा-ग्राहिणे तुष्टो राज्यम् अदाद् इति जरैवादाद् इत्य् उक्तम् \।\।२०\।\।

**\॥।**

**\।\। ४.२७.२१ \।\।**

**कदाचिद् अटमाना सा ब्रह्म-लोकान् महीं गतम् \।**

**वव्रे बृहद्-व्रतं मां तु जानती काम-मोहिता \।\।**

**श्रीधर-स्वामी (भावार्थ-दीपिका) : सा** जरा \। **बृहद्-व्रतं**
नैष्ठिकम् \।\।२१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** महीं गतं
प्राकृतमनुष्यभ्रान्त्येत्य् अर्थः \। बृहद्व्रतं नैष्ठिकब्रह्मचारिणं
संन्यासिनं वा महाप्रभाववन्तं वा सा कम् अपि न त्यजतीत्य् अर्थः
\।\।२१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : महीं गतम्** इति
प्राकृत-मनुष्य-भ्रान्त्येत्य् अर्थः \। **बृहद्व्रतं**
नैष्ठिक-ब्रह्मचारिणं सन्न्यासिनं वा महा-प्रभाववन्तं वा सा कम् अपि
न त्यजतीत्य् अर्थः \।\।२१\।\।

**\॥।**

**\।\। ४.२७.२२ \।\।**

**मयि संरभ्य विपुलम् अदाच् छापं सुदुःसहम् \।**

**स्थातुम् अर्हसि नैकत्र मद्-याच्ञा-विमुखो मुने \।\।**

**श्रीधर-स्वामी (भावार्थ-दीपिका) :** प्रत्याख्यातवति **मयि
संरभ्य** क्रोधं कृत्वा, "नैकत्र स्थातुम् अर्हसि" इति **शापम् अदात्**
\।\।२२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पक्षे मद्देहस्य
कर्मारब्धत्वाभावात् षडूर्मिराहित्येन तस्याः प्रवेशासामर्थ्यम् एव
मत्प्रत्याख्यानत्वेन कृपालुत्वेन सर्वत्र मम गमनम् एव तस्याः
शापफलत्वेनोत्प्रेक्षितम् इति ज्ञेयम् \। मुने इति \। स्त्रीणां कामार्तिं
जानतापि मुनित्वेन परतापहरणसमर्थेन त्वया नाहं त्यक्तुमुचितेति
भावः \।\।२२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मयि प्रत्याख्यातवति
**संरभ्य** क्रोधं कृत्वा \। पक्षे, मद्-देहस्य कर्मारब्धत्वाभावात्
षड्-ऊर्मि-राहित्येन तस्याः प्रवेशासामर्थ्यम् एव, मत्-प्रत्याख्यानत्वेन
कृपालुत्वेन सर्वत्र मम गमनम् एव, तस्याः शाप-फलत्वेनोत्प्रेक्षितम्
इदं ज्ञेयम् \।\।२२\।\।

**\॥।**

**\।\। ४.२७.२३ \।\।**

**ततो विहत-सङ्कल्पा कन्यका यवनेश्वरम् \।**

**मयोपदिष्टम् आसाद्य वव्रे नाम्ना भयं पतिम् \।\।**

**श्रीधर-स्वामी (भावार्थ-दीपिका) :** आधयो व्याधयश् च यवनाः,
तेषाम् ईश्वरं **भय-नामानं** **वव्रे** \।\।२३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ततो
मत्प्रत्याख्यानानन्तरम् \। मयोपदिष्टम् इति \। लोकानां भयम् एव जरया
जीर्णं भवत्व् इति स्वस्य दयालुत्वं सूचितम् \।\।२३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : मयोपदिष्टम्** इति "लोकानां
भयम् एव जरया जीर्णं भवतु" इति स्वस्य दयालुत्वं सूचितम्
\।\।२३\।\।

**\॥।**

**\।\। ४.२७.२४ \।\।**

**ऋषभं यवनानां त्वां वृणे वीरेप्सितं पतिम् \।**

**सङ्कल्पस् त्वयि भूतानां कृतः किल न रिष्यति \।\।**

**श्रीधर-स्वामी (भावार्थ-दीपिका) :** हे **वीर**, **त्वाम् ईप्सितं
पतिं वृणे** \। **न रिष्यति** न नश्यति \।\।२४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पक्षे भूतानां
भगवद्-भक्तानां सङ्कल्पो न रिष्यति \। लोकानां भयं जीर्णं भवत्व्
इति नारदेन यः सङ्कल्पः कृतः सो\ऽन्यथा भवितुं नार्हतीति त्वं मे
पतिर्भव यथा त्वामहं भुंक्षे \। भूतशब्देन
भगवद्-भक्तो\ऽप्युच्यते \। यदुक्तं---भूतानि भव्यानि जनार्दनस्य
इति \। सन्दर्भस्तु---यतो भूतानामन्यैर् अपि भूतैस्त्वयि कृतः
सङ्कल्पो मनोरथो न रिष्यति नष्टुं नार्हति मम तु त्वद्-एकशरणायाः
सुतरां नार्हतीत्यर्थम् आह \। भयस्य यद्बिभेति भयं स्वयम् इत्यादौ
कालवाचकत्वोक्तेस्त्वयि काले कृतः भूतानां सङ्कल्पो न नश्यति किं तु
फलत्येव अकाले कृतो नश्यति सर्वं कालेन फलति इति शिष्टोक्तेस्त्वम्
एव सर्वफलदोसीत्यतस्त्वाम् एवाहं वृण इति भावः \। हे वीरेति \।
विशिष्टानपि त्वमरीयसि कंपयसीति सर्वोत्कृष्टत्वेनापि त्वम् एव योग्यो
वर इति भावः \। यद्रा वीरायाः सर्वदलनसमर्थाया ममेप्सितं पतिम्
इत्य् अर्थः \।\।२४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यतो **भूतानाम्** अन्यैर् अपि
भूतैस् **त्वयि कृतः** **सङ्कल्पो** मनोरथो **न रिष्यति** नष्टुं
नार्हति \। मम तु त्वद्-एक-परायणायाः सुतरां नार्हतीत्य् अर्थः
\।\।२४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : यवनानाम्** आधि-व्याधीनां
**न रिष्यति** न नश्यति \। पक्षे---**भूतानां** भगवद्-भक्तानां
**सङ्कल्पो न रिष्यति** "लोकानां भयं जीर्णं भवतु" इति नारदेन यः
**सङ्कल्पः कृतः,** सोऽन्यथा भवितुं नार्हतीति "त्वं मे गतिर् भव
यथा त्वाम् अहं भुञ्जे \।" भूत-शब्देन भगवद्-भक्तोऽप्य् उच्यते \।
यद् उक्तं---भूतानि भव्यानि जनार्दनस्य \[भा।पु। ३.५.४\] इति
\।\।२४\।\।

**\॥।**

**\।\। ४.२७.२५ \।\।**

**द्वाव् इमाव् अनुशोचन्ति बालाव् असद्-अवग्रहौ \।**

**यल् लोक-शास्त्रोपनतं न राति न तद् इच्छति \।\।**

**मध्वाचार्यः (भागवत-तात्पर्यम्) :**

> अलौकिकं च शास्त्रीयं कर्तव्यं लौकिकं कुतः \।
>
> लोकार्थं शास्त्रहा याति निर् अयं त्व् इतरः सुरान् \।\। इति पाद्मे
> \।\।२५\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** लोकतो वेदतश् च यद् देयत्वेन
ग्राह्यत्वेन चोपनतं प्राप्तं तद् याच्यमानं यो न ददाति यश् च
दीयमानं नेच्छति न गृह्णाति इमौ द्वौ कर्म-भूताव् अनुशोचन्ति सन्तः
\।\।२५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** बालावज्ञौ असन्नवग्रहो
हठो ययोस्तावसदवग्रहौ पदविभागे वृष्ट्य्-अभावे हठे\ऽवग्रहो
ग्रहः इति धरणिः \। नन्वनेन लोकविद्विष्टं चेत् तर्हि शास्त्रीयम् अपि
न कर्त्तव्यमित्यायातं समत्वेन सहोक्तेः तथा च---

> तस्माच्छास्त्रं प्रमाणं ते कार्याकार्यव्यवस्थितौ \।
>
> ज्ञात्वा शास्त्रविधानोक्तं कर्म कर्तुम् इहार्हसि \।\।

इति श्रीगीतोक्तिर्विस्रस्तेति चेद् ग्रन्थान्तरसंमत्या समादधाति \।

> अलौकिकं च शास्त्रीयं कर्त्तव्यं लौकिकं कुतः \।
>
> लोकार्थे शास्त्रहा याति निर् अयं त्वितरः सुरान् \।\। इति \।

तस्माच्छास्त्रानुसारि लौकिकं कर्त्तव्यं नेतरद् इति तात्पर्यम् \। इतरः
शास्त्रानुकूललौकिकं कुर्वाणः \। सुरान्याति स्वर्गादिपुरुषार्थमाप्नोतीति
तीर्थः \। तथा च कन्याहं स्वयंवराकस्मात् त्वद्-गृहमागता गृहस्थेन
त्वया ग्राह्यैवेति भावः \। अन्यथा य उद्यन्तमनादृत्य
इत्य्-आदिदोषश्रुतेस्तव शोभनं न भावीति \। पक्षे लोकेषु कृपालुना
नारदेन यदभिलषितं भयं जीर्णं भवत्व् इति तल्लोकशास्त्रोचितम्
एवातस्त्वं मा गृहाणेत्य् अर्थः \।\।२५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** बालाव् अज्ञौ
सन्तोऽनुशोचन्ति \। लोक-शास्त्रयोर् उपनतम् उचितं वस्तु देयं, ग्राह्यं
न गृह्णातीति \। तेन कन्याहं स्वयंवरा अकस्मात् त्वद्-गृहम् आगत्य
गृहस्थेन त्वया ग्राह्यैवेति भावः \। पक्षे, लोकेषु कृपालुना नारदेन
यद् अभिलषितं भयं जीर्णं भवत्व् इति तल्-लोक-शास्त्रोचितम् एवातस्
त्वं मां गृहाणेत्य् अर्थः \।\।२५\।\।

**\॥।**

**\।\। ४.२७.२६ \।\।**

**अथो भजस्व मां भद्र भजन्तीं मे दयां कुरु \।**

**एतावान् पौरुषो धर्मो यद् आर्तान् अनुकम्पते \।\।**

**श्रीधर-स्वामी (भावार्थ-दीपिका) :** पुरुषेण कर्तव्यो धर्मः
पौरुषः \।\।२६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यस्मादिदं मद्ग्रहणं
लोकशास्त्रसिद्धमथो अतः सङ्क्षिप्य स्वकार् यस्य कर्तव्यताम्
आह---एतावानिति \। पक्षे स्वबलं प्रकाश्यापि त्वया जरां न गृह्णामीति
वक्तुमशक्यं नारदोक्तिबलादहं त्वां गिलन्ती संहरिष्याम्येवेति स्वगतं
वदन्ती बहिर्वक्रोक्त्या सोत्प्रासम् आह---अथो इति \। भद्रेति
संबुद्धिरभद्रस्यापि न विरुद्धा स्वसमं सर्वो हि भद्रं मनुते इति
भावः \।\।२६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पौरुषः पुरुषेण
निर्वृत्तः \। पक्षे, स्व-बलं प्रकाश्यापि त्वया जरां न गृह्णामीति वक्तुम्
अशक्यं नारदोक्ति-बलात् त्वाम् अहं लगन्ती संहरिष्याम्य् एवेति स्वगतं
वदन्ती बहिर् वक्रोक्त्या सोत्प्रासम् आह---अथो इति \।\।२६\।\।

**\॥।**

**\।\। ४.२७.२७ \।\।**

**काल-कन्योदित-वचो निशम्य यवनेश्वरः \।**

**चिकीर्षुर् देव-गुह्यं स सस्मितं ताम् अभाषत \।\।**

**श्रीधर-स्वामी (भावार्थ-दीपिका) :** देव-गुह्यं मरणम् \। तद् धे
प्राणिनां वैराग्यानुदयाय देवैर् गो\ऽप्य् अते \।\।२७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तां कालकन्यां देवस्य
परमेश्वरस्य गुह्यं रहस्यं संसारचक्रप्रवर्त्तनं चिकीर्षुः \।
सस्मितम् इति \। त्वद्-वचनमिदमप्रत्याख्येयम् इति स्मितेन ज्ञापयन्न् इत्य्
अर्थः \।\।२७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** देवस्य परमेश्वरस्य
गुह्यं रहस्यं संसार-चक्र-प्रवर्तनं चिकीर्षुः \। स-स्मितम् इति
त्वद्-वचनम् इदम् अप्रत्याख्येयम् इति स्मितेन ज्ञापयन्न् इत्य् अर्थः
\।\।२७\।\।

**\॥।**

**\।\। ४.२७.२८ \।\।**

**मया निरूपितस् तुभ्यं पतिर् आत्म-समाधिना \।**

**नाभिनन्दति लोकोऽयं त्वाम् अभद्राम् असम्मताम् \।\।**

**श्रीधर-स्वामी (भावार्थ-दीपिका) : तुभ्यं** तव \।
**आत्म-समाधिना** ज्ञान-दृष्ट्या \। याच्यमानोऽ**यं लोकस् त्वां** नेच्छति
\।\।२८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यद् वा, तुभ्यं त्वां
भोजयितुम् इत्य् अर्थः \। अभद्रामभद्राकाराम्---

> गात्रं सङ्कुचितं गतिर्विगलिता भ्रष्टा च दन्तावलिर्दृष्टिर्नश्यति
> वर्द्धते बधिरता वक्त्रं च लालायते \।
>
> वाक्यं नो ब्रुयते च बान्धवजना भार्या न शुश्रूषते हा कष्टं
> पुरुषस्य जीर्णवयसः पुत्रो\ऽप्य् अमित्रायते \।\।

इति भर्तृहर्युक्तेः \। अत एवासंमतामननुमताम् \। इत्य् अर्थ इति \।
स्त्रीणां बहुपतित्वमभीप्सितम् एवेति भावः \।\।२८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** त्वम् इत्य् अर्धकम् \। याहीत्य्
अर्धकम् \। प्रजा-नाशम् इत्य् अत्र प्रज्वारस् त्वाम् इति चित्सुखः \।\।२८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तुभ्यं त्वां भोजयितुम्
इत्य् अर्थः \। आत्म-समाधिना मनसो भावनया अयं भूर्-लोकस्थो लोकः
त्वां नेच्छति \।\।२८\।\।

**\॥।**

**\।\। ४.२७.२९ \।\।**

**त्वम् अव्यक्त-गतिर् भुङ्क्ष्व लोकं कर्म-विनिर्मितम् \।**

**या हि मे पृतना-युक्ता प्रजा-नाशं प्रणेष्यसि \।\।**

**श्रीधर-स्वामी (भावार्थ-दीपिका) :** अतोऽव्यक्त-गतिः कुतः प्राप्ता ?
इत्य् अलक्षित-गतिः सती लोकम् आक्रम्य भुङ्क्ष्व \। एवं सर्वोऽपि लोकस्
तव पतिः स्याद् इत्य् अर्थः \। न चैवं त्वया शङ्कनीयं प्रति-कूलां मां
लोको हनिष्यतीति \। यस्मात् त्वम् एव प्रजा-नाशं करिष्यसीत्य् आह---या
हीति \। या मदीया यवन-पृतना तया युक्ता \।\।२९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्रजानाशं प्रजानां त्वया
भुक्तानां नाशं प्रणेष्यसि त्वं करिष्यसि, कः पुनस् त्वां हन्तुं
प्रभवेद् इति भावः \।\।२९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : त्वम्** इत्य् अर्धकम् \। **याहि** इत्य्
अर्धकम् \। **प्रजा-नाशम्** इत्य् अत्र "प्रज्वारस् त्वाम्" इति चित्सुखः
\।\।२९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अतस् त्वम् अव्यक्त-गतिः
कुतः प्राप्ता ? इत्य् अलक्षित-गतिः सती लोकम् आक्रम्य बलात्कारेण सर्व
एव लोकस् तव पतिः स्याद् इत्य् अर्थः \। प्रतिकूलां मां लोको हनिष्यतीति
बिभेषि चेत् \। मत्-पृतना यवन-सेना, तय युक्ता सती या हीति प्रजानां
त्वया भुक्तानां नाशं त्वं प्रणेष्यसि, त्वां हन्तुं पुनः कः प्रभवेद्
इति भावः \।\।२९\।\।

**\॥।**

**\।\। ४.२७.३० \।\।**

**प्रज्वारोऽयं मम भ्राता त्वं च मे भगिनी भव \।**

**चराम्य् उभाभ्यां लोकेऽस्मिन्न् अव्यक्तो भीम-सैनिकः \।\।**

**श्रीधर-स्वामी (भावार्थ-दीपिका) :** किं च, प्रज्वार इति \। मारको
वैष्णवो ज्वरः, माहेश्वरस्य व्याध्य्-अन्तः-पातित्वात् \। भूमा घोराः
सैनिका यस्य \।\।३०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अथ युक्त्यन्तरेण
तदभिलषितम् एवाह---किं चेति भगिनीति \। मम भगिनी कापि नास्तीति
त्वम् एव भगिनी भव \। ननु नारदोक्तं वत्रे नाम्ना भयं पतिम् इत्य्
एवंरूपमन्यथा भवितुं नार्हतीति त्वं मे पतिरे व भवेति \। सत्यम्
\। अधर्मवंशोद्भवानामस्माकं भगिन्यपि भार्या स्याद् अतस्तव
भ्राताप्यहं पतिस्तस्मान्नारदोक्तम् अपि प्रमाणीकरणीयं
भगवद्-भक्तानां निकटमहं न यामीति माम् अपि निर्भरं भुक्त्वा
संहर नारदं यथा पतिं नाकृथास्तथान्यम् अपि भगवद्-भक्तं त्वम्
अपि पतिं न कुरुष्व \। अत एव मयोक्तं त्वमव्यक्तगतिर्भुङ्क्ष्व लोकं
कर्मविनिर्मितम् इति भक्तानां कर्मविनिर्मितत्वाभावात्ते तव पतयो न
भवन्तीति तेषु तेष्वहम् एव पतिर् इति नारदोक्तम् अपि सुसङ्गतमभूद्
इति \।\।३०\।\।

इति श्रीमद्-भागवत-भावार्थ-दीपिका-प्रकाशे चतुर्थ-स्कन्धे
सप्तविंशो\ऽध्यायः \।\।२७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्रज्वार इतिमारको
वैष्णव-ज्वरः माहेश्वरस्य तु व्याध्य्-अन्तः-पातित्वात्, मम भगिनी कापि
नास्तीति त्वम् एव भगिनी भव \। ननु नारदोक्तम् अन्यथा भवितुं
नार्हतीति त्वं मे पतिर् एव भवेति सत्यम् \। अधर्म-वंशोद्भवानाम्
अस्माकं भगिन्य् अपि भार्या स्याद् अतस् तव भ्राताप्य् अहं पतिस् तस्मान्
नारदोक्तम् अपि प्रमाणीकरणीयं भगवद्-भक्तानां निकटम् अहं यामि चेत्
माम् अपि निर्भरं भुक्त्वा संहर \। नारदं यथा पतिं नाकृथास्
तथान्यम् अपि भगवद्-भक्तं त्वम् अपि पतिं न कुरुष्व \। अत एव
मयोक्तं त्वम् अव्यक्त-गतिर् भुङ्क्ष्व लोकं कर्म-विनिर्मितम् इति \।
भक्तानां कर्म-विनिर्मितत्वाभावात् ते तव पतयो न भवन्तीति तेषु
तेष्व् अहम् एव ते पतिर् इति नारदोक्तम् अपि सुसङ्गतम् अभूद् इति
\।\।३०\।\।

**\॥।**

इति सारार्थ-दर्शिन्यां हर्षिण्यां भक्त-चेतसाम् \।

चतुर्थे सप्तविंशोऽत्र सङ्गतः सङ्गतः सताम् \।\।\*\।\।

**\॥।**

इति श्रीमद्-भागवते महा-पुराणे ब्रह्म-सूत्र-भाष्ये

पारमहंस्यं संहितायां वैयासिक्यां चतुर्थ-स्कन्धे

पुरञ्जनोपाख्याने सप्तविंशोऽध्यायः \।

\।\। ४.२७ \।\।

**\॥।**

**(४.२८)**

## 
**अथ अष्टाविंशोऽध्यायः**

<details><summary>विषयः</summary>

पुर-ध्वंसे पुरञ्जनस्य शोकः, भयादि-कृत-यातनानुभवः, जन्मान्तरे स्त्री-भावापत्तिः, अविज्ञात-नाम्नः सख्युर् उपदेशान् मुक्तिश् च \।
</details>

**\।\। ४.२८.१ \।\।**

**नारद उवाच---**

**सैनिका भय-नाम्नो ये बर्हिष्मन् दिष्ट-कारिणः \।**

**प्रज्वार-काल-कन्याभ्यां विचेरुर् अवनीम् इमाम् \।\।**

**श्रीधर-स्वामी (भावार्थ-दीपिका) :**

अष्टाविंशे तु वैदर्भ्याख्यानेन स्त्री-विचिन्तया \।

स्त्रीत्वं प्राप्तस्य दैवेन कदाचिन् मुक्तिर् उच्यते \।\।

इदानीं तु पुरञ्जनस्य पुं-देह-त्याग-पूर्वकं स्त्रीत्व-प्रकारम्
आह---सैनिका इत्य्-आदि, राज-सिंहस्य वेश्मनि \[भा।पु। ४.२८.२८\] इत्य्
अन्तेन \। दिष्टं दैवं कुर्वन्त्य् अधिकुर्वन्तीति तथा \। मृत्योर्
आदेश-कारिण इति वा \।\।१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** दैवं दुरदृष्टफलं
दिष्टशब्देन दुर्दैवग्रहणे सुदैवत्यागे च
कारणाभावमालक्ष्याह---मृत्योरित्य्-आदि वेति \। सैनिका व्याधयः
\।\।१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

त्यक्त्वा शीर्णां पुरीं स्त्रीत्वं प्राप्तः सत्सङ्गतो हरेः \।

भक्त्या पुरञ्जनो प्राप तम् अष्टाविंशके स्फुटम् \।\।ओ\।\।

इदानीं जीवस्य स्थूल-शरीर-परित्याग-प्रकारम् आह---सैनिक इत्य् आदि
पुरीं विहायोपगत इत्य् अन्तेन \। सैनिका व्याधयः \। दिष्ट-कारिणः
दूर-दृष्ट-फलोत्पादकाः \।\।१ \।\।

**\॥।**

**\।\। ४.२८.२ \।\।**

**त एकदा**[^२७] **तु रभसा पुरञ्जन-पुरीं नृप \।**

[^२७]: प्रारब्ध-कर्म-क्षये (रा।ते।)


**रुरुधुर्**[^२८] **भौम-भोगाढ्यां जरत्-पन्नग-पालिताम् \।\।**

[^२८]: यौवने इति पाठान्तरम् (रा।ते।)


**श्रीधर-स्वामी (भावार्थ-दीपिका) :** जरत्-पन्नगेन
जीर्ण-प्राणेन[^२९] पालिताम् \।\।२\।\।

[^२९]: शत-वर्ष-स्थायिना।


---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एकदा प्रारब्धकर्मक्षये
भौमभोगा अशनपानव सनलक्षणास्तैराढ्यां जरत्पन्नगेन
शतवर्षस्थायिना \।\।२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** जरत्-पन्नगेन
जीर्ण-प्राणेन पालिताम् \।\।२\।\।

**\॥।**

**\।\। ४.२८.३ \।\।**

**काल-कन्यापि**[^३०] **बुभुजे पुरञ्जन-पुरं बलात् \।**

[^३०]: जरापि (रा।ते।)


**ययाभिभूतः पुरुषः सद्यो निःसारताम् इयात् \।\।**

**वंशीधरः (भावार्थ-दीपिका-प्रकाशः) :** निः सारतां नैर्बल्यम् \।
यया कालकन्यया \।\।३\।\।

---------------------------------------------------------------------------------------------------------------------

*न कतमेन व्याख्यातम्।*

**\॥।**

**\।\। ४.२८.४ \।\।**

**तयोपभुज्यमानां वै यवनाः सर्वतो-दिशम् \।**

**द्वार्भिः प्रविश्य सुभृशं प्रार्दयन् सकलां पुरीम् \।\।**

**श्रीधर-स्वामी (भावार्थ-दीपिका) :** द्वार्भिश् चक्षुरादिभिः
रोग-रूपेण प्रविश्य \।\।४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यवना व्याधयः \।
प्रार्दयन्न् इति जराग्रत्तस्याक्षिमान्द्यादयो दृश्यन्त एव \।\।४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** द्वार्भिश् चक्षुरादिभिः
\।\।४\।\।

**\॥।**

**\।\। ४.२८.५ \।\।**

**तस्यां प्रपीड्यमानायाम् अभिमानी पुरञ्जनः \।**

**अवापोरु-विधांस् तापान् कुटुम्बी ममताकुलः**[^३१] **\।\।**

[^३१]: कुटुम्ब-ममताकुलः (रा।ते। पाठान्तरम्)


**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) :**
*न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अभिमानीति \। ममेयमित्य्
अभिमानवान् \।\।५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अभिमानीति पूर्याम्
अभिमान-वशाद् एव \।\।५\।\।

**\॥।**

**\।\। ४.२८.६-८ \।\।**

**कन्योपगूढो नष्ट-श्रीः कृपणो विषयात्मकः \।**

**नष्ट-प्रज्ञो हृतैश्वर्यो गन्धर्व-यवनैर्**[^३२] **बलात् \।\।**

[^३२]: गन्धर्वैर् अहो-रात्रैः \। यवनैर् आधिभिश् च \। (रा।ते।)


**विशीर्णां स्व-पुरीं वीक्ष्य प्रतिकूलान् अनादृतान् \।**

**पुत्रान् पौत्रानुगामात्यान् जायां च गत-सौहृदाम् \।\।**

**आत्मानं कन्यया ग्रस्तं पञ्चालान् अरि-दूषितान् \।**

**दुरन्त-चिन्ताम् आपन्नो न लेभे तत्-प्रतिक्रियाम् \।\।**

**श्रीधर-स्वामी (भावार्थ-दीपिका) :** कन्यया जरयोपगूढः संस् तत्
प्रतिक्रियां न लेभे इति तृतीयेनान्वयः \। हृतैश्वर्य उत्थानादिष्व्
अशक्तः \। प्रतिकूलान् अनपेक्षित-विषय-प्रापणान् अनादृतान् आदरम्
अकुर्वाणान्, स्वाधीनत्वाभावात् \। अनुगा इन्द्रियाणि \। अमात्या इन्द्रिय-देवाः
\। गत-सौहृदाम् अध्यवसायाभावात्[^३३] \। कन्यया जरया ग्रस्तम् \।
पञ्चालान् विषयान् \। अरिभिर् व्याध्यादिभिर् दूषितान् \।\।६-८\।\।

[^३३]: अध्यवसायो निश्चयः।


---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कन्येति त्रिकम् \।\।
विशीर्णां विशीर्यमाणाम् \। प्रतिकूलान् शोकादीन् आदरमकुर्वतः सर्वथा
निगिलितुमुपक्रान्तान् इत्य् अर्थः \। पुत्रान्विवेकादीन् \। पौत्रान्
धैर्यगांभीर्यादीन् \। चकाराद्गतसौहृदानस्वस्वकृत्यं सम्यगकुर्वाणान्
\।\।**:** तत्प्रतिक्रियां तेषां तेषां प्रतिक्रियां मन्त्रौषधादिकृत्यैर्
अपि न लेभे \।\।६-८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** कन्येति त्रिकम् \।\।६-८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** विशीर्णां विशीर्यमानां
प्रतिकूलान् शोकादीन् अनादृतान् आदरम् अकुर्वाणान् सर्वथा निर्गिलितुम्
उपक्रान्तान् इत्य् अर्थः \। पुत्रान् विवेकादीन् पौत्रान् धैर्य-गाम्भीर्यादीन्
अनुगान् इन्द्रियाणि अमात्यान् अमात्यान् मन-आद्य्-अधिष्ठातृ-देवांश् चन्द्रादीन्,
च-कारात् गत-सौहृदान् स्व-स्व-कृत्यादि सम्यग् अकुर्वाणान् जायां बुद्धिं च
गत-सौहृदाम् अध्यवसाय-रहिताम् \। कन्यया जरया \। पञ्चालान् शब्दादीन्
\। अरिभी रोगादिभिः \। तेषां तेषां प्रतिक्रियां मन्त्रौषधादिभिर् अपि
कृतैर् न लेभे \।\।६-८\।\।

**\॥।**

**\।\। ४.२८.९-१० \।\।**

**कामान् अभिलषन् दीनो यात-यामांश् च कन्यया \।**

**विगतात्म-गति**[^३४]**-स्नेहः**[^३५] **पुत्र-दारांश् च लालयन् \।\।**

[^३४]: सुखीति चित्सुख इति श्री-जीवः।


[^३५]: गतिः स्नेहात् इति वा पाठ इति श्रीधरः।


**गन्धर्व-यवनाक्रान्तां**[^३६] **काल-कन्योपमर्दिताम् \।**

[^३६]: यवना व्याधयः (रा।ते।)


**हातुं प्रचक्रमे राजा तां पुरीम् अनिकामतः \।\।**

**श्रीधर-स्वामी (भावार्थ-दीपिका) :** काल-कन्यया हेतु-भूतया \।
यात-यामान् निःसारान् अपि कामान् अभिलषन् \। विगता आत्मनो गतिः
पारलौकिकी ऐहिकः पुत्रादि-स्नेहश् च यस्य सः \। गतिः स्नेहाद् इति वा
पाठः \। स राजा पुरञ्जनो हातुं प्रचक्रमे उपक्रान्तवान् इति द्वयोर्
अन्वयः \।\। अनिकामतोऽनिच्छयापि \।\।९-१०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कामान् मिष्टभोजनादीन् \।
यातयामान् क्षुन्मान्द्यादिहेतोरित्य् अर्थः \। स्नेहाद् इति भिन्नपदपाठः
शोभनः प्रतिभाति \। स्नेहान्तसमासस्य सापेक्षत्वात् \।\।९-१०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** कामान् इति युग्मकम् \। गतीत्य् अत्र
सुखीति चित्सुखः \। अनिकामत इत्य् अस्य अनिच्छयापीति चित्सुख-व्याख्या
च \।\।९-१०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कामान् मिष्ट-भोजनादीन् \।
यात-यामान् अपि क्षुण्-मान्द्यादि-हेतोर् इत्य् अर्थः \। विगता आत्मनो गतिः
पारलौकिकी, ऐहिकः पुत्रादि-स्नेहश् च यस्य सः \। स्नेहाद् इति च पाठः
\।\। अनिकामतोऽनिच्छयापि \।\।९-१०\।\।

**\॥।**

**\।\। ४.२८.११ \।\।**

**भय-नाम्नोऽग्रजो भ्राता प्रज्वारः प्रत्युपस्थितः \।**

**ददाह तां पुरीं कृत्स्नां भ्रातुः प्रिय-चिकीर्षया \।\।**

**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) :**
*न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्रज्वारो विष्णुज्वरः \।
भ्रातुर्भयनाम्नः \।\।११\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्रज्वारो विष्णु-ज्वरः
\।\।११\।\।

**\॥।**

**\।\। ४.२८.१२ \।\।**

**तस्यां सन्दह्यमानायां स-पौरः स-परिच्छदः \।**

**कौटुम्बिकः कुटुम्बिन्या उपातप्यत सान्वयः \।\।**

**श्रीधर-स्वामी (भावार्थ-दीपिका) :** स-परिच्छदो
भृत्य-वर्ग-सहितः \। कुटुम्बेन दीव्यतीति कौटुम्बिकः \। कुटुम्बिन्या \।
सन्धिर् नात्र विवक्षितः \। सान्वयः पुत्रादि-सहितः \।\।१२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स पौरः \।
सप्तधातुसहितः सपरिच्छदः सर्वेन्द्रियभृत्यवर्गसहितः \। नात्र
विवक्षितो विवक्षितः सन्धिर्भवतीति नियमात् \। आर्षो वा सन्ध्य्-अभावः
\। कुटुम्बिन्या बुद्ध्या \।\।१२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स-पौरः
सप्त-धातु-सहितः \। स-परिच्छदः सर्वेन्द्रिय-भृत्य-वर्ग-सहितः
\। कुटुम्बेन दीव्यतीति कौटुम्बिकः \। कुटुम्बिन्या सौभाग्या सह \।
सन्ध्य्-अभाव आर्षः \। सान्वयः पुत्र-पौत्रादि-युक्तः \।\।१२\।\।

**\॥।**

**\।\। ४.२८.१३ \।\।**

**यवनोपरुद्धायतनो ग्रस्तायां काल-कन्यया \।**

**पुर्यां प्रज्वार-संसृष्टः पुर-पालोऽन्वतप्यत \।\।**

**श्रीधर-स्वामी (भावार्थ-दीपिका) :** यवनैर् उपरुद्धान्य् आयतनानि
यस्य स पुर-पालः \।\।१३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यवनैर्व्याधिभिः \।
रुद्धमायतनं नाडीसंचारनिरोधात् \। अनुतापो जीवक्लेशदर्शनात्
\।\।१३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पुर-पालः प्रजागरः
प्राणः \।\।१३\।\।

**\॥।**

**\।\। ४.२८.१४ \।\।**

**न शेके सोऽ**[^३७]**वितुं तत्र**[^३८] **पुरु-कृच्छ्रोरु-वेपथुः \।**

[^३७]: स पुरञ्जनः प्राणो वा (रा।ते।)


[^३८]: न शशाकोषितुं तत्र इति रा।ते। धृत-पाठान्तरम्।


**गन्तुम् ऐच्छत् ततो वृक्ष-कोटराद् इव सानलात्**[^३९] **\।\।**

[^३९]: सोऽहि-राट् इति पाठान्तरं (रा।ते।)


**श्रीधर-स्वामी (भावार्थ-दीपिका) :** पुरु बहु कृच्छ्रं, तेन उरुर्
वेपथुर् यस्य \। वृक्ष-कोटराद् इव सर्पः \।\।१४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स पुर-पालः अवितुं
रक्षितुं वृक्ष-कोटराद् इव सर्पः \।\।१४\।\।

**\॥।**

**\।\। ४.२८.१५ \।\।**[^४०]

**शिथिलावयवो यर्हि गन्धर्वैर् हृत-पौरुषः \।**

[^४०]: अत्र भा। ३.३०.१६-पद्यं द्रष्टव्यम्।


**यवनैर् अरिभी राजन्न् उपरुद्धो रुरोद ह \।\।**

**श्रीधर-स्वामी (भावार्थ-दीपिका) :** कण्ठे उपरुद्धो रुरोद
घुर-घुर-ध्वनिं चकार \।\।१५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** रुरोद आसन्न-मृत्योर्
घुर-घुर-ध्वनिं चकार \।\।१५\।\।

**\॥।**

**\।\। ४.२८.१६-१७ \।\।**

**दुहितॄः पुत्र-पौत्रांश् च जामि-जामातृ-पार्षदान् \।**

**स्वत्वावशिष्टं यत् किञ्चिद् गृह-कोश-परिच्छदम् \।\।**

**अहं ममेति स्वीकृत्य गृहेषु कुमतिर् गृही \।**

**दध्यौ प्रमदया दीनो विप्रयोग उपस्थिते \।\।**

**श्रीधर-स्वामी (भावार्थ-दीपिका) :** दुहित्रादीन् दध्याव् इत्य्
उत्तरेणान्वयः \। जामयोऽत्र स्नुषाः \। स्वत्व-मात्रेणावशिष्टम् \। भोगस्
तु प्राग् एव क्षीणः \।\।१६-१७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स पुरपालः \। अवितुं
रक्षितुम् \। सानलाद्वह्निव्याप्तात् \। कोटरं छिद्रम् \।\। प्रमदया स्त्रिया
सहति \। जीवस्य स्थूलशरीरभङ्गे बुद्ध्या विच्छेदाभावात् \।
प्रमदेयं च पुरंजनी किन्तु संसारिणो जीवस्य सर्वेन्द्रियैर्भोग्या
ममतास्पदीकृता व्यावहारिक्येव भार्या व्याख्येया \। दुहित्रादयो\ऽप्य् अत्र
तत्सम्बन्धिन्यो न त्वध्यात्मपक्षीया व्याख्येयाः \। मरणकाले जीवस्य
स्त्रीपुत्रादीनाम् एव स्मरणं सम्भवति न तु बुद्धिविवेकादीनाम् इति
केचिदाहुः \। अन्ये तु---धर्मवती बुद्धिरे व पुरंजनीत्वेन पूर्वं
प्रस्तुतेत्यतो मृत्युसमये धर्मबुद्ध्या विच्छेदो बुध्यन्तरेण संयोगः
न मय्यनाशिते भुंक्ते इत्य्-आदिकन्तु सद्बुद्धिविच्छेदात्पूर्वम् एव
यदुक्तं तद् एवाग्रे वक्ष्यते \। तच् च ममाधुनापि धर्माचरणे तृप्तिर्न
जाता किं करोमि मरणमुपस्थितमित्येतस्यैवार्थस्योत्प्रेक्षया विवरणं

ज्ञेयमित्याचक्षते \।\।१४-१७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** दुहितॄर् इति युग्मकम् \।
अहं-ममेति स्वीकृत्येति क्वचित् \।\।१६-१७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** जामयोऽत्र स्नुषाः \।
प्रमदया स्त्रिया सह विप्रयोगे उपस्थित इति जीवस्य
स्थूल-शरीर-भङ्गे सौभाग्या विच्छेदाभावात् प्रमदेयं न पुरञ्जनी,
किन्तु संसारिणो जीवस्य सर्वेन्द्रियैर् भोग्या ममतास्पदीभूता
व्यवहारिक्य् एव भार्या व्याख्येया, दुहित्र्-आदयोऽप्य् अत्र तत्-सम्बन्धिन्यो
न त्व् अध्यात्म-पक्षीया व्याख्येयाः \। मरण-काले च जीवस्य
स्त्री-पुत्रादीनाम् एव स्मरणं सम्भवति, न तु बुद्धिर् विवेकादीनाम् इति
केचिद् आहुः \। अन्ये तु धर्मवती बुद्धिर् एव पुरञ्जनीत्वेन पूर्वं
प्रस्तुतेत्य् अतो मृत्यु-समये धर्म-सौभाग्या विच्छेदो सौभाग्य्-अन्तरेण
संयोगः \। न मय्य् अनाशिते भुङ्क्ते इत्य्-आदिकं तु सद्-बुद्धि-विच्छेदात्
पूर्वम् एव यद् उक्तं, तद् एवाग्रे वक्ष्यते \। तच् च ममाधुनापि
धर्माचरणे तृप्तिर् न जाता, किं करोमि ? मरणम् उपस्थितम् इत्य्
एतस्यैवार्थस्योत्प्रेक्षया विवरणं ज्ञेयम् इत्य् आचक्ष्यते \।\।१६-१७\।\।

**\॥।**

**\।\। ४.२८.१८ \।\।**

**लोकान्तरं गतवति मय्य् अनाथा कुटुम्बिनी \।**

**वर्तिष्यते कथं त्व् एषा बालकान् अनुशोचती \।\।**

**श्रीधर-स्वामी (भावार्थ-दीपिका) :** ध्यानम् एवाह---लोकान्तरम् इति
\।\।१८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्रमदया स्त्रिया सहति \।
जीवस्य स्थूलशरीरभङ्गे बुद्ध्या विच्छेदाभावात् \। प्रमदेयं च
पुरंजनी किन्तु संसारिणो जीवस्य सर्वेन्द्रियैर्भोग्या ममतास्पदीकृता
व्यावहारिक्येव भार्या व्याख्येया \। दुहित्रादयो\ऽप्य् अत्र तत्सम्बन्धिन्यो
न त्वध्यात्मपक्षीया व्याख्येयाः \। मरणकाले जीवस्य स्त्रीपुत्रादीनाम् एव
स्मरणं सम्भवति न तु बुद्धिविवेकादीनाम् इति केचिदाहुः \। अन्ये
तु---धर्मवती बुद्धिरे व पुरंजनीत्वेन पूर्वं प्रस्तुतेत्यतो
मृत्युसमये धर्मबुद्ध्या विच्छेदो बुध्यन्तरेण संयोगः न मय्यनाशिते
भुंक्ते इत्य्-आदिकन्तु सद्बुद्धिविच्छेदात्पूर्वम् एव यदुक्तं तद् एवाग्रे
वक्ष्यते \। तच् च ममाधुनापि धर्माचरणे तृप्तिर्न जाता किं करोमि
मरणमुपस्थितमित्येतस्यैवार्थस्योत्प्रेक्षया विवरणं

ज्ञेयमित्याचक्षते \।\।१८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.२८.१९ \।\।**

**न मय्य् अनाशिते भुङ्क्ते नास्नाते स्नाति मत्-परा \।**

**मयि रुष्टे सुसन्त्रस्ता भर्त्सिते यत-वाग् भयात् \।\।**

**श्रीधर-स्वामी (भावार्थ-दीपिका) :** अनाशितेऽभोजिते \। भर्त्सिते
भर्त्सने कृते यत-वाग् भवति \।\।१९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मत्परा मदेकनिष्ठा \।
रुष्टे कुपिते \। सुसन्त्रस्तात्युद्विग्नचित्ता भवति \।\।१९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अनाशितेऽभोजिते \।
भर्त्सिते भर्त्सनं कृतवति \।\।१९\।\।

**\॥।**

**\।\। ४.२८.२० \।\।**

**प्रबोधयति माविज्ञं**[^४१] **व्युषिते शोक-कर्शिता \।**

[^४१]: मां विज्ञम् इति चित्सुखः। माम् अज्ञं इति च पाठः (रा।ते।)


**वर्त्मैतद् गृहमेधीयं वीरसूर् अपि नेष्यति \।\।**

**श्रीधर-स्वामी (भावार्थ-दीपिका) :** अविज्ञम् अविवेकिनं माम् \।
व्युषिते देशान्तरं गते \। गृहमेधीयं वर्त्म गृह-धर्मम् \। अपि किं
नेष्यत्य् अनुवर्तयिष्यति ? युक्तम् एतत् \। यतो वीर-सूः पुत्रवती \। किं
वा, मद्-विरहम् असहमाना मरिष्यत्य् एवेत्य् अर्थः \।\।२०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इत्य् अर्थ इति \।
अत्यन्तस्नेहाधिकरणवियोगस्य दुःसहत्वाद् इति भावः \।\।२०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** माविज्ञम् इत्य् अत्र मां विज्ञम् इति
चित्सुखः \।\।२०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** माम् अविज्ञम् \। व्युषिते
प्रवाषं गते सति \। अपि किं नेष्यत्य् अनुवर्तयिष्यति ? युक्तम् एतत्,
यतो वीर-सूः पुत्रवती \। किं वा, मद्-विरहम् असहमाना मरिष्यत्य् एवेत्य्
अर्थः \।\।२०\।\।

**\॥।**

**\।\। ४.२८.२१ \।\।**

**कथं नु दारका दीना दारकीर् वापरायणाः**[^४२] **\।**

[^४२]: वा परायणा इति चक्रवर्ति-सम्मतः पाठः।


**वर्तिष्यन्ते मयि गते भिन्न-नाव इवोदधौ \।\।**

**श्रीधर-स्वामी (भावार्थ-दीपिका) :** न विद्यते परम् अयनम् आश्रयो
येषां तेऽपरायणाः पुत्राः कन्याश् च \। यद् वा, पराश्रयाः कन्याः \।
भिन्ना नौर् येषाम् \।\।२१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** दारकीर्दारक्यः परायणाः
वृद्धस्य ममातिस्नेहेन प्रतिक्षणम् एवैकनिष्ठाः कथं वर्तिष्यन्ते
रुदित्वा रुदित्वैव मरिष्यन्तीत्य् अर्थः \।
स्वामिचरणोक्तयद्वेतिपक्षस्याप्ययम् एवार्थः \। अन्याश्रयत्वे तासां
शोकानधिकरणत्वात् \।\।२१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** दारिकीर् दारिकाः कन्याः
परायणाः वृद्धस्य ममातिस्नेहेन प्रतिक्षण-सेवैक-निष्ठाः कथं
वर्तिष्यन्ते ? रुदित्वा रुदित्वैव मरिष्यन्तीत्य् अर्थः \। भिन्ना विदीर्णा
नौर् येषां त इव \।\।२१\।\।

**\॥।**

**\।\। ४.२८.२२ \।\।**

**एवं कृपणया बुद्ध्या शोचन्तम् अतद्-अर्हणम् \।**

**ग्रहीतुं कृत-धीर् एनं भय-नामाभ्यपद्यत \।\।**

**श्रीधर-स्वामी (भावार्थ-दीपिका) :** अतद्-अर्हणं वस्तुतस् तस्य
ब्रह्मत्वात् \।\।२२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कृपणया बुद्ध्येति \।
अनीशया शोचति मुह्यमानः इति श्रुतेः \। तस्य जीवस्य \। अतदर्हणं
शोकानर्हम् \। यद्वा---अतदर्हणं धार्मिकत्वेन
भयकर्तृकग्रहणायोग्यम् इत्य् अर्थः \।\।२२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अतद्-अर्हणं तस्य
चैतन्य-रूप्भागवत् शोकानौचित्यात् \। यद् वा, धार्मिकत्वेन
भय-कर्तृक-ग्रहणानर्हम् इत्य् अर्थः \।\।२२\।\।

**\॥।**

**\।\। ४.२८.२३ \।\।**

**पशुवद् यवनैर् एष नीयमानः स्वकं क्षयम् \।**

**अन्वद्रवन्न् अनुपथाः शोचन्तो भृशम् आतुराः \।\।**

**श्रीधर-स्वामी (भावार्थ-दीपिका) :** एष यदा क्षयं स्थानं
नीयमाणः, तदा अनुपथाः प्राणा इन्द्रियाणि च \। तथा च श्रुतिः---तम्
उत्क्रामन्तं प्रणोऽनूत्क्रामति प्राणम् अनूत्क्रामन्तं सर्वे प्राणा
अनूत्क्रामन्ति \[बृ।आ।उ। ४.४.२\] इति \।\।२३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एष जीवः \।
यवनैर्यवनवन्निर्दयैः स्वकर्मभिर्यमदूतैर्वा स्वकं स्थानं
देहान्तरं यमपुरं वा \। अत्र प्रमाणम् आह---तथा चेति \। तं
जीवमनुक्रामन्तं देहं त्यजन्तमनु पश्चात्प्राणो\ऽपि देहं त्यजति
तमनु सर्वाणीन्द्रियाणि देहं त्यजन्तीति श्रुतिपदार्थः \।\।२३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ततश् चैष पशुवन्
नीयमाणोऽभूत् \। यवनैर् यम-दूतैः तम् अनुप्राणाद्या अद्रवन् \।
अनुपथा अनुवर्तिनः \। तथा च श्रुतिः---तम् उत्क्रामन्तं
प्रणोऽनूत्क्रामति प्राणम् अनूत्क्रामन्तं सर्वे प्राणा अनूत्क्रामन्ति \[बृ।आ।उ।
४.४.२\] इति \।\।२३\।\।

**\॥।**

**\।\। ४.२८.२४ \।\।**

**पुरीं विहायोपगत उपरुद्धो भुजङ्गमः \।**

**यदा तम् एवानु पुरी विशीर्णा प्रकृतिं गता \।\।**

**श्रीधर-स्वामी (भावार्थ-दीपिका) :** प्रकृतिं महा-भूतात्मताम्
\।\।२४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** महाभूतात्मतां
कार्यनाशेन कारणस्यैवावशेषाद् इत्य् अर्थः \।\।२४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यवनैर् उपरुद्धः
प्रकृतिं महा-भूतात्मताम् \।\।२४\।\।

**\॥।**

**\।\। ४.२८.२५ \।\।**

**विकृष्यमाणः प्रसभं यवनेन बलीयसा \।**

**नाविन्दत् तमसाविष्टः सखायं सुहृदं पुरः \।\।**

**श्रीधर-स्वामी (भावार्थ-दीपिका) :** नाविन्दन् न सस्मार \। पुरः
पूर्वं सखायं सन्तम् ईश्वरम् \।\।२५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तमसाज्ञानेन व्याप्तः
\।\।२५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तमसा अज्ञानेन नाविन्दत्
सखायं पुरः सन्तम् ईश्वरम् \।\।२५\।\।

**\॥।**

**\।\। ४.२८.२६ \।\।**

**तं यज्ञ-पशवोऽनेन संज्ञप्ता येऽदयालुना \।**

**कुठारैश् चिच्छिदुः क्रुद्धाः स्मरन्तोऽमीवम् अस्य तत् \।\।**

**श्रीधर-स्वामी (भावार्थ-दीपिका) : अदयालुना** काम्य-कर्मसु ये
संज्ञप्ता हताः \। **अमीवं** पापं क्रौर्यं वा \।\।२६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तत्** पूर्व-कृतम् \।
**अमीवं** क्रौर्य-पापयोः इति निरुक्तिः \।\।२६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : ये संज्ञप्ताः**
काम्य-कर्मसु खड्गैश् छिन्नास् ते **तं** **कुठारैः** \।\।२६\।\।

**\॥।**

**\।\। ४.२८.२७-२८ \।\।**

**अनन्त-पारे तमसि मग्नो नष्ट-स्मृतिः समाः \।**

**शाश्वतीर् अनुभूयार्तिं प्रमदा-सङ्ग-दूषितः \।\।**

**ताम् एव मनसा गृह्णन् बभूव प्रमदोत्तमा \।**

**अनन्तरं विदर्भस्य राज-सिंहस्य वेश्मनि \।\।**

**श्रीधर-स्वामी (भावार्थ-दीपिका) : शाश्वतीः** **समा** **आर्तिम्**
**अनुभूय** \।\। अन्त-काले **तां** भार्याम् **एव मनसा** **गृह्णन्**
स्मरन्न् **अनन्तरं** **विदर्भस्य** **वेश्मनि** **प्रमदोत्तमा**
**बभूव** \। अतः परम् अस्मिन् प्रकरणे एतावद् एव प्रकृतोपयोगि
विवक्षितम् \। स्त्री-ध्यानेन स्त्रीत्व-प्राप्ताव् अपि पतिव्रता-ध्यानेन
पूर्वादृष्टेन च धार्मिकाद् विदर्भाज् जन्माभूत् \। धार्मिक-सङ्गेन च
विशुद्धस्य भागवतेन मलयध्वजेन सङ्गोऽभूत् \। ततो विष्णु-भक्तिः,
ततो वैराग्यं, ततस् तम् एव भर्तृ-रूपं गुरुं पातिव्रत्य-धर्मेण
भजतो भगवत्-प्रसाद-लब्ध-ज्ञानेन मोक्ष इति \। अन्यत् तु
कथालङ्कार-मात्रम् \। तथापि किञ्चिद् वृत्ति-सामान्येनेह योजयिष्यामः \।
विदर्भस्य विशिष्ट-दर्भोपलक्षितस्य कर्मठस्य
**राज-सिंहस्य**धर्मेण हि प्रजा-पालनेन यज्ञादिना च क्षत्रिया
राजन्ते, तेषु श्रेष्ठस्य **वेश्मनि** \।\।२७-२८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :
अनन्त-पारे**\ऽन्त-पार-शून्ये \। **तमसि** दुःखे ईजे च बहुभिर्
यज्ञैः इत्य् उक्तत्वाद् बहु-कालं स्वर्ग-सुखम् अप्य् अनुभूयेत्य् अपि ज्ञेयं,
तस्येहानुक्तिस् तु प्राचीनबर्हिषो वैराग्यार्था स्त्री-स्मरणास्त्री बभूव \।
अध्यात्म-पक्षे दुःखातिशयः प्रयुक्त-मूर्च्छा-वशाद् एव मृत्यु-काले
सद्-बुद्धि-त्यागः क्षणिक एवोक्तः \। वस्तुतस् तु---स्वर्ग-भोगान्ते
पुण्य-क्षयेण तादृश-धर्म-बुद्धि-विशिष्ट एव धार्मिक-गृहे जन्म लेभ
इत्य् एतावद् एव विवक्षितं, स्त्रीत्व-पुंस्त्वादिकं त्व् अविवक्षितम् एव \।
तदृश्यते क्वचित्पुमान्क्वचिच्च स्त्री क्वचिन्नोभयमन्धधीः इत्य्-आदिना
\।\। वृत्तिसामान्येन प्रकृतिप्रत्ययादिकल्पनासामान्येन
कृत्तद्धितसमासैकशेषसनाद्यन्तधातुरूपाः पञ्च वृत्तयः इति
वैयाकरणाः \। तां सद्बुद्धिलक्षणां पुरंजनीं मनसा गृह्णन्स्मरन् \।

> यं यं वापि स्मरन्भावं त्यजत्यन्ते कलेवरम् \।
>
> तन्तम् एवैति कौतेय सदा तद्भावभावितः \।\। इति श्रीगीतोक्तेः
> \।\।२७-२८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अनन्तेति युग्मकम् \। ताम् एवेति \।
अध्यात्म-पक्षे तादृश-धर्म-मय-बुद्धि-तादात्म्यातिशयं प्राप्त इत्य्
अर्थः \। धार्मिक-गृहे जन्म तथैवेति भावः \।\।२७-२८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अनन्त-पारे
अन्त-पार-शून्ये तमसि दुःखे \। इजे च बहुभिर् यज्ञैर् इत्य् उक्तत्वात्
बहु-कालं स्वर्ग-सुखम् अनुभूयेति ज्ञेयम् \। तस्यानुक्तिः प्राचीनबर्हिषो
वैराग्यार्था \। स्त्री-सामान्याधिकरण्त् स्त्री बभूव \।

अध्यात्म-पक्षे---दुःखातिशय-प्रयुक्त-मूर्च्छा-वशाद् एव मृत्यु-काले
सद्-बुद्धि-त्यागः क्षणिक एवोक्तः \। वस्तुतस् तु स्वर्ग-भोगान्ते
पुण्य-शेषेण तादृश-धर्म-बुद्धि-विशिष्ट एव धार्मिक-गृहे जन्म लेभे
इत्य् एतावद् एव विवक्षितं स्त्रीत्व-पुंस्त्वादिकं त्व् अविवक्षितम् एव \। यद्
वक्ष्यते---

> क्वचित् पुमान् क्वचिच् च स्त्री क्वचिन् नोभयम् अन्ध-धीः \।
>
> देवो मनुष्यस् तिर्यग् वा यथा-कर्म-गुणं भवः \।\। \[भा।पु।
> ४.२९.२९\] इति \।\।२८\।\।

**\॥।**

**\।\। ४.२८.२९ \।\।**

**उपयेमे वीर्य-पणां वैदर्भीं मलयध्वजः \।**

**युधि निर्जित्य राजन्यान् पाण्ड्यः पर-पुरञ्जयः \।\।**

**श्रीधर-स्वामी (भावार्थ-दीपिका) :** मलयोपलक्षिते दक्षिण-देशे
ध्वज इव दर्शनीयः \। स हि श्री-विष्णु-भक्त-प्रधानो देशः \। तत्र
मुख्यो महा-भागवत इत्य् अर्थः \। पण्डा निश्चय-बुद्धिस् ताम् अर्हतीति
पाण्ड्यः स उपयेमे \। पुरञ्जनो भागवत-सङ्गं प्राप्त इत्य् अर्थः
\।\।२९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** विश्वनाथस्तु---अथैवं
जीवस्य यावद्भक्तिर्न भवेत् तावन्नैव संसारोद्धारः \। सा च
भक्तिर्यादृच्छिकी यादृच्छिकसाधुसङ्गाद्यादृच्छिक्यैव साधुकृपया
भवतीति दर्शयंस्तज्जन्मनि तस्य साधुसङ्गो बभूवेत्याह---उपयेम
इति \। आदरणीयत्वेन मलयतुल्येषु साधुषु ध्वज इव श्रेष्ठ इति
विश्वनाथः \। इत्य् अर्थ इति \। सर्वभागवतश्रेष्ठ इति भावः \। इत्य्
अर्थ इति \। पूर्वसत्संस्कारवशादिहापि सत्सङ्गम् एव लब्धवानिति
भावः \। चक्रवर्ती---उपयेमे शिष्यत्वेन कृपया स्वीचकार \। वीर्यपणाम्
इति \। कृपालक्षणः स्वप्रभाव एवात्र हेतुर्न त्वन्यः कश्चिद् इति
मद्भक्तिं वा यदृच्छया इत्य् उक्तेः भवापवर्गौ भ्रमतो यदा
भवेज्जनस्य तर्ह्यच्युतसत्समागमः इति न्यायेन कस्मिंश्चिज्जन्मनि
जीवस्याकस्माद् एव साधुसङ्गमो भवेद् इति विवक्षितम् \। राजन्यान्विजित्य
तदीयपापापराधकामकर्मादीन्निर्मूलीकृत्य पाण्ड्यः पण्डदेशोद्भवः \।
पक्षान्तरस्तु---स्वामिभिर्व्याख्यात एव \। पक्षे परपुरंजयो
मतान्तरोत्थसन्देहच्छेदी \।\।२९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** युधि वादे राजन्यान् इत्य्
अध्यात्म-पक्षे कर्म-काण्डानुगत-न्यायान् \।\।२९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अथैवं जीवस्य यावद्
भक्तिर् न भवेत् तावन् नैव संसाराद् उद्धारः \। सा च भक्तिर्
यादृच्छिकी यादृच्छिक-साधु-सङ्गात् यादृच्छिक्यैव साधु-कृपया भवतीति
दर्शयन् तज्-जन्मनि तस्य साधु-सङ्गो बभूवेत्य् आह---उपयेमे इति \।
आदरणीयत्वेन मलय-तुल्येषु साधुषु ध्वज इव श्रेष्ठः \। उपयेमे
कृपया शिष्यत्वेनाङ्गीचकार \। वीर्य-पणाम् इति कृपा-लक्षणः स्व-प्रभाव
एवात्र हेतुर् न त्व् अन्यः कश्चिद् इति \। यद् उक्तं---मद्-भक्तिं च
यदृच्छया \[भा।पु। ११.२०.११\] इति, भवापवर्गो भ्रमतो यदा भवेज्
जनस्य तर्ह्य् अच्युत-सत्-समागमः \[भा।पु। १०.५१.५३\] इति न्यायेन
कस्मिंश्चिज् जन्मनि जीवस्याकस्माद् एव साधु-सङ्गमो भवेद् इति विवक्षितम्
\। राजन्यान् विजित्य तदीय-पापापराध-काल-कर्मादीन् निर्मूलीकृत्य
पाण्ड्यः पण्ड-देशोद्भवः \। पक्षे सद्-असद्-विवेचना पण्डा, ताम् अर्हतीति
पण्ड्यः \। पण्ड्य एव पाण्ड्यः \। पर-पुरञ्जयः शत्रु-पुर-जेता \।
पक्षे मतान्तरोत्थ-सन्देह-च्छेदी \।\।२९\।\।

**\॥।**

**\।\। ४.२८.३० \।\।**

**तस्यां स जनयाञ्चक्र आत्मजाम् असितेक्षणाम् \।**

**यवीयसः सप्त सुतान् सप्त द्रविड-भूभृतः \।\।**

**श्रीधर-स्वामी (भावार्थ-दीपिका) :** आत्म-जां श्री-कृष्ण-सेवा-रुचिम् \।
तत् सङ्गेन भगवद्-धर्मे रुचिर् अभूद् इत्य् अर्थः \। असितस्य
श्री-कृष्णस्येक्षणं यया ताम् \। यवीयसः सप्त सुतान् \। श्रवणं
कीर्तनं विष्णोः स्मरणं पाद-सेवनम् \। अर्चनं वन्दनं दास्यं
\[भा।पु। ७.५.११\] इति भक्ति-प्रकारान् \। सख्यात्म-निवेदनयोस्
त्वं-पदार्थ-ज्ञानोत्तर-कालत्वात् तस्य च
भगवतैवोत्तरत्रोपदेक्ष्यमाणत्वाद् इदानीम् अनुत्पत्तेः सप्तेत्य् उक्तम् \।
भगवद्-धर्म-रुच्या तच् छ्रवण-कीर्तनादिकं जातम् इत्य् अर्थः \।
द्रविड-भूमि-पालकान् \। द्रविड-भूमिर् हि श्रवणादि-भक्तिभिर् एव
सुरक्षितास्तीति प्रसिद्धम् \।\।३०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इत्य् अर्थ इति \। सतां
प्रसङ्गान्मम वीर्यसंविदः इत्यारभ्य श्रद्धा रतिर्
भक्तिरनुक्रमिष्यति इत्य् उक्तन्यायेनेति भावः \।
यवीयसस्तदुत्तरकालभवान् \। इत्य् अर्थ इति \। भगवद्-धर्मरुच्यैव
तच्छ्रवणादौ प्रवृत्तिर्भवति नान्यथेति भावः \। यद्वासितो
नित्यमुक्तो हरिस्तस्येक्षणं ययेति \।\।३०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** आत्मनां
श्री-कृष्ण-श्रवणादि-भक्ति-रुचिम् \। सप्तेति नव-विधेषु
सख्यात्म-निवेदनयोः पराकाष्टा-प्राप्त्य्-अनन्तरम् एवाधिकारात् \।\।३०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** असितेक्षणा-नाम्नीं कन्यां,
पक्षे असितस्य श्री-कृष्णस्य ईक्षणं यया तां श्री-कृष्ण-सेवा-रुचिम् इत्य्
अर्थः \। श्रीमद्-गुरु-कृपया जीवस्य तस्य श्री-कृष्ण-सेवा-रुचिर् अभूद्
इत्य् अर्थः \। यवीयसस् तद्-उत्तर-काल-भवान् सप्त
श्रवण-स्मरण-कीर्तन-पाद-सेवार्चन-वन्दन-दास्य-रूपान् \।
सख्यात्म-निवेदनयोः प्रथमं दुष्करत्वाद् उत्तरत्र स्वत एव
जनिष्यमानत्वाच् च नोल्लेखः \। कीदृशान् ? द्रविड-भूमि-पालान् \। पक्षे,
द्रविड-देशे ज्ञान-कर्मादि-सर्व-विजेतृत्वाद् भूभृतो नृपान् इव
विराजमानान्, द्रविड-देशस्य श्रवण-कीर्तनादि-भक्ति-प्रधानत्वात्
\।\।३०\।\।

**\॥।**

**\।\। ४.२८.३१ \।\।**

**एकैकस्याभवत् तेषां राजन्न् अर्बुदम् अर्बुदम् \।**

**भोक्ष्यते यद्-वंश-धरैर् मही मन्वन्तरं परम् \।\।**

**श्रीधर-स्वामी (भावार्थ-दीपिका) :** अर्बुदम् इति \। श्रवणादीनां
प्रत्येकम् अनेके प्रकारा अभवन्न् इत्य् अर्थः \। तद् उक्तम्---भक्ति-योगो
बहु-विधो मार्गैर् भामिनि भाव्यते \[भा।पु। ३.२९.७\] इति \। येषां
वंश-धरैर् यतः प्रवृत्तैः संप्रदाय-भेदैः कृत्स्ना मही
मन्व्-अन्तरं ततः परं च भोक्ष्यतेऽविद्या-काम-कर्मभ्योऽपि रक्षिष्यते
\।\।३१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इत्य् अर्थ इति \।
श्रवणादीनां प्रत्येकं नामलीलादि-भेदैर्नामादीनां च
प्रत्येकमवतारभेदैस्तेषाम् अपि दास्यसख्याद्यभिरुचितत्त्वभेदैरित्य्
एवमसङ्ख्या एव प्रकारा इति भावः \।\।३१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तेषाम् एकैकस्यार्बुदम्
अर्बुदम् इति पुत्र-पौत्रादि-भेदान् \। पक्षे, श्रवणादीनां प्रत्येकम्
नाम-लीलादि-भेदैर् नामादीनां च प्रत्येकम् अवतार-भेदैस् तेषाम् अपि
दास्य-सख्याद्य्-अभिरुचि-तत्त्व-भेदैर् इत्य् एवम् असङ्ख्या एव प्रकारा इत्य्
अर्थः \। यद् उक्तम्---भक्ति-योगो बहु-विधो मार्गैर् भामिनि भाव्यते
\[भा।पु। ३.२९.७\] इति \। येषां वंश-धरैर् यतः प्रवृत्तैः
संप्रदाय-भेदैः कृत्स्ना मही मन्वन्तरं, ततः परं च भोक्ष्यते
अविद्या-काम-कर्मभ्योऽपि रक्षिष्यते \।\।३१\।\।

**\॥।**

**\।\। ४.२८.३२ \।\।**

**अगस्त्यः प्राग् दुहितरम् उपयेमे धृत-व्रताम् \।**

**यस्यां दृढच्युतो जात इध्मवाहात्मजो मुनिः \।\।**

**श्रीधर-स्वामी (भावार्थ-दीपिका) :** अगस्त्योऽगानि निष्क्रियाणि गात्राणि
स्त्यायति सङ्घातयतीत्य् अगस्त्यो मनः \। स प्राक् प्रथम-जातां
दुहितरं कृष्ण-सेवा-रुचिम् उपयेमे, तस्य मनः कृष्णे दृढां रतिं
बबन्धेत्य् अर्थः \। धृतानि शम-दमादीनि व्रतानि यया तां रतिम् \।
दृढेभ्यः सत्य-लोकादि-भोगेभ्योऽपि च्युतस् तद्-रहितः \। कृष्ण-रताव्
इहामुत्र भोग-विरागो जात इत्य् अर्थः \। स एवोपशमात्मकत्वान् मुनिः \।
कथम्भूतः ? इध्मवाह आत्मजो यस्य सः \।

> तद्-विज्ञानार्थं स गुरुम् एवाभिगच्छेत् \।
>
> समित्पाणिः श्रोत्रियं ब्रह्म-निष्ठम् \।\। \[मु।उ। १.१.१२\]

इत्य्-आदि-श्रुति-प्रसिद्धा समिद्-वहनोपलक्षिता गुरूपसत्तिर् वैराग्याद्
अभूद् इत्य् अर्थः \। न ह्य् अविरक्तस्य गुरूपसत्तिः सम्भवति \।
कथा-पक्षे यथा-श्रुतम् एव \।\।३२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इत्य् अर्थ इति \।
महत्कृपया जीवस्य मनः कृष्णसेवासक्तं बभूवेति भावः \। इत्य् अर्थ
इति \। वैराग्यं पदार्थानित्यदृष्ट्या जायते तच् च हरिभक्तानां
हरिरतिं विना सर्वत्र स्वभावत एवास्ति तावद्भयं
द्रविणदेहसुहृन्निमित्तं शोकः स्पृहा परिभवो विपुलश् च लोभः \।
यावन्न ते\ऽंघ्रिमभयं प्रवृणीत लोकः इत्याद्युक्तर् इति भावः \।
तस्यात्मनो विज्ञानार्थं स विरक्तः सन् \। श्रोत्रियपदार्थमेकादशे
निर्णेष्यामः परं ब्रह्म कृष्ण इत्य् अभिधीयते इति श्रुतेः \।
श्री-कृष्णानुरागिणम् इत्य् अर्थः \। इत्य् अर्थ इति \। विरक्तेनैव
संसारसारासारबोधदार्ढ्या̍य गुरूपसदनं क्रियत इति भावः \।
यद्वा---दृढेभ्यो ज्ञानादिभ्यस्तत्साध्येभ्यो मोक्षादिभ्यश् च च्युतः
मनसः कृष्णसेवारुच्येकतानत्वादन्यसाधनसाध्यस्पृहाराहित्यं जातम् इत्य्
अर्थः \। कथापक्षे\ऽगस्त्यस्य पुत्रो दृढच्युतस्तस्येध्मवाह इति
मलयध्वजस्य कन्यावंशः \।\।३२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अगस्त्योऽपि तत्र-स्थोऽपि
महा-भागवतस् तत्-तुल्योऽन्यो वा कश्चित् प्राक् प्रथमजां दुहितरं
कृष्ण-सेवा-रतिम् उपयेमे स्वीकृतवान् \। स्व-सम्मतत्वेन अनुमोदितवान् इत्य्
अर्थः \। धृतानि शम-दमादीनि व्रतानि यया तां रतिं यस्यां
तत्-स्वीकृतायां दृढो विघ्न-सम्भावना-रहितोऽसौ च्योततीति च्युतः
सर्वेन्द्रियासेचकश् च यः स भक्ति-योगो जातः, दृढत्वे हेतुः मुनिर्
मनन-सिद्ध इत्य् अर्थः \। ततश् च इध्म-वाहः शिष्यी-भूता वैष्णवा
एव बहवः आत्मजाः सहाया यत्र तादृशोऽभूत् \।\।३२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्राग् दुहितरं
प्रथम-जातां दुहितरम् अगस्त्य उपयेमे \। पक्षे, अगानि स्वतो
गत्य्-असमर्थानि इन्द्रियाणि स्त्यायति सङ्घातयतीति स्वेन मिलितीकरोतीत्य्
अगस्त्यो मनः \। स कृष्ण-सेवा-रुचिं स्वीचकार \। धृतानि दया-क्षमादीनि
व्रतानि यस्यां यतो वा महत्-कृपया जीवस्य मनः कृष्ण-सेवासक्तं
बभूवेत्य् अर्थः \। यस्याम् असितेक्षणायां दृढेभ्यः सत्य-लोकादिभ्योऽपि
च्युतस् तद्-रहितः, इहामुत्र-भोगे विरागो जात इत्य् अर्थः \। यद् वा,
दृढेभ्यो ज्ञानादिभ्यस् तत्-साध्येभ्यो मोक्षादिभ्यश् च च्युतः \। मनसः
कृष्ण-सेवा-रुच्य्-एकतानत्वाद् अन्य-साधन-साध्य-स्पृहा-राहित्यं जातम् इत्य्
अर्थः \। कथम्भूतः ? इध्मवाह आत्मजो यस्य सः \।

> तद्-विज्ञानार्थं स गुरुम् एवाभिगच्छेत् \।
>
> समित्पाणिः श्रोत्रियं ब्रह्म-निष्ठम् \।\। \[मु।उ। १.१.१२\]

इत्य्-आदि-श्रुति-प्रसिद्धा समिद्-वहनोपलक्षिता गुरूपसत्तिर् अभूद् इत्य्
अर्थः \। कथा-पक्षे, अगस्त्यस्य पुत्रो दृढच्युतः तस्य पुत्रो
इध्मवाह इति मलयध्वजस्य कन्या-वंश उक्तः \।\।३२\।\।

**\॥।**

**\।\। ४.२८.३३ \।\।**

**विभज्य तनयेभ्यः क्ष्मां राजर्षिर् मलयध्वजः \।**

**आरिराधयिषुः कृष्णं स जगाम कुलाचलम् \।\।**

**श्रीधर-स्वामी (भावार्थ-दीपिका) :** क्ष्मां विभज्य तत्र
श्रवणादि-भक्ति-भेदं व्यवस्थाप्य \।\।३३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कुलेन
लोकसमूहेनाप्यचलं चालयितुमशक्यमेकान्तस्थलं वेङ्कटादिपर्वतं वा
\।\।३३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** आरिराधयिषुः कृष्णम् इत्य् उपरिष्टाद्
अस्य तपो-ज्ञानाभ्यासनम् अपि श्री-पृथुवद् एव व्याख्येयं, कुलाचलं
मलयम् \।\।३३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** क्ष्मां विभज्य तत्र
तत्र श्रवणादि-भक्ति-भेदं प्रवर्तेत्य् अर्थः \। कुलाचलम्
एकान्त-स्थलं भक्ति-प्रदं व्येङ्कटादि-पर्वतं वा \।\।३३\।\।

**\॥।**

**\।\। ४.२८.३४ \।\।**

**हित्वा गृहान् सुतान् भोगान् वैदर्भी मदिरेक्षणा \।**

अन्वधावत पाण्ड्येशं ज्योत्स्नेव रजनी-करम् \।\।

**श्रीधर-स्वामी (भावार्थ-दीपिका) :** इदानीं पुरञ्जनस्य स्त्री-भावं
प्राप्तस्य सर्वतो विरक्तस्य पतिर् एव गुरुः स्त्रीणाम् इति वचनात्
पति-सेवया गुरु-शुश्रूषा-प्रकारं दर्शयितुम् आह---हित्वेत्य् आदिना \। मनो
दध इत्य् अन्तेन ग्रन्थेन \। मदयति मदिरम् ईक्षणं यस्याः \।\।३४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सुतान् हित्वेति पतिव्रता
पत्युरिव गुरोः सेवायां प्रहृष्टः शिष्यः श्रवणकीर्तनादीन्यपि भोगान्
तदुत्थान्प्रेमानन्दानपि गृहान् तदुचितविविक्तस्थलम् अपि नैवापेक्षते
श्रीगुरुसेवयैव सुखेन सर्वसाध्यसिध्यर्थमित्युद्देशो व्यंजितः \।
माद्यति यदुक्ताचरणेन सर्वत्र हृष्यतीति मत् इरा वाणी हृष्यन्त्यां
वाण्यां वेदलक्षणायाम् एवेक्षणं यस्याः गुरुसेवाया वेदेन
सर्वाधिक्येनोक्तत्वाद् इत्य् अर्थः \।

> नाहमिज्याप्रजातिभ्यां तपसोपशमेन च \।
>
> तुष्येयं सर्वभूतात्मा गुरुशुश्रूषया यथा \।\।

इति साक्षान्नारायण-रूपवेदोक्तेः, यद्वास्य पुराणस्योक्तिरपीयं वेदोक्तिरे
व निगमकल्पतरोगलितं फलम् इत्य् उक्तेरस्य
वेदफल-रूपत्वाद्यथाम्रवृक्षफलमाम्रं तथा वेदवृक्षफलम् अपि
वेद एव पुराणं ब्रह्मसंमितम् इत्य् उक्तेर्वा तथेत्य् अर्थः \। मदयतीति
मदिरं भगवद्-रूपं तत्रेक्षणं यस्या इति सन्दर्भः \।\।३४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** मदयतीति मदिरे
श्री-भगवद्-रूपे ईक्षणं यस्याः \। पाण्ड्येश-रूपे गुराव् ईश्वर-भावेनेत्य्
अर्थः \।\।३४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सुतान् हित्वेति पतिव्रता
पत्युर् इव गुरोः सेवायां प्रवृत्तः शिष्यः श्रवण-कीर्तनादीन्य् अपि भोगान्
तद्-उत्थान् प्रेमानन्दान् अपि गृहान् तद्-उचित-विविक्त-स्थलम् अपि
नैवापेक्षते \। श्री-गुरु-सेवयैव सुखेन सर्व-साध्य-सिद्ध्य्-अर्थम्
इत्य् उपदेश-व्यञ्जितः \। माद्यति हृष्यतीति मदिरा वाणी हृष्यन्त्यां वाण्यां
वेद-लक्षणायाम् एव ईक्षणं यस्याः \। गुरु सेवाया एव वेदेन
सर्वाधिक्यस्योक्तत्वाद् इत्य् अर्थः \। मदयति मदिरं श्री-भगवद्-रूपं
तत्रेक्षणं यस्याः इति सन्दर्भः \। कथा-पक्षे तु, मदिरा ईक्षणयोर्
यस्याः सा परम-तारुण्यम् अपीत्य् अर्थः \।\।३४\।\।

**\॥।**

**\।\। ४.२८.३५-३६ \।\।**

**तत्र चन्द्रवसा नाम ताम्रपर्णी वटोदका \।**

**तत्-पुण्य-सलिलैर् नित्यम् उभयत्रात्मनो मृजन् \।\।**

**कन्दाष्टिभिर् मूल-फलैः पुष्प-पर्णैस् तृणोदकैः \।**

**वर्तमानः शनैर् गात्र- कर्शनं तप आस्थितः \।\।**

**श्रीधर-स्वामी (भावार्थ-दीपिका) :** तत्र चन्द्र-वसाद्या नद्यस्
तासां पुण्यैः सलिलैर् उभयत्रान्तर् बहिश् चात्मनो मलं क्षालयंस् तप
आस्थित इत्य् उत्तरेणान्वयः \। अस्यते भूमौ क्षिप्यत इत्य् अष्टिर् बीजम् \।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र कुलाचलसमीपे \।
अध्यात्मपक्षे---तत्रैकान्तस्थले चन्द्रवंशा चन्द्राय
ब्रह्मप्रकाशायोष्यते वाञ्छ्यत इति तथा वेदान्तस्मृतिः \। वश-कान्तौ
ताम्रं रक्तवर्णत्वेन समं रजो रक्तं तमः श्यामं सत्त्वं
शुक्लमिहोच्यते इत्य् उक्तेः \। रजोगुणं पर्णयत्याच्छादयतीति ताम्रपर्णी
सात्त्विकी स्थितिः \। पर्ण-आच्छादने \। उद्गतमकं दुःखं येन
तदुदकं सुखं वटयति वेष्टयति वटं तदुदकं यस्यां सा वटोदका
सत्सङ्गतिः \। सर्वसुखाच्छादकभगवज्जनसङ्ग इति यावत् \। तुलयाम
लवेनापि न स्वर्गम् इत्याद्युक्तेः \। वट-वेष्टने चौरादिकः \। तासां
पुण्यानां पुण्यकर्त्रीणां सलिलैः प्राप्तिभिः सल-गतौ अत औणादिक इलच्
\। आत्मनः स्वस्य अन्तर्मार्जनं कपटादित्यागः बहिर्मार्जनं
परापवादादित्यागः \।\।३५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तत्रेति युग्मकम् \। चन्द्रवटं
नामेति चित्सुखः \। कन्दादिभिर् इति चित्सुखः पुणारण्यौ \।\।३५-३६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** उभयत्र अन्तर् बहिश्
चात्मनो मलं क्षलयंस् तप आस्थितः \। तस्य तपश् चरणं पृथुवद्
अत्युत्कण्ठा-मूलकम् एव व्याख्येयम् \।\।३५-३६\।\।

**\॥।**

**\।\। ४.२८.३७ \।\।**

**शीतोष्ण-वात-वर्षाणि क्षुत्-पिपासे प्रियाप्रिये \।**

**सुख-दुःखे इति द्वन्द्वान्य् अजयत् सम-दर्शनः \।\।**

\[[+++]{।मर्क्}\] मूलं जगदाधारं ब्रह्म फलन्ति निष्पादयन्तीति
मूलफलानि तैः \। कं सुखं ददातीति कन्दं मिताशनं तदादि येषां
मितस्वापादीनां तानि कन्दानि योगसाधनानि नात्यश्नतस्तु योगो\ऽस्ति न
चैकान्तमनश्नतः इति श्रीगीतोक्तेः \। पुष्पवन्मृदुलैः
पर्णैराच्छादनैः स्तीर्यन्त इति स्तृणान्यासनानि तानि चोदकानि सुसुखानि
तैः स्थिरसुखासनैरित्य् अर्थः \। वर्तमानः शरीरयात्रां कुर्वाणः \।
गं ज्ञानं न त्रातीति गात्रमज्ञानं तत्कर्शयत्यल्पीकरोतीति
गात्रकर्शनं तपः \। आलोचनं मननमनुतिष्ठन् शीतोष्णादीन्यजयत् \।
उपलक्षणत्वाच्छीतादेः कामादीनप्यजयद् इति ज्ञेयम्, उभयेषां
शरीराधिकरणत्वात् \।\।३६-३७\।\।

---------------------------------------------------------------------------------------------------------------------

*न कतमेनापि व्याख्यातम्।*

**\॥।**

**\।\। ४.२८.३८ \।\।**

**तपसा विद्यया पक्व-कषायो नियमैर् यमैः \।**

**युयुजे ब्रह्मण्य् आत्मानं विजिताक्षानिलाशयः \।\।**

**श्रीधर-स्वामी (भावार्थ-दीपिका) :** विद्ययोपासनया पक्व-कषायो
दग्ध-कामादि-वासनः \। युयुजे आत्मनो ब्रह्मतां भावयामास \।
अक्षाणीन्द्रियाणि \। अनिलः प्राणः \। आशयश् चित्तम् \। विजिता अक्षादयो येन
\।\।३८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ब्रह्मणि
उत्तरश्लोकस्पष्टीभूतार्थे वासुदेवे आत्मानं मनः \।\।३८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** आत्मानं शुद्ध-जीवम् \। ब्रह्मणि
सर्वाश्रये भगवति युयुजे \। तद्-एकाश्रयत्वेन सस्मार \।
सूर्यैकाश्रयत्वे रश्मि-परमाणुम् इव \।\।३८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ब्रह्मणि
उत्तर-श्लोक-स्पष्टीभूतार्थे वासुदेवे आत्मानं मनः \।\।३८\।\।

**\॥।**

**\।\। ४.२८.३९ \।\।**

**आस्ते स्थाणुर् इवैकत्र दिव्यं वर्ष-शतं स्थिरः \।**

**वासुदेवे भगवति नान्यद् वेदोद्वहन् रतिम् \।\।**

**श्रीधर-स्वामी (भावार्थ-दीपिका) :** आस्ते स्म वर्ष-शतम् इति
ज्ञानस्य दुःसाधनतां दर्शयति \। अत एव हरौ भक्तिं दृतवान् इत्य्
आह \। वासुदेवे रतिम् उद्वहन्न् अन्यद् देहादिकं न वेद \।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तादृशस्मरणभक्त्या
भगवति रतिर् अव्यवच्छिन्ना जातेत्याह---आस्त इति \। अत एव ज्ञानस्य
दुःसाध्यत्वाद् एव \।\।३९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तथा स्मरणेन च तस्मिन् रतिर्
अव्यवच्छ्हिन्ना जातेत्याह \। आस्त इति \।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तादृश-स्मरण-भक्त्या
भगवति रतिर् अव्यवच्छिन्नो जातेत्य् आह---आस्त इति \।\।३९ \।\।

**\॥।**

**\।\। ४.२८.४० \।\।**

**स व्यापकतयात्मानं व्यतिरिक्ततयात्मनि \।**

**विद्वान् स्वप्न इवामर्श- साक्षिणं विरराम ह \।\।**

**मध्वः-** शारीरम् अभिप्रहत्यासुप्तः सुप्तान् अभिचाकशीति इति
श्रुति-प्रसिद्धः \। स्वप्न इवेति दृष्टान्तस् तत्त्वेनोच्यते---स्वप्नो हि
जीवस्यास्वातन्त्र्यं प्रसिद्धम् \। अतस् तत्र परमेश्वराधीनत्वं
प्रसिद्धम् एव \। अतो जीव-व्यतिरिक्त ईश्वरः सिद्धः \।

> यतः स्वप्नो न स्वतन्त्रस् ततस् तद्-दर्शकः परः \।
>
> जीवाद्य्-अन्यस् तु विज्ञेयः स विष्णुर् अवधार्यताम् \।\। इति वाराहे
> \।\।४०\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** स एवं वर्तमान आत्मन्य् आत्मानं
विद्वान् अन्यस्माद् उपरराम \। कथं विद्वान् ? व्यतिरिक्ततया
देहादि-व्यतिरिक्तत्वेन \। कुतः ? व्यापकतया देहादि-प्रकाशकत्वेन \।
ननु देहाद्य्-आकारो विमर्श एतत् प्रकाशति नतु निराकार आत्माऽत आह \।
आमर्शस्यापि साक्षिणम् \। अयं भावः, आमर्शो नामान्तः करण-वृत्तिः सा च
जडत्वाद् आत्म-प्रकाश्यैवेति \। यथा स्वप्ने ममेदं शिरश् छिन्नम्
इत्य्-आदि-प्रतीतौ तद् व्यतिरिक्तम् आत्माणं वेत्ति तद्वत् \।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्राक्षिपति---नन्व् इति \।
अत्राशयम् आह---अयं भाव इति \। अत्र विश्वनाथः---तादृशस्य च
सर्वत्र भगवत्स्फूर्तिरभूद् इत्य् आह---स इति \। व्यापकतया
जातरतित्वेन सर्वास्वेव दिक्षु स्फुरद्रूपतया विद्वान् जानन् तदप्यात्मनि
स्वस्मिन्व्यतिरिक्ततया वियुक्तत्वेनैव जानन् प्रेमोत्कण्ठातापेन विरराम
मूर्च्छां प्रापेत्य् अर्थः \। विरहोत्थस्फूर्तिजनितभगवद्-दर्शनेन
विरहो न शाम्यतीत्यत्र दृष्टान्तः---स्वप्न इव जानन् न हि स्वप्ने
भुक्तेनौदनादिना स्वप्नोत्थितस्य जनस्य क्षुधा शाम्यतीत्य् अर्थः \।
ननु स्फूर्तौ किं प्रमाणमित्यतो विशिनष्टि---आमर्शो नामान्तःकरणवृत्तिः
स एव साक्षी न तु लोचनं यत्र तम् \। अन्तःकरणवृत्तीनां
विरहसन्तापानपगमात् लोचनाभ्यां तद्दर्शनम् अपि तत्स्फूर्तिजनितम्
एवम् एवेत्यनुभवाद् इति भावः \।\।४०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ततश् च सर्व-वैलक्षण्येन
भगवविज्ञानं जातम् इत्य् आह---स इति \। आत्मनि शुद्ध-जीवेऽधिष्टाने
आत्मानं तद्-अधिष्ठातारं परमात्मानं
सर्व-व्यापक-व्यतिरिक्त-स्वरूपतया च विद्वान् जानन् तद्-अर्वाक्-ज्ञेयाद्
विरराम \। व्यापकत्वेन व्यतिरिक्तत्वेन दृष्टान्तः \। स्वप्ने
तत्रत्य-सर्व-प्रपञ्च-तद्-द्रष्टारम् इवेति आमर्शेत्य् अत्र आमृश्येति
सम्बन्धोक्तिः \।\।४०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तादृश-रत्या च सर्वत्र
भगवत्-स्फूर्तिर् अभूद् इत्य् आह---स इति \। व्यापकतया जात-रतित्वेन
सर्वास्व् एव दिक्षु स्फुरद्-रूपतया विद्वान् जानन्, तद् अप्य् आत्मनि स्वस्मिन्
व्यतिरिक्ततया वियुक्तत्वेनैव जानन् प्रेमोत्कण्ठा-तापेन विरराम,
मूर्च्छां प्रापेत्य् अर्थः \। विरहोत्थ-स्फूर्ति-जनित-भगवद्-दर्शनेन
विरहो न शाम्यतीत्य् अत्र दृष्टान्तः---स्वप्न इव जानन्, न हि स्वप्ने
भुक्तेनोदनादिना स्वप्नोत्थितस्य जनस्य क्षुधा शाम्यतीत्य् अर्थः \।

ननु स्फूर्तौ किं प्रमाणम् इत्य् अतो विशिनष्टि---आमर्शो
नामान्तःकरण-वृत्तिः \। अन्तः-करण-वृत्तीनां विरह-सन्तापान् अपगमात्
लोचनाभ्याम् तद्-दर्शनम् अपि तत्-स्फूर्ति-जनितम् एवेत्य् अनुभवाद् इति
भावः \।\।४०\।\।

**\॥।**

**\।\। ४.२८.४१-४२ \।\।**

**साक्षाद् भगवतोक्तेन गुरुणा हरिणा नृप \।**

**विशुद्ध-ज्ञान-दीपेन स्फुरता विश्वतो-मुखम् \।\।**

**परे ब्रह्मणि चात्मानं परं ब्रह्म तथात्मनि \।**

**वीक्षमाणो विहायेक्षाम् अस्माद् उपरराम ह \।\।**

**श्रीधर-स्वामी (भावार्थ-दीपिका) :** केन विद्वान् ? तत्राह \। साक्षाद्
धरिर् एव यो गुरुः, तेनोक्तेन सर्वतो-मुखं यथा तथा
स्फुरताऽनवच्छिन्नेन ज्ञानेन \। तद् एवाह---पर इति \। ब्रह्मैवाहं
न संसारीति ब्रह्मण्य् आत्मन ईक्षणे शोकादि-निवृत्तिः \। अहम् एव ब्रह्मेत्य्
आत्मनि ब्रह्मण ईक्षणे ब्रह्म-पारोक्ष्य-निवृत्तिः \। अतो
व्यतिहारेणेक्षमाणोऽस्मात् संसाराद् उपरराम \।

नन्व् एवम् अपि जीवस्य कुतो ब्रह्मत्वापत्तिः ? ईक्षणस्यैव
व्यवधायकत्वाद् इत्य् आशङ्क्याह---ईक्षां विहाय दग्धेन्धनानलवत् तस्याः
स्वयम् एवोपशान्तेर् इति भावः \।\।४१-४२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ततश् च तस्योत्पन्नप्रेम्णो
भगवतः साक्षाद्दर्शनमभूद् इत्य् आह---साक्षाद् एव भगवता हरिणा
सन्तापहारिणा विश्वतोमुखं स्फुरता समन्ताद् एव प्रस्फुरत्तेजसा
गुरुणा सता उक्त उपदिष्टो ज्ञानदीपः स्वमाधुर्यानुभवप्रकारस्तेन
तस्मिन्नेव परे ब्रह्मणि आत्मानमीक्षमाणः वासुदेवे भगवति
नान्यद्वेदोद्वत्रतिम् इति पूर्वोक्तेः \। भगवति
स्वरतिमुद्वहन्तमनुरागिणं पश्यन्न् इत्य् अर्थः \। तथैव ये यथा मां
प्रपद्यन्ते तांस्तथैव भजाम्यहम् इति भगवद्-उक्तेः \। आत्मनि
स्वस्मिंश् च परब्रह्म सानुरागमीक्षमाणः तत्क्षण एव
प्रबलितानन्दमूर्च्छावशादीक्षां विहायास्मात्स्थूलसूक्ष्मोपाधिद्वयात्
स्पष्टम् एव विरराम \। ऐश्वर्यपक्षीयास्तु---श्लोकत्रयमिदम् एवं
व्याचक्षते---स मलयध्वज आत्मानं परमेश्वरं सर्वव्यापकतया
सर्वस्माच् च व्याप्याज्जगतो व्यतिरिक्ततया चात्मनि स्वस्मिन्नधिष्टातारं
विद्वाञ्जानन्विरराम संसाराद् इति शेषः \। व्यापकत्वे व्यतिरिक्तत्वे च
दृष्टान्तः---आमर्शसाक्षिणं मनआदिद्रष्टारं जीवमध्यात्मादिव्यापकम् \।
अथ च स्वप्ने सुषुप्तावध्यात्मादिव्यतिरिक्तम् इव सुखमहमस्वाप्सम् इत्य्
अत्र तत्तद्व्यतिरिक्तस्य केवलस्यात्मन एवानुभवाद् इति \।
नन्वेतज्ज्ञानं कुतोसाववापेति तत्राह---साक्षाद् इति ददामि बुद्धियोगं
तं येन मामुपयान्ति ते इति भगवद्-उक्तेः \। तेनैव ज्ञानदीपेन परे
ब्रह्मणि भगवत्याश्रयतत्त्वे आत्मानं शुद्धजीवमाश्रितं
प्रेक्षमाणस्तथात्मनि शुद्धजीवे च तम् एव परं ब्रह्म
भगवन्तमधिष्ठातारमीक्षमाणः विहायेक्षाम् इति जातप्रेमत्वादन्ते तं
परामर्शम् अपि विहायेत्य् अर्थः \।\। स्वामिचरणाः---तद् एव
अव्यवच्छिन्नज्ञानम् एव \। ब्रह्मणि शोकाद्य्-अभावात्तत्रात्मनो\ऽपि
तदभेददृष्ट्या शोकाद्य्-अभाव आयातीति \। आदिना मोहादिग्रहः \। अतः
पारोक्ष्याभावात् \। अन्योन्ययोरेकीकरणं व्यतिहारः \। पुनर्
आशङ्कते---नन्व् इति \। इति भाव इति \। न हि काष्ठे सर्वथा दग्धे
पुनर् अग्निस् तत्र तिष्ठतीत्याशयः \। सन्दर्भस्तु---अस्माद्
देहद्वयादेवोपरराम न तु तस्मात्तदीक्षाहेतुचिच्छक्त्याविर्भावादपीत्य्
अर्थः \। अनलादीनां कालवाय्वादिवत्तस्या नाशकाभावादाश्रयस्य
विद्यमानत्वाच्चेत्याह \।\।४१-४२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तद् एवं येन विज्ञानेन
जीवन्-मुक्ति-दशाम् आप तेनात्यन्तिक-मुक्तिम् अप्य् आपेत्य् आह---साक्षाद् इति
युग्मकेन \। परे ब्रह्मणि भगवति तद्-आश्रयत्वेनेत्य् अर्थः \। आत्मनि
शुद्धे तद्-अधिष्ठातृत्वेनेत्य् अर्थः \। ईक्षां सिद्धेक्षत्वात् तत्-प्रयत्नं
विहायेत्य् अर्थः \। अस्माद् देह-द्वय-लक्षणोपाधेर् उपरराम, न तु
तस्मात् तद्-ईक्षा-हेतु-चिच्-छक्त्य्-आविर्भावाद् अपीत्य् अर्थः, अनलादीनां
काल-वाय्व्-आदिवत् तस्या नाशकाभावात् आश्रयस्य विद्यमानत्वाच् च
\।\।४१-४२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ततश् च
तस्योत्पन्न-प्रेम्णो भगवतः साक्षाद्-दर्शनम् अप्य् अभूद् इत्य् आह---साक्षाद्
एव भगवता हरिणा सन्ताप-हारिणा विश्वतो मुखं स्फुरता समन्ताद् एव
प्रस्फुरत् तेजसा गुरुणा सता उक्त उपदिष्टो यो ज्ञान-दीपः
स्व-माधुर्यानुभव-प्रकारत्वः, तेन तस्मिन्न् एव परे ब्रह्मणि आत्मानम्
ईक्षमाणम् ईक्षमाणः, वासुदेवे भगवति नान्यद् वेदोद्वहन् रतिम्
\[भा।पु। ४.२८.३९\]इति पूर्वोक्तेः \। भगवति स्व-रतिम् उद्वहन्तम्
अनुरागिणं पश्यन्न् इत्य् अर्थः \। तथैव, ये यथा मां प्रपद्यन्ते तांस्
तथैव भजाम्य् अहम् \[गीता ४.११\] इति भगवद्-उक्तेः \।

आत्मनि स्वस्मिंश् च पर-ब्रह्म सानुरागम् ईक्षमाणः, तत्-क्षण एव
प्रवलितानन्द-मूर्च्छा-वशाद् ईक्षां विहाय अस्मात्
स्थूल-सूक्ष्मोपाधि-द्वयात् ह स्पष्टम् एव विरराम \। ऐश्वर्य-पक्षीयास्
तु श्लोक-त्रयम् इदम् एवं व्याचक्षे---स मलयध्वज आत्मानं
परमेश्वरं सर्व-व्यापकतया सर्वस्मात् च व्याप्याज् जगतो
व्यतिरिक्ततया च आत्मनि स्वस्मिन्न् अधिष्ठातारं विद्वान् जानन् विरराम
संसाराद् इत्य् अर्थः \।

व्यापकत्वे व्यतिर्क्तत्वे च दृष्टान्तः---आमर्श-साक्षिणं
मन-आदि-द्रष्टारं जीवम् अध्यात्मादि-व्यापकं, अथ च स्वप्ने सुषुप्ताव्
अध्यात्मादि-व्यतिरिक्तम् इव सुखम् अहम् अस्वाप्सम् इत्य् अत्र
तत्-तद्-व्यतिरिकस्य केवलस्यात्मन एवानुभवाद् इति \।

नन्व् एतज् ज्ञानं कुतोऽसाव् अवाप ? इत्य् तत्राह---साक्षाद् इति \। ददामि
बुद्धि-योगं तं येन माम् उपयान्ति ते \[गीता १०.१०\] इति भगवद्-उक्तेः
\। तेनैव ज्ञान-दीपेन परे ब्रह्मणि भगवत्य् आश्रय-तत्त्वे आत्मानं
शुद्ध-जीवम् आश्रितम् ईक्षमाणः, तथा आत्मनि शुद्ध-जीवे च तम् एव
परं ब्रह्म भगवन्तम् अधिष्ठातारम् ईक्षमाणः \। विहायेक्षाम् इति
जात-प्रेमत्वाद् अन्ते तं परामर्शम् अपि विहायेत्य् अर्थः \।
श्री-भागवतस्य मोहिनीत्वाद् इतोऽप्य् अन्यथा केचिद् व्याचक्षते, तत् तु एव
गृह्णन्ति न सन्तः \।\।४१-४२\।\।

**\॥।**

**\।\। ४.२८.४३ \।\।**

**पतिं परम-धर्म-ज्ञं वैदर्भी मलयध्वजम् \।**

**प्रेम्णा पर्यचरद् धित्वा भोगान् सा पति-देवता \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तद् एवं श्रीगुरुदेवस्य
सिद्धिदशापर्यन्तं शिष्यास्तं परिचरन्त एव वर्त्तन्त इति
दर्शयति---पतिम् इति चतुर्भिः \। परिचरणं हितप्रेरकत्वं,
भोगानिन्द्रियद्वारेण त्यक्त्वा \।\।४३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** वैदर्भ्याख्यः पुरञ्जनस् तु
तत्-सेवयैव प्राप्यं प्रापेत्य् आह---पतिम् इत्य्-आदिना \।\।४३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तद् एवं श्री-गुरु-देवस्य
सिद्धि-दशा-पर्यन्तं शिष्यस् तं परिचरन्न् एव वर्तेतेति
दर्शयति---पतिम् इति चतुर्भिः \।\।४३\।\।

**\॥।**

**\।\। ४.२८.४४ \।\।**

**चीर-वासा व्रत-क्षामा वेणी-भूत-शिरोरुहा \।**

**बभाव् उप पतिं शान्ता शिखा शान्तम् इवानलम् \।\।**

**श्रीधर-स्वामी (भावार्थ-दीपिका) : उप पतिं** पत्युः समीपे \। यद्
वा, पत्युः किञ्चिन् मात्रं न्यूना \। तत्-समाना सती **बभाव्** इत्य् अर्थः
\। उपोऽधिके च \[पा। १.४.८७\] इति कर्म-प्रवचनीयस् तद्-योगे च
द्वितीया \। शान्तम् अङ्गारावस्थम् अनलम् उप शान्ता शुद्धा ज्वाला यथा
भवति, तद्वत् \।\।४४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** चीर-वासाः चीरवत्
स्व-महिम्ना सर्वम् आच्छादयति कायम् आत्मा नभश् छदिः इत्य् उक्तेः
अत्यतिष्ठद् दशाङ्गुलम् इति श्रुतेश् च \। य आत्मा तत्र वासो विचार-द्वारा
यस्याः सा चीर-वासाः \। क्षमैव क्षामा स्वार्थिको\ऽण्, टाबार्षः \। व्रते
तपश्चर्यादि-लक्षणे समर्था \। वेणी-भूतानि संयतानि शिरोरुहाणि
वृत्ति-समूहा यस्याः सा तथा \। अनेन सात्त्विक्यैव बुद्ध्या हरिः
प्राप्यते दृश्यते त्व् अग्र्या बुद्ध्या इति श्रुतेः \। शान्तम् इत्य् अनेन
धूम-राहित्यम् उक्तं, न तु निर्वाणत्वं न हि नष्टस्याग्नेः शिखास्तीति \।
सामीप्यार्थे तु कुम्भस्य समीप उपकुम्भम् इत्य् आदौ षष्ठी-दर्शनाद्
अत्रार्षत्वाश्रयणेन द्वितीय-करणतः सुलभं पन्थानम् आह---यद् वेति
\। *इत्य् अर्थ* इति\। उपो\ऽधिके च इति सूत्र-बलाद् अयम्-अर्थे इति
भावः \।\।४४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पतिम् उप उपोऽधिके हीने
च \[पा। १.४.८६-८७\] इति कर्म-प्रवचनीयस् तद्-योगे द्वितीया \। पत्युः
सकाशात् किञ्चिन्-मात्र-न्यूनेत्य् अर्थः \। शान्तम् अङ्गारावस्थम् निर्धूमम्
अनलम् उपशान्ता शुद्धा ज्वाला यथा भवति, तद्वत् \।\।४४\।\।

**\॥।**

**\।\। ४.२८.४५ \।\।**

**अजानती प्रियतमं यदोपरतम् अङ्गना \।**

**सुस्थिरासनम् आसाद्य यथा-पूर्वम् उपाचरत् \।\।**

**श्रीधर-स्वामी (भावार्थ-दीपिका) :** तदानीम् अपि सुस्थिरम् आसनं
यस्य \। अत एवाजानती यदा तदा यथा-पूर्वम् असेवत \।\।४५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अङ्गना अङ्गानि शिक्षादीनि
विद्यन्ते यस्याः साङ्गना \। प्रियतममत्यन्तप्रियम् \। उपरतं
जीवन्मुक्त्यवस्थां प्राप्तम् \। अङ्गाभ्यासनिष्ठत्वादजानती \। सुस्थिरे
ब्रह्मण्यासनं स्थितिर् यस्य तं यथापूर्वं
साधनावस्थायामिवोपाचरत्तत्रैवातिष्ठद् इत्य् अर्थः \।
कथापक्षे---तदानीम् अपि देहत्यागावसरे\ऽपि \। अत एव सुस्थिरासनत्वाद्
एव \। यथापूर्वं श्रीभगवत्प्रतिमामिवाचेष्टमानम् अपि
पाद्यादिनापाचरदानर्चेति \।\।४५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यथा-पूर्वं श्री-भगवत्-प्रतिमाम्
इवाचेष्टमानम् अपि पाद्यादिनोपाचरत् आनर्च \।\।४५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। ४.२८.४६ \।\।**

**यदा नोपलभेताङ्घ्राव् ऊष्माणं पत्युर् अर्चती \।**

**आसीत् संविग्न-हृदया यूथ-भ्रष्टा मृगी यथा \।\।**

**श्रीधर-स्वामी (भावार्थ-दीपिका) :** पत्युर् अङ्घ्रिम् अर्चयन्ती यदा
तस्मिन्न् अङ्घ्राव् ऊष्माणं नापश्यत् \।\।४६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ऊष्माणमौष्ण्यम् \।
पक्षे---पत्युः शुद्धजीवस्याङ्घ्रौ शास्त्रविचारतीर्थगमनादौ
सात्त्विके\ऽपि कर्मण्यूष्माणमुत्साहं न लेभे तदा अहो सात्त्विकीम् अपि
मामयं त्यक्तुमुद्यत इत्यतः संविग्नहृदयासीत् \।\।४६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अर्चती अर्चयन्ती
नोपलभेत नोपालभेत \।\।४६\।\।

**\॥।**

**\।\। ४.२८.४७ \।\।**

**आत्मानं शोचती दीनम् अबन्धुं विक्लवाश्रुभिः \।**

**स्तनाव् आसिच्य विपिने सुस्वरं प्ररुरोद सा \।\।**

**श्रीधर-स्वामी (भावार्थ-दीपिका) :** अबन्धुं पति-रहितम् \।
अश्रुभिर् आसिच्य \।\।४७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** गुरोः साधकशरीरापगमे
सति पत्युर्विच्छेदे पतिव्रतेव शिष्यस्तद्विच्छेदसन्तप्तो विलापमग्नो
भवतीत्य् आह---आत्मानं शोचती \। अतः परं मां कस्त्रास्यतीति शोकाकुला
\। अबन्धुं जीवन्मुक्तिदशायां वृत्त्यन्तरानुत्पत्तेः \। स्तनौ
धर्माधर्मौ \। विक्लवाश्रुभिः कर्ममार्गरतैः सह विपिने संसारवने
\। आसिच्य सुस्वरं प्ररुरोद अहं ब्रह्मास्मि इत्य् एवं रुरोद
परिणतवतीत्य् अर्थः \।\।४७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** गुरोः
साधक-शरीरापगमे सति, पत्युर् विच्छेदे पति-व्रतेव शिष्यस्
तद्-विच्छेद-सन्तप्तो विलाप-मग्नो भवतीत्य् आह---आत्मानं शोचती माम्
अतः परं कस् त्रास्यत इत्य् अतः शोकाकुला \।\।४७\।\।

**\॥।**

**\।\। ४.२८.४८ \।\।**

**उत्तिष्ठोत्तिष्ठ राजर्षे इमाम् उदधि-मेखलाम् \।**

**दस्युभ्यः क्षत्र-बन्धुभ्यो बिभ्यतीं पातुम् अर्हसि \।\।**

**श्रीधर-स्वामी (भावार्थ-दीपिका) :**
क्षत्र-बन्धुभ्योऽधार्मिक-क्षत्रियेभ्योऽपि \।\।४८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पक्षे---हे श्रीगुरो इमां
पृथ्वीं त्वत्प्रवर्तितश्रवणादिभक्तिमतीं दस्युभ्यो
भक्तिविरोधिमतेभ्यो बिभ्यतीम् \। तीर्थस्तु---उदधिः कमे तद् एव
मेखलास्थानीयं यस्याः सा \। तथा दस्युभ्यो\ऽहङ्कारादिभ्यः क्षत्त्रं
संसाराद्रक्षकं ज्ञानं बध्नन्ति प्रतिबध्नन्तीति क्षत्रबन्धवो
मिथ्याज्ञानादयस्तेभ्यो\ऽपि बिभ्यतीमिमां गां रक्षितुमर्हसि \।
त्वद्-अनुगृहीतया बुद्ध्याज्ञानादयो निवर्त्तन्त इत्य् अर्थः \।\।४८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** उत्थिष्ठेति \। पक्षे, हे
श्री-गुरो, इमां पृथ्वीं तत्-प्रवर्तित-चरणारविन्दादि-भक्ति-गतिं
दस्युभ्यः भक्ति-विरोधि-मतेभ्यो बिभ्यतीम् \।\।४८\।\।

**\॥।**

**\।\। ४.२८.४९ \।\।**

**एवं विलपन्ती बाला विपिनेऽनुगता पतिम् \।**

**पतिता पादयोर् भर्तू रुदत्य् अश्रूण्य् अवर्तयत् \।\।**

**श्रीधर-स्वामी (भावार्थ-दीपिका), विश्वनाथ-चक्रवर्ती
(सारार्थ-दर्शिणी) :** अवर्तयत् प्रवर्तयामास \।\।४९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** विपिने वासनावने
विलपन्ती रुदती स्वामिनं विहाय स्थिताश्रूण्यवर्तयन्मुग्धेवाभवत्
\।\।४९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

**\॥।**

**\।\। ४.२८.५० \।\।**

**चितिं दारुमयीं चित्वा तस्यां पत्युः कलेवरम् \।**

**आदीप्य चानुमरणे विलपन्ती मनो दधे \।\।**

**श्रीधर-स्वामी (भावार्थ-दीपिका) :** तस्यां निधायाग्नि-दानेनादीप्य च
\।\।५०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
पक्षे---श्रीगुरोर्देहसंस्कारं कृत्वा श्रीमद्गुरुचरणवियुक्तो\ऽहं
तदीयगुणानुस्मरणमयशोकदवाग्निदग्धदेहः प्राणं
धर्तुमशक्नुवंस्तदुपदिष्टश्रवणकीर्तनादिभक्तो नैव शक्तिं धास्यामि
तस्मादद्यैव मरिष्यामीति शिष्यो मनसि निश्चिनोतीति दर्शयामास \।
तीर्थस्तु---दारुमयीं भेदविषयां चितिं संविदं कृत्वा प्रकाश्य तस्यां
संविदि पत्युः कलेवरं संसारकारणमादीप्य
दग्ध्वानुमरणे\ऽनुस्यूतदोषनाशे मनो दधे तादृशीं वृत्तिं
प्रकाशयन्त्याह \।\।५०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** चितिम् इति \। अस्मिन्न् अध्यात्म-पक्षे
स्त्रीत्वादिकम् औपचारिकम् एव \।\।५०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तस्यां निधाय
अग्नि-दानेनादीप्य च \। पक्षे---श्री-गुरोर् देह-संस्कारं कृत्वा
श्रीमद्-गुरु-चरण-वियुक्तोऽहं
तदीय-गुणानुस्मरण-मय-शोक-दावाग्नि-दग्ध-देहो प्राणं धर्तुम्
अशक्नुवंस् तद्-उपदिष्ट-श्रवण-कीर्तनादि-भक्तौ नैव शक्तिं धास्यामि
\। तस्माद् अद्यैव मरिष्यामीति शिष्यो मनसि निश्चिनोतीति दर्शयामास
\।\।५०\।\।

**\॥।**

**\।\। ४.२८.५१ \।\।**

**तत्र पूर्वतरः कश्चित् सखा ब्राह्मण आत्मवान् \।**

**सान्त्वयन् वल्गुना साम्ना ताम् आह रुदतीं प्रभो \।\।**

**श्रीधर-स्वामी (भावार्थ-दीपिका) :** पूर्वतरोऽनादिर् ईश्वरः सखा,
द्वा सुपर्णा इत्य् आदि श्रुतेः \। साम्ना प्रिय-वाक्येन बोधयन् \।\। ५१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
स्वगुरुविरहव्याकुलीभावदशायाम् इव शिष्यस्य भगवद्-दर्शनं स्याद् इति
द्योतयति \। तत्र तस्यामवस्थायाम् \। ब्राह्मणः ब्राह्मण-रूपधारी
साक्षात्स्वीयस्व-रूपदर्शनं प्रेम्णा विना न संभवतीति ज्ञापयति \।
यद्वा---ब्रह्म ब्राह्मण आत्मना इति श्रुत्यर्थद्योतनाय तथोपदेशे
ब्राह्मणस्यैवाधिकार इति द्योतनाय च ब्राह्मण-रूपधारणम् इति ज्ञेयम्
\। अत एवात्मा स्वरूपं विद्यते यस्य स आत्मवान्स्व\--स्वरूप-युक्त इत्य्
अर्थः \। वल्गुना प्रीतिद्योतकतया सुन्दरेण सामवाक्येन
सान्त्वयन्समादधानः \।\।५१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ब्राह्मण-रूपो भूत्वा \।\।५१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**
स्व-गुरु-विरह-व्याकुली-भाव-दशायाम् इव शिष्यस्य भगवद्-दर्शनं
स्याद् इति द्योतयति---तत्रेति \। पूर्वतरः अनादिर् ईश्वरः सखा---द्वा
सुपर्णा इत्य् आदि श्रुतेः \। ब्राह्मणः ब्राह्मण-वेश-धारीति साक्षात्
स्वीय-स्वरूप-दर्शनं प्रेम्णा विना न भवतीति ज्ञापयति स्मेति भावः
\। आत्मवान् अन्तराच्छन्नीकृत-स्व-स्वरूप-युक्तः \।\।५१\।\।

**\॥।**

**\।\। ४.२८.५२ \।\।**

**ब्राह्मण उवाच**

**का त्वं कस्यासि को वायं शयानो यस्य शोचसि \।\।**

**जानासि किं सखायं मां येनाग्रे विचचर्थ ह \।**

**श्रीधर-स्वामी (भावार्थ-दीपिका) :** यस्य यं शोचसि \। अग्रे सृष्टेः
पूर्वम् \। विचचर्थ ह मयि स्थितत्वेन सख्य-सुखम् अनुभूतवान् असि
\।\।५२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यस्येति द्वितीयार्थे षष्ठी
\। का किंजातिविशिष्टासि न कापि किं च, कस्यासि कं पुरुषमाश्रित्य
तिष्ठसि न कम् अपि सर्वस्य चेतनानुस्यूतत्वान्न विशिष्टं शक्यते वक्तुं
यस्य शोचसि यदीयाहम् इति प्रकाश्य वर्तसे\ऽयं शयानः शरीरलक्षणः
पदार्थः कः पांचभौतिकत्वात्तव चानेन न को\ऽपि संबन्धः \। त्वं
का नामतो गोत्रतो लिङ्गतश् च तवैतत्त्रयम् एव नास्ति कत्यासि पुत्री
भार्या वा न कस्यापीति को वायं शयानस्तव निरूपितो यस्य मरणं
शोचसि न को\ऽपीति वार्थः \।\।५२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कोऽयं शयान इति प्रश्ने
मम श्री-गुरुर् अयम् इति \। कथा-पक्षे---मम पतिर् अयम् इति चेत्, मां
किं जानासीति ? ननु, त्वम् एव विप्रो मम क इत्य् अत आह---सखायम् इति
\। कथं त्वया सह मम सख्यम् इत्य् अत आह---येन मया सह अग्रे
सृष्टेः पूर्वं विचचर्थ \। मय्य् एव मिलित्वा मत्-सङ्गेन सुखम्
अनुभूतवान् त्वम् एवासीर् इत्य् अर्थः \।\।५२\।\।

**\॥।**

**\।\। ४.२८.५३ \।\।**

**अपि स्मरसि चात्मानम् अविज्ञात-सखं सखे \।**

**हित्वा मां पदम् अन्विच्छन् भौम-भोग-रतो गतः \।\।**

**श्रीधर-स्वामी (भावार्थ-दीपिका) :** ननु नाहम् आवयोः सख्यं
सहचरत्वं च जानामीति चेत् तत्राह---यद्यपि मां न जानासि तथाप्य्
आत्मानं त्वाम् अविज्ञात-सखम् अविज्ञातः कश्चिन् मे सखासीद् इत्य् एवं किं
स्मरसि ? सख इति पुंस्त्व-निर्देशः प्राक्तन-पुंस्त्व-स्मरणाय \।
सख्यं स्मारयन् स्व-वियोग-कृतम् अनर्थम् आह---हित्वेति सार्धैः
षड्भिः \। पदं स्थानम् \।\।५३ \।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** नन्वहं किम् अपि न
जानामीति तत्राह---अपीति \। बहुव्रीहावपि टजार्षः \। त्वम् एव स्मारयेति
चेदाह---हित्वेति \। सृष्ट्यारंभे प्राचीनकर्मवशादेवेत्य् अर्थः
\।\।५३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** कथा-पक्षे---सखे इति \।
जीवत्व-मात्र-स्मरणाय \।\।५३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नन्व् अहं किम् अपि
जानामीति तत्राह---अपीति \। यद्यपि मां न जानासि तद् अप्य् आत्मानं स्वम्
अविज्ञात-सखम् अविज्ञातः कश्चिन् मे सखास्तीत्य् एवं किं स्मरसि ?
बहुव्रीहाव् अपि ट आर्षः \। अविज्ञातस्य सखायम् इति वा \। सखीत्य्
अप्रयुज्य सखे इति पुंस्त्व-निर्देशः प्राक्तन-पुंस्त्वं स्मारयन् एवम्
अग्रेऽपि \। त्वम् एव स्मारय चेद् अत आह---हित्वेति \। सृष्ट्य्-आरम्भे
प्राचीन-कर्म-वशाद् एवेत्य् अर्थः \। पदं स्थानम् \।\।५३\।\।

**\॥।**

**\।\। ४.२८.५४ \।\।**

**हंसाव् अहं च त्वं चार्य सखायौ मानसायनौ \।**

**अभूताम् अन्तरा वौकः सहस्र-परिवत्सरान् \।\।**

**श्रीधर-स्वामी (भावार्थ-दीपिका) : हंसौ** शुद्धौ **मानसं**
हृदयम् अयनं ययोः \। कथा-पक्षे---मानस-सरसि स्थितौ पक्षिणाव्
अभूतां जातौ \। ओको गृहम् \। अन्तरा विनैव \। वा-शब्द एवार्थे \।
सहस्र-परिवत्सरान् महा-प्रलयो यावत् \।\।५४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** आर्येति \।
शुद्धकुलोद्भूतत्वेन ज्ञानाधिकारित्वम् आह \।\।५४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यद्यपि परमात्म-सन्दर्भे
ज्ञानेच्छुर् अयम् अधिकारीत्य् अभेदोपदेश-पर्यवसानत्वं व्याख्यातं,
तथाप्य् अपरितोषाद् अत्र भक्ति-पर्यवसानत्वम् एव व्याख्यायते \। यथा
सख्यम् एव स्थापयति \। सृष्टौ मानसायनौ महा-प्रलय-समये तु ओकस्
तद्-रूपम् उपधिम् अन्तरिवाभूताम् अभूवेत्य् अर्थः \। सहस्र-परिवत्सरान्
व्याप्येति महा-प्रलयोपलक्षणम् \।\।५४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** हंसौ शुद्धाव् आत्मानौ
मानसं हृदयम् अयनं ययोस् तौ \। कथा-पक्षे---मानस-सरसि स्थितौ
पक्षिणाव् अभूतां जातौ \। ओको गृहम् अन्तरा विनैव \। वा-शब्द एवार्थे
सहस्रं परिवत्सरान् महा-प्रलयो यावद् इत्य् अर्थः \।\।५४\।\।

**\॥।**

**\।\। ४.२८.५५ \।\।**

**स त्वं विहाय मां बन्धो गतो ग्राम्य-मतिर् महीम् \।**

**विचरन् पदम् अद्राक्षीः कयाचिन् निर्मितं स्त्रिया \।\।**

**श्रीधर-स्वामी (भावार्थ-दीपिका) :** हे बन्धो, ग्राम्ये सुखे मतिर्
यस्य \। स्त्रिया मायया \।\।५५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** स्व-व्सिमृतौ हेतुम् आह---स त्वम्
इति सार्धैः षड्भिः \। मन्यसे इत्य् अधिकैः \। अत्र स त्वम् इति
युग्मकम् \। स्थिति-समये तु स तथाविधस् तं मां
विहायाहन्ता-ममताभ्यां व्यवधाय महीं स्वप्न-सहित-जाग्रद्-दशां
गतः सन् विचरन् पर्यालोचयन्न् इत्य् अर्थः \।\।५५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स्त्रिया मायया \।\।५५\।\।

**\॥।**

**\।\। ४.२८.५६-५८ \।\।**

**पञ्चारामं नव-द्वारम् एक-पालं त्रि-कोष्ठकम् \।**

**षट्-कुलं पञ्च-विपणं पञ्च-प्रकृति स्त्री-धवम् \।\।**

**पञ्चेन्द्रियार्था आरामा द्वारः प्राणा नव प्रभो \।**

**तेजो-\ऽब्-अन्नानि कोष्ठानि कुलम् इन्द्रिय-सङ्ग्रहः \।\।**

**विपणस् तु क्रिया-शक्तिर् भूत-प्रकृतिर् अव्यया \।**

**शक्त्य्-अधीशः पुमांस् त्व् अत्र प्रविष्टो नावबुध्यते \।\।**

**मध्वः-** इन्द्रियाणि यत्र सङ्गृह्यन्ते स गोलकेन्द्रिय-सङ्ग्रहः
\।\।५७\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** पञ्च-शब्दादय आरामा उपवनानि
यस्मिन् \। नव द्वाराणि प्राण-च्छिद्राणि यस्मिन् \। एकः प्राणः पालो यस्मिन्
\। त्रीणि पृथिव्य्-अप्-तेजांसि कोष्ठानि यस्मिन् \। षट्-ज्ञानेन्द्रिय-मनांसि
कुलान्य् अभीष्ट-विषय-समर्पका वणिजो यस्मिन् \। पञ्च विपणा हट्टाः
कर्मेन्द्रियाणि यस्मिन् \। पञ्च-भूतानि प्रकृतिर् उपादान-कारणं यस्य \।
स्त्री बुद्धिर् एव धवः पतिः स्वामिनी यस्मिन् \।\।५६\।\।

स्वयम् एवेयं श्लोकं व्याचष्टे---पञ्चेन्द्रियार्था इति \। षट्-कुलम् इति
षट्त्वम् एक-पालम् इति च स्पष्टत्वान् *न व्याख्यातम् \।*\।५७\।\।

भूतान्य् एवाव्यया प्रकृतिर् उपादानं यस्य \। स्त्री-धवम् इत्य् अस्य
व्याख्यानम् \। शक्तिर् अधीशा यस्य \। तद्-वशः सन्न् इत्य् अर्थः
\।\।५८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** बन्धो इति \।
प्रीतिविषयतां द्योतयंस्तद्धितकर्तृत्वं स्वस्याह \।\। अत्र पदे
प्रविष्टः पुमान्मुह्यति इत्य् अर्थ इति \। तत्पदं स्त्रीस्वामिकम् इति किं
वाच्यम् \। तत्र प्रविष्टः पुमानपि स्त्रीस्वामिको भवेद् इति भावः
\।\।५५-५८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** पञ्चेन्द्रिया इति युग्मकम्
\।\।५६-५८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पञ्च-विषया आरामा
उपवनानि यत्र \। नव द्वाराणि प्राण-च्छिद्राणि यत्र \। एकः प्राण एव
पालो यत्र \। त्रीणि पृथिव्य्-अप्-तेजांसि कोष्ठानि यत्र \।
षट्-ज्ञानेन्द्रिय-मनांसि कुलानि वणिजो यत्र तत् \। पञ्च महा-भूतानि
प्रकृतिर् उपादान-कारणं यस्य तत् \। स्त्री बुद्धिर् एव धवः पतिः
स्वामिनी यस्मिन् तत् \। श्लोकम् इमं स्वयं व्याचष्टे---पञ्च इति \। प्राणाः
प्राणाच्छिद्राणि नव \। कुलम् इति वणिजाम् एवार्थतः प्राप्तं भूतानि
पञ्चैव प्रकृतिः कारणम् \। तत्र पदे प्रविष्टः पुमान् मुह्यति \।
कीदृशी शक्तिः ? बुद्धिर् एव अधीशा यस्य स इति स्त्री-धवम् इत्य् अस्य
व्याख्यानम् \। तत्-पदं स्त्री-स्वामिकम् इति किं वाच्यं तत्र प्रविष्टः
पुमान् अपि स्त्री-स्वामिक एव भवेद् इत्य् अर्थस्य द्योतनार्थं
पुं-विशेषणत्वेनोपन्यस्तम् \।\।५६-५८\।\।

**\॥।**

**\।\। ४.२८.५९ \।\।**

**तस्मिंस् त्वं रामया स्पृष्टो रममाणोऽश्रुत-स्मृतिः \।**

**तत्-सङ्गाद् ईदृशीं प्राप्तो दशां पापीयसीं प्रभो \।\।**

**श्रीधर-स्वामी (भावार्थ-दीपिका) :** स्पृष्टोऽभिभूतः \। अतो न
विद्यते श्रुते ब्रह्मत्वे स्मृतिर् यस्य \।\।५९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तस्मिन्पदे रामया
विषयबुद्ध्या \। अतो रामास्पृष्टत्वात् \। श्रुते
सर्ववेदेतिहासपुराणादिवर्णिते जीवस्य ब्रह्मभावे \। विश्वनाथस्तु---न
श्रुता श्रवगविषयीकृता स्मृतिर्गीतादिज्ञान-साधनशास्त्रं येन स
तथेत्याह \। तत्सङ्गाद्रामासङ्गात् \। ईदृशीं स्त्रीदेहप्राप्तिलक्षणाम् \।
स्त्रीशरीरस्य बहुदुःखाधिकरणत्वात्पापीयसीम् नारीशरीरं बहु
दुःखभाजनम् इति गरुडोक्तेः \। प्रभो इति \। त्वं तु साक्षात्प्रभुर् अपि
सङ्गदोषादेवात्मानमप्रभुं जानासीति भावः \।\।५९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** विभो हे सर्व-साधन-समर्थ !
तथापीत्य् अर्थः \।\।५९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** न श्रुता न
श्रवण-विषयीकृता स्मृतिः स्व-ज्ञानं येन सः \।\।५९\।\।

**\॥।**

**\।\। ४.२८.६० \।\।**

**न त्वं विदर्भ-दुहिता नायं वीरः सुहृत् तव \।**

**न पतिस् त्वं पुरञ्जन्या रुद्धो नव-मुखे यया \।\।**

**श्रीधर-स्वामी (भावार्थ-दीपिका) :** तत्त्वम् उपदिशति, न त्वम् इति
चतुर्भिः \। सुहृत् पतिः \। नव-द्वारे पुरे यया रुद्धोऽसि तस्याः
\।\।६०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्त्वं याथार्थ्यम् \।
पुरंजन्या इति पूर्वजन्माभिप्रायेणोक्तम् \। अत्र विश्वनाथः---ननु
यद्यहमश्रुतस्मृतिरस्मि तर्हि मत्स्मृतित्वम् एव श्रावयेति चदाह---नेति
\। त्वं विदर्भस्य प्राकृतजीवस्य कस्यापि न दुहिता नापत्यं किं तु
मच्छक्तिरूपो जीवोसीति भावः \। अयं वीरो\ऽपि न ते सुहृद्धितकारी, किं
त्वहम् एव एतद्रूपेण त्वद्-गुरुर्भूत्वा स्वभक्तिमुपदिश्य सख्यनुरूपं
कृत्यमकरवम् इति पक्षद्वयं पृथक्पृथक् \। यया नवमुखे पुरे त्वं
रुद्धस्तस्याः पुरंजन्यास्त्वं न पतिः किं त्वविद्योपहितं चैतन्यम् अपि
\। कथापक्षः स्पष्ट एव \।\।६०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नन्व् एवं यद्य् अहम्
अश्रुत-स्मृतिर् एवास्मि, तर्हि मत्-स्मृतिं त्वम् एव श्रावयेत्य् अत आह---नेति
\। त्वं विदर्भस्य प्राकृत-जीवस्य कस्यापि न दुहिता नापत्यं, किन्तु
मच्-छक्ति-रूपो जीवोऽसीति भावः \। अयं वीरोऽपि न ते सुहृत् हितकारी
किन्त्व् अहम् एव एतद्-रूपेण तद्-गुरुर् भूत्वा स्व-भक्तिम् उपदिश्य
सख्यानुरूपं कृत्यम् अकरवम् \। इति पक्ष-द्वयं पृथक् पृथक्
व्याख्यातं यया नव-मुखे पुरे त्वं रुद्धस् तस्याः पुरञ्जन्यास् त्वं न
पतिः किन्तु अविद्योपहितं चैतन्यम् असि \। कथा-पक्षे स्पष्टम् एव
\।\।६० \।\।

**\॥।**

**\।\। ४.२८.६१ \।\।**

**माया ह्य् एषा मया सृष्टा यत् पुमांसं स्त्रियं सतीम् \।**

**मन्यसे नोभयं यद् वै हंसौ पश्यावयोर् गतिम् \।\।**

**श्रीधर-स्वामी (भावार्थ-दीपिका) :** पुमांसं पूर्व-जन्मनि
यदमन्यथा इदानीं च सतीं श्रेष्ठां स्त्रियं यन् मन्यसे एषा माया \।
यत उभयम् अपि वस्तुतो नास्ति \। यस्माद् आवां हंसौ शुद्धौ \। नौ
आवयोर् वक्ष्यमाणां गतिं स्वरूपं पश्य \।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ननु यद्येवं तर्हि कथं
मे तथा तथा प्रतीतिस् तत्राह---मायेति \। कदाचिन्नोभयं नपुंसकम्
इति उपलक्षणमेतत्कदाचिन्मनुष्यदेवतिर्यगादिकं चेति \। यद् यस्माद्वै
निश्चितमावां हंसाव् इति \।\।६१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : हंसाव् इत्य् अत्र हंसम् इति चित्सुखः
\। माम् इति शेषः \। पश्यथ नौ इति क्वचित् \।\।६१\।\।**

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु यद्य् एवं तर्हि
कथं मे तथा तथा प्रतीतिस् तत्राह---मायेति \। यद् यतः कदाचित्
स्वं पुमांसं मन्यसे कदाचित् सतीं स्त्रियं कदाचिन् नोभयं नपुंसकम्
इत्य् अर्थः \। उपलक्षणम् एतत् कदाचिन् मनुष्यं कदाचिद् देव-तिर्यग्
आदिकं च यद् यस्माद् वै निश्चितम् आवां हंसौ शुद्धौ आवयोर् गतिं
वक्ष्यमाणं स्वरूपं पश्य \।\।६१\।\।

**\॥।**

**\।\। ४.२८.६२ \।\।**

**अहं भवान् न चान्यस् त्वं त्वम् एवाहं विचक्ष्व भोः \।**

**न नौ पश्यन्ति कवयश् छिद्रं जातु मनाग् अपि \।\।**

**श्रीधर-स्वामी (भावार्थ-दीपिका) :** तत्त्वं पदार्थयोश्
चिद्-अंशेनैक्यम् आह \। अहम् एव भवान् \। उपचारं वारयति, न चान्य
इति \। व्यतिहारोपदेश उक्ताभिप्रायः \। छिद्रम् अन्तरम् \।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** चिदंशेन चिद्रूपत्वेन \।
उक्ताभिप्रायः परे ब्रह्मणि चात्मानम् इत्य् अत्रोक्ते\ऽभिप्रायो यस्य स
तथा \। अत्र विश्वनाथः---अहं परमात्मैव भवान् जीवः न चान्यः
मत्तश्चैतन्य-स्वरूपान्नभिन्न इत्य् अर्थः \। ननु किमेतन्मदसह्यं
ब्रूषे तत्राह---भो मच्छुद्धभक्त \। अहम्-अकोपं यथा स्यात्तथा त्वम्
एव विचक्ष्व सविमर्शं पश्य हं तु कोपे समाख्यातः शिवे च
कुक्कुरे\ऽपि च इति मेदिनी \। ननु त्वद्-दासस्य मम तथा
मत्प्रभोस्तवापि नातः परो\ऽन्यकलङ्को यदावयोरभेद इति
तत्राह---नेति \। नावावयोश्छिद्रमीदृशं कलङ्कं जातु कदाचिदपि
मनागीषदपि कवयो विज्ञा न पश्यति \। किं त्वविज्ञा एव भेदं
पश्यन्तीत्य् अर्थः \।\।६२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** सख्योपयोगि शुद्धत्वं
प्रतिपादयन् द्वयोर् ऐक्यात्म्यं स्थापयति---नोभयम् इत्य् अधिकेनाहम् इत्य्
अर्धकेन \।\।६२\।\। (परमात्म-सन्दर्भ ४०)

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अहं परमात्मैव भवान्
जीवः, न चान्यः मत्तश् चैतन्य-स्वरूपान् न भिन्न इत्य् अर्थः \। ननु
किम् एतन्-मद-सह्यं ब्रूषे तत्राह---भो मच्-छुद्ध-भक्त अहम् अकोपं
यथा स्यात् तथा त्वम् एव विचक्ष्व सविमर्शं पश्य \। हन्त कोपे
समाख्यातः शिवे च कुक्कुरेऽपि च इति मेदिनी \। ननु त्वद्-दासस्य मम
तथा मत्-प्रभोस् तवापि नातः परोऽन्यः कलङ्को यद् आवयोर् अभेद इति
तत्राह---नेति \। नौ आवयोश् छिद्रम् ईदृशं कलङ्कं जातु कदाचिद् अपि
मनाग् ईषद् अपि कवयो विज्ञा न पश्यन्ति किन्त्व् अविज्ञा एव भेदं
पश्यन्तीत्य् अर्थः \।\।६२ \।\।

**\॥।**

**\।\। ४.२८.६३ \।\।**

**यथा पुरुष आत्मानम् एकम् आदर्श-चक्षुषोः \।**

**द्विधाभूतम् अवेक्षेत तथैवान्तरम् आवयोः \।\।**

**श्रीधर-स्वामी (भावार्थ-दीपिका) :** तर्हि कथम् आवयोर्
अज्ञत्व-सर्व-ज्ञत्वादि-धर्म-भेदस् तत्राह---यथेति \। आत्मणं देहम्
आदर्शे निर्मलं महान्तं स्थिरं चावेक्षेत \। परस्य चक्षुषि च तद्
विपरीतम् \। विद्याविद्योपाधि-कृतो धर्म-भेद इत्य् अर्थः \।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इत्यर्थं इति \।
विद्योपाधिप्रधानत्वात्तव
सर्वज्ञत्वादिकमविद्योपाधिप्रधानत्वान्ममाज्ञत्वादिकं च न तु
स्वाभाविकमतो न चावयोर्भेद इति भावः \। अत्र विश्वनाथः---नन्वहं
भवानिति त्वद्-उक्तिरेवासह्या तत्र मा कुप्यावधेहीत्य् आह---यथेति \।
पुरुषो जीव आत्मानं स्वमेकम् अपि मोक्षदशायां बन्धदशायां च
क्रमेणादर्शचक्षुषोर्द्विधाभूतम् आदर्शे मणिमयदर्पणे
यथोचितप्रमाणं सुवर्णतेजस्कं महान्तमचंचलमीक्षेत चक्षुषि
त्वत्यल्पप्रमाणमल्पतेजस्कमतिक्षुद्रं चंचलं चेक्षेत यथेति \।
एकस्यापि द्विधाभूतत्वमुपाधिधर्मलिप्तत्वालिप्तत्वाभ्यां भेदमीक्षेत,
तथैवावयोः परमात्मजीवात्मनोः सदैव द्विधाभूतयोरन्तरं सदैव
भेदमीक्षेत \। अन्तरमवकाशावधिपरिधानान्तर्द्धिभेदतादर्थे इत्य्
अमरः \। अहं देहमध्ये परमात्म-स्वरूपेण वर्ते त्वं च जीवो
वर्त्तसे \। तत्राह---स्वतो निरुपाधिर् अपि स्वैरतया
सकललोकदेहगतः सन्नन्तर्यामी स्वसमुचितप्रमाणः संपूर्णतेजस्को
महान्निश्चलो मुक्तजीव इव सदैव निर्लेप एव \। त्वं तु
जीवो\ऽत्यल्पप्रमाण एवात्यल्पतेजस्को\ऽतिक्षुद्रः
सदैवोपाधिधर्मग्रस्तः कदाचिद् एव मुक्तिदशायामलिप्त इति
तदैवावयोर्भेदं जानीयाद् इत्य् अर्थः \। यदुक्तम् अहं भवान्न
चान्यस्त्वम् इति तत् अहं यथा चित्तथा मद्भक्तो भवानपि चिन्न तु जडो
माया वेत्य् अर्थः \। एतत्पद्ययोरर्थान्तरं तु शास्त्रस्यास्य
मोहिनीत्वख्यापकमसुरैरे व ग्राह्यमेकात्मवादस्य
भगवद्-अनभिमतत्वात् \। यदुक्तं तृतीये भगवतैव---

> यथोल्मुल्काद्विस्फुलिङ्गाद्धूमाद्वापि स्वसंभवात् \।
>
> अप्यात्मत्वेनाभिमताद्यथाग्निः पृथगुल्मकात् \।\।
>
> भूतेन्द्रियान्तः---करणात्प्रधानाज्जीवसंज्ञितात् \।
>
> आत्मा तथा पृथग्द्रष्टा भगवान्ब्रह्मसंज्ञितः \।\। इति \।

श्रुत्या च यथाग्नेः क्षुद्रा विस्फुलिङ्गा व्युच्चरान्ति इति \। स्मृत्या
च---एकदेशे स्थितस्याग्नेर्योत्स्ना विस्फारिणी यथा इति तथा
सच्चिदानन्दविग्रहो भगवान्निरुपाधिर् ए व \। तस्य
विद्योपाधित्वमप्यसुरमतेनैवोक्तम् इति ज्ञेयम् \।\।६३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ननु द्वयोर् अन्तरत्वे सति कथं
माया तवाधिकार्या ? मम पुनर् अधिकारिणीति माया ह्य् एषेत्य् अत्र दर्शितं
कथं वा सख्यम् ? तत्राह---यथेति \। अत्र विज्ञातृ-पुरुषाभिमुखेष्व्
आदर्शादिषु स्वच्छेषु चाक्षुषं तेजो लग्नं सत् बलीयसा सौर्येण तेजसा
प्रतिश्रान्तः प्रवर्तितं मुख-संयुक्तं सत् तद् एव मुखं ग्राहयन्
दोष-वशात् तद्-देशताम् अभिमुखतां च मुखस्याग्राहयत् \।
पूर्व-दृष्टाभिमुखादर्शस्य दिग्-देशताम् आभिमुख्यं च मुखम्
अन्वारोपयतीत्य् एवं ज्ञायते प्रतिबिम्बम् इति \।

केचिन् मन्यन्ते तथा च सति तथैव प्रतीयेत दोष-वशाद् इत्य् आदौ को
वा हेतुः ? सूर्यादि-प्रतिबिम्बे च तद्-विरोधि-कल्पनान्तरं मृग्येत तथा
सूर्य-प्रतिबिम्बाभासोत्पत्तिर् यत्र दृश्यते तत्र चाभासे यद् औष्ण्यादिकम्
अनुभूयते तत्र को वा हेतुः ? तस्माद् अन्यथानुपपत्त्येदम् एव लभ्यते
सर्वस्य वस्तुन आकारानुकारिणी च्छटा सर्वत्राव्यवहितं देशे सञ्चरत्य्
एव, किन्तु सूक्ष्मत्वान् नोपलभ्यते स्वच्छं वस्त्व्-अन्तरं प्राप्य तु
समुद्भवन्ती तत्राक्षर-मुद्रावद् विपरीततयोदयं प्राप्नुवती
प्रतिबिम्बम् उच्यते \।

यद् वा, स्वच्छ-वस्तुनस् तथैवेश्वर-दत्ता शक्तिः यद् बिम्बस्य रूपं
स्वस्मिन् भासयतीति तत् प्रतिभासितम् एव प्रतिबिम्बत्वं यद् एव
बिम्बत्वं व्यवहितेऽपि देशे निजाभासम् उद्गिरतीति \।

तस्माद् अयम् अर्थः---आदर्शे स्वच्छ-वस्तुन्य् आत्मनो
निज-देहस्यानन्याकार-च्छटात्वेन स्व-चक्षुषि च बहिर्
निःसृत-तद्-इन्द्रिय-मय-केवलं तत्-तेजसि
साक्षात्-तद्-रूपात्-मत्वेनात्मानम् एव यथा द्विधा भूतम् एवेक्षते लोकस्
तथैवावयोर् अन्तरं भेदांशः मच्-छटांश-रूपस्य शुद्ध-जीवस्यैव
प्राकृतोपाधौ प्रतिफलन-प्रायत्वाद् इति भावः \। चक्षुषो
निकृष्ट-प्रतिबिम्बोपाधितया व्याख्यानं तु विचार्य चक्षुः-शब्देन
सन्निहितं स्व-चक्षुः परित्यज्य पर-चक्षुर्-वचनं कष्टं
स्व-चक्षुर्-वचनं तु स्पष्टं सति च स्पष्टे तैलादि-दृष्टान्ते
तद्-उपादानं नोपदेयम् इति \। स एष चाभेदात्मको भेदः
सख्य-दार्ढ्यायैव निर्दिष्टः, जानासि किं सखायं माम् इति हंसावहं च
त्वं चार्य! सखायाव् इत्य् उपक्रमाभ्यासाद्य्-अनुसारात् \।\।६३\।\।
\[परमात्म-सन्दर्भ २९\]

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नन्व् अहं भवान् इति
त्वद्-उक्तिर् एव सोढुम् अशक्या, तत्र माकुप्यावधेहीत्य् आह---यथेति \।
पुरुषो जीव आत्मानं स्वम् एकम् अपि मोक्ष-दशायां बन्ध-दशायां च
क्रमेण आदर्श-चक्षुषोर् द्विधा-भूतम् आदर्शे मणिमय-दर्पणे
यथोचित-प्रमाणं सम्पूर्ण-तेजस्कं महान्तम् अचञ्चलम् ईक्षते, चक्षुषि
तु अत्यल्प-प्रमाणम् अल्प-तेजस्कम् अतिक्षुद्रं चञ्चलं च ईक्षते \।
अन्तरम् अवकाशावधि-परिधानान्तर्धि-भेद-तादर्थ्ये इत्य् अमरः \। अहं
देह-मध्ये परमात्म-स्वरूपेण वर्ते त्वं च जीवो वर्तसे, तत्राहं
स्वतो निरुपाधिर् अपि स्वैरतया सकल-लोक-देह-गतः सन्न् अन्तर्यामी
स्व-समुचित-प्रमाणः सम्पूर्ण-तेजस्को महा-निश्चलो मुक्त-जीव इव
सदैव निर्लेप एव \। त्वं तु जीवः अत्यल्प-प्रमाण एव
अत्यल्प-तेजस्कोऽतिक्षुद्रः सदैव उपाधि-धर्म-ग्रस्तः कदाचिद् एव
मुक्ति-दशायाम् अलिप्त इति सदैवावयोर् भेदं जानीयाद् इत्य् अर्थः \। यद्
उक्तं---अहं भवान् न चान्यः इति \। तत् खलु अहं यथा चित् तथा
मद्-भक्तो भवान् अपि चिन् न तु जडा मायेत्य् अर्थः \।

एतत्-पद्ययोर् अर्थान्तरं तु शास्त्रस्यास्य मोहिनीत्व-ख्यापकम् असुरैर्
एव ग्राह्यम् \। एकात्म-वादस्य भगवद्-अनैभिमतत्वात् \। यद् उक्तं
तृतीये भगवतैव---

> यथोल्मुकाद् विस्फुलिङ्गाद् धूमाद् वापि स्व-सम्भवात् \।
>
> अप्य् आत्मत्वेनाभिमताद् यथाग्निः पृथग् उल्मुकात् \।\।
>
> भूतेन्द्रियान्तः-करणात् प्रधानाज् जीव-संज्ञितात् \।
>
> आत्मा तथा पृथग् द्रष्टा भगवान् ब्रह्म-संज्ञितः \।\। \[भा।पु।
> ३.२८.४०-१\] इति \।

श्रुत्या च---यथाग्निः क्षुद्रा विस्फुलिङ्गा व्युच्चरन्ति इति \। स्मृत्या
च---एक-देशे स्थितस्याग्नेर् ज्योत्स्ना विस्तारिणी यथा \[वि।पु। १.२२.५६\]
इति \। तथा सच्-चिद्-आनन्द-विग्रहो भगवान् निरुपाधिर् एव तस्य
विद्योपाधित्वम् अप्य् असुर-मतेनैवोक्तम् इति ज्ञेयम् \।\।६३ \।\।

**\॥।**

**\।\। ४.२८.६४ \।\।**

**एवं स मानसो हंसो हंसेन प्रतिबोधितः \।**

**स्वस्थस् तद्-व्यभिचारेण नष्टाम् आप पुनः स्मृतिम् \।\।**

**श्रीधर-स्वामी (भावार्थ-दीपिका) :** एवम् अमुना प्रकारेण स मानसो
हंसः क्षेत्र-ज्ञो हंसेन परमात्मना बोधितः सन्, स्व-स्थ आत्मनि
स्थितः सन्, चिरं ध्यात्वा तद्-व्यभिचारेणेश्वर-वियोगेन
विषयाभिलाष-बुद्ध्या नष्टां स्मृतिम् अहं ब्रह्मास्मीति ज्ञानं पुनः
प्राप्तवान् \।\।६४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मुनिर् अपि
तथैवोपसंहरति एवम् इति \। स्वस्थः प्राधानिकावेशरहितः \।
तद्व्यभिचारेण भगवद्-वैमुख्येन \। नष्टां स्मृति पूर्वम् एव
श्रीगुरुभक्त्या प्राप्ताम् एव पुनः प्राप \।
अत्रास्यासायुज्यकथनात्सुपर्णश्रुतेर्बलवत्त्वाच् च
प्रेमवत्पार्षदत्वप्राप्तिरे व श्रीनारदेन परमपुरुषार्थो\ऽभिमतो
ज्ञेयः \।\।६४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** मुनिर् अपि
तथैवोपसंहरति---एवम् इति \। **स्वस्थः** प्राधानिकावेश-रहितः
सन् **तद्-व्यभिचारेण** पूर्वम् ईश्वराख्य-**हंस**-बहिर्मुखतया
**नष्टां** तिरोहितां **स्मृतिं** जानासि \। अपि किं सखायं माम् इति अपि
स्मरसि चात्मानम् अविज्ञात-सखम् इत्य् अत्र पूर्वोक्तं सख्यानुसन्धानं
**पुनर् आप** इति \। अत्र पुनः-शब्देन स्मृति-शब्देन तद्-विस्मृतेर्
नाशादि-खण्डनं विवक्षितम् \। किन्तु अनाद्य्-आवृतस्यापि सख्यस्य
स्वाभाविकत्वाद् अनादित्वम् इत्य् एव कृत-हान्य्-अकृताभ्यागम-प्रसङ्गात्
\।\।६४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** उपसंहरति---एवम् इति
\। स्वस्थः प्राधानिकावेश-रहितः \। तद्-व्यभिचारेण
भगवद्-वैमुख्येन नष्टां स्मृतिं पूर्वम् एव श्री-गुरु-भक्त्या प्राप्तम्
एव पुनः प्राप \। अत्रास्या सायुज्य-कथनात् सुपर्ण-श्रुतेर् बलवत्त्वाच्
च प्रेमवत्-पार्षदत्व-प्राप्तिर् एव श्री-नारदेन
परम-पुरुषार्थोऽभिमतो ज्ञेयम् \।\।६४ \।\।

**\॥।**

**\।\। ४.२८.६५ \।\।**

**बर्हिष्मन्न् एतद् अध्यात्मं पारोक्ष्येण प्रदर्शितम् \।**

**यत् परोक्ष-प्रियो देवो भगवान् विश्व-भावनः \।\।**

**श्रीधर-स्वामी (भावार्थ-दीपिका) :** कथा-मात्रम् इति बुद्धिं
वारयति---**बर्हिष्मन्न्** इति \। **पारोक्ष्येण** राज-कथा-मिषेण \।
तत्र हेतुः---**यद्** यस्मात्, हे **बर्हिष्मन्** ! प्राचीनबर्हिः !
**एतद्** राज-कथा-मिषेण आत्म-कथा **प्रदर्शिता** \। यस्माद् **देवः**
श्री-नारायणः **परोक्ष-प्रियः** \। साक्षाद् आत्म-ज्ञान-कथनेन तव
चेतसि कथा नायातीति भावः \।\।६५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : बर्हिष्मन्न्** इति \। तव
कर्म-श्रद्धाक्रान्तत्वात् साक्षात्-कथन-ग्रहणानधिकारित्वम् आह---तत्र
**पारोक्ष्य**-कथने \। आत्मानं जीवम् ईश्वरम् अधिकृत्य वर्तत इत्य्
**अध्यात्मं** जीवेश्वर\--स्वरूप-विवरणं सर्वस्यास्य प्रसङ्गस्य
भगवत्-प्रीति-परत्वम् एव स्पष्टयति\--**यद्** इति \। परोक्षत्वेन
कयनस्यापीदम् एव तात्पर्यम् इत्य् आह---**परोक्ष-प्रिय** इति \।
परोक्ष-प्रिया इव हि देवाः इत्य्-आदि-श्रुतेः \।\।६५\।\।

इति श्रीमद्-भागवत-भावार्थ-दीपिका-प्रकाशे
चतुर्थ-स्कन्धे\ऽष्टाविंशो\ऽध्यायः \।\।२८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अस्य सर्वस्यापि प्रसङ्गस्य
भगवत्-प्रीति-परम् एव स्पष्टयति---यद् इति \।\।६५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कथ-मात्रम् इदम् इति
बुद्धिं मा कृथा इत्य् आह---**बर्हिष्मन्न्** इति \। **पारोक्ष्येण**
राज-कथा-मिषेण \। तत्र हेतुः---**यद्** यस्मात् तवैव त्रैकालिकीयं
कथा कथितेति भावः \।\।६५\।\।

इति सारार्थ-दर्शिन्यां हर्षिण्यां भक्त-चेतसाम् \।

चतुर्थे अष्टाविंशोऽध्यायः सङ्गतः सङ्गतः सताम् \।\।\*\।\।

**\॥।**

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं
संहितायां वैयासिक्यां चतुर्थ-स्कन्धे
पुरञ्जनोपाख्यानेऽष्टाविंशोऽध्यायः \।

\।\। ४.२८ \।\।

**\॥।**

**(४.२९)**

## 
**अथैकोनत्रिंशोऽध्यायः**

<details><summary>विषयः</summary>

पुरञ्जनोपाख्यानस्य तात्पर्ये नारदोपदेशः, प्राचीनबर्हिषो मुक्तिश् च \।
</details>

**\।\। ४.२९.१ \।\।**

**प्राचीनबर्हिर् उवाच---**

**भगवंस् ते वचोऽस्माभिर् न सम्यग् अवगम्यते \।**

**कवयस् तद् विजानन्ति न वयं कर्म-मोहिताः \।\।**

**श्रीधर-स्वामी (भावार्थ-दीपिका) :**

ऊनत्रिंशे परोक्षार्थ-व्याख्यानेनोपसंहृतम् \।

स्त्री-सङ्गतो भवस् त्व् ईश-सङ्गान् मुक्तिर् इति स्फुटम् \।\।\*\।\।

कवयोऽध्यात्म-विदः \।\।१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स्त्री-सङ्गात् संसारः \।
यद् वा, सङ्गतः स्त्र्य् अभवत् \। **भगवन्न्** इति भगवद्-अभिप्रायस्य
दुर्ज्ञेयत्वं कृपालुत्वं च द्योतयतीति \। अज्ञाने
हेतुः---**कर्म-मोहिता** इति \।\।१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : न सम्यग्** इति कथा-रीतेर्
बुद्धत्वात्, न त्व् अध्यात्म-रीतेः \।\।१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

एकोनत्रिंशकेऽध्यात्म-पक्ष-व्याख्यानम् उच्यते \।

कर्म-प्रश्नोत्तरं राज्ञो वैराग्यार्थं कथा परा \।\।\*\।\।

**सम्यग्** इति किञ्चिद् अवगतं चेत्य् अर्थः \।\।१\।\।

**\॥।**

**\।\। ४.२९.२ \।\।**

**नारद उवाच---**

**पुरुषं पुरञ्जनं विद्याद् यद् व्यनक्त्य् आत्मनः पुरम् \।**

**एक-द्वि-त्रि-चतुष्-पादं बहु-पादम् अपादकम् \।\।**

**श्रीधर-स्वामी (भावार्थ-दीपिका) : व्यनक्ति** लिम्पति, चेतनीकरोतीत्य्
अर्थः \। यद् वा, व्यनक्ति प्रकटयति \। ततश् च स्व-कर्मणा पुरं
जनयतीति **पुरञ्जन**-पदं व्याख्यातं भवति \। **एक-द्व्य्**-आदयः
**पादा** यस्य \।\।२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *इत्य् अर्थ* इति \।
*चेतनीकरणम्* एवात्र म्रक्षण-पदार्थत्वेनोक्तं लेपनम् इति भावः \।
येन चेतयते विश्वम् \[भा।पु। ८.१.९\] इत्य्-आद्य्-उक्तेश् चेतनीकरणम्
ईश्वर एव पर्यवस्यति, न तु जीव इति चेद् आह---*यद् वा* इति \। **एकः
पादः** पिशाचादेः \। **द्वौ** मनुष्यादेः \। **त्रयो** ज्वरादेः \।
**चत्वारः** पश्व्-आदेः \। **बहवः** खार्जूर्य्-आदेः \। **अपादः**
सर्पादिर् इति \।\।२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : पुरुषं** जीवम् \।\।२\।\।

**\॥।**

**\।\। ४.२९.३ \।\।**

**योऽविज्ञाताहृतस् तस्य पुरुषस्य सखेश्वरः \।**

**यन् न विज्ञायते पुम्भिर् नामभिर् वा क्रिया-गुणैः \।\।**

**श्रीधर-स्वामी (भावार्थ-दीपिका) : अविज्ञात**-शब्देन **आहृतो**
व्याहृत उक्तो यः, स **ईश्वरः** \। अविज्ञात-नाम-निरुक्तिः यद् यस्मात्
**पुम्भिर्** **नामादि**-योगेन **न विज्ञायते** \।\।३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : नामभिर्** ईश्वरादिभिः \।
**क्रियाभिर्** जीव-प्रेरणादिभिः \। **गुणैः** सर्वज्ञत्वादिभिः
\।\।३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : आहृत** इत्य् अत्र ह्वय इति चित्सुखः
\। पुम्भिर् अशास्त्र-ज्ञैः नामादीनां शास्त्रैक-वेद्यत्वात् \।\।३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अविज्ञात-शब्देन आहृतो
व्याहृतो यः स ईश्वरः \।\।३\।\।

**\॥।**

**\।\। ४.२९.४ \।\।**

**यदा जिघृक्षन् पुरुषः कार्त्स्न्येन प्रकृतेर् गुणान् \।**

**नव-द्वारं द्वि-हस्ताङ्घ्रि तत्रामनुत साध्व् इति \।\।**

**श्रीधर-स्वामी (भावार्थ-दीपिका) :** तत्र तेषू पुरेषु मध्ये
\।\।४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कार्त्स्न्येन सामस्त्येन \।
प्रकृतेर्गुणान्स्रक्चन्दनादिविषयान् \। तत्र तदा \। अङ्घ्रिमित्यार्षं
पुंस्त्वम् \।\।४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तत्र तेषू पुरेषु
तिर्यग्-आदिषु मध्ये \।\।४\।\।

**\॥।**

**\।\। ४.२९.५ \।\।**

**बुद्धिं तु प्रमदां विद्यान् ममाहम् इति यत्-कृतम् \।**

**याम् अधिष्ठाय देहेऽस्मिन् पुमान् भुङ्क्तेऽक्षभिर् गुणान् \।\।**

**श्रीधर-स्वामी (भावार्थ-दीपिका) :** अक्षभिर् इन्द्रियैः \।\।५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** बुद्धिर् ममाहम् इति जाग्रद्-गतम्
एव ज्ञेयं स्वप्न-गतानां तद्-अनुगतत्वात् \।\।५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** बुद्धिम् अविद्याम् \।
अक्षभिर् इन्द्रियैः \।\।५\।\।

**\॥।**

**\।\। ४.२९.६ \।\।**

**सखाय इन्द्रिय-गणा ज्ञानं कर्म च यत्-कृतम् \।**

**सख्यस् तद्-वृत्तयः प्राणः पञ्च-वृत्तिर् यथोरगः \।\।**

**श्रीधर-स्वामी (भावार्थ-दीपिका) :** पञ्च-वृत्तित्वात् पञ्च-शिराः
सर्प इव प्राणः \।\।६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** गुणान् विषयान् \।\।५-६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पञ्च-वृत्तित्वात्
पञ्च-शिराः सर्प इव \।\।६\।\।

**\॥।**

**\।\। ४.२९.७ \।\।**

**बृहद्-बलं मनो विद्याद् उभयेन्द्रिय-नायकम् \।**

**पञ्चालाः पञ्च विषया यन्-मध्ये नव-खं पुरम् \।\।**

**श्रीधर-स्वामी (भावार्थ-दीपिका) :** एकादश-महा-भट इत्य् अनेन
एकादशो महा-भटो नायक इत्य् उक्तस् तं दर्शयति बृहद्-बलं यस्य
तन्-मनः \।\।७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** बृहद्बलं मनसा वा अग्रे
सङ्कल्पयत्यथ वाचा वदति इति श्रुतेः \। ज्ञान-कर्मेन्द्रियाणां विषयं
प्रति नेतृत्वादुभयेन्द्रियनायकम् इत्य् उक्तम् आत्मा मनसा संयुज्यते मन
इन्द्रियेणेन्द्रियं विषयेण ततः प्रत्यक्षम् इति तान्त्रिकोक्तेः \। येषां
विषयाणां मध्ये \। खं शून्याकाशच्छिद्रेषु इत्य् अभिधानात् \।
विषयैरावृतत्वाद्यन्मध्य इत्य् उक्तम् \।\।७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एकादश महा-भट इत्य्
अनेनैकादशो महा-भटो नायक इत्य् उक्तम् \। तत् व्याचष्टे---बृहद्-बलं
यस्य तन्-मनः \। नव खानि द्वाराणि यस्य \।\।७\।\।

**\॥।**

**\।\। ४.२९.८ \।\।**

**अक्षिणी नासिके कर्णौ मुखं शिश्न-गुदाव् इति \।**

**द्वे द्वे द्वारौ बहिर् याति यस् तद्-इन्द्रिय-संयुतः \।\।**

**श्रीधर-स्वामी (भावार्थ-दीपिका) :** द्युमत्-सख इत्य्-आदेर् अर्थं
सङ्क्षेपेणाह \। यस् तद् इन्द्रिय-संयुतः स आत्मा ताभिर् द्वार्भिर् बहिर्
यातीति \।\।८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** द्वे द्वे इति मुखस्यापि
वाग्रसना-भेदेन द्वित्वात् \।\।८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** द्वे द्वे द्वारौ मुखादिकम्
एकैका च द्वास् ताभिर् द्वाभिर् बहिर् याति कः यस् तत्-तद्-इन्द्रिय-युक्तो
जीव इत्य् अर्थः \।\।८\।\।

**\॥।**

**\।\। ४.२९.९ \।\।**

**अक्षिणी नासिके आस्यम् इति पञ्च पुरः कृताः \।**

**दक्षिणा दक्षिणः कर्ण उत्तरा चोत्तरः स्मृतः \।**

**पश्चिमे इत्य् अधो द्वारौ गुदं शिश्नम् इहोच्यते \।\।**

**श्रीधर-स्वामी (भावार्थ-दीपिका) :** पुरः पूर्व-भागे कृताः
\।\।९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** द्वे द्वे इति \।
मुखातिरिक्तश्रोत्राद्यूर्द्ध्वद्वारापेक्षयोक्तं द्वाभ्यां द्वाभ्यां द्वार्भ्याम्
इत्य् अर्थः \। तृतीयार्थे द्वितीया \। बहिर्याति कः यस्तदिंद्रियसंयुतो
जीव इत्य् अर्थः \।\।८-९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अक्षिणी नासिके इति सार्धकम्
\।\।९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पुरः प्राङ्-मुखस्य
पुरञ्जन-पुरस्य पूर्व-भागे कृताः \।\।९\।\।

**\॥।**

**\।\। ४.२९.१० \।\।**

**खद्योताविर्मुखी चात्र नेत्रे एकत्र निर्मिते \।**

**रूपं विभ्राजितं ताभ्यां विचष्टे चक्षुषेश्वरः \।\।**

**श्रीधर-स्वामी (भावार्थ-दीपिका) :** नेत्रे इति रूपम् इति चक्षुषेति
खद्योतादीनां व्याख्यानम् \। शेषोऽनुवादः \। ईश्वरः पुरञ्जनः
\।\।१०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्र प्रकृते चक्षुषेति
द्युमत्सख इत्यस्य व्याख्यानम् \।\।१०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** चक्षुषेति द्युमत्-शब्दस्य
व्याख्यानम् \।\।१०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** खद्योतादीनां व्याख्या \।
नेत्रे इति रूपम् इति चक्षुषेति द्युमद् इत्य् अस्य व्याख्या \।\।१०\।\।

**\॥।**

**\।\। ४.२९.११ \।\।**

**नलिनी नालिनी नासे गन्धः सौरभ उच्यते \।**

**घ्राणोऽवधूतो मुख्यास्यं विपणो वाग् रस-विद् रसः \।\।**

**श्रीधर-स्वामी (भावार्थ-दीपिका) :** नासे इति व्याख्या \। अवधुनोतीत्य्
अवधूतो वायुस् तद्-आत्मकेनोच्छ्वासेन सहैक-स्थानत्वाद् घ्राणोऽवधूतः
\। आस्यम् इति व्याख्या \। रसज्ञा-विपणान्वित इत्य् अत्र
रस-ज्ञ-शब्द-निर्दिष्टस्य रस-विद् इत्य् अनुवादः रस इति व्याख्या \।
रसनेन्द्रियम् इत्य् अर्थः \। विपणो वाग् रसविद् रस इत्य् एव पाठः \।
आर्षत्वान् न दोषः \।\।११\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** आर्षत्वान्नवाक्षरपादो\ऽपि
न दोषाय, व्याख्या तु रसनेन्द्रियम् इति \। यद् वा, रसो\ऽस्ति
विषयत्वेनास्येति रस इति पुंस्त्वमिन्द्रियवाचकत्वे\ऽप्यार्षत्वान्न दुष्टम्
इत्य् अर्थः \।\।११\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अवधुनोतीत्य् अवधूतो
वायुस् तद्-आत्मकेनोच्छ्वासेन सहैक-स्थानत्वाद् घ्राणोऽवधूत उच्यते \।
मुख्या इत्य् अस्य व्याख्या आसाम् इति \। रसन-विपणान्वित इत्य् अस्य व्याख्या
वाग् इति \। रसज्ञ इत्य् अस्य व्याख्या रस-विद् इत्य् अनुवादः रस इति
व्याख्या तु रसो रसनेन्द्रियम् \। नवाक्षरैर् उपादोऽयम् अनुष्टुब्-भेदः
\।\।११\।\।

**\॥।**

**\।\। ४.२९.१२ \।\।**

**आपणो व्यवहारोऽत्र चित्रम् अन्धो बहूदनम् \।**

**पितृहूर् दक्षिणः कर्ण उत्तरो देवहूः स्मृतः \।\।**

**श्रीधर-स्वामी (भावार्थ-दीपिका) :** अन्धोऽन्नम् \।\।१२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** व्यवहारो
वाक्यप्रयोगलक्षणः \। चित्रं चतुर्विधं भक्ष्यादि \।\।१२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** चित्रम् अन्धश् चतुर्विधम्
अन्नम् \।\।१२\।\।

**\॥।**

**\।\। ४.२९.१३ \।\।**

**प्रवृत्तं च निवृत्तं च शास्त्रं पञ्चाल-संज्ञितम् \।**

**पितृ-यानं देव-यानं श्रोत्राच् छ्रुत-धराद् व्रजेत् \।\।**

**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) :**
*न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** याति श्रुतधरान्वितः
श्रुतधर-पद-व्याख्या श्रोत्राद् इति \।\।१३\।\।

**\॥।**

**\।\। ४.२९.१४ \।\।**

**आसुरी मेढ्रम् अर्वाग्-द्वार् व्यवायो ग्रामिणां रतिः \।**

**उपस्थो दुर्मदः प्रोक्तो निरृतिर् गुद उच्यते \।\।**

**श्रीधर-स्वामी (भावार्थ-दीपिका) :** ग्रामकम् इत्य् अस्यानुवादो ग्रामिणां
रतिर् इति \। तस्य व्याख्या, व्यवाय इति \।\।१४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** दुर्मद इति चित्सुखः \।\।१४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ग्रामकं नाम विषयम् इत्य्
अत्र ग्रामकम् इत्य् अस्य ग्रामिणां रतिर् इत्य् अनुवादः \। व्याख्या तु व्यवाय
इति \।\।१४\।\।

**\॥।**

**\।\। ४.२९.१५ \।\।**

**वैशसं नरकं पायुर् लुब्धकोऽन्धौ तु मे शृणु \।**

**हस्त-पादौ पुमांस् ताभ्यां युक्तो याति करोति च \।\।**

**श्रीधर-स्वामी (भावार्थ-दीपिका), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** श्रोत्राद् इति ल्यब्लोपे
पञ्चमी \। श्रोत्रमालम्ब्येत्यर्थः---

> इह वामुत्र वा काम्यं प्रवृत्तमभिधीयते \।
>
> वैराग्यज्ञानपूर्वं तु निवृत्तमभिधीयते \।\। इति स्मृतेः \।

काम्यकर्मबोधकं प्रवृत्तं शास्त्रं, वैराग्यज्ञानपूर्वकमोक्षबोधकं
निवृत्तम् इत्य् अर्थः \।\।१३-१५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यथा विक्रियते गुणाक्त इत्य् एव
पाठः \।\।१५\।\।

**\॥।**

**\।\। ४.२९.१६ \।\।**

**अन्तः-पुरं च हृदयं विषूचिर् मन उच्यते \।**

**तत्र मोहं प्रसादं वा हर्षं प्राप्नोति तद्-गुणैः \।\।**

**श्रीधर-स्वामी (भावार्थ-दीपिका) :** विषूचीन-पदार्थानुवादो
**विषूचिर्**[^४३] इति \। **तद्-गुणैर्** मनो-गुणैस् तमः-सत्त्व-रजोभिः
\।\।१६\।\।

[^४३]: च्फ़्। ४.२५.५५।


---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तत्र** हृदये \।\।१६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** विषूचीन इत्य् अनुवादो
**विषूचिर्** इति व्याख्या तु मन इति \। **तद्-गुणैर्** मनो-गुणैस्
तमः-सत्त्व-रजोभिः \।\।१६\।\।

**\॥।**

**\।\। ४.२९.१७ \।\।**

**यथा यथा विक्रियते गुणाक्तो विकरोति वा \।**

**तथा तथोपद्रष्टात्मा तद्-वृत्तीर् अनुकार्यते \।\।**

**श्रीधर-स्वामी (भावार्थ-दीपिका) :** महिषी यद् यद् ईहेत \[भा।
४.२५.५६\] इत्य्-आदेर् अर्थं सङ्गृह्याह \। **यथा यथा** बुद्धिः स्वप्ने
**विक्रियते** जाग्रति **विकरोति** वा इन्द्रियणि परिणमयति \। तस्या
**गुणैर् अक्तो** लिप्त **आत्मा तथा** **तस्या वृत्तीर्**
दर्शन-स्पर्शनाद्याः \। केवलम् **उपद्रष्टैव** सन् बलाद्
**अनुकार्यते** \।\।१७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स्वप्ने यथा
करि-तुरगादि-दृष्ट-श्रुत-वस्तु-वासना-वासिता बुद्धिर् **विक्रियते,**
दैवेनेति शेषः \। *तस्या* बुद्ध्याः \। **अनुकार्यते** बुद्धि-सङ्गाद्
अकर्तर्य् अप्य् आत्मनि कर्तृत्वं प्रतीयत इति भावः \।\।१७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** महिषी यद् यद् ईहेत
\[भा। ४.२५.५६\] इत्य्-आदेर् व्याख्यानम् आह---**यथा** बुद्धिः स्वप्ने
**विक्रियते** जागरे **विकरोति** इन्द्रियणि विपरिणमयति, **तथा
तथा तस्या गुणाक्तस्** तस्या गुणैर् लिप्त **आत्मा** तस्या **वृत्तीर्**
दर्शन-स्पर्शनाद्याः केवलम् **उपद्रष्टैवापि** सन् बलाद् **अनुकार्यते**
बुद्ध्यैव हेतु-कर्त्रयेत्य् अर्थः \।\।१७\।\।

**\॥।**

**\।\। ४.२९.१८ \।\।**

**देहो रथस् त्व् इन्द्रियाश्वः संवत्सर-रयोऽगतिः**[^४४] **\।**

[^४४]: संवत्सर-वयो-गतिः इति श्रीधर-धृत-पाठान्तरम्।
    संवत्सर-रयो गतिः इति विश्वनाथः।


**द्वि-कर्म-चक्रस् त्रि-गुण-ध्वजः पञ्चासु-बन्धुरः \।\।**

**श्रीधर-स्वामी (भावार्थ-दीपिका) :** आशु-गम् इत्य् एतद् व्याचष्टे \।
संवत्सरस्येवाप्रतिहतो रयो वेगः प्रतीतितो यस्य स संवत्सर-रयः
\। वस्तुतस् त्व् अगतिः \। स्वप्न-शरीरादेर् बुद्धाव् एव विवृतत्वेन
देशान्तर-गत्य्-अभावात् \। पाठान्तरे, संवत्सरश् च तत् कृतं वयश् च
ताभ्यां गतिर् यस्येति \। द्वीपम् इत्य् अस्य व्याख्या नारदेन न कृता \।
द्वि-चक्रम् इत्य् अस्य व्याख्या द्वि-कर्म-चक्र इति \। त्रि-गुण-ध्वज इति
त्रि-वेणु-पद-व्याख्या \।\।१८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
विवृतत्वेनातात्त्विकप्रतीतत्वे \। पाठान्तरे संवत्सर-वयो-गतिः इति
पाठे \। द्वे कर्मणी सुखदुःख-रूपे चक्रे यस्य स तथा \। त्रयो
गुणाः सत्त्वादयो ध्वजा यस्य स तथा \। पञ्चासवः प्राणाद्या बन्धुरा
यस्य साम्ये बन्धे च बन्धुरः इत्य् अभिधानात् \।\।१८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** संवत्सरस्य रयो वेग
एव गतिर् इत्य् आशुग-पद-व्याख्या \। पाठान्तरे, संवत्सरश् च तत् कृतं
वयश् च त एव गतिर् यस्य त्रि-गुण-ध्वज इति त्रि-वेणु-पद-व्याख्या \।
त्रयो गुणाः सत्त्वादयः ध्वजो यस्य, पञ्च-प्रहरण इत्य् अस्य व्याख्या
\।\।१८\।\।

**\॥।**

**\।\। ४.२९.१९ \।\।**

**मनो-रश्मिर् बुद्धि-सूतो हृन्-नीडो द्वन्द्व-कूबरः \।**

**पञ्चेन्द्रियार्थ-प्रक्षेपः सप्त-धातु-वरूथकः \।\।**

**श्रीधर-स्वामी (भावार्थ-दीपिका) :** पञ्च-प्रहरणम् इत्य् एतद्
व्याचष्टे पञ्चेन्द्रियार्थ-प्रक्षेप इति \।\।१९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** रश्मिः प्रग्रहः \।
नीडमुपवेशस्थानम् \। पञ्चानामिन्द्रियाणामर्थेषु शब्दादिषु
स्वस्वव्यापाराणां प्रक्षेपः \। शब्दादीनि पञ्चप्रहरणानीत्य् अर्थः \।
सप्त धातवस्त्वगाद्या वरूथा यस्य स तथा \। रथगुप्तिर्वरूथो ना
इत्य् अमरः \।\।१९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पञ्चानाम् इन्द्रियाणाम्
अर्थेषु शब्दादिषु स्व-स्व-व्यापाराणां प्रक्षेपः \। चरणारविन्दादीनि
पञ्च प्रहरणानीत्य् अर्थः \।\।

**\॥।**

**\।\। ४.२९.२० \।\।**

**आकूतिर् विक्रमो बाह्यो मृग-तृष्णां प्रधावति \।**

**एकादशेन्द्रिय-चमूः पञ्च-सूना-विनोद-कृत् \।**

**संवत्सरश् चण्डवेगः कालो येनोपलक्षितः \।\।**

**मध्वाचार्यः (भागवत-तात्पर्यम्) :**

सुखवद् दूरतो दृश्यं तत् काले दुःखम् एव यत् \।

> मृग-तृष्णेत्य् अतः प्राहुर् भोगं वैषयिकं बुधाः \।\। इति
> शब्द-निर्णये \।\।२०\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** पञ्चेन्द्रियैः सूना-विनोदम्
इवान्यायेन विषय-सेवां करोतीति पञ्च-सूना-विनोद-कृत् \। अनेन चचार
मृगयां तत्रेत्य्-आदि व्याख्यातम् \।\।२०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मृगतृणा प्रातीतिकसुखम्
\। तद् उक्तं---

> सुखवद्दूरतो दृश्यं तत्काले दुःखम् एव यत् \।
>
> मृगतृष्णेत्यतः प्राहुर्भोगं वैषयिकं बुधाः \।\। इति \।\।२०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** आकूतिः कर्मेन्द्रिय-पञ्चकं
संवत्सर इत्य् अर्धकम् \।\।२०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** आकूतिः
कर्मेन्द्रिय-पञ्चकं विर्कमम् इति पञ्च-विक्रमम् इत्य् अस्य व्याख्या
पञ्चेन्द्रियैः सूनाविनोदम् इवान्यायेन विषय-सेवां करोति इति
पञ्च-सूनाविनोद-कृत् \। अनेन चचार मृगयां तत्र व्याख्यातम् \।\।२०\।\।

**\॥।**

**\।\। ४.२९.२१ \।\।**

**तस्याहानीह गन्धर्वा गन्धर्व्यो रात्रयः स्मृताः \।**

**हरन्त्य् आयुः परिक्रान्त्या**[^४५] **षष्ट्य्-उत्तर-शत-त्रयम् \।\।**

[^४५]: परिमृग्या परिसृत्या वेति क्वचित्।


**श्रीधर-स्वामी (भावार्थ-दीपिका), विश्वनाथ-चक्रवर्ती
(सारार्थ-दर्शिणी) :** परिक्रान्त्या परिभ्रमणेन \।\।२१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तस्य चण्डवेगस्य
\।\।२१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** संवत्सर इत्य् अर्धकम् \।
परिसृत्येत्य्[^४६] अत्र परिक्रान्त्येति क्वचित् \।\।२१\।\।

[^४६]: परिमृग्येति पाठान्तरम् \।


**\॥।**

**\।\। ४.२९.२२ \।\।**

**काल-कन्या जरा साक्षाल् लोकस् तां नाभिनन्दति \।**

**स्वसारं जगृहे मृत्युः क्षयाय यवनेश्वरः \।\।**

**श्रीधर-स्वामी (भावार्थ-दीपिका) :** भगिनीत्वेन जगृहे \। लोकानां
क्षयाय \।\।२२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पक्षे स्वस्य क्षयाय
स्वसारम् अपि तां जगृहे अधर्मवंशोद्भवत्त्वात्स्वसुर् अपि तस्याः स्वयम्
एव पतिरभूद् इति \। कालकन्या वैष्णवजनेष्वतिकृपालोर्नारदस्याज्ञया
मृत्यम् एव जरयतीति \।\।२२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** लोकानां क्षयाय स्वसारं
ससृत्वेन जगृहे \। पक्षे, स्वस्य क्षयाय, स्वसारम् अपि तां जगृहे
अधर्म-वंशोद्भवत्वात् \। स्वसुर् अपि तस्याः स्वयम् एव पतिर् अभूद् इति
\। काल-कन्या वैष्णव-जनेष्व् अतिकृपालोर् नारदस्याज्ञया मृत्युम् एव
तरयतीति \।\।२२\।\।

**\॥।**

**\।\। ४.२९.२३ \।\।**

**आधयो व्याधयस् तस्य सैनिका यवनाश् चराः \।**

**भूतोपसर्गाशु-रयः प्रज्वारो द्वि-विधो ज्वरः \।\।**

**श्रीधर-स्वामी (भावार्थ-दीपिका) :** चराः सञ्चारिणः \। भूतानाम्
उपसर्गे पीडायाम् आशु शीघ्रो मृत्यु-हेतू रयो वेगो यस्य प्रज्वारस्येति
प्र-शब्द-व्याख्या \। पाठान्तरे भूत-कृता अरयः \। अनेन चारिभिर्
उपरुद्ध इत्य् अरि-पदं व्यख्यातम् \। द्वि-विधः शीतोष्ण-रूपेण
प्रवेश-निर्गम-भेदात् \।\।२३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पाठान्तरे भूतोपसर्गा
ह्यरयः इति पाठे भूतै राजचौरकृमिजलादिकृता उपसर्गा अरय इत्य्
अर्थः \। यद् वा, भूतसम्बन्ध्युपसर्गाः
पवनजलहिमाग्निसूर्यातपकुपथ्यादिकृताः श्वासतन्द्राप्रलापादयः
आशुरयाः शीघ्रवेगा यस्य स तथा \।\।२३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** चराः सञ्चारिणः \।
भूत-सम्बन्ध्य्-उपसर्गाः पवन-जल-हिमाग्नि-सूर्यातप-कुपथ्यादि-कृताः
श्वास-तन्द्रा-प्रलापादयः आशु रयाः शीघ्र-वेगा यस्य सः \। द्विविधो
ज्वरः शीतोष्ण-भेदात् \। भूतोपसर्गास् त्वरयः इति पाठे भूत-कृता
राज-चौर-कृमि-जलादि-कृता उपसर्गाः पीडास् तु अरयः \। अनेन अरिभिर्
उपरुद्ध इत्य् अरि-पद-व्यख्या \।\।२३\।\।

**\॥।**

**\।\। ४.२९.२४ \।\।**

**एवं बहु-विधैर् दुःखैर् दैव-भूतात्म-सम्भवैः \।**

**क्लिश्यमानः शतं वर्षं देहे देही तमो-वृतः \।\।**

**श्रीधर-स्वामी (भावार्थ-दीपिका) :** एवं परोक्षत्वेनोक्तम् अर्थं
व्याख्याय सर्व-कथा-तात्पर्यम् आह---एवम् इत्य्-आदि-विरम-क्रमेणेत्य्
अन्तेन \। आधिदैविकादिभिर् दुःखैः क्लिश्यमानो ममाहम् इति देहे शतं
वर्षाणि शेते वर्तत इति द्वयोर् अन्वयः \।\।२४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** दैवेति \।
आधिदैवाधिभूताध्यात्मिकैः \।
तमोवृतो\ऽज्ञानावृतस्तत्परिहारोपायमजानन्न् इत्य् अर्थः \। शतम् इत्य्
उक्तिस्तु न्यूनातिरेकसंभवे\ऽपि शतायुर्वै पुरुषः इति श्रुत्यनुरोधतो
ज्ञेया \।\।२४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** एवम् इति युग्मकम् \।\।२४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कथेयं
वैराग्यथार्थएत्य् आह---एवम् इति \। देवेत्य्
आधिदैविकादिभौतिकाध्यात्मिकैः \।\।२४\।\।

**\॥।**

**\।\। ४.२९.२५ \।\।**

**प्राणेन्द्रिय-मनो-धर्मान् आत्मन्य् अध्यस्य निर्गुणः \।**

**शेते काम-लवान् ध्यायन् ममाहम् इति कर्म-कृत् \।\।**

**श्रीधर-स्वामी (भावार्थ-दीपिका) :** अशनापिपासादीन् प्राण-धर्मान्
अन्धत्वादीन् इन्द्रिय-धर्मान् कामादीन् मनो-धर्मांश् च निर्गुणो\ऽप्य् आत्मन्य्
अध्यस्य काम-लवान् विषय-सुख-लेशान् ध्यायन् कर्म-कृत् \।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अध्यस्य
बुभुक्षितोहमन्धो\ऽहं मुग्धोहमित्यात्मन्यारो\ऽप्य् अ \।\।२५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्राण-धर्मान्
क्षुत्-पिपासादीन् इन्द्रिय-धर्मान् अन्धत्वादीन् मनो-धर्मान् कामादीन् \।
निर्गुणेऽप्य् आत्मन्य् अध्यस्य \।\।२५\।\।

**\॥।**

**\।\। ४.२९.२६ \।\।**

**यदात्मानम् अविज्ञाय भगवन्तं परं गुरुम् \।**

**पुरुषस् तु विषज्जेत गुणेषु प्रकृतेः स्व-दृक् \।\।**

**श्रीधर-स्वामी (भावार्थ-दीपिका) :** ततः किम् ? अत आह---यदेति
द्वाभ्याम् \। स्व-दृक् स्व-प्रकाश-स्वभावोऽपि \।\।२६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सज्जेत आसक्तो भवेत्
\।\।२६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यदेति युग्मकम् \।\।२६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** आत्मानं परमात्मानम्
\।\।२६\।\।

**\॥।**

**\।\। ४.२९.२७ \।\।**

**गुणाभिमानी स तदा कर्माणि कुरुतेऽवशः \।**

**शुक्लं कृष्णं लोहितं वा यथा-कर्माभिजायते \।\।**

**श्रीधर-स्वामी (भावार्थ-दीपिका) : शुक्लं** सात्त्विकम्, **कृष्णं**
तामसम्, **लोहितं** राजसम् \। **यथा कर्म** तथा **जायते**
\।\।२७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अवशः पूर्वसंस्काराधीनः
वासुदेवाधीनो वा \।\।२७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : शुक्लं** सात्त्विकम्,
**कृष्णं** तामसम्, **लोहितं** राजसम् \।\।२७\।\।

**\॥।**

**\।\। ४.२९.२८ \।\।**

**शुक्लात् प्रकाश-भूयिष्ठान् लोकान् आप्नोति कर्हिचित् \।**

**दुःखोदर्कान् क्रियायासांस् तमः-शोकोत्कटान् क्वचित् \।\।**

**श्रीधर-स्वामी (भावार्थ-दीपिका) :** तद् एवाह---शुक्लाद् इति द्वाभ्याम्
\। **प्रकाशो भूयिष्ठो** येषु \। **दुःखम् उदर्क** उत्तर-फलं येषु
\। **क्रियया आयासो** येषु तान् लोहितान् \। **तमः-शोकाव् उत्कटौ** येषु
तान् कृष्णाद् इति ज्ञेयम् \।\।२८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तद् एव
कर्मानुगुणजन्मैव \। शुक्लात्सात्त्विकाकर्मणः \।
प्रकाशभूयिष्ठांस्तेजोमयान्देवादिलोकान् \। लोहिताद्राजसात् \। क्रियया
सर्वदा व्यापारासक्त्या मनुष्यादीन् \। कृष्णात्तामसात् \। तमःशोकोत्कटान्
तिर्यगादीन् \।\।२८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : दुःखम् उदर्क**
उत्तर-फलं येषु \। सुख-पदार्थेषु तान् **क्रियया आयासश्** च येषु
**तान्** लोहितान् **आप्नोति** \। **तमः-शोकाव्** एव **उत्कटौ** येषु तान्
कृष्णान् इति ज्ञेयम् \।\।२८\।\।

**\॥।**

**\।\। ४.२९.२९ \।\।**

**क्वचित् पुमान् क्वचिच् च स्त्री क्वचिन् नोभयम् अन्ध-धीः \।**

**देवो मनुष्यस् तिर्यग् वा यथा-कर्म-गुणं भवः \।\।**

**श्रीधर-स्वामी (भावार्थ-दीपिका) : नोभयं** नपुंसकम् \।
**यथा-कर्म-गुणं** कर्म-गुणाव् अनतिक्रम्य \।\।२९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पुरंजनः परस्मिञ्जन्मनि
स्त्री कथं बभूवेत्यत आह---कचिद् इति \। कर्माणि च गुणाश् च
कर्मगुणास्ताननतिक्रम्य वर्तत इति यथाकर्मगुणम् \।
पदार्थानतिवृत्तिरूपयथार्थे\ऽव्ययीभावः \। भव
उत्पत्तिर्देवादिरूपास्तीत्य् अर्थः \।\।२९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पुरञ्जनः परस्मिन्
जन्मनि स्त्री कथं बभूव ? इत्य् अत आह---क्वचिद् इति \। **नोभयं**
नपुंसकं, कर्म-गुणाव् अनतिक्रम्य **यथा-कर्म-गुणम्** \।\।२९\।\।

**\॥।**

**\।\। ४.२९.३० \।\।**

**क्षुत्-परीतो यथा दीनः सारमेयो गृहं गृहम् \।**

**चरन् विन्दति यद् दिष्टं दण्डम् ओदनम् एव वा \।\।\
**

**श्रीधर-स्वामी (भावार्थ-दीपिका) :** तेषु दैव-वशेन सुख-दुःखे
प्राप्नोतीति स-दृष्टान्तम् आह द्वाभ्याम् \। **क्षुधा परीतो** व्याप्तः
**सारमेयः** श्वा \। **दण्डं** दण्डेन ताडनम् \।\।३०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** क्षुद् इति युग्मकम् \।\।३०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तेषु जन्मसु दैव-वशाद्
एव सुख-दुःखे प्राप्नोतीति सदृष्टान्तम् आह द्वाभ्याम्\। **दीन** इति
राजकीय-सारमेय-व्यावृत्त्य्-अर्थं, **सारमेयः** श्वा \।\।३०\।\।

**\॥।**

**\।\। ४.२९.३१ \।\।**

**तथा कामाशयो जीव उच्चावच-पथा भ्रमन् \।**

**उपर्य् अधो वा मध्ये वा याति दिष्टं प्रियाप्रियम् \।\।**

**श्रीधर-स्वामी (भावार्थ-दीपिका) : काम**-व्याप्त **आशयो** यस्य
\।\।३१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** दीन इति \।
राजकीयसारमेयव्यावृत्त्यर्थम् \। श्वा सारमेयः इति कोशात् \।\।३०-३१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.२९.३२ \।\।**

**दुःखेष्व् एकतरेणापि दैव-भूतात्म-हेतुषु \।**

**जीवस्य न व्यवच्छेदः स्याच् चेत् तत्-तत्-प्रतिक्रिया \।\।**

**मध्वाचार्यः (भागवत-तात्पर्यम्) : तत्-प्रतिक्रियापि** दुःखम्
\।\।३२\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** ननु तर्हि सुखस्य संभवाद्
दुःखस्य च प्रतीकार-सम्भवान् एकान् ततो हेयत्वं ? तत्राह---दुःखेष्व्
इति \। दुःखस्य प्रतीकारस् तावन् नास्ति \। **स्याच् चेत्** **तस्य
प्रतिक्रिया** तथापि त्रि-विधेषु दुःखेषु मध्ये **एकतरेणापि दुःखेन
व्यवच्छेदो** वियोगो **नास्ति** \।\।३२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्र निर्बुद्धिः श्वा
दण्डप्रहारं प्राप्नोति बुद्धिमांस्तु दुःखस्य कारणम् एव न करोति
दैवात्प्राप्तरोगादिदुःखस्य प्रतीकारं च करोतीत्याशङ्कते---नन्व् इति \।
एकान्ततो नियमेन कर्मणो हेयत्वं न \। तथापि प्रतिक्रियासत्त्वे\ऽपि \।
वियोगो नास्तीति दुःखस्य चादृष्टाधीनत्वात् तस्य च दुःखप्राप्तेः
प्रागशक्यज्ञानत्वात्तत्प्रतीकारकरणासंभवात्प्राप्तदुःखप्रतीकारकरणस्यापि
भिषक्सेवामन्त्रानुष्ठानादिरूपत्वेन दुःखात्मकत्वाद्
दुःखवियोगस्यासंभव एवेति भावः \।\।३२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु निर्बुद्धिः श्वा
दण्ड-प्रहारं प्राप्नोति, बुद्धिमांस् तु दुःखस्य कारणम् एव न करोति
\। दैवात् प्राप्तो रोगादि-दुःखस्य प्रतीकारं च करोति ? इति
तत्राह---**दुःखेषु** त्रि-विधेषु दुःखेषु मध्ये **एकतरेणापि न
व्यवच्छेदो** न विरहः \। तद्-दुःखस्य **प्रतिक्रियापि स्याच् चेत्,** तद्
अपि न प्रतिक्रियाणाम् अपि दुःख-रूपत्वाद् इति भावः \।\।३२\।\।

**\॥।**

**\।\। ४.२९.३३ \।\।**

**यथा हि पुरुषो भारं शिरसा गुरुम् उद्वहन् \।**

**तं स्कन्धेन स आधत्ते तथा सर्वाः प्रतिक्रियाः \।\।**

**श्रीधर-स्वामी (भावार्थ-दीपिका) :** प्रतिक्रियाणाम् अपि
दुःख-रूपत्वाद् इति स-दृष्टान्तम् आह---यथा हीति \।\।३३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** गुरुं दुर्भरम् गुरुस्तु
गीष्पतौ श्रेष्ठे गुरुः पितरि दुर्भरे इत्युज्ज्वलः \।\।३३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तत्र दृष्टान्तः---यथा
हीति \।\।३३\।\।

**\॥।**

**\।\। ४.२९.३४ \।\।**

**नैकान्ततः प्रतीकारः कर्मणां कर्म केवलम् \।**

**द्वयं ह्य् अविद्योपसृतं स्वप्ने स्वप्न इवानघ \।\।**

**श्रीधर-स्वामी (भावार्थ-दीपिका) :** दुःखस्य मूल-भूतानि कर्माणि
प्रतिक्रियादि-कर्मभिर् नैव निवर्तन्त इत्य् आह \।
**नैकान्ततो**ऽत्यन्तं स-वासनम् \। **केवलं** ज्ञान-रहितम् \।
**अविद्ययोपसृतं** प्राप्तम् \। अतोऽविरोधान् न निवर्तकत्वम् इति भावः
\। अत्र दृष्टान्तः---**स्वप्ने दृष्टः स्वप्नः** प्रबोधं विना यथा तं
स्वप्नम् अत्यन्तं न प्रतिकरोतीत्य् अर्थः \।\।३४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यतो द्वयम्
एवाविद्योपसृतमतो हेतोरविरोधात् \। इति भाव इति \।
निवर्त्यनिवर्तकत्वं हि तेजस्तिमिरयोरिव विरोधिनोरे व भवतीति
तात्पर्यम् \। अत्र अविद्याया अविद्यानिवर्त्तकत्वाभावे \। इत्य् अर्थ इति \।
स्वप्नगतजागरस्य स्वप्न-रूपत्वान्न तस्य मुख्यं स्वप्ननिवर्तकत्वम्
इति भावः \। अत्र विश्वनाथः---ननु यस्माद् दुःखस्य कारणं दुष्कृतम्
एव तस्मात्सर्वदुष्कृतक्षयकामनया कस्मिंश्चिद् बृहति यागकर्मणि कृते
सर्वदुःखनाशः स्याद् एवेति तत्राह---नेति \। द्वयं दुष्कृतं कर्म
दुष्कृतनिवर्तकं च कर्मेति द्वितयमविद्यामुपाश्रितमाश्रितं तद्द्वयस्य
तमोरजोगुणजनकत्वाद् इति भावः \। तद्यथा रजसि सत्त्वांशेन तमसो
निवर्तके\ऽपि तमोंशस्तिष्ठति तथा सर्वदुष्कृतनिवर्तके\ऽपि
यागकर्मणि पशुहिंसालक्षणं दुष्कृतं तिष्ठत्येवेत्यत्र
दृष्टान्तः---स्वप्ने पुत्रो मृत इति दुःखप्राप्तिस्तत्स्वप्नमध्य एव पुनः
स्वप्ने पुत्रो जीवतीति तद्दुःखोपशमः \। किञ्च---तदैव तं पुत्रं
सर्पो दशतीति पुनर् दुःखप्राप्तिर् इति प्रबोधं विना यथा स्वाप्निकं
दुःखं न निवर्तते तथा सांसारिकदुःखं न निवर्त्तत इत्य् उक्तम्
\।\।३४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु यस्माद् दुःखस्य
कारणं दुष्कृत-कर्मैव, तस्मात् सर्व-दुष्कृत-क्षय-कामनया कस्मिंश्चिद्
बृहति याग-कर्मणि कृते सर्व-दुःख-नाशः स्याद् एव ? इति
तत्राह---नैकान्तत इति \। **द्वयं** दुष्कृतं कर्म दुष्कृत-निवर्तकं
च कर्मेति द्वितयम् **अविद्याम् उपसृतम्** आश्रितम्, तद्-द्वयस्य
तमो-रजो-गुण-जनकत्वाद् इति भावः \। तद् यथा रजसि सत्त्वांशेन
तमसो निवर्तकेऽपि तमोऽंशस् तिष्ठति, तथा सर्व-दुष्कृत-निवर्तकेऽपि
याग-कर्मणि पशु-हिंसा-लक्षणं दुष्कृतं तिष्ठत्य् एवेत्य् अत्र दृष्टान्तः
\। **स्वप्ने** पुत्रो जीवतीति तद्-दुःखोपशमः \। किं च, तदैव तं
पुत्रं सर्पो दशतीति पुनर् दुःख-प्राप्तिर् इति प्रबोधं विना यथा तं
स्वाप्निकम् दुःखं न निवर्तते इत्य् उक्तम् \।\।३४\।\।

**\॥।**

**\।\। ४.२९.३५ \।\।**

**अर्थे ह्य् अविद्यमानेऽपि संसृतिर् न निवर्तते \।**

**मनसा लिङ्ग-रूपेण स्वप्ने विचरतो यथा \।\।**

**मध्वाचार्यः (भागवत-तात्पर्यम्) :** संसृतेः स्वप्न-साम्यस् तु
यथार्थ-ज्ञान-वर्जनम् इति च \।

> जाग्रत्य् अविद्यमानस् तु देहात्मत्वं तु केवलम् \।
>
> अविद्यमानं स्वप्ने तु जाग्रत्व-ज्ञानम् एव च \।\। इति षाड्गुण्ये
> \।\।३५\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** ननु तर्ह्य् अज्ञान-विलसितत्वेन
संसृति-हेतोर् देहादेर् अप्य् असत्त्वात् किं तन् निवर्तन-प्रयासेन ?
तत्राह---अर्थे हीति \। लिङ्ग-रूपेणोपाधि-भूतेन \।\।३५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** किं च,
सुखदुःखादेर्देहधर्मत्वाद्वस्तुतस् त्वसङ्गस्य जीवात्मनो दुःखादिकं
नैव विद्यते\ऽतो\ऽविद्यमानस्य दुःखस्य किं
निवर्त्तनोद्यमैरित्याशङ्कते---नन्व् इति \। अर्थे दुःखादौ
जीवात्मनो\ऽवस्तुभूते\ऽपि तन्निवर्तनं विना संसृतिर्न निवर्तते \।
यथा स्वप्ने लिङ्ग-रूपेणोपाधिभूतेन मनसा सह विचरतो जीवस्यासत्यम्
अपि सर्पात्मकं वस्तु दुःखदम् एव प्रबोधं विनेति \।\।३५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु सुख-दुःखादेर्
देह-धर्मत्वाद् वस्तुतस् त्व् असङ्गस्य जीवात्मनो दुःखादिकं नैव
विद्यत इत्य् अविदमानस्य दुःखस्य किं निवर्तन-प्रयासेनेत्य् आह---अर्थे
दुःखादौ जीवात्मनोऽवस्तु-भेदेऽपि तन्-निवर्तनं विना संसृतिर् न
निवर्तते \। यथा स्वप्ने लिङ्ग-रूपेणोपाधि-भूतेन मनसा सह विचरतो
जीवस्यासत्यम् अपि सर्पादिकं वस्तु दुःखदम् एव प्रबोधं विना
\।\।३५\।\।

**\॥।**

**\।\। ४.२९.३६ \।\।**

**अथात्मनोऽर्थ-भूतस्य यतोऽनर्थ-परम्परा \।**

**संसृतिस् तद्-व्यवच्छेदो भक्त्या परमया गुरौ \।\।**

**श्रीधर-स्वामी (भावार्थ-दीपिका) :** तद् एवं संसृति-प्रकारम् उक्त्वा
तन् निवृत्ति-प्रकारम् आह \। अथ तस्मात् पुरुषार्थ-भूतस्यैवात्मनो
यतोऽज्ञानान् मनसो वाऽनर्थ-परम्परा-रूपा संसृतिर् भवति तस्य
व्यवच्छेदो गुरु-रूपे वासुदेवे भक्त्यैव \।\।३६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यत आत्मा सत्यः
संसृतिरसत्या \। अथ तस्माद्धेतोः \। अथाव्ययं हेतावत्र \।
चक्रवर्ती तु---गुरौ भक्त्येति गुरुर्न स स्यात् इत्य्-आदिना
हरिभक्त्युपदेष्टुरे व गुरुत्वविधानाद् गुरौ हरौ च भक्त्येत्यायातं,
ततश् च पुरंजनस्यापरस्मिन् जन्मनि गुरौ हरौ च भक्त्यैव निस्तारो
व्याख्यात इत्य् आह \।\।३६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** एवं पुरञ्जनोपाख्याने
विषयेषु वैराग्यं जनयन् श्री-वासुदेव-भजनं विरक्तेर् ज्ञानस्य च
सम्पादकम् अत्यान्तिक-निःश्रेयस-करम् इति दर्शयति---अथात्मन इति
बहुभिः \। गुरौ श्री-वासुदेवे, स एव गुरुः \। उक्तं च तेनैव, ददामि
बुद्धि-योगं तं येन माम् उपयान्ति ते \[गीता १०.१०\] इत्य्-आदि \।\।३६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तर्हि संसार-निवृत्तिर्
एव कथं भवेत् तत्राह---अथेति \। भक्ति-प्रकरणारम्भे आत्मनो
जीवस्य परमार्थ-भूतस्य यत एवाविद्यातोऽनर्थ-परम्परा संसृतिस्
तस्या विच्छेदो गुरौ भक्त्येति, गुरुर् न स स्यात् \[भा।पु। ५.५.६\]
इत्य्-आदिना हरि-भक्त्य्-उपदेशकस्यैव गुरुत्व-विधानाद् गुरौ हरौ च
भक्त्येत्य् आयातम् \।\।३६\।\।

**\॥।**

**\।\। ४.२९.३७ \।\।**

**वासुदेवे भगवति भक्ति-योगः समाहितः \।**

**सध्रीचीनेन वैराग्यं ज्ञानं च जनयिष्यति \।\।**

**श्रीधर-स्वामी (भावार्थ-दीपिका) :** ननु संसृति-निवृत्तिर्
वैराग्य-पूर्वकाज् ज्ञानाद् एव न तु भक्त्या, तरति शोकम् आत्म-वित्
इत्य्-आदि-श्रुतेः ? तत्राह---वासुदेव इति \। सध्रीचीनेन समीचीनेन
प्रकारेण \।\।३७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्राक्षिपति---नन्व् इति \।
चक्रवर्ती---साधनभक्त्या प्रेमपर्यन्ता भक्तिर्भवतीत्य्
आह---भक्तियोगः प्रेमा भगवत्येव सम्यगाहित इति भजनस्य तत्सुत्रे
तात्पर्यं न तु स्वसुखे \। सध्रीचीनेनेत्युक्त्या
सायुज्यप्रयोजकयोर्ज्ञानवैराग्ययोर्व्यावृत्तिः \। तद् उक्तं---

> वासुदेवे भगवति भक्तियोगः प्रयोजितः \।
>
> जनयत्याशु वैराग्यं ज्ञानं च यदहैतुकम् \।\। इति \।

इहाहैतुकपदोपन्यासेन अत एव ज्ञानवैराग्ययोर्भक्त्युत्थत्वात्तदर्थं
भक्तः पृथग्न प्रयतितव्यम् इति द्योतितम् \।\।३७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** तद् एव
प्रपञ्चयति---वासुदेवे भगवतीत्य्-आदि \। सध्रीचीनेन समीचीनेन
प्रकारेणाहैतुकेनेति यावत् \।\।३७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ततश् च
पुरञ्जनस्यापरस्मिन् जन्मनि गुरौ हरौ च भक्त्या निस्तारो विख्यातः \।
साधन-भक्त्या प्रेम-पर्यन्ता भक्तिर् भवतीत्य् आह---वासुदेव इति
द्वाभ्याम् \।

> वासुदेवे भगवति भक्ति-योगः प्रयोजितः \।
>
> जनयत्य् आशु वैराग्यं ज्ञानं च यद् अहैतुकम् \।\। \[भा।पु। १.२.७\]
> इति \।

तत्राप्य् अहैतुक-पदोपन्यासेन, अत एव ज्ञान-वैराग्ययोर्
भक्त्य्-उत्थत्वात् तद्-अर्थं भक्तैर् न पृथक् प्रयतनीयत्वम् इति
द्योतितम् \।\।३७\।\।

**\॥।**

**\।\। ४.२९.३८ \।\।**

**सोऽचिराद् एव राजर्षे स्याद् अच्युत-कथाश्रयः \।**

**शृण्वतः श्रद्दधानस्य नित्यदा स्याद् अधीयतः \।\।**

**श्रीधर-स्वामी (भावार्थ-दीपिका) :** नन्व् असौ महा-फलो
भक्ति-योगः कथं स्याद् अत आह \। स त्व् अच्युतस्य कथाम् आश्रित्य
वर्तमानोऽचिरात् स्यात् \। कस्य स्यात् ? तद् आह---शृण्वतोऽधीयान् अस्य च
\।\।३८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्र पृच्छति---नन्व् इति
\। श्रवणादित्र् अयं कुर्वता भक्तियोगः प्राप्य इत्य् उक्तम् \।\।३८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** स दुर्लभो
भक्ति-योगः कथं झटिति श्रूयते, यदि तदैव भवतीत्य्
आह---शृण्वतः इत्य्-आदि \। श्रद्धया चेन् नित्यं शृणोति, तदैव भवतीति
भावः \। वक्ता चेन् न मिलति, तदा कथं चरणारविन्दम् ?
तत्राह---अधीयतोऽधीयमानस्य श्री-भागवतादेः सकाशात् स्वयम् एव
कथा श्रोतव्या \। अथवा यत्र भागवताः सन्ति, तत्रैव गत्वा
श्रोतव्याध्येतव्या चेत्य् आह---यत्र भगवाना इत्य्-आदि \।\।३८-३९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अस्य भक्ति-योगस्य
साधनम् अपि भक्ति-योग एवेत्य् आह---सोऽचिराद् इति \। अच्युत-कृतष्टम्
आश्रयत इति तज्-जन्य इत्य् अर्थः \। कस्य स्यात् तद् आह---शृण्वत इति \।
अधीयतः भावत्व्-धर्मान् अधीयानस्य
चरणारविन्दादि-भक्ति-त्रयात्मक-मात्रं ज्ञेयम् \।\।३८\।\।

**\॥।**

**\।\। ४.२९.३९ \।\।**

**यत्र भागवता राजन् साधवो विशदाशयाः \।**

**भगवद्-गुणानुकथन-श्रवण-व्यग्र-चेतसः \।\।**

**श्रीधर-स्वामी (भावार्थ-दीपिका) :** कुत्र स्यात् तद् आह---यत्रेति \।
भगवतो गुणानुकथने श्रवणे च व्यग्रं सत्वरं चेतो येषां ते
\।\।३९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तथैव गृहासक्ता
गृहकर्मव्यग्रास्तथैव हन्तायमनुकथनस्य समयः हा हा श्रवणस्य
समयो व्यतीतः, संप्रति कीर्तनस्य समयोभ्येति हा हन्त
मन्दभाग्यो\ऽहं निद्रालस्यदुर्दैहिककृत्यगमितसमयः शीघ्रगतिरे व
भक्तसमाजं केन प्रकारेण गच्छामीत्येवं व्यग्रं विवशं लग्नं वा
चेतो येषां ते \। तथा व्यग्रं वैवश्यसंलग्नाग्रहीनसत्वरेषु च इति
धरणिः \।\।३९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : [+++]{।मर्क्}**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** भगवद्-गुणानाम् अनुकथने
अनुश्रवणे च व्यग्रं विवशं चेतो येषां ते \।\।३९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कुत्र स्यात् ? तद्
आह---यत्रेति \। यथैव गृहासक्ता गृह-कर्म-व्यग्रास् तथैव हन्तायम्
अनुकथनस्य समयः हा हा श्रवणस्य समयो व्यतीतः, सम्प्रति
कीर्तनस्य समयो\ऽभ्येति \। हा हन्त मन्द-भाग्यो\ऽहं
निद्रालस्य-दुर्दैहिक-कृत्य-गमित-समयः शीघ्र-गतिर् एव
भक्त-समाजं केन प्रकारेण गच्छामीत्य् एवं व्यग्रं चेतो येषां ते
\।\।३९\।\।

**\॥।**

**\।\। ४.२९.४० \।\।**

**तस्मिन् महन्-मुखरिता मधुभिच्-**

**चरित्र-पीयूष-शेष-सरितः परितः स्रवन्ति \।**

**ता ये पिबन्त्य् अवितृषो नृप गाढ-कर्णैस्**

**तान् न स्पृशन्त्य् अशन-तृड्-भय-शोक-मोहाः \।\।**

**श्रीधर-स्वामी (भावार्थ-दीपिका) :** ननु साधु-सङ्गं विना स्वयम्
एव हरि-कथा-चिन्तनादिना भक्तिर् भवेद् एवेत्य् आशङ्क्याह द्वाभ्याम् \।
तस्मिन् स्थाने महद्भिर् मुखरिताः कीर्तिताः \। मधुभिदश् चरित्रम् एव
पीयूषं तद् एव शिष्यत इति शेषो यासु \।
आसाराशरहित-शुद्धामृत-वाहिन्य इत्य् अर्थः \।
अवितृषो\ऽऌअं-बुद्धि-शून्याः सन्तो गाढैः सावधानैः कर्णैर् ये ताः
सरितः पिबन्ति सेवन्ते \। अशन-शब्देन क्षुल् लक्ष्यते \। अशनादयस् तान्
न स्पृशन्ति \। भक्ति-रसिकान् न बाधन्त इत्य् अर्थः \।\।४०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यत्र भागवतास् तत्रैव
हरि-कथेति को\ऽयं नियम इत्याशङ्कते---नन्व् इति \। इत्य् अर्थ
इति---पिबत भागवतं रसमालयम् इत्य् अत्र व्याख्यातरीत्या सारांशो
विषयवैचित्र्यवर्णनादिस्तद्धीनाः केवलशुद्धभगवद्-भक्तिविषया इति
भावः \। इत्य् अर्थ इति \। भक्त्यावेशाच्छरीराधननुसन्धानाद् इति
भावः \। अत्र विश्वनाथः---तस्मिन्महत्सदसि \। मुखं रान्ति
गृह्णन्तीति मुखराः महद्भिर्मुखराः कृताः मुखरिताः स्वयम् एव
मुखप्राप्तीकृता या महतां मुखे सदा तिष्ठन्तीत्य् अर्थः \। ता एव कास्
तत्राह---मध्व् इति \। मधुभिच्चरित्रपीयूषाणां ये शेषा
महद्भिरास्वाद्या स्वाद्य महाप्रसादीकृतास्त एव सरितो महानद्यः
परितश्चतुर्दिक्षु प्रतिभक्ताग्र एव स्रवन्ति, ता ये पिबन्तीति तासां
स्वादाधिक्यात्तेषां च तृष्णाधिक्यं सूचितम् \। ता इति तासामेकम् अपि कणं
परित्यक्तुं न शक्नुवन्तीत्यनुरागो व्यञ्जितः \। ते न स्मरन्त्यतितराम्
इत्याद्युक्त्या विस्मृतममतास्पदत्वेनैव शोकमोहाद्य्-अभावात् \।\।४०\।\।

---------------------------------------------------------------------------------------------------------------------

**कैवल्य-दीपिका : तस्मिन्न्** इति \। **तस्मिन्** भागवत-सदसि
**महद्भिर् मुखरिता** वाचालीकृता स्वयम् एवात्मानं यथा प्रकाशयन्ति
तथोच्चारिता महन्-मनो-ह्लादापूरणस्य तद्-अवस्थत्वाच् चेशत्वम् \।
**परितः** सर्वान् श्रोतॄन् प्रति **अवितृषः** विविध-तृष्णा-रहिताः,
तद्-एकाभिलाषा इत्य् अर्थः \। **अशनं** क्षुद् **भयम्** जरा-मरणं
चेति षड् ऊर्मयः \।

मनसः शोक-मोहौ च प्राणस्य च तृषा क्षुधा \।

जरा-मृत्यू शरीरस्य षड्-ऊर्मि-रहितः शिवः \।\। इति वचनात्[^४७]
\।\।४०\।\। \[मु।फ। ८.११\]

[^४७]: शैव-दर्शन-कारिका स्पन्द-दीपिका-व्याख्या च \।


---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** यत्र अत्वाः सन्ति,
तत्र किं भवतीत्य् आह---तस्मिन्न् इत्य्-आदि \। महद्भिर् भागवतैर्
मुखरिताः कीर्तिताः सत्यो मधुभिच्-चरित्र-पीयूष-शेष-सार-भागा यासां
ताः सरितः स्रवन्ति, तासां पानेऽशनादीनां क्वावसरः ? अतः
भागवत-मुखाद् एव श्रोतव्या भागवत-कथा, स्वतः-पाथे
चरणारविन्दे बालस्यादिकम् अशनादिकं च कदाचित् प्रभवति \।\।४०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** न च तत्-कथा तत्र
स्व-यत्न-सापेक्षा, न च साधनानन्तरस्य व्यपेक्षा, न च परिच्छिन्नेत्य्
आह---तस्मिन्न् इति \। महान्तो मुखरिता याभिर् इति आहिताग्न्य्-आदित्वान्न्
इष्टायाः पर-निपातः \।\।४०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यत्र भागवतास् तत्रैव
भगवत्-कथा इति को\ऽयं नियमः ? इति चेत् तत्राह---तस्मिन्
महत्-सदसि मुखं रान्ति गृह्णन्तीति मुखरा महद्भिर् मुखराः कृता इति
मुखरिताः स्वयम् एव मुख-प्राप्तीकृता या महतां मुखे सदा तिष्ठन्तीत्य्
अर्थः \। ता एव काः ? तत्राह---मधुभिच्-चरित्र-पीयूषाणां ये शेषाः
महद्भिर् आस्वाद्यास्वाद्य महा-प्रसादी-कृतास् त एव सरिओत् महा-नद्यः
परितश् चतुर्दिक्षु प्रतिभक्ताग्रे एव स्रवन्ति ता ये पिबन्तीति तासां
स्वादाधिक्यात् तेषां च तृष्टाधिक्यं सूचितम् \। ता इति तासाम् एकम् अपि
कणं परित्यक्तुं न शक्नुवन्तीत्य् अनुरागो व्यञ्जितः \। अवितृषः
अलं-बुद्धि-शून्या गाढैर् इति दृढत्वेन सर्व-सम्भावना-शून्यैः \।
अशन-तृट् कुत्राद्य भुञ्जे इति भोजनाकाङ्क्षा भयादयश् च न स्पृशन्तीति
भक्तैर् एव कृपया परस्परं भोजितत्वात्, आकिञ्चन्येनैव भयाभावात्,
ते न स्मरन्त्य् अतितरां प्रियम् \[भा।पु। ४.९.१२\] इत्य्-आद्य्-उक्त्या
विस्मृत-ममतास्पदत्वेनैव शोक-मोहाद्य्-अभावाद् इति \।\।४०\।\।

**\॥।**

**\।\। ४.२९.४१ \।\।**

**एतैर् उपद्रुतो नित्यं जीव-लोकः स्वभावजैः \।**

न करोति हरेर् नूनं कथामृत-निधौ रतिम् \।\।

**श्रीधर-स्वामी (भावार्थ-दीपिका) :** सत्-सङ्गम् अन्तरेण स्वयम् एव
कथा-चिन्तनादाव् आलस्यादिन रसावेशाभावाच् च क्षुत्-पिपासाद्य्-अभिभूतस्य
भक्तिर् न संभवतीत्य् आह---एतैर् इति \।\।४१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एतैरशनादिभिः
स्वभावजैः \।\।४१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** अन्यथा तैर्
अशनादिभिर् उपद्रुतोऽपि भवतीत्य् आह---एतैर् इत्य्-आदि \। एतैर्
अशनादिभिर् यतः स्वभावजैः \।\।४१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** एतैर् इति \।
महत्-सङ्ग-प्रभावेनैव सा कथा तद्-विघ्न-नाशिकां रतिं जनयतीति
भावः \।\।४१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सत्-सङ्गम् अन्तरेण
स्वयम् एव हरि-कथा-चिन्तनाद् आलस्यादिन रसावेशाभावाच् च
क्षुत्-पिपासाद्य्-अभिभूतस्य भक्तिर् न प्रायो विकसतीति व्यञ्जितम्
एवार्थम् अभिधयाप्य् आह---एतैर् इति \।\।४१\।\।

**\॥।**

**\।\। ४.२९.४२ \।\।**

**प्रजापति-पतिः साक्षाद् भगवान् गिरिशो मनुः \।**

**दक्षादयः प्रजाध्यक्षा नैष्ठिकाः सनकादयः \।\।**

**मध्वाचार्यः (भागवत-तात्पर्यम्) :**प्रजापति-पतिर् ब्रह्मा विरिञ्चश्
चेति कथ्यते इति शब्द-निर्णये \।\।४२\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** भगवद्-अनुग्रहम् अन्तरेण तु
न कस्यापि ज्ञान-संभव इति कैमुत्य-न्यायेनाह चतुर्भिः \।
प्रजापति-पतिर् ब्रह्मा \।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ननु तरति शोकमात्मवित्
इति श्रुतेर्ज्ञानिना किं भक्त्येति तत्र कैमुत्यन्यायेन ज्ञानिनो नैव
जानन्तीत्य् आह---प्रजेति चतुर्भिः \। भगवान्सर्वज्ञः \।\।४२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** भगवान-सङ्गेन
भगवद्-अनुग्रहो जायते, भगवद्-अनुग्रहं विना न कोऽपि तं द्रष्टुम्
अर्हतीत्य् आह---प्रजापति-पतिर् इत्य्-आदि \। तपो विद्या-सर्व्हिभिः
पश्यन्तोऽपि दिदृक्षुमाणा अपि न पश्यन्ति, स्वरूपेण न पश्यन्तीत्य् अर्थः
\। स तु सर्वम् एव पश्यन्तीत्य् आह---पश्यन्तं, यतः परमेश्वरम्
\।\।४२-४४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तां विना साधनान्तरैस् त्व्
अस्मद्-विधानाम् अपि भगवज्-ज्ञानं न स्यात् किम् उतान्येषाम् इत्य्
आह---चतुर्भिः \। तत्र प्रजापतीति त्रिकं तपः कृच्छ्रादि विद्या
उपासना समाधिश् चित्तैकाग्र्यं पश्यन्तोऽपीति यथार्थ-ज्ञानात् \।\।४२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु तरति शोकम् आत्मवित्
इति श्रुतेर् ज्ञानिनां किं भक्त्येति तत्र कैमुत्य-न्यायेन ज्ञानिनो नैव
जानन्तीत्य् आह---प्रजेति चतुर्भिः \।\।४२\।\।

**\॥।**

**\।\। ४.२९.४३-४४ \।\।**

**मरीचिर् अत्र्य्-अङ्गिरसौ पुलस्त्यः पुलहः क्रतुः \।**

**भृगुर् वसिष्ठ इत्य् एते मद्-अन्ता ब्रह्म-वादिनः \।\।**

**अद्यापि वाचस्-पतयस् तपो-विद्या-समाधिभिः \।**

**पश्यन्तोऽपि न पश्यन्ति पश्यन्तं परमेश्वरम् \।\।**

**श्रीधर-स्वामी (भावार्थ-दीपिका) :** मद्-अन्ताः अहं नारदोऽन्ते येषाम्
\।\।४३\।\। वाचां पतयोऽपि तपो-विद्या-समाधिभिर् उपायैः पश्यन्तो
विचिन्वन्तोऽपि पश्यन्तं सर्व-साक्षिणं न पश्यन्ति \।\।४४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मदन्ता इति \। न केवलं
तानेव निन्दाम्यपि त्वात्मानम् अपि \।\। एते तपोविद्यासमाधिभिर्न पश्यन्ति
भक्त्या तु पश्यन्ति \। भक्त्या मामभिजानाति यावान्यश्चास्मि तत्त्वतः इति
श्रीमुखोक्तेः \। एतेषां भक्तिमत्त्वस्य प्रसिद्धः \। एते वयं भक्त्या
विना के वराका इति भावः \। वाचस्पतयो\ऽन्यान्प्रत्युपदेष्टुं
सरस्वतीपतयो भवन्ति स्वयं तु शास्त्रार्थं नैव जानन्ति भक्तिं
विना व्याख्यानाद् इति भावः \। अद्यापीति \। तपआदीनां परिपाकश् च
ज्ञापितः अज्ञानस्य लक्षणं पश्यन्तो\ऽपि उरुप्रयासेन विचिन्वन्तो\ऽपि
यथार्थाज्ञानान्न पश्यन्तीत्य् अर्थः \।\।४३-४४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भगवान् सर्वज्ञः
मद्-अन्ता इति न केवलं तान् एव निन्दामि, अपि त्व् आत्मानम् अपि एते
तपो-विद्या-समाधिभिर् न पश्यन्तीति भक्त्या तु पश्यन्तीत्य् अर्थः \।
एतेषां भक्तिमत्त्वस्यापि प्रसिद्धेः \। एते वयं भक्त्या विना के वराका
इति भावः \। वाचस्पतय इति अन्यान् प्रति शास्त्रार्थम् उपदेष्टुं
सरस्वती-पतयो भवन्ति, स्वयं तु शास्त्रार्थं नैव जानन्ति, भक्तिं
विना व्याख्यानाद् इति भावः \। अद्यापीति तप-आदीनां परिपाकश् च ज्ञापितः
\। अज्ञानस्य लीलं पश्यन्तोऽपि विचिन्वन्तोऽपि न पश्यन्तीति \।

**\॥।**

**\।\। ४.२९.४५ \।\।**

**शब्द-ब्रह्मणि दुष्पारे चरन्त उरु-विस्तरे \।**

**मन्त्र-लिङ्गैर् व्यवच्छिन्नं भजन्तो न विदुः परम् \।\।**

**मध्वाचार्यः (भागवत-तात्पर्यम्) :**

> मन्त्र-लिङ्गैर् व्यवच्छिन्नं वेद-शब्दोक्त-मात्रकम् \।
>
> वेदो वदन्न् अपि हरिं न सम्यग् वक्ति कुत्रचित् \।\।
>
> नारोऽयत्य् अनुभवम् अप्रसिद्ध-स्वरूपतः \।
>
> तथाप्य् अनुभवारोहः प्रसन्ने केशवे भवेत् \।
>
> किञ्चिद् एव सुसम्यक् च स्वय्ं त्व् अनुभवत्य् अमुम् \।\। इति वाराहे
> \।\।४५\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** कुतः ? इत्य् अत
आह---शब्द-ब्रह्मणि वेदे उरुर् विस्तरो यस्य \। अर्थतोऽपि पार-शून्ये
तस्मिन् वर्तमानाः \। मन्त्राणां लिङ्गैर्
वज्र-हस्तत्वादि-गुण-युक्त-विविध-देवताभिधान-सामर्थ्यैः
परिच्छिन्नम् एवेन्द्रादि-रूपं तत् तत् कर्माग्रहेण भजन्तः परं
परमेश्वरं न विदुः \।\।४५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अदर्शने हेतुं
पृच्छति---कुत इति \। उरुविस्तरे शब्दतो\ऽपि दुर्विज्ञेये वज्रहस्तः
पुरन्दरः इत्य्-आदिमन्त्रोक्तलिङ्गैः \।\।४५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** कथं न पश्यन्ति ?
तत्राह---शब्द-ब्रह्मणीत्य्-आदि \। दुष्पारे शब्द-ब्रह्मणि वेदे चरन्त
इतस् ततो भ्रममाणा अस्थिराः परं पुरुषोत्तमं न विदुः \। मन्त्रोक्तैर्
लिङ्गैः परिच्छिन्नं नाना-देवता-रूपं भजन्तः श्री-कृष्ण-रूपं तु
शब्द-विषयत्वाभावान् नान्य-देवता-रूपवन् मन्त्र-कृत्-परिच्छिन्नम् \।
अतो लोक-वेद-नैरपेक्ष्येण केवलं भगवान् एव भजनीय इत्य् आयातम्
\।\।४५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ततः कर्म-निष्ठास् तु सुतराम् एव
न जानन्तीत्य् आह---शब्देति \।\।४५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कर्मिणस् तु सुतराम् एव
न जानन्तीत्य् आह---शब्द-ब्रह्मणि वेदे दुष्पारे अर्थत ऊरु विस्तर इति
शब्दतोऽपि दुष्पारे मन्त्र-लिङ्गैर् वज्र-हस्तत्वादि-चिह्नैर् विशिष्टम्
इन्द्रादिकं भजन्तः परं परमेश्वरं न विदुः \।\।४५\।\।

**\॥।**

**\।\। ४.२९.४६ \।\।**[^४८]

**यदा यस्यानुगृह्णाति भगवान् आत्म-भावितः \।**

[^४८]: अत्र द्वौ श्लोकौ मध्व-संस्करणे दृष्टौ, यथा---

    सर्वेषाम् एव जन्तूनां सततं देह-पोषणे \।

    अस्ति प्रज्ञा समायत्ता को विशेषस् तदा नृणाम् \।\।

    लब्ध्वेहान्ते मनुष्यत्वं हित्वा देहाद्य्-असद्-ग्रहम् \।

    आत्म-सृत्या विहायेदं जीवात्मा स विशिष्यते \।\।


**स जहाति मतिं लोके वेदे च परिनिष्ठिताम् \।\।**

**मध्वाचार्यः (भागवत-तात्पर्यम्) :**

यदा त्व् अनुभवीभूयाच् छब्द-मात्रानुरोधनम् \।

> त्यक्त्वाथ तं विदुः प्राज्ञास् त्यक्त-वेद इति स्म ह \।
>
> यदैव त्यक्त-वेदः स्याद् अथास्मान् मुच्यते भयात् \।\।
>
> प्रायस् तु वैदिका एव रुद्राद्या अपि वै पुरा \।
>
> वैदिकस् त्यक्त-वेदश् च ब्रह्मैवैकः प्रजापतिः \।\।
>
> ततस् तु केशवं भक्त्या सम्पूज्य बहु-जन्मसु \।
>
> त्यक्त-वेदत्वम् आपन्नाः प्रसादात् परमेष्ठिनः \।\। इति
> महा-संहितायाम् \।
>
> केवलं वेद-शब्देन जानन् वैदिक उच्यते \।
>
> वेदं विनाप्य् अनुभवाज् जानंस् तु त्यक्त-वैदिकः \।\। इति अध्यात्मे \।
>
> तत्त्वं वेदानुसारेण चिन्तयन् वैदिको भवेत् \।
>
> वेद उहामनुसरेद् यस्य स त्यक्त-वैदिकः \।\। इति षाड्गुण्ये
> \।\।४६\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** तर्ह्य् अन्यः को नाम
कर्माद्य्-आग्रहं हित्वा परमेश्वरम् एव भजेद् इत्य् अत आह---यदा यम्
अनुगृह्णाति \। अनुग्रहे हेतुः---आत्मनि भावितः सन् \। स तदा लोके
लोक-व्यवहारे वेदे च कर्म-मार्गे परिनिष्ठितां मतिं त्यजति
\।\।४६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्राशङ्कते---तर्हीति \।
नामेति प्रसिद्धौ \। को\ऽन्यः पुरुषो यः सर्वं हित्वा परं भजेदित्यत
आह---यदेति \। विश्वनाथः---ननु यदि ज्ञानिनः सकर्माणश् च न
जानन्ति तदा कस्तं जानाति भक्त एवेति चेत्स भक्त एव कथं स्यात्केन
वा चिह्नेन ज्ञेय इत्यत आह---यदेति \। आत्मनि मनसि
भावितो\ऽर्थाद्भक्तैरे व भगवन्निमं जनं संसारादुद्धरन्नङ्गीकुर्व्
इति स्वभक्तैर्मनसि निवेदितो भगवान्यदा यस्य यमनुगृह्णाति तदैव
स भक्तो लोके लौकिके व्यवहारे वेदे च कर्मकाण्डे परिनिष्ठितां
कृतस्थितिम् अपि मतिं त्यजति \।\।४६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** तत् तु यदा
भगवद्-अनुग्रहो भवति, तदैव स्यात्---यदा यस्येत्य्-आदि \।\।४६\।\।

---------------------------------------------------------------------------------------------------------------------

**सनातन-गोस्वामी :** \[ह।भ।वि। १०.६४\] धर्म-त्यागस् तु
कर्म-पर-लोक-वेदापेक्षा-त्यागेनैव स्यात्, स च भगवतोऽनुग्रहेण
स्वतः सम्पद्यत इत्य् आशयेन लिखति---यदेति \। यस्य समनुग्रहे
हेतुः---आत्मनि मनसि भावितो ध्यातः सन् \। यद् वा, स तदा
आत्म-भावितः शुद्ध-चित्तः सन् भगवद्-भक्ति-युक्तः सन् वा \।
लोक-व्यवहारे वेदे च कर्म-मार्गे परिनिष्ठितां पूर्व-जन्माभ्यासेन
परम-निष्ठां प्राप्ताम् अपि मतिं जहाति \। अत एव
श्री-भगवद्-गीतासु---त्रैगुण्या विषया वेदा निस्त्रैगुण्यो भवार्जुन
\[गीता २.४५\] इति \।\।४६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** महत्सु श्रद्धा-तारतम्यात् तु
भगवद्-अनुग्रहः समय-भेदम् अपेक्ष्य प्रवर्तमानः सर्व-निरपेक्षां
भक्तिं ददातीत्य् आह---यदा यस्येति \। आत्मनि महद्-द्वारा
कथा-श्रवणेन शुद्धे चित्ते भावितः सन् यदा यस्यानुगृःणाति, तदा स
लोके लौकिक-व्यवहारे वेदे च कर्म-काण्डे परिनिष्ठिताम् अपि मतिं
जहाति \।\।४६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु यदि ज्ञानिनः
कर्मिणश् च न जानन्ति तदा कस् तं जानाति ? भक्त एवेति चेत्, स भक्त
एव कथं स्यात् ? केन वा चिह्नेन स ज्ञेय इत्य् अत आह---यदेति \।
आत्मनि मनसि भावितः अर्थाद् भक्तैर् एव हे भगवन्न् इमं जनं
संसाराद् उद्दरन्न् अङ्गीकुर्व् इति स्व-भक्तैर् मनसि निवेदितो भगवान्
यदा यस्य यम् अनुगृह्णाति तदैव स भक्तः लोके लौकिक-व्यवहारे वेदे
च कर्म-काण्डे परिनिष्ठिताम् अपि मतिं त्यजति \।\।४६\।\।

**\॥।**

\।\। ४.२९.४७ \।\।

**तस्मात् कर्मसु बर्हिष्मन्न् अज्ञानाद् अर्थ-काशिषु \।**

**मार्थ-दृष्टिं कृथाः श्रोत्र- स्पर्शिष्व् अस्पृष्ट-वस्तुषु \।\।**

**श्रीधर-स्वामी (भावार्थ-दीपिका) :** अर्थकाशिषु परमार्थत्वेन
प्रकाशमानेषु पुरुषार्थ-बुद्धिं मा कृथाः \। प्ररोचनाय केवलं
श्रोत्र-प्रियेषु \। न स्पृष्टं वस्तु यैः \।\।४७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** उपसंहरति
यस्माज्ज्ञानेनैव मोक्षस्तस्माद्धेतोः \। अज्ञानाद्भगवत्तत्वापरिज्ञानात्
कर्मस्वग्निष्टोमादिषु \। तत्प्रवृत्तौ हेतुः---श्रोत्रेति \। अपाम सोमम्
इत्य्-आदिश्रवणे श्रोत्रं तत्सुखं स्पृशन्ति ददतीति श्रोत्रस्पर्शानि तेषु
\। हेयत्वे हेतुम् आह---अस्पृष्टेति \।
परमात्माख्यवस्तुसम्बन्धगन्धरहितेषु \।\।४७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अर्थकाशिषु अर्थत्वेन
प्रतीयमानेषु \।\।४७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अर्था इव परमेश्वरन्त
इत्य् अर्थ-काशिनस् तेषु अर्थ-दृष्टिं पुरुषार्थ-बुद्धिं प्ररोचनाय
केवलं श्रोत्र-प्रियेषु न स्पृष्टं वस्तु यैस् तेषु \।\।४७\।\।

**\॥।**

**\।\। ४.२९.४८ \।\।**

**स्वं लोकं न विदुस् ते वै यत्र देवो जनार्दनः \।**

**आहुर् धूम्र-धियो वेदं सकर्मकम् अतद्-विदः \।\।**

**श्रीधर-स्वामी (भावार्थ-दीपिका) :** ननु वेदेन
स्वर्गादि-साधनत्वेनोक्तानि कर्माणीति वेद-वादिनो वदन्ति कथम्
अस्पृष्ट-वस्तुषु ? इत्य् उच्यते \। तत्राह---ये धूम्र-धियो
मलिन-बुद्धयः स-कर्मकं कर्म-परं वेदम् आहुः, ते
अतद्-विदोऽवेद-ज्ञाः \। यतस् ते स्वं स्वरूप-भूतं लोकम् आत्म-तत्त्वं
वेद-तात्पर्य-गोचरं न विदुः \। यत्र देवोऽस्ति \।\।४८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्राक्षिपति---नन्व् इति \।
एते मत्पुरोधसः कथं विद्वांसो\ऽपि मां यागादिकमैव कारयन्ति \।
स्वम् इति \। यत्र लोके जनार्दनस्तं लोकं वैकुण्ठं स्वं स्वप्राप्यं
स्वीयं न विदुः किं तु स्वर्गम् एव स्वं विदुः \। इष्ट्वेह देवता यज्ञैः
स्वर्गं प्राप्स्यामहे ध्रुवम् इत्य् उक्तेः \। स्वामिव्याख्याने
यत्रात्मतत्त्वज्ञाने देवो द्योतनात्मको जनस्याविद्यादेरर्दनः
परमात्मैवास्ति स एव भवतीत्य् अर्थः \।\।४८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** आहुः अत्र, क इत्था वेद यत्र सः
\[क।उ। १.२.१५\][^४९] इत्य् अस्याः श्रुतेर् अर्थम् आह---स्वम् इति \। ये
धूम्र-धियो वेदं स-कर्मकं कर्म-मात्र-प्रतिपादकम् आहुः, ते स्वं
जनार्दनस्य स्वं स्वरूपं लोकं वैकुण्ठाख्यं न विदुः, किन्तु
स्वर्गादिकम् एव विदुः \। यत्र लोके यत्-परं कर्म
भगवद्-धर्म-लक्षणं तन् न विदुः \।\।४८\।\। \[।भवतः ६०\]

[^४९]: यस्य ब्रह्म च क्षत्रं च उभे भवत ओदनः \।

    मृत्युर् यस्योपसेचनं क इत्था वेद यत्र सः \।\।


---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु तर्हि कथम् एते
मत्-पुरोधस्य मुनयो विद्वांसो मां यागादि-कर्मैव कारयन्ति ? इति
तत्राह---स्वम् इति \। यत्र जनार्दनो देवो वर्तते, तं लोकं वैकुण्ठं
स्वं स्वीयं स्व-प्राप्यं न विदुः, किन्तु स्वर्गम् एव स्वं विदुर् इत्य्
अर्थः \। यतो धूम्र-धियो मलिन-बुद्धयो वेदं स-कर्मकं
कर्म-परम् एवाहुः \। अतद्-विदः वेदार्थानभिज्ञाः \। यद् उक्तं
भगवता---

> कालेन नष्टा प्रलये वाणीयं वेद-संज्ञिता \।
>
> मयादौ ब्रह्मणे प्रोक्ता धर्मो यस्यां मद्-आत्मकः \।\। \[११.१४.३\] इति
> \।\।४८\।\।

**\॥।**

**\।\। ४.२९.४९ \।\।**

**आस्तीर्य दर्भैः प्राग्-अग्रैः कार्त्स्न्येन क्षिति-मण्डलम् \।**

**स्तब्धो बृहद्-वधान् मानी कर्म नावैषि यत् परम् \।**

**तत् कर्म हरि-तोषं यत् सा विद्या तन्-मतिर् यया \।\।**

**श्रीधर-स्वामी (भावार्थ-दीपिका) :** त्वं तु महा-मूर्ख इत्य्
आह---आस्तीर्येति \। बृहद्-वधात् बहु-पशु-वधात् \। मानी यज्वाहम् इत्य्
अहङ्कारी \। अतः स्तब्धोऽविनीतः सन् कर्म नावैषि \। परं
विद्या-स्वरूपं तच् च न वेत्सि \। नारदः स्वयं कृपया तद् द्वयं
निरूपयति \। हरिं तोषयतीति हरि-तोषं यत् तद् एव कर्म \। यया
तस्मिन् हरौ मतिर् भवति सैव विद्या \। महा-फलत्वात् \।\।४९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** त्वन्तु
तैरनभिज्ञैरध्यापितो महामूर्खोसि, अतो\ऽहङ्कारित्वात्
प्राचीनाग्रदर्भास्तरणं कृत्वा पशुसंज्ञपनम् एव जानासि न तु
कर्म-स्वरूपम् इत्य् अर्थः \। कुरु कर्मैव तस्मात्त्वम् इत्य्-आदिना विहितं
यत्परं कर्म तन्न जानासीत्युच्यते न तु कर्ममात्रं न वेत्सीति \। ननु
कल्पोक्तद्रव्यसामग्र्या क्रियमाणस्य कर्मणः कथं परत्वाभावस्
तत्राह---तद् इति \। ब्रह्मार्पणबुद्ध्या क्रियमाणस्यैव कर्मणः
तत्तोषकत्वेन परत्वं न द्रव्यसामग्र्या क्रियमाणस्येति भावः \। ननु
ममापि क्षत्रियत्वाद्वेदविद्याधिकारित्वेन कर्मानुष्ठानं तत्पूर्वकम्
एवास्तीति तत्राह---सेति \। महाफलत्वान्मोक्षहेतुत्वात् \।\।४९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** आत्मनि भावितः सन्
यस्य यं भगवत्-कर्म विनानान्यत् कार्यम् इत्य् आह---तत् कर्मेत्य्-आदि \।
हरेस् तोषो यत्र येन वा तद् एव कर्म, सैव विद्या यया तन्-मतिः
\।\।४९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तस्य कर्मत्वं परत्वं च
दर्शयति---तद् इति \। यद् धरि-तोषं तद्-धेतुकं तद् एव कर्म
तस्यैव कर्तव्यत्वाद् इति भावः \। तथा सैव च विद्या शास्त्रोत्थं
ज्ञानं यया तन्-मतिस् तद्-अनुभवोऽपि भवतीति \।\।४९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** त्वं तु तैर् अनभिज्ञैर्
अध्यापितो महा-मूर्ख एवेत्य् आह---आस्तीर्येति \। बृहद्-वधात्
बृहत्-पशु-वधात् \। मानी महा-जज्वाहम् इत्य् अहङ्कारी स्तब्धोऽविनीतः \।
ननु तर्हि परम् एव कर्म किं? तद् इति कृपया त्वम् एव ब्रूहीत्य् अत
आह---तद् इति \। अन्यत् पुनः कर्मैव नोच्यत इति भावः \। सेति अन्या
पुनर् विद्यव नोच्यत इति भावः \।\।४९\।\।

**\॥।**

**\।\। ४.२९.५० \।\।**

**हरिर् देह-भृताम् आत्मा स्वयं प्रकृतिर् ईश्वरः \।**

**तत्-पाद-मूलं शरणं यतः क्षेमो नृणाम् इह \।\।**

**श्रीधर-स्वामी (भावार्थ-दीपिका) :** कुत इत्य् अपेक्षायां हरेः
परम-फलत्वं दर्शयन्न् आह द्वाभ्याम् \। हरिर् देह-भृताम् आत्मा
ईश्वरश् च \। तत्र हेतुः---स्वयं स्वातन्त्र्येण प्रकृतिः कारणम्, अतस्
तेषां तत्-पाद-मूलम् एव शरणम् आश्रयः \। यतो यस्मिन् \।\।५०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** महाफलत्वे हेतुं
पृच्छति---कुत इति \। हरिर् इति अज्ञानतत्कार्यदुरितादिहरणशीलत्वात् \।
ईश्वरः स्वामी \। तत्र आत्मत्वे स्वामित्वे च \। अतः स्वामित्वादात्मत्वाच् च
\। तेषां देहभृताम् \। शरणं रक्षिता शरणं गृहरक्षित्रोः इत्य् अमरः
\। देहभृतामात्मेति \। तत्तोषं विना कथं स्वस्य तोषो भवेद् इति
भावः \। प्रकृतिरीश्वर इति \। सर्वजगन्मातापितरावपि हरिरेवेत्य्
अर्थ इति चक्रवर्ती \।\।५०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** देह-भृताम् आत्मेति \। तत्
तोषं विना स्वस्य कथं सन्तोषो भवत्व् इति भावः \। प्रकृतिर् ईश्वर
इति प्रकृति-पुरुषौ सर्व-जगन्-माता-पितराव् अपि हरिर् एवेत्य् अर्थः
\।\।५०\।\।

**\॥।**

**\।\। ४.२९.५१ \।\।**

**स वै प्रियतमश् चात्मा यतो न भयम् अण्व् अपि \।**

**इति वेद स वै विद्वान् यो विद्वान् स गुरुर् हरिः \।\।**

**श्रीधर-स्वामी (भावार्थ-दीपिका) :** न च तद् भजनेऽन्य-भजन
इव दुःखं भयं चेत्य् आह---स वा इति \। इति यो वेद स एव हरिश् च
\।\।५१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अन्यभजने
देवान्तरभजने पुत्रादिभजने वा यथा दुःखं भयं च दुःखं
दैहिकादि भयं मरणादेर् इति \। सन्दर्भस्तु---तस्मादेवंभूतो
गुरुरेवाश्रयणीय इत्युपदिशन् पुरंजनोपाख्यानादिविवक्षितम् आह---स वा
इति सार्द्धेन \। वै प्रसिद्धम् \। रूपगुणलीलाभिर्मनोरमत्वेन स
हरिनामा सर्वेषां प्रियतमः परमप्रीतानां योग्यः \। यत एव चात्मा
स्वात्मेति पाठे स्वेषां जीवानां रश्मिस्थानीयानां देहभृतां
मण्डलस्थानीयः यस्माद् एव च यतः सकाशादण्वपि भयं न जायते इति
\। य एवं विद्वान् स एव गुरुः य एवंभूतो गुरुः स तु हरिरेवेत्य्
अर्थः \। विश्वनाथः---स हरिरे व प्रियतम आत्मासौ जीवस्तु प्रिय इत्य्
अर्थः \। तत्र हेतुः---यतो यद्भजनादस्य जीवात्मनोण्वपि भयं न
स्यात् इति यो भेदेनात्मद्वयं वेद य एव त्वया विद्वान् ज्ञेयः स एव
विद्वान् स एव त्वया गुरुराश्रयणीयः य एव गुरुः स एव
हरिस्त्वयोपासनीय इत्य् अर्थः \। अत्र स वै प्रियतमो ह्यस्य इति
पाठस्तीर्थसम्मतः \।\।५१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तस्माद् एवं-भूतो गुरुर्
एवाश्रयणीय इत्य् उपदिशन् पुरञ्जनोपाख्यानादि-विवक्षितम् आह---स वै
इति सार्धेन \। वै प्रसिद्धे, रूप-गुण-लीलादिभिर् मनोहरत्वेन स
हरि-नाम सर्वेषां प्रियतमः परम-प्रीतानां योग्यः, यत एव चात्मा,
स्वात्मेति पाठे स्वेषां जीवानां रश्मि-स्थानीयानां देह-भृतां
मण्डल-स्थानीयः \। यस्माद् एव च यतः सकाशाद् अण्व् अपि भयं न
जायते इति यो वेद स एव विद्वान् स एव गुरुः \। य एवम्-भूतो गुरुः, स
तु हरिर् एवेत्य् अर्थः \।\।५१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स हरिर् एव प्रियतम
आत्मा \। असौ जीवस् तु प्रिय एवेत्य् अर्थः \। तत्र हेतुः---यतो
यद्-भजनात् अस्य जीवात्मनस् तु स्वर्गादि-भोग-प्रदान-रूप-भजनाद्
दुःखम् एव भवतीत्य् अर्थः \। इति विभेदेनैवात्म-द्वयं यो वेद, स
एव विद्वांस् त्वया ज्ञेयः \। **य** एवं विद्वान् स एव त्वया गुरुर्
आश्रयणीयः \। य एवं गुरुः, स एव हरिस् त्वयोपासनीय इत्य् अर्थः
\।\।५१\।\।

**\॥।**

**\।\। ४.२९.५२ \।\।**

**नारद उवाच---**

**प्रश्न एवं हि सञ्छिन्नो भवतः पुरुषर्षभ \।**

**अत्र मे वदतो गुह्यं निशामय सुनिश्चितम् \।\।**

**श्रीधर-स्वामी (भावार्थ-दीपिका) :** उक्तम् उपसंहरति, प्रश्न इति
\। एवं भवतः प्रश्नः सञ्छिन्नः परिहृतः \। तद् एवम् आत्मनो
बन्ध-मोक्ष-प्रकारे कथा-रूपेण कथितेऽपि नातिनिर्विण्ण-चित्तं
पुत्रागमनं प्रतीक्षमाणं सन्तं तत् क्षणम् एव
महा-भय-कम्पित-सकल-गात्रं गृहान् निर्वासयितुं हरिण-रूपकम्
आह---अत्रेति \। वदतो मे वचः शृणु \।\।५२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पुरुषर्षभेति \।
पुरुषेणापि स्वहिताय झटिति प्रयत्यते त्वं तु पुरुषर्षभो भूत्वा
कथं तत्र विलम्बस इति भावः \। अत्र अवसरे \। सुनिश्चितं
शास्त्रज्ञैर् इति शेषः \।\।५२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** प्रश्नेत्य् अर्धकम् \। अत्रेत्य्
अर्धकम् \।\।५२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** उक्तम् अर्थम्
उपसंहरति---प्रश्नः संछिन्नः परिहृतः \। तद् एवं
पुरञ्जनोपाख्यानेन वैराग्य-भक्तिभ्याम् आत्मन उद्धार-प्रकारम्
अवगम्यापि प्रस्थाप्यमानैर् दूतैः पुत्रान् आनीय राज्येऽभिषिच्य
प्रव्रजिष्यामीति मनसि विचारयन्तं राजानम् अभिमृश्य तं सद्य एव
गृहान् निःसारयितुम् पुनर् हरिण-रूपक-कथाम् आह---अत्र वदतो मे
गुह्यं वचः शृणु \।\।५२\।\।

**\॥।**

**\।\। ४.२९.५३ \।\।**

**क्षुद्रं चरं सुमनसां शरणे मिथित्वा**

**रक्तं षडङ्घ्रि-गण-सामसु लुब्ध-कर्णम् \।**

**अग्रे वृकान् असु-तृपोऽविगणय्य यान्तं**

**पृष्ठे मृगं मृगय लुब्धक-बाण-भिन्नम् \।\।**

**श्रीधर-स्वामी (भावार्थ-दीपिका) :** क्षुद्रम् अल्पं चरतीति तथा तम्
\। अलुक् \। सुमनसां पुष्पाणां शरणे आश्रमे वाटिकायां मिथित्वा मिथः
परस्परं स्त्रिया सह मिलित्वा तत्रैव रक्तम् आसक्तम् \। षड् अङ्घ्रयो
भ्रमरास् तेषां गणास् तेषां सामसु गीतेषु लुब्धः कर्णो यस्य तम् \।
परेषाम् असुभिर् हृतैः स्वीयान् असूंस् तर्पयन्तीत्य् असु-तृपः तान्
अविगणय्यागणयित्वा \। लुब्धकस्य बाणेन भिन्नं मृगं मृगय अन्वेषय
\।\।५३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्रैव पुष्पवाटिकायाम्
एव \। अलुक्समास आर्षो वा मुम्---क्षुद्रंचरम् इति \।\।५३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** क्षुद्रम् इति \। मृगं
हरिणं मृगयस्व विपत्तिम् अजानन्तं सद्य एव मरिष्यन्तम् अन्वेषय \।
कीदृशं क्षुद्रं दूर्वादि यवसं चरतीति तथा तम् \। मुम्-आगम आर्षः \।
सुमनसां पुष्पाणां शरणे उद्याने मिथित्वा स्त्रिया सह मिथुनीभूय
रक्तम् आसक्तम् \। सामसु सङ्गीतेषु, अग्रे तं भक्षयितुम् एव निलीनान्
वृकान् अज्ञानाद् एव अविगणय्य यान्तं पृष्ठे तु निलीय वर्तमानस्य
लुब्धकस्य बाणैर् भिन्नं भिन्न-प्रायम् अन्वेषय \। तेन शीघ्रम् इमं
पुष्पोद्यानाद् अन्यत्र नय, अन्यथा वृका लुब्धकाश् चैनं हनिष्यन्त्य् एवेति
भावः \।\।५३\।\।

**\॥।**

**\।\। ४.२९.५४ \।\।**

**\[अस्यार्थः\] सुमनः-सम-धर्मणां स्त्रीणां शरण आश्रमे
पुष्प-मधु-गन्धवत् क्षुद्रतमं काम्य-कर्म-विपाकजं काम-सुख-लवं
जैह्व्यौपस्थ्यादि विचिन्वन्तं मिथुनी-भूय तद्-अभिनिवेशित-मनसं
षडङ्घ्रि-गण-साम-गीतवद् अतिमनोहर-वनितादि-जनालापेष्व् अतितराम्
अतिप्रलोभित-कर्णम् अग्रे वृक-यूथवद् आत्मन आयुर् हरतोऽहो-रात्रान् तान्
काल-लव-विशेषान् अविगणय्य गृहेषु विहरन्तं पृष्ठत एव परोक्षम्
अनुप्रवृत्तो लुब्धकः कृतान्तोऽन्तः शरेण यम् इह पराविध्यति तम् इमम्
आत्मानम् अहो राजन् भिन्न-हृदयं द्रष्टुम् अर्हसीति \।\।**

**श्रीधर-स्वामी (भावार्थ-दीपिका) :** श्लोकं प्रस्तुते योजयन् व्याचष्टे
\। सुमनोभिः समानो धर्मः परिणाम-विरसत्वं यासां स्त्रीणाम् \।
मिथित्वेत्य् अस्य व्याख्या, मिथुनी-भूय \। स्त्रीभिः सहेति शेषः \।
रक्तम् इत्य् अस्य व्याख्या, तास्व् अभिनिवेशितं मनो येन \। असुतृप् इत्य् अस्य
व्याख्या, आयुर् हरत इति \। यान्तम् इत्य् अस्य व्याख्या, विहरन्तम् इति \।
अन्तर् नलिकायां गूढेन शरेण पराविध्यति दूराद् एव ताडयति
\।\।५४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अन्तर्नलिकायां गूढेन
नलिकामध्यस्थापितेन दर्शनायोग्येन मरणहेतुभूतेन व्यापारेण राजन्न्
इति \। राज्य एवासक्तिं मा कुर्व् इति भावः \।\।५४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** प्रश्नेत्य् अर्धकम् \। सुमन
इत्य्-आदि-गद्यान्ते द्रष्टुम् अर्हसीत्य् अनन्तरं यथा मृगयु-हतं मृगम् इति
क्वचिद् अधिकं वर्तते \।\।५४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** श्लोकम् इमं प्रस्तुतं
योजयन् व्याचष्टे \। अत्र सुमनसां शरणे इत्य् अस्य व्याख्या
सुमनः-सम-धर्मणाम् इति \। परिणाम-विरसत्वात्
नव-मालिका-पुष्प-मध्व् इत्य्-आदि \। मिथित्वेत्य् अस्य
व्याख्या---मिथुनी-भूय स्त्रीभिः सहेति शेषः \। रक्तम् इत्य् अस्य व्याख्या
तासु स्त्रीष्व् एव अभिन्विवेशितश् चित्तम् \। असुतृप् इत्य् अस्य व्याख्या---आयुर्
हरत इति \। यान्तम् इत्य् अस्य व्याख्या---विहरन्तम् इति \। अतितराम् इत्य्
अस्यैव विशेषणम् अन्तः-शरेण अन्तर्-नालिकायां गूढेन शरेण अलक्षितेन
मर्ण-व्यापारेणेत्य् अर्थः \। द्रष्टुम् अर्हसीति दृष्ट्वा च शीघ्रम् इदम्
अङ्गनाश्रमाद् बहिष्कुरु \। तदैवान्तक-हस्ताद् असौ विच्युतो भविष्यतीति
भावः \।\।५४\।\।

**\॥।**

**\।\। ४.२९.५५ \।\।**

**स त्वं विचक्ष्य मृग-चेष्टितम् आत्मनोऽन्तश्**

**चित्तं नियच्छ हृदि कर्ण-धुनीं च चित्ते \।**

**जह्य् अङ्गनाश्रमम् असत्तम-यूथ-गाथं**

**प्रीणीहि हंस-शरणं विरम क्रमेण \।\।**

**श्रीधर-स्वामी (भावार्थ-दीपिका) :** उपदेश-सारम् आह---स इति \।
विचक्ष्य विचार्य \। अन्तर् हृदि चित्तं कर्णयोर् धुनीं नदीम् इव बहिर्
वृत्तिं चित्ते नियच्छ \। एतच् च सर्वेन्द्रियोपलक्षणार्थम् \।
अङ्गनाश्रमं गृहाश्रमं च जहि \। कीदृशम् ? असत्तमानाम् अतिकामुकानां
यानि यूथानि तेषां गाथा वार्ता यस्मिन् \। हम्सानां जीवानां शरणम्
ईश्वरम् \। एवं क्रमेण सर्वतो विरम \।\।५५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मद्वाक्ये श्रद्धा चेत् तर्हि
हितमुपदिशामीत्य् आह---यत्त्वं पूर्वं कर्मठः स एव त्वं मृगस्येव
विषयानन्विच्छतो जीवस्य चेष्टितम् \। शरणं रक्षितारम् \। क्रमेण
साधनसामग्र्यनुरोधेन विरम संसाराद्विरतो भूया इत्य् अर्थः
\।\।५५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** व्यञ्जितम् अर्थम्
अभिधयापि स्पष्टम् आह---स त्वम् इति \। विचक्ष्येत्य् आर्यं विचार्य \।
अन्तर् हृदि चित्तं मनो नियच्छ कर्णयोर् धुनीं नदीम् इव, अपाम सोमम्
अमृता अभूम इत्य्-आदि-फल-श्रुतिं चित्ते नियच्छ लीनीकुर्व् इति
फल-श्रुतेर् विचारासहत्वेन वैयर्थ्याद् इति भावः \। हंसानां शरणं
पर्णशालां भगवन्तं प्रति प्रीणीहि प्रीणयेति वा क्रमेण विषयानन्दाद्
विरम \।\।५५\।\।

**\॥।**

**\।\। ४.२९.५६ \।\।**

**राजोवाच**---

**श्रुतम् अन्वीक्षितं ब्रह्मन् भगवान् यद् अभाषत \।**

**नैतज् जानन्त्य् उपाध्यायाः किं न ब्रूयुर् विदुर् यदि \।\।**

**श्रीधर-स्वामी (भावार्थ-दीपिका) :** अर्थान्तरं प्रष्टुं पूर्वोक्तम्
अर्थम् अनुवदति \। श्रुतम् अन्वीक्षितं विचारितं च \। ब्रह्मन् हे नारद,
एतत् त्वद् उक्तम् आत्म-तत्त्वम् उपाध्याया ये मम कर्मोपदेष्टार आचार्यास् ते
न जानन्ति \।\।५६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** न जानन्तीत्यत्र हेतुः
किन्नेत्यादि \।\।५६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यद् भवान् अभाषत
तच्-छ्रुतम् अनु पश्चाद् ईक्षितं विचार्य साक्षात्-कृतं च \। ये
मुनयोऽत्रत्या मां कर्माध्यापयन्ति ते एतन् न जानन्ति \। यदि च जानन्ति
तर्हि किं न ब्रूयुर् अतोऽद्यारभ्य त्वम् एव मे गुरुर् अभूर् इति भावः
\।\।५६\।\।

**\॥।**

**\।\। ४.२९.५७ \।\।**

**संशयो\ऽत्र तु मे विप्र सञ्छिन्नस् तत्-कृतो महान् \।**

**ऋषयोऽपि हि मुह्यन्ति यत्र नेन्द्रिय-वृत्तयः \।\।**

**श्रीधर-स्वामी (भावार्थ-दीपिका) :** अतस् तत्-कृत उपाध्याय-कृतस्
तद् वक्य-विरोधेनात्म-तत्त्वेऽसंभावनारूपो महान् संशयः सञ्छिन्नस्
त्वया \। अत्र तु कश्चित् संशयो वर्तते, यत्रेन्द्रिय-वृत्तीनाम् अप्रवृत्तेर्
मुह्यन्ति \।\।५७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यतस्ते\ऽज्ञा अतो हेतोः \।
अत्र ब्रह्मणि \। महानिति \। सूक्ष्मत्वेनाज्ञातविषयत्वान्महत्त्वं न तु
स्थूलपरिमाणत्वेनेत्यभिप्रायेणाह---ऋषयो\ऽपि \। त्रिकालज्ञा अपि किं
पुनर् मादृशा इत्य् अर्थः \। अत्र तु कर्ममार्गे तु यत्र कर्मवर्त्मनि \।
इन्द्रियाणां त्वैहिकम् अपि सर्वं न गोचरीभवति किं पुनः
पारलौकिकमत उक्तमिन्द्रियवृत्तीनामप्रवृत्तेर् इति \। यद्वा---यत्र येषु
इन्द्रियवृत्तयो\ऽपि न प्रभवन्ति \। ये जितेन्द्रिया इत्य् अर्थः \। ते
ऋषयः \। हि निश्चितम् \। ये मुह्यन्ति मोहाद् एव कर्म कुर्वन्ति
मद्विधान्कर्म कारयन्ति च तर्हि मद्विधानां का वार्तेति भावः
\।\।५७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अत्र श्री-भगवद्-वर्त्मनि तु
संशयः छिन्न एव, किन्तु कर्म-मार्गे त्व् एकः संशयो वर्तते \।
तच्-छेदनं च संप्रत्य् अनुपादेयम् अपि केवलं मुहुस्
तत्-स्मृत्यापात-शान्त्य्-अर्थम् एव मृग्यत इत्य् आशयेनाह द्वाभ्याम् \। तत्र
कर्माणीति सार्धकं कर्मेत्य् अर्धकं येन देहेनारभते, तेनैव जुष्टानि
सेवितानि निर्व्यूढानि कर्माण्य् अमुत्रान्येन देहेन समश्नुते इति हि
वेद-विदां वादस् तत्त्व-निर्णयः \। कर्म च तत्-क्षणाद् अप्रकटम् एव
स्यात्, ततश् च स्नान-भोजनादिवत् संस्कार-रूपत्वेनाग्नि-तन्मात्रादिवत्
सूक्ष्म-रूपत्वेन चान्यत्र सञ्चारणासम्भवात् कथम् अन्येन देहेन
तत्-तद्-भोगः संभवतीत्य् अर्थः \।\।५७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अतस् तत्-कृत
उपाध्याय-कृतस् तद् वक्य-विरोधेन भक्ति-ज्ञान-वैराग्येष्व्
असम्भावना-रूपो यः संशय आसीत् स त्वया विशेषेण प्रकर्षेण
सम्यक्-प्रकारेण छिन्नः, यत्र येषु इन्द्रिय-वृत्तयोऽपि न प्रभवन्ति,
ये जितेन्द्रिया इत्य् अर्थः \। ते ऋषयोऽपि हि निश्चितं मुह्यन्ति मोहाद् एव
कर्म कुर्वन्ति मद्-विधान् कर्म कारयन्ति च तर्हि मद्-विधानां का
वार्तेति भावः \।\।५७\।\।

**\॥।**

**\।\। ४.२९.५८ \।\।**

**कर्माण्य् आरभते येन पुमान् इह विहाय तम् \।**

**अमुत्रान्येन देहेन जुष्टानि स यद् अश्नुते \।\।**

**श्रीधर-स्वामी (भावार्थ-दीपिका) :** संशयम् आह द्वाभ्याम् \। कर्माणि
येन देहेन करोति तम् अत्रैव विहायामुत्र लोकान्तरे
कर्मोपस्थापितेनान्येन देहेन जुष्टान्य् उपभुक्तानि जीवोऽश्नुते प्राप्नोति
\।\।५८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** किं च, कर्मवर्त्मन्येकः
संशयास्ति तम् अपि छिन्धीत्य् आह---कर्माणीति \। उपभुक्तानि
स्वर्गनरकादीनि \।\।५८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किं च, कर्म-वर्तमन्य्
एकः संशयो वर्तते तम् अपि संछिन्धीत्य् आह---कर्माणि येन देहेन
कुरुते पुमान् जीवस् तं देहम् इहैव विहाय अमुत्र लोकान्तरे अन्येन
देहेन जुष्टानि उपभुक्तानि स्वर्ग-नरकादीनि अश्नुते प्राप्नोति इति वादः
श्रूयते, स कथं सङ्गच्छते? न ह्य् अन्येन क्रियतेऽन्येन भुज्यते इत्य्
उचितम् इति भावः \।\।५८\।\।

**\॥।**

**\।\। ४.२९.५९ \।\।**

**इति वेद-विदां वादः श्रूयते तत्र तत्र ह \।**

**कर्म यत् क्रियते प्रोक्तं परोक्षं न प्रकाशते \।\।**

**श्रीधर-स्वामी (भावार्थ-दीपिका) :** इति वादः श्रूयते "प्राप्य
पुण्य-कृताल् लोकान्" इति \। "शरीर-जैः कर्म-दोषैर् याति स्थावरतां
नरः" इति \। त्वया चोक्तं "शाश्वतीर् अनुभूयार्तिम्" इति \। एतच् च
कर्तृ-भोक्तृ-देह-भेदेन कृत-नाशाकृताभ्यागम-प्रसङ्गान् न सङ्गच्छत
इति भवः \। संशयान्तरम् आह \। प्रोक्तं वेदोक्तं कर्म यत् क्रियते
जनैस् तच् चानन्तर-क्षण एव परोक्षम् अदृश्यं सन् न प्रकाशते, अतः
कर्मणो नष्टत्वात् तद् भागोऽपि दुर्घट इति भावः \।\।५९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** वादः श्रूयते स कथं
सङ्गच्छेत न ह्यन्येन कृतमन्येन भोक्तुं युज्यते इति भावः \। एतच्च
अन्यकृतान्यभोगलक्षणम् \। इति भाव इति \। येन देहेन कृतानि स
त्वभुक्त्वैव मृतो\ऽतस्तत्कृतकर्मणां नाश एव जातो\ऽन्येन देहान्तरेण
तत्फलभोगाङ्गीकारे च तस्य विनैव कर्मकरणं
तत्फलावाप्तिरित्यकृताभ्यागम एव जात इत्याशयः \। इति भाव इति \।
यत्तु स्वयम् एव नष्टं तत्फलं कथं दातुं समर्थं भवेत्कर्त्रे
इति, न हि मृतः पिता पुत्राय कदलीफलमानीय ददातीति युज्यत
इत्याशयः \। तज्जन्यादृष्टे प्रमाणाभावात्तदपि न प्रकाशते लोकान्तरे
कथं तत्फलभोग इति \।\।५९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** संशयान्तरम् आह---कर्म
प्रोक्तं वेदोक्तं क्रियते जनैः \। तच् च समनन्त-रक्षण एव परोक्षं
स्यात् तज्-जन्यम् अदृष्टं यत् तस्यापि सत्त्वे प्रमाणादर्शनात् तद् अपि न
प्रकाशते, अतो लोकान्तरे कथं तत्-फलस्य भोग इति \।\।५९\।\।

**\॥।**

**\।\। ४.२९.६० \।\।**

**नारद उवाच**---

**येनैवारभते कर्म तेनैवामुत्र तत् पुमान् \।**

**भुङ्क्ते ह्य् अव्यवधानेन लिङ्गेन मनसा स्वयम् \।\।**

**श्रीधर-स्वामी (भावार्थ-दीपिका) :** प्रथमस्योत्तरम्---येनैवेति \।
अव्यवधानेन कर्तृ-भोक्तृ-देह-विच्छेदं विना \। स्थूल-देह-नाशेऽपि
मनः-प्रधणस्य लिङ्ग-देहस्यानाशान् नोक्त-दोष-प्रसङ्ग इत्य् अर्थः
\।\।६०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इत्य् अर्थ इति \।
पापपुण्ययोर्मनःप्रधानैरिन्द्रियैरे व करणात्तत्फलयोः
स्वर्गनरकयोरपीन्द्रियैरे व भोगात् व्यवधानं न विद्यते यस्य
तेनाव्यवधानेन लिङ्गेन स्थूलदेहस्य तत्र व्यवधायकत्वाशक्तः
\।\।६०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्रथमस्योत्तरम्
आह---येनैवेति लिङ्गेन लिङ्ग-देहेन मनसा मनः-प्रधानेन
पाप-पुण्ययोर् मनः-प्रधानैर् इन्द्रियैर् एव करणात् तत्-फलयोः
स्वर्ग-नरकयोर् अपीन्द्रियैर् एव भोगात् न विद्यते व्यवधानं यस्य
तेनाव्यवधानेन लिङ्गेनेति स्थूल-देहस्य तत्र व्यवधायकत्वाशक्तेः
\।\।६०\।\।

**\॥।**

**\।\। ४.२९.६१ \।\।**

**शयानम् इमम् उत्सृज्य श्वसन्तं पुरुषो यथा \।**

**कर्मात्मन्य् आहितं भुङ्क्ते तादृशेनेतरेण वा \।\।**

**श्रीधर-स्वामी (भावार्थ-दीपिका) :** लिङ्ग-देह-विशिष्टस्य भोक्तृत्वं
स्वप्न-दृष्टान्तेन स्पष्टयति \। शयानम् इमं जाग्रद्-देहं श्वसन्तं
जीवन्तम् उत्सृज्य तद् अभिमानं त्यक्त्वात्मनि मनसि संस्कार-रूपेणादितं
कर्म यथा भुङ्क्ते तादृशेन शयान-देह-सदृशेन कर्मोपस्थापितेन
देहेनान्येन वा पश्व्-आदि-देहेन तथा लोकान्तरेऽपीति भावः \।\।६१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इति भाव इति \।
स्थूलदेहस्य शयने स्थितत्वात्स्वप्नभोगनिमित्तकर्मोपार्जितेन देहेन
लिङ्गिन एव यथा भोक्तृत्वं तथात्रापीति तात्पर्यम् \।\।६१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** लिङ्ग-देहेनैव यद्यपि
कर्तृत्व-भोक्तृत्वे भवतस् तद् अपि स्थूल-देहं विना न सिद्ध्यत इति
चेत्, सत्यं, स तु स्थूल-देहो यः कश्चन कर्मणैवोपस्थाप्यते इति
स-दृष्टान्तम् आह---शयानम् इमं जाग्रद्-देहं श्वसन्तं जीवन्तम् उत्सृज्य
तद् अभिमानं त्यक्त्वात्मनि मनसि संस्कार-रूपेणोहितं कर्म यथा
भुङ्क्ते तादृशेन शयान-देह-सदृशेन कर्मोपस्थापितेन स्थूल-देहेन
अन्येन वा पश्व्-आदि-देहेन तथा लोकान्तरेऽपीति भावः \।\।६१\।\।

**\॥।**

**\।\। ४.२९.६२ \।\।**

**ममैते मनसा यद् यद् असाव् अहम् इति ब्रुवन् \।**

**गृह्णीयात् तत् पुमान् राद्धं कर्म येन पुनर् भवः \।\।**

**श्रीधर-स्वामी (भावार्थ-दीपिका) :** ननु भवतु नाम
लिङ्ग-विशिष्ट-स्थानेन दृष्टान्तेन भोक्तृत्वम्, कर्तृत्वं तु
दान-प्रतिग्रहादिषु स्थूल-देह-विशिष्टस्यैव दृश्यते तत्राह \। ममैते
पुत्रादयोऽसाव् अहं ब्राह्मण इति ब्रुवन् मनसा यद् यद् देहं गृह्णीयात् तत्
ततो देहाद् राद्धं सिद्धं कर्म पुमान् गृह्णीयात् \। येन
कर्मणाहङ्कार-गृहीतेन पुनर्-भवो भवति \। अन्यथा जन्मानुपपत्तेः
\। अतोऽभिमन्तुर् मनो-विशिष्टस्यैव कर्तृत्वम् अभिमण-विषयस्य तु
देहस्य पुत्रादि-देहवद् द्वार-मात्रत्वम् इति भावः \।\।६२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अनाक्षिपति---नन्व् इति \।
ममैते यागाः स्वर्गफला इति अयमहं कर्म करोमीति ब्रुवन्मनसा
यद्यत्स्थूलं देहं गृह्णीयादभिमानविषयीकुर्यात्ततो देहाद्राद्धं
सिद्धं कर्मैव सलिङ्गो जीवो गृह्णीयान्न तु तत्स्थूलदेहं
प्रयोजनाभावाद् इति भावः \। ततश् च तेन कर्मणैवाहङ्कारगृहीतेन
पुनर् जन्म भवति \। अन्यथा कर्मग्रहणाभावे जन्मैव न स्यात्
कर्मणा जायते जन्तुः इत्याद्युक्तेः \। अतो जन्मानुपपत्तेहेतोः \। इति
भाव इति \। यथा पुत्रादिकृतं कर्म पुत्रादिषु निजाभिमानेन
स्वकृतमित्युच्यते तथा स्थूलदेहे\ऽपि निजाभिमानत्वात्तत्कृतं कर्म
स्वकृतं मन्यत इत्याशयः \। तस्मात्साक्षात्कर्ता भोक्ता च पुरुष एव
तत्र मनसोन्तरङ्गत्वाद् इति भावः \।\।६२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स्थूल-देहे केवलम्
अभिमान-मात्रं तेन च यत् सहायकं जीवस्य तद् दर्शयति ममैते
यागाः स्वर्ग-फला इति \। अयम् अहं कर्म करोमीति ब्रुवन् मनसा यद् यद्
-विशिष्टस्यैव दृश्यते तत्राह \। ममैते पुत्रादयोऽसाव् अहं ब्राह्मण
इति ब्रुवन् मनसा यद् यद् देहं स्थूलं गृह्णीयाद् अभिमान-विषयी कुर्यात्
\। ततो देहाद् राद्धं सिद्धं कर्मैव स-लिङ्गो जीवो गृह्णीयात्, न तु तं
स्थूल-देहं प्रयोजनाभावाद् एवेति भावः \। ततश् च तेन कर्मणैवम्
अहङ्कार-गृहीतेन पुनर् भवो भवति अन्यथा जन्मानुपपत्तेः \।\।६२\।\।

**\॥।**

**\।\। ४.२९.६३ \।\।**

**यथानुमीयते चित्तम् उभयैर् इन्द्रियेहितैः \।**

**एवं प्राग्-देहजं कर्म लक्ष्यते चित्त-वृत्तिभिः \।\।**

**श्रीधर-स्वामी (भावार्थ-दीपिका) :** यद् उक्तं कर्मणो नष्टत्वान्
नामुत्र भोगः इति तत्राह---यथेति \। उभयैर् ज्ञान-कर्म-रूपैर्
इन्द्रियाणाम् ईहितैः कदाचित् कर्म-प्रवृत्तिभिश् चित्तम् अनुमीयते \। सत्य्
अपि सर्वेन्द्रिय-विषय-संबन्धे युग-पज् ज्ञानानुत्पत्तेः \। तद् उक्तम्
अक्षपादेन---युगपज् ज्ञानानुत्पत्तिर् मनसो लिङ्गम् इति \। एवं
चित्त-वृत्तिभिर् अपि पूर्व-देह-जं कर्म लक्ष्यते \। तासाम् अपि युगपद्
अनुत्पत्तेः \।\।६३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अक्षपादेन गौतमेन \।
युगपदेककालावच्छेदेन \। मनसो लिंगं ज्ञापकम् \। तस्माद्यदा
येनेन्द्रियेण मनसो योगस्तदा तस्येन्द्रियस्यैव विषयज्ञानम् इति \। एवम्
एव चित् तस्य सर्वाभिर्वृत्तिभिर्युगपदनुद्भृताभिः पूर्वदेहस्थं
कर्म लक्ष्यते \। येन येन कर्मणा यदा यदा या या चित्तवृत्तिर्युज्यते
सा सैव भद्राभद्रा वाप्युद्भवतीत्य् अर्थः \। तेन कर्मणः
समनन्तरक्षण एवोपरतत्वे\ऽपि तत्संस्कारस्तद्रूपस्तिष्ठेदेवेति
सिद्धान्तो दर्शितः \।\।६३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यत् पृष्टं कर्मणस्
तत्-काल एव नष्टत्वान् नामुत्र भोग इति तत्राह---यथेति \। उभयैर्
ज्ञान-कर्म-रूपैर् इन्द्रियाणाम् ईहितैर् युगपद् अनुत्थितैश् चित्तम्
अनुमीयते \। सत्य् अपि सर्वेन्द्रिय-विषय-सम्बन्धे युग-पज्
ज्ञानानुत्पत्तेः \। तद् उक्तम् अक्षपादेन---युग-पज् ज्ञानानुत्पत्तिर् मनसो
लिङ्गम् इति \।

तस्माद् यदा येनेन्द्रियेण मनसा योगस् तदा तस्येन्द्रियस्यैव
विषय-ज्ञानम् इति \। एवम् एव चित् तस्य सर्वाभिर् वृत्तिभिर् युगपद्
अनुद्भूताभिः पूर्व-देहजं कर्म लक्ष्यते \। येन येन कर्मणा यदा
यदा या या चित्त-वृत्तिर् युज्यते, सा सैव भद्रा अभद्रा व्याप्य्
उद्भवतीत्य् अर्थः\। तेनकर्मणः समनन्तर-क्षण एवोपरतत्वेऽपि
तत्-संस्कारस् तद्-रूपस् तिष्ठेद् एवेति सिद्धान्तो दर्शितः \।\।६३\।\।

**\॥।**

**\।\। ४.२९.६४ \।\।**

**नानुभूतं क्व चानेन देहेनादृष्टम् अश्रुतम् \।**

**कदाचिद् उपलभ्येत यद् रूपं यादृग् आत्मनि \।\।**

**श्रीधर-स्वामी (भावार्थ-दीपिका) :** इतोऽपि कर्म लक्ष्यत इत्य्
आह---नानुभूतम् इति द्वाभ्याम् \। अनेन वर्तमानेन देहेन क्व च
कुत्रचिद् अपि यन् नानुभूतम् अननुभूतम् अनुपभुक्तम् अदृष्टं चाश्रुतं च
यद् रूपं यद्-आत्मकं यादृक् यत्-प्रकारं च, तत् कदाचित्
स्वप्न-मनोरथादिष्व् आत्मनि मनस्य् उपलभ्येत \।\।६४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** नानुभूतम् इति युग्मकम् \।\।६४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु स्थूल-देह-नाशेऽपि
लिङ्ग-देहो यन् न नश्यतीत्य् एतत् कथं प्रतीमः ? तत्राह---नानुभूतम्
इति द्वाभ्याम् \। अनेन वर्तमानेन देहेन क्वचित् च कदापि अननुभूतम्
अनुपभुक्तम् अदृष्टं चाश्रुतं च पूर्व-देह-गतं वस्तु
स्वप्न-मनोरथादौ उपलभ्येते, तच् च यद्-रूपं यादृक् यत् प्रकारकं
च आत्मनि मनसि उपलभ्येते \।\।६४\।\।

**\॥।**

**\।\। ४.२९.६५ \।\।**

**तेनास्य तादृशं राजन् लिङ्गिनो देह-सम्भवम् \।**

**श्रद्धत्स्वाननुभूतोऽर्थो न मनः स्प्रष्टुम् अर्हति \।\।**

**श्रीधर-स्वामी (भावार्थ-दीपिका) :** तेन हेतुनास्य लिङ्गिनो
वासनाश्रयस्य जीवस्य तादृशं तद्-अनुभवादि-युक्तं
पूर्व-देह-संभवं श्रद्धत्स्व, निश्चयेन मन्यस्व \। न ह्य्
अननुभूतोऽर्थो मनः स्प्रष्टुं मनसि स्फुरितुम् अर्हति \।\।६५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इतो\ऽपि वक्ष्यमाणहेतुनापि
\। अत्र विश्वनाथः---ननु स्थूलदेहनाशे\ऽपि लिङ्गदेहो यन्न
नश्यतीत्येतत्कथं प्रतीमस् तत्राह---नानुभूतम् इति द्वाभ्याम् \। बाल्ये
दृष्टं श्रुतं यथा वार्द्धके स्फुरति तथैव
पूर्वपूर्वस्थूलदेहगतमेतद्देहे मनसि स्फुरति चेत्तद् एवेदं मनो
नान्यद् इति जानीयाद् इति भावः \।\।६४-६५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तद्-रूपं तादृग् एव
पूर्व-देह-सम्भवं लिङ्गिनोऽस्य जीवस्य श्रद्धत्स्व निश्चयेन मन्यस्व
\। हे राजन् ! न ह्य् अननुभूतोऽर्थो मनः स्प्रष्टुं मनसि स्फुरितुम्
अर्हति, तस्माद् बाल्ये दृष्ट-श्रुतं वस्तु यथा वार्धक्ये स्फुरति,
तथैव पूर्व-पूर्व-स्थूल-देह-गतम् एतद् देह-स्थे मनसि स्फुरति
चेत् तद् एवेदं मनो नान्यद् इति जानीयाद् इति भावः \।\।६५\।\।

**\॥।**

**\।\। ४.२९.६६ \।\।**

**मन एव मनुष्यस्य पूर्व-रूपाणि शंसति \।**

**भविष्यतश् च भद्रं ते तथैव न भविष्यतः \।\।**

**श्रीधर-स्वामी (भावार्थ-दीपिका) :** किं च, मनो-वृत्त्यैव पराणि
शुभाशुभ-निमित्तानि शरीराणि ज्ञायन्त इत्य् आह---मन एवेति \। भद्रं
त इति सम्यग् अवधानार्थम् आशिषाभिनन्दति \। भविष्यत उद्भवं
प्राप्स्यतो न भविष्यतो नीचत्वं प्राप्स्यतोऽपि भावीनि रूपाणि शंसति \।
मन एवौदार्य-कार्पण्यादि-वृत्तिभिः पूर्वम् अप्य् एवम् एवासीत्, पश्चाद् अप्य्
एवम् एव भविष्यतीति ज्ञापयतीत्य् अर्थः \।\।६६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अन्यदाह---किं चेति \।
उद्भवमुत्कर्षम् \। उत्कृष्टस्यैव भवनमभवनमधमस्य च
यथेन्दोस्तमसश्चैव गण्यते क्रमत उभ इति
न्यायमाश्रित्योक्तमुद्भवमित्य्-आदि \। मनः कर्तृ
उग्रत्वशान्तत्वविमूढत्वज्ञानवैराग्यादीनामादिपदेन ग्रह इत्य् अर्थ इति
\। अन्यथा सर्वेषां साम्यतैव भवेद् इति भावः \। विश्वनाथस्तु---न
भविष्यतः पुनर् न जनिष्यमाणस्यास्य मुक्तिर्भविष्यतीति मन एव
शुद्धज्ञाननिष्ठं ज्ञापयति \। अत एकम् एव मनोमयं लिङ्गशरीरं न
पुनः पुनर् जातम् इति \। मनसोनेकत्वे तु
पूर्वानुभूतहिताहितादिज्ञापनमनुपपन्नं स्याद् इति भावः \। रूपं शब्दे
पशौ श्लोके ग्रन्थावृत्तौ हितादिषु इति यादवः \।\।६६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किं च, मनो-वृत्त्यैव
पूर्वापराण्य् अशुभानि शुभानि च शरीराणि जायन्त इत्य् आह---मन एव \।
कर्तृ उग्रत्व-शान्तत्वादिभिः कार्पण्यौदार्यादिभिश् च मनुष्यस्य
पूर्व-रूपाणि पूर्व-पूर्व-शरीराणि पूर्वम् अप्य् अयम् एवासीद् इति शंसति
कथयति \। भविष्यतश् च तस्य भावीनि शरीराणि एवम् एवायं
भविष्यतीति तथा ज्ञान-वैराग्यादि-दृष्ट्या पूर्वम् अप्य् अस्य शम-दमाद्य्
आसीत् न भविष्यत इति पुनर् न जनिष्यमाणस्यास्य मुक्तिर् भविष्यतीति
मन एव ज्ञाप्यत्य् अत एकम् एव मनो-मयं लिङ्ग-शरीरं न पुनः पुनर्
जातम् इत्य् अर्थः \। भद्रं तु इत्य् एतत् त्वं बुद्ध्यस्वेति कृपया
आशीर्वादः \।\।६६\।\।

**\॥।**

**\।\। ४.२९.६७ \।\।**

**अदृष्टम् अश्रुतं चात्र क्वचिन् मनसि दृश्यते \।**

**यथा तथानुमन्तव्यं देश-काल-क्रियाश्रयम् \।\।**

**श्रीधर-स्वामी (भावार्थ-दीपिका) :** ननु कदाचिद् दर्शनानर्हम् अपि
स्वप्ने प्रतीयते यथा पर्वताग्रे समुद्रो दिवा नक्षत्राणि
स्व-शिरश्-छेद इत्य्-आदि तत्राह---अदृष्टम् इति \। अन्य-देशाश्र् अयं
समुद्रादिकं पर्वताग्रे निशाश्र् अयं नक्षत्रादिकं दिवा
अभ्यङ्गादि-क्रियाश्र् अयं स्व-शिरश् छेदनाश्रयम् \। निद्रादि-दोषेण हि
तथा प्रतीयत इत्य् अनुमन्तव्यम् \। परस्यापि तद् अनुपपत्तेस् तुल्यत्वाद्
इति भावः \।\।६७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यदवादि पूर्वानुभूतम् एव
मनः स्प्रष्टुमर्हति नाननुभूतम् इति तदयुक्तमित्याक्षिपति---नन्व् इति
\। दर्शनार्हमत्यन्तादृष्टचरम् अपि दृश्यते तत्राह---अदृष्टम् इति \। इह
जन्मन्यदृष्टमश्रुतम् अपि क्वचिन्मनसि दृश्यते चेत् तर्हि तद्यथा
घटते तथानुमन्तव्यं घटनीयं कथमत्राह---देशेत्यादि \।
अन्यदेशाश्र् अयं किञ्चिद्देशाश्र् अयं मैनाकादिदेशाश्रयमित्यर्थः,
मैनाकस्य समुद्रान्तःस्थत्वात्तदुपरिदेशे समुद्रोस्त्येवेत्युक्तं
वाल्मीकीये \। दिवेति राहुणा रवेः सर्वग्रासे तदपि नासंभवि \।
तैलमर्दनोत्तरं शयने स्वशिरश्छेद-रूपदुःस्वप्नो\ऽपि नासंभव इत्य्
उक्तं चिकित्साशास्त्रे \। यद्वा---धातुवैषम्यदोषेण शिरच्छेदो\ऽपि
दृश्यते स्वप्न इत्यपि तत्रैव \। निद्रादिनेहादिपदार्थो धातुवैषम्यम्
एव \। इत्थं कुतो मन्तव्यम् इति चेत्तत्राह---परस्य पूर्वपक्षिणो\ऽपि
\। इति भाव इति \। एतदनङ्गीकारे कस्यचिदपि मते पर्वताग्रादौ
समुद्रादिस्थित्य्-आदि न सेत्स्यतीत्याशयः \।\।६७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु कथं कदाचिद्
दर्शनानर्हम् अपि स्वप्ने प्रतीयते यथा, पर्वताग्रे समुद्रः, दिवा
नक्षत्राणि, स्व-शिरश्-छेद इत्य्-आदीन्य् अत आह---अदृष्टं दर्शनानर्हम्,
अश्रुतं चरणारविन्दानर्हं, यथा येन प्रकारेण दृश्यते, तथा तेनैव
प्रकारेण देश-काल-क्रियाश्र् अयं तत्-तद्-अनुमन्तवान् \। तत्र
अन्य-देशाश्रयः समुद्रः पर्वताग्रे \। निशाश्र् अयं नक्षत्रादिकं दिवा \।
अभ्यङ्गादि-क्रियाश्र् अयं शिरः खलु छेदन-क्रियायां
धातु-वैषम्य-प्रयुक्तया स्वप्न-गतया भ्रान्त्या प्रतीतम् \।\।६७\।\।

**\॥।**

**\।\। ४.२९.६८ \।\।**

**सर्वे क्रमानुरोधेन मनसीन्द्रिय-गोचराः \।**

**आयान्ति बहुशो यान्ति सर्वे समनसो जनाः \।\।**

**श्रीधर-स्वामी (भावार्थ-दीपिका) :** ननु दरिद्रः क्वचिद् आत्मानं
महा-राजं पश्यति, राजा च रङ्कम् आत्मानं पश्यति तत् कथम्
असंभावितं सङ्गच्छेत तत्राह---सर्व इति \। आयान्ति भोग्यत्वेन
प्राप्नुवन्ति \। यान्ति च भागान् अन्तरम् \। यदि च कश्चिद् अमना भवेत्
तर्ह्य् एवं न स्यान् न त्व् एतद् अस्तीत्य् आह---सर्वे स-मनस इति \। अतः
सर्वेषां स-मनस्कत्वान् मनसि च सर्वार्थानां क्रमेण प्रवेशान्
नात्यन्तादृष्ट-चरः कस्यापि कश्चिद् अर्थोऽस्तीत्य् अर्थः \।\।६८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पुनर् आक्षिपति---नन्व् इति
\। रङ्कं दरिद्रम् \। तत् उभयोरुभयत्वम् \। इत्य् अर्थ इति \।
सर्वेषामर्थानां दृष्टानां श्रुतानां च वासनारूपेण
स्थितत्वात्समनस्कस्य तन्नाद्भुतम् इति भावः \। एकेनैव लिङ्गदेहेन
परः सहस्रान्स्थूलदेहान्प्रविश्य कालभेदेनैक एवं यः को\ऽपि जीवः
सर्वानेव विषयभोगान्भुङ्क्ते इत्य् आह---सर्व इति \। समनसः
सलिङ्गदेहा इति चक्रवर्ती \।\।६८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एकेनैव लिङ्ग-देहेन
परः सहस्रान् स्थूल-देहान् प्रविश्य काल-भेदेन एक एव यः कोऽपि
जीवः सर्वान् एव विषय-भोगान् भुङ्क्ते इत्य् आह---सर्वे इति \। समनसः
स-लिङ्ग-देहाः \।\।६८\।\।

**\॥।**

**\।\। ४.२९.६९ \।\।**

**सत्त्वैक-निष्ठे मनसि भगवत्-पार्श्व-वर्तिनि \।**

**तमश् चन्द्रमसीवेदम् उपरज्यावभासते \।\।**

**श्रीधर-स्वामी (भावार्थ-दीपिका) :** तद् एवं सर्वैर् अपि सर्वेऽर्थाः
क्रमेण दृश्यन्त इत्य् उक्तम्, इदानीं युगपद् अपि सर्व-दर्शनं कदाचिद्
भवतीत्य् आह \। सत्त्वैक-निष्ठे भगवत्-पार्श्व-वर्तिनि
भगवद्-ध्यान-परे मनसीदं विश्वम् उपरज्य संयोगम् इव
प्राप्यावभासते \। प्रतीत्य् अनर्हस्यापि कदाचित् प्रतीतौ दृष्टान्तः,
चन्द्रमस्य् उपरज्य तमो राहुर् इव \। तद् इदं शुद्धे मनसि
सर्व-विषय-स्फुरणं योगि-प्रत्यक्षम् इति प्रसिद्धम् \।\।६९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सत्त्वे शुद्धसत्त्वे \।
चिद्विभूतावेव निष्ठा स्थितिर् यस्य तथाभूते मनसि यथा
भगवान्विश्वं पश्यति तथा तदिच्छावशात्तद्भक्तो\ऽपि पश्यति यथा
व्रजेश्वरी मृद्भक्षणलीलायाम् इति \।\।६९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तद् एवं सर्वैर् अपि
सर्वेऽर्थाः क्रमेण दृश्यन्त इत्य् उक्तम्\। इदानीं युगपद् अपि
सर्व-दर्शनं कदाचिद् भवतीत्य् आह---सत्त्वे शुद्ध-सत्त्वे चिद्-विभूताव्
एव एका निष्ठा नितरां स्थितिर् यस्य तयाभावे मनसि
भगवत्-पार्षद्-वर्तिनि सति इदं विश्वम् उपरज्य संयोगम् इव
प्राप्यावभासते भगवान् यथा विश्वं पश्यति तदा त्वद्-इच्छा-वशात्
त्वद्-भक्तोऽपि पश्यति, यथा व्रजेश्वरी मृद्-भक्षण-लीलायाम् इत्य् अर्थः
\। प्रतीत्य्-अनर्हस्यापि कदाचित् प्रतीतौ दृष्टान्तः---चन्द्रमस्य् उपरज्य
तमो राहुर् इव \।\।६९\।\।

**\॥।**

**\।\। ४.२९.७० \।\।**

**नाहं ममेति भावोऽयं पुरुषे व्यवधीयते \।**

**यावद् बुद्धि-मनो-\ऽक्षार्थ- गुण-व्यूहो ह्य् अनादिमान् \।\।**

**श्रीधर-स्वामी (भावार्थ-दीपिका) :** तद् एवं स्थूल-देह-नाशेऽपि
लिङ्ग-देहस्यानाशाद् अन्यः कर्ता भोक्तेति दोषो नास्तीत्य् उक्तम् \। तत्रैव
शङ्कते, ननु लिङ्ग-देहस्य स्थूल-देह-द्वारेणैव कर्तृत्व-भोक्तृत्वे न
तु केवलस्य \। तत्र कदाचित् स्थूल-देहाभावे जीवस्य
कर्तृत्व-भोक्तृत्वाभावान् मुक्तिः प्रसज्येत तत्राह \। अहं ममेति भावः
स्थूल-देह-संबन्धः पुरुषे जीवे न व्यवधीयते न विच्छिन्नो भवति
\। किं-पर्यन्तम् ? बुद्ध्य्-आदीनां व्यूहः परिणामो लिङ्गं यावद् अस्ति \।
अनादिमान् अनादिः सन् \।\।७०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** नन्वयं कदारभ्य
प्रवृत्तस् तत्राह अनादिमान् अविज्ञातादिकालः \।\।७०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तद् एवं
स्थूल-देह-नाशेऽपि लिङ्ग-देहस्यानाशात् कर्तान्यो भोक्तेति दोषो नास्तीत्य्
उक्तम् \। तथैवं शङ्कते, ननु लिङ्ग-देहस्य स्थूल-देह-द्वारेणैव
कर्तृत्व-भोक्तृत्वे दृश्येते, न तु केवलस्य \। तत्र कदाचित्
स्थूल-देहाभावे जीवस्य कर्तृत्व-भोक्तृत्वाभावान् मुक्तिः प्रसज्येत ?
तत्राह---नाहम् इति \। अहं ममेति भावः स्थूल-देह-संबन्धः, पुरुषे
जीवे न व्यवधीयते न विच्छिन्नो भवति \। किं-पर्यन्तम् ?
बुद्धि-मनोऽक्षार्थ-रूपो गुण-व्यूहो गुण-परिणामो लिङ्गं यावद् अस्ति \।
नन्व् अयं कदारभ्य प्रवृत्तः ? तत्राह---अनादिमान् अविज्ञातादि-कालः
\।\।७०\।\।

**\॥।**

**\।\। ४.२९.७१ \।\।**

**सुप्ति-मूर्च्छोपतापेषु प्राणायन-विघाततः \।**

**नेहतेऽहम् इति ज्ञानं मृत्यु-प्रज्वारयोर् अपि \।\।**

**श्रीधर-स्वामी (भावार्थ-दीपिका) :** स्वापादाव् अहङ्काराद्य्-अभावात् तद्
विच्छेदम् आशङ्क्याह द्वाभ्याम् \। सुप्त्य्-आदिषु उपताप
इष्ट-वियोगादि-दुःखम् \। तेष्व् अहम् इति ज्ञानम् अहङ्कारो नेहते न
प्रकाशते \। प्राणायनानाम् इन्द्रियाणां विघातात् \। इन्द्रियैर् इदं कारास्
पद-वस्तु-ग्रहने ह्य् अहङ्कारः स्फुरति नान्यथेत्य् अर्थः \।\।७१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु लिङ्ग-देह-सद्-भावे
एव परः-सहस्राणां स्थूल-देहानां नाश उद्भवश् च यथा भवति,
तथा स्थूल-देह-सद्-भावेऽपि प्रति सुषुप्तिः सूक्ष्म-देहानां नाशं
सुषुप्त्य्-अन्ते चोद्भवं च कथं न ब्रूमः ? तत्राह---सुप्तीति द्वाभ्याम्
\। उपताप इष्ट-वियोगादि-दुःखम् \। सुप्तादिषु प्राणानाम् अयनम् इन्द्रियेषु
सञ्चलनं तस्य विघातात् विघात-जन्याद् इन्द्रियाणां
स्व-स्व-व्यापारसामर्थ्यात् अहम् इति ज्ञानम् अहङ्कारो नेहते न प्रकाशते
\। तत्र सुषुप्तौ मन-आदि-सर्वेन्द्रियेषु प्राण-सञ्चारणाभावः स्वप्ने
बहिर्-ज्ञानेन्द्रियेष्व् एवेति ज्ञेयम् \। मृत्यु-प्रज्वाराभ्याम् जनिते कष्टेऽपि
सुषुप्त्य्-आदिषु यथा पूर्वं विघाताधिक्यं, न तु लिङ्गस्याभावः
\।\।७१\।\।

**\॥।**

**\।\। ४.२९.७२ \।\।**

**गर्भे बाल्येऽप्य् अपौष्कल्याद् एकादश-विधं तदा \।**

**लिङ्गं न दृश्यते यूनः कुह्वां चन्द्रमसो यथा \।\।**

**श्रीधर-स्वामी (भावार्थ-दीपिका) :** अपौष्कल्याद् असंपूर्णत्वात्
प्राणायनानाम् इति शेषः \। यूनस् तरुणस्य यद् एकादश-विधम्
एकादशेन्द्रियैः स्फुटं लिङ्गम् अहङ्करणं तन् न दृश्यते गर्भादाव् इति
\। सतोऽप्य् अनभिव्यक्तौ दृष्टान्तः, कुह्वाम् अमावास्यायां चन्द्रमसो लिङ्गं
रूपम् इव \।\।७२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ननु लिङ्गदेहसद्भाव एव
परः सहस्राणां स्थूलदेहानां नाश उद्भवश् च यथा भवति तथा
स्थूलदेहसद्भावे\ऽपि प्रतिसुषुप्ति सूक्ष्मदेह नाशं सुषुप्यन्ते
तदुद्भवं च कथं न ब्रूम इत्य् अभिप्रेत्याह---स्वापादाव् इति \। इत्य्
अर्थ इति \। स्वापादाविन्द्रियाणां सन्नत्वान्न तथा स्फुरणं न तु
लिङ्गाभावेनेति भावः \। चक्रवर्ती---प्राणानामयनं देहेन्द्रियेषु
संचलनं तस्य विघातात् विघातजन्यादिन्द्रियाणां
स्वस्वव्यापारासामर्थ्यादहम् इति ज्ञानमहममुक इति ज्ञानं तत्र
सुषुप्तौ मनआदिसर्वेंद्रियेषु प्राणसंचारणाभावः \। स्वप्ने
बहिर्ज्ञानेन्द्रियेष्वेवेति ज्ञेयम् \। मृत्युप्रज्वाराभ्यां जनितकष्टे\ऽपि
सुषुप्त्यादिषु यथापूर्वं विधाताधिक्यं न तु लिङ्गाभावः \।\।७१-७२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अपौष्कल्याद् असम्पूर्णत्वात्
इन्द्रियायतानानाम् इति शेषः \। यूनस् तरुणस्य यद् एकादश-विधम्
एकादशेन्द्रियैः स्फुटं लिङ्ग-देहम् अहङ्कार-कारणं, तन् न दृश्यते \।
सतोऽप्य् अनभिव्यक्तौ दृष्टान्तः, कुह्वाम् अमावास्यायां चन्द्रमसो लिङ्गं
रूपम् इव \।\।७२\।\।

**\॥।**

**\।\। ४.२९.७३ \।\।**

**अर्थे ह्य् अविद्यमानेऽपि संसृतिर् न निवर्तते \।**

**ध्यायतो विषयान् अस्य स्वप्नेऽनर्थागमो यथा \।\।**

**श्रीधर-स्वामी (भावार्थ-दीपिका) :** तस्माद् अहङ्कारास् पदस्य
स्थूल-देहस्याविच्छेदाद् वस्तु-भूतार्थाभावेऽपि संसृति-निवृत्तिर् नास्तीत्य्
आह---अर्थे हीति \।\।७३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यतो लिङ्गदेहस्य नाशो
नास्ति तस्माद्धेतोः \। वस्तुभूतार्थाभावे\ऽपि सत्यत्वाभावे\ऽपि \।
विश्वनाथः---एवं सुषुप्त्यादिषु लिङ्गस्य विघात एव न त्वभावः \। ये
तु सुषुप्तिप्रलययोर्लिङ्गस्य प्रकृतौ लयादभावमाहुस्तन्मते\ऽपि
जीवस्य न मुक्तिः, किन्तु संसार एवेति सदृष्टान्तम् आह---अर्थे
लिङ्गशरीरे विषयध्यानादनिवृत् तस्य पुंसः स्वप्ने विषयाभावे\ऽपि
विषयग्रहण-रूपस्यानर्थस्य यथागमनं तथैव सुषुप्तौ
लिङ्गलये\ऽप्य् अविद्यातत्संस्काराणामनपगमात् मुक्तिर्न किन्तु संसार
एवेत्य् अर्थः \।\।७३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एवं सुषुप्त्य्-आदिषु
लिङ्गस्य विघात एव, न त्व् अभावः \। ये च सुषुप्ति-प्रलययोर् लिङ्गस्य
प्रकृतौ लयाद् अभावम् आहुस् तन्-मतेऽपि जीवस्य तदा न मुक्तिः, किन्तु
संसार एवेति स-दृष्टान्तम् आह---अर्थे लिङ्ग-शरीरे विषय-ध्यानाद्
अनिवृत् तस्य पुंसः स्वप्ने विषयाभावेऽपि
विषय-ग्रहण-रूपस्यानर्थस्य यथा आगमनं, तथैव सुषुप्तौ
लिङ्ग-लयेऽपि अविद्या-तत्-संस्काराणाम् अनपगमात् न मुक्तिः, किन्तु संसार
एवेत्य् अर्थः \।\।७३\।\।

**\॥।**

**\।\। ४.२९.७४ \।\।**

**एवं पञ्च-विधं लिङ्गं त्रि-वृत् षोडश विस्तृतम् \।**

**एष चेतनया युक्तो जीव इत्य् अभिधीयते \।\।**

**मध्वाचार्यः (भागवत-तात्पर्यम्) :**

> प्राणेन्द्रियान्तः-करण-भेदेन त्रिविधं मतम् \।
>
> पञ्च पञ्चैव ते सर्वे प्राणा बुद्धीन्द्रियाणि च \।\।
>
> कर्मेन्द्रियाणि च तथा तस्मात् पञ्च-विधं स्मृतम् \।
>
> लिङ्गं षोडशकं प्राहुर् मनसा सह तत् पुनः \।\। इति ब्राह्मे
> \।\।७४\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** यावल् लिङ्गं
स्थूल-देहाविच्छेदात् संसारानिवृत्तिर् इत्य् एतत् प्रपञ्चयति---एवम् इति
सार्धैस् त्रिभिः \। पञ्च-विधं पञ्च-तन्-मात्रात्मकम् \। त्रि-वृत्
त्रि-गुणम् \। षोडश-विकारात्मना विस्तृतम् \।\।७४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** लिङ्गशरीरम् एव किं
तत्राह---एवम् इति \। पञ्च प्राणा विधा विदधतश् चेष्टां कुर्वन्तो यत्र
तद् इति वा \। त्रिगुणं त्रिगुणकार्यं त्रिभिर्वर्त्तत इति त्रिवृत्
एकादशेन्द्रिय-पञ्च-तन्मात्रैः षोडश-विकारात्मना चेतनया बुद्ध्या
चिदाभासेन वा प्रतिपज् ज्ञप्ति-चेतनाः इत्य् अमरः \।
यद्वा---प्राणेन्द्रियान्तःकरण-भेदेन त्रिवृत् त्रिविधं---

> प्राणेन्द्रियान्तःकरण-भेदेन त्रिविधं मतम् \।
>
> पञ्च पञ्चैव ते सर्वे प्राणा बुद्धीन्द्रियाणि वा \।\।
>
> कर्मेन्द्रियाणि च तथा तस्मात् पञ्च-विधं स्मृतम् \।
>
> लिङ्गं षोडशकं प्राहुर् बुद्ध्या च मनसा सह \।\।

इति टीकान्तरोक्तेः \। जीवः जीवोपाधिः \।\।७४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** चेतनया
जीवाख्य-चिच्-छक्ति-विशेषेण जीवो व्यावहारिकः \।\।७४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** लिङ्ग-शरीरम् एव किम् ?
तत्राह---एवम् इति \। पञ्च-विधं पञ्च-प्राणा विधा विदधतश् चेष्टां
कुर्वन्तो यत्र तत् \। त्रिवृत् त्रि-गुणं षोडश-विकारात्मनो विस्तृतं जीवो
लिङ्ग-देहः \।\।७४\।\।

**\॥।**

**\।\। ४.२९.७५ \।\।**

**अनेन पुरुषो देहान् उपादत्ते विमुञ्चति \।**

**हर्षं शोकं भयं दुःखं सुखं चानेन विन्दति \।\।**

**वंशीधरः (भावार्थ-दीपिका-प्रकाशः) :** अनेन लिङ्ग-देहेन पुरुषो
जीवः देहान् स्थूलान् \।\।७५\।\।

---------------------------------------------------------------------------------------------------------------------

*न कतमेनापि व्याख्यातम्।*

**\॥।**

**\।\। ४.२९.७६-७७ \।\।**[^५०]

**यथा तृण-जलूकेयं नापयात्य् अपयाति च \।**

[^५०]: मध्व-संस्करणे एतच्-छ्लोकस्य पूर्वे एतौ द्वौ श्लोकौ
    दृश्येते---

    भक्तिः कृष्णे दया जीवेष्व् अकुण्ठ-ज्ञानम् आत्मनि \।

    यदि स्याद् आत्मनो भूयाद् अपवर्गस् तु संसृतेः \।\।

    अदृष्टं दृष्टवन् नङ्क्षेद् भूतं स्वप्नवद् अन्यथा \।

    भूतं भवद् भविष्यच् च सुप्तं सर्व-रहो-रहः \।\।

    अत्र मध्व-भाष्यं, यथा---

    देहादिव्यतिरेकेन चिद्-रूपोऽहम् इति स्फुटम् \।

    सदैवानुभवो भक्तिर् विष्णौ तद्-दर्शनाद् अनु \।

    यस्यासौ मुच्यते क्षिप्रं संसारान् नात्र संशयः \।\। इति
    हरि-वंशेषु \।\।

    संसार-स्थम् इदं सर्वम् अनित्यत्वाद् वृथा यतः \।

    अतः प्राहुः स्वप्न-समं प्राज्ञा जगद् इदं नृप \।\। इति
    विष्णु-संहितायाम् \।

    सुषुप्ति-स्वप्नयोश् चैव स्वर्ग-व्योम्नोस् तथैव च \।

    अन्योऽन्य-नामतो ज्ञेया मनो-बुद्ध्योस् तथैव च \।\। इति
    शब्द-निर्णये \।\।

    अतो भूतं भविष्यच् च स्वप्न इत्य् अर्थः \। रहो ब्रह्म तथा
    यज्ञः स्वः सत्यम् इति गीयते इति च \।\।


**न त्यजेन् म्रियमाणोऽपि प्राग्-देहाभिमतिं जनः \।\।**

**यावद् अन्यं न विन्देत व्यवधानेन कर्मणाम् \।**

**मन एव मनुष्येन्द्र भूतानां भव-भावनम् \।\।**

**श्रीधर-स्वामी (भावार्थ-दीपिका) :** अन्यं देहम् \। कर्मणां प्राग्
देहारम्भकाणां व्यवधानेन विच्छेदेन समाप्त्या \। प्रकरणार्थम्
उपसंहरति---मन एवेति \। भव-भावनं संसार-हेतुः \।\।७६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्राशङ्कते
नन्विति---अदेहता मुक्तिः \। तृणजलौका कीटविशेषः \। क्वचिज्जलूकेति
पाठः \। कर्मणामुत्तरदेहारंभकाणां विशेषतो धारणेन
यद्वा---कर्मणां प्राचीनानां सत्त्वेन भगवत्प्रसादमन्तरेण
विनाशानुपपत्तेः सर्वदेहवियोगासंभवे मुक्त्य्-अभाव इति भावः \।\।
मनुष्येंद्रेति \। मनुष्यस्यापि
देहान्तरापेक्षयाधिकज्ञानवत्त्वेनैतद्विचारे सामर्थ्यं भवति तव तु
मनुष्येन्द्रत्वात्कथं न भवेद् इति भावः \।\।७६-७७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यथेति सार्धकम् \। नन्व् एकं
देहं विसृज्य देहान्तर-प्रवेशात् पूर्वं विदेहता स्याद् एवेत्य् अत
आह---यथेति \। नापयाति पूर्व-तृणस्यात्यागात् \। अपयाति च
तृणान्तर-धारणात् \। तथा प्राग् देहाभिमतिं न त्यजेन् म्रियमाणोऽपि
\।\।७६\।\। मन इत्य् अर्धकम् \।\।७७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**
देह-त्याग-देहान्तर-प्रवेशयोर् मध्य-क्षणेऽप्य् अभिमानाविच्छेदम्
आह---यथेति \। नापयाति पूर्व-तृणस्यात्यागात् अपयाति च
तृणान्तर-धारणात्, कर्मणाम् उत्तर-देहारम्भकाणां, व्यवधानेन
विशेषतो धारणेन \। प्रकरणम् उपसंहरति---मन एवेति \।
भव-भावनं संसार-हेतुः \।\।७६-७७\।\।

**\॥।**

**\।\। ४.२९.७८ \।\।**

**यदाक्षैश् चरितान् ध्यायन् कर्माण्य् आचिनुतेऽसकृत् \।**

**सति कर्मण्य् अविद्यायां बन्धः कर्मण्य् अनात्मनः \।\।**

**श्रीधर-स्वामी (भावार्थ-दीपिका) :** कथं सति ? तद् आह---यदेति
\। चरितान् उपभुक्तान् \। यतः कर्मणि सति \। नन्व् असङ्गस्य कुतः
कर्म ? तत्राह \। अविद्यायां सत्याम् अनात्मनो देहादेः कर्मणि बन्धो
भवति \।\।७८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कथं सति केन प्रकारेण
मनसि सति कीदृशे मनसि सति संसारो भवतीत्य् अर्थः \।
तद्वन्धहेतुत्वम् अक्षैरिन्द्रियैः \। असकृदभीक्ष्णम् \। आचिनुते करोति
\। यतो हेतोः कर्मण्येकस्मिन्नपि बीज-रूपे स्थिते सति \।
अत्राक्षिपति---नन्व् इति \। अविद्यायां विषयेच्छारूपायां कर्मणि बन्ध
आसक्तिर्भवति यया संमोहितो जीवः इत्याद्युक्तेः \।\।७८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** केन प्रकारेणेत्य् अत
आह---यदेति \। चरितान् उपभुक्तान् पदार्थान् यतः कर्मणि एकस्मिन्न् अपि
बीज-रूपे स्थिते सति अविद्यायां सत्याम् अनात्मनो देहादेः कर्मणि बन्धो
भवति \।\।७८\।\।

**\॥।**

**\।\। ४.२९.७९ \।\।**[^५१]

**अतस् तद् अपवादार्थं भज सर्वात्मना हरिम् \।**

[^५१]:


**पश्यंस् तद्-आत्मकं विश्वं स्थित्य्-उत्पत्त्य्-अप्यया यतः \।\।**

**श्रीधर-स्वामी (भावार्थ-दीपिका) :** विश्व-स्थित्य्-आदयो यतो हरेर्
भवन्ति \।\।७९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यतो\ऽविद्यासंबन्ध एव
बन्धहेतुस्ततो हेतोः \। तदपवादार्थमविद्यानिवृत्तये \। सर्वात्मना
सर्वभावेन अनर्थोपशमं साक्षाद्यतो भक्तिरधोक्षजे इत्य् उक्तेः \।
तदात्मकं तद्रूपं भयं द्वितीयाभिनिवेशतः स्यात् इत्य् उक्तेः \।\।७९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अविद्यायां सत्याम् इति यया
सम्मोहितो जीवः \[भा।पु।१.७.१०\] इति न्यायेन सङ्गमनीयम् \। अतस्
तद्-अपवादार्थम् इत्य् अत्र भयं द्वितीयाभिनिवेशतः स्याद् ईशाद् अपेतस्य
\[भा।पु। ११.२.५५\] इत्य्-आदिकम् उपजीव्यम् \।\।७९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। ४.२९.८० \।\।**

**मैत्रेय उवाच---**

**भागवत-मुख्यो भगवान् नारदो हंसयोर् गतिम् \।**

**प्रदर्श्य ह्य् अमुम् आमन्त्र्य सिद्ध-लोकं ततोऽगमत् \।\।**

**श्रीधर-स्वामी (भावार्थ-दीपिका), विश्वनाथ-चक्रवर्ती
(सारार्थ-दर्शिणी) :** हंसयोर् जीवेश्वरयोः \।\।८०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** गतिं सच्चिदानन्दलक्षणाम्
\। अमुं प्राचीनबर्हिषम्, सिद्धलोकं ब्रह्मलोकम् \। तत उपदेशानन्तरम्
\। वर्णाधिक्यमाद्यपादे छान्दसम् \।\।८०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

**\॥।**

**\।\। ४.२९.८१ \।\।**

**प्राचीनबर्ही राजर्षिः प्रजा-सर्गाभिरक्षणे \।**

**आदिश्य पुत्रान् अगमत् तपसे कपिलाश्रमम् \।\।**

**श्रीधर-स्वामी (भावार्थ-दीपिका) :** पुत्रान् आदिश्येति पुत्राणाम् आदेशं
मन्त्रिणाम् अग्रे कथयित्वा \। (कपिलाश्रमं गङ्गा-सागर-सङ्गमम्)
\।\।८१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्रजासर्गश् च
सन्तत्युत्पादनमभिरक्षणं प्रजापालनं चेति द्वन्द्वैक्यम् \।
यद्वा---प्रजाया ब्राह्मणादिरुपायाः सर्गस्य स्वभावस्य
शमदमादेरभिरक्षणे स्थापने तत्परिपन्थिनिरासेनेति शेषः \।\।८१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पुत्रान् आदिश्येति पुत्राणाम्
आदेशं मन्त्रिणाम् अग्रे कथयित्वा पुत्राणां तदा तत्रानागमनात् \।\।८१\।\।

**\॥।**

**\।\। ४.२९.८२ \।\।**

**तत्रैकाग्र-मना धीरो गोविन्द-चरणाम्बुजम् \।**

**विमुक्त-सङ्गोऽनुभजन् भक्त्या तत्-साम्यताम् अगात् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र कपिलाश्रमे \।
तत्साम्यतां तत्पार्षदत्वम् \।\।८२\।\।

**श्रीनाथ-चक्रवर्ती (चैतन्य-मत-मञ्जुषा) :** तत्-साम्यतां
पार्षदत्वम् \।\।८२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तत्-साम्यतां तत्-सारूप्यम्
\।\।८२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** साम्यतां साम्यं सारूप्यम्
\।\।८२\।\।

**\॥।**

**\।\। ४.२९.८३ \।\।**

**एतद् अध्यात्म-पारोक्ष्यं गीतं देवर्षिणानघ \।**

**यः श्रावयेद् यः शृणुयात् स लिङ्गेन विमुच्यते \।\।**

**वंशीधरः (भावार्थ-दीपिका-प्रकाशः) :** एतत् उपाख्यानम् \।
अध्यात्मस्य जीवस्य \। पारोक्ष्यं परोक्षतया वर्णनं
पुरंजनराज-रूपतया कथनम् \। अनघेति तव त्वविद्यालक्षणो\ऽघो
नास्त्यप्यन्येषां तन्निवर्तकस्त्वम् इत्य् आह---लिङ्गेन \। लिङ्गयति
प्रकाशयति संसारम् इति लिङ्गमज्ञानं तेन त्यज्यते जीवन्मुक्तो
भवतीति भावः \।\।८३\।\।

---------------------------------------------------------------------------------------------------------------------

*न कतमेनापि व्याख्यातम्।*

**\॥।**

**\।\। ४.२९.८४ \।\।**

**एतन् मुकुन्द-यशसा भुवनं पुनानं**

**देवर्षि-वर्य-मुख-निःसृतम् आत्म-शौचम् \।**

**यः कीर्त्यमानम् अधिगच्छति पारमेष्ठ्यं**

**नास्मिन् भवे भ्रमति मुक्त-समस्त-बन्धः \।\।**

**श्रीधर-स्वामी (भावार्थ-दीपिका) :** आत्म-शौचं मनः-शोधकम् \।
पारमेष्ठ्यं सर्वोत्कृष्ट-फल-दम् \।\।८४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मुकुन्दयशसा कर्मादिभ्यो
भक्त्युत्कर्षवर्णनेन तस्मिन्महन्मुखरिता मधुभिच्चरित्रम् इत्य्-आदिना
व्यंजितेन वा \। पारमेष्ठ्यं परमेष्ठिकर्म परमेष्ठिनाप्येतन्नित्यं
कीर्त्यत इत्य् अर्थः \। यद्वा---परमेष्ठिनः सर्वोत्कृष्टलोकवासिनो
हरेर्ज्ञप्तौ साधनं पारमेष्ठ्यमधिगच्छति गुरोः सकाशाज्जानाति
यस्मिञ्जन्मनि जानाति अस्मिन्न् इत्य् अर्थः \। तथा च संसारभ्रम एवानेन
निवार्यते न बन्ध इति मन्दाशङ्कां वारयति मुक्तेति \। अस्मिन्प्रसिद्धे
संसारे वा \।\।८४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** मुकुन्द-यशसा \। तस्मिन्
महन्-मुखरिता इत्य् आदिना लक्षणेन तद्-यशो-महिम्ना \।\।८४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एतद् उपाख्यानं
मुकुन्द-यशसा कर्मादिभ्यो भक्त्य्-उत्कर्ष-रूपेण, तस्मिन् महन्-मुखरिता
मधुभिच्-चरित्रेत्य्-आदिना व्यञ्जितेन वा \। पारमेष्ठ्यं परमेष्ठिनः
कर्म, परमेष्ठिनाप्य् एतन् नित्यं कीर्त्यत इत्य् अर्थः \। तत्-कृतं वा
\।\।८४\।\।

**\॥।**

**\।\। ४.२९.८५ \।\।**

**अध्यात्म-पारोक्ष्यम् इदं मयाधिगतम् अद्भुतम् \।**

**एवं स्त्रियाश्रमः पुंसश् छिन्नोऽमुत्र च सम् \।\।**

**श्रीधर-स्वामी (भावार्थ-दीपिका) :** स्त्री बुद्धिस् तत्
सहितस्याश्रमोऽहङ्कारश् छिन्नो भवति \। अमुत्र कर्म-फल-भोगः
कथम् इति संशयश् छिन्नः \।\।८५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एतच्च शिष्टशिरोमणिना
मैत्रेयेणाप्यधिगतत्वादन्यैरवश्यमधिगन्तव्यम् इति भावनाह मया
मैत्रेयेण \। गहनादद्भुतमिदं नारदेन प्राचीनबर्हिष
उपदिष्टमध्यात्मपारोक्ष्यमधिकाद् गुरुमुखादधीतम् एव
तुभ्यमुपदिष्टमतस्त्वयाप्यतिश्रद्वयाधीत्याभ्यसनीयम् इति शेषः \। किं
च अस्य फलमप्यद्भुतम् एवेत्याह---एवम् इति \। एवमुक्तरीत्या पुंसः
स्त्रिया बुद्ध्या सह वर्तमानस्य य आसमन्ताच्छमयति तापयति
स्वसंबन्धिनमित्याश्रमोहङ्कारः \।

> अहङ्कारो भवेत्पुंसो निखिलानर्थकारणम् \।
>
> बुद्धिसङ्गादीशसङ्गिसङ्गात्स च निवर्तते \।\।

इत्य्-आदिपुराणोक्तेः \। पक्षे गार्हस्थ्यलक्षणः \। किञ्चाधिगन्तुः पुंसः
पारलौकिकसंशयो\ऽप्य् अनेन निवर्तत इति भावः \।\।८५\।\।

इति श्रीमद्-भागवत-भावार्थ-दीपिका-प्रकाशे चतुर्थ-स्कन्धे
एकोनत्रिंशो\ऽध्यायः \।\।२९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** स्त्रियाश्रय इति छान्दस इत्य्
अङ्-आदेशः \।\।८५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स्त्री-बुद्धिस्
तत्-सहितस्याश्रयोऽहङ्कारः \। पक्षे गार्हस्थ्य-लक्षणः, अमुत्र
कर्म-फल-भोगः कथम् इति संशयश् च छिन्नः \।\।८५\।\।

इति सारार्थ-दर्शिन्यां हर्षिण्यां भक्त-चेतसाम् \।

चतुर्थे एकोनत्रिंशोऽध्यायः सङ्गतः सङ्गतः सताम् \।\।\*\।\।

**\॥।**

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं
संहितायां वैयासिक्यां चतुर्थ-स्कन्धे

प्राचीनबर्हिर्-नारद-संवादो नाम

ऊनत्रिंशोऽध्यायः \।

\।\। ४.२९ \।\।

**\॥।**

**(४.३०)**

## 
**अथ त्रिंशोऽध्यायः**

<details><summary>विषयः</summary>

दश-प्रचेतसां भगवद्-दर्शनं वर-प्राप्तिश् च, तेभ्यो मारिषा-गर्भाद् दक्षोत्पत्तिश् च \।
</details>

**\।\। ४.३०.१ \।\।**

**विदुर उवाच---**

**ये त्वयाभिहिता ब्रह्मन् सुताः प्राचीनबर्हिषः \।**

**ते रुद्र-गीतेन हरिं सिद्धिम् आपुः प्रतोष्य काम् \।\।**

**श्रीधर-स्वामी (भावार्थ-दीपिका) :**

प्रसङ्गात् पञ्चभिः प्रोक्तं वृत्तं प्राचीनबर्हिषः \।

वर्ण्यते च पुनर् द्वाभ्यां प्रस्तुतं तत् प्रचेतसाम् \।\।

तत्र त्रिंशे तपस् तुष्टादीशाल् लब्ध-वरास् ततः \।

आगत्य वार्क्षीम् उद्वाह्य राज्यं चक्रुर् इतीर्यते \।\।

हरिं प्रतोष्य कां सिधिम् आपुः \।\।१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्रसङ्गात्
प्रचेतःकथाप्रसङ्गात् \। प्रस्तुतं प्रकृतं तद्वृत्तम् \। तत्र
द्वयोर्मध्ये \। ततः तपः स्थलात् \। वार्क्षीं वृक्षैः पालितां कण्डुतः
प्रम्लोचोद्भवाम् \। उद्वाह्य परिणीय \। रुद्रगीतेन
शिवोपदिष्टयोगादेशाख्यस्तवेन \।\।१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

त्रिंशे प्रचेतसो लब्ध-वराः स्तुत्या हरेर् जलात् \।

गत्वा दग्ध्वा तरून् वार्क्षीं लब्ध्वा राज्यं मुदा व्यधुः \।\।

प्रचेतसां कथा-मध्ये एव तत्-पितुः प्राचीनबर्हिषो नारदोपदेशाद्
उद्धारम् आकर्ण्य पुनस् तेषाम् एवावशिष्टां कथां शुश्रूयते---ये इति \।
हरिं प्रतोष्य कां सिद्धिम् आपुः \।\।१\।\।

**\॥।**

**\।\। ४.३०.२ \।\।**

**किं बार्हस्पत्येह परत्र वाथ**

**कैवल्य-नाथ-प्रिय-पार्श्व-वर्तिनः \।**

**आसाद्य देवं गिरिशं यदृच्छया**

**प्रापुः परं नूनम् अथ प्रचेतसः \।\।**

**श्रीधर-स्वामी (भावार्थ-दीपिका) :** हे बार्हस्पत्य ! कस्याञ्चिद्
विद्यायां बृहस्पतेर् मैत्रेयः शिष्य इति ज्ञातव्यम् \। ते यदृच्छया
गिरिशं प्राप्य तस्यैव कैवल्य-नाथ-प्रियस्य गिरिशस्य
पार्श्व-वर्तिनस् तद्-अनुगृहीताः सन्तो नूनं परं मोक्षं प्रापुर् एव \।
ततः पूर्वं त्व् इहाथवा परत्र किं प्रापुः ? \।\।२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कैवल्यनाथो विष्णुः वरं
वृणीष्व भद्रं ते ऋते कैवल्यमद्य नः\। इति कैवल्यनाथो
भगवान्विष्णुरे व न संशयः इति मुचुकुन्दं सर्वदेवोक्तः \। स प्रियो
यस्य शिवस्य अहं च भगवत्प्रियः इति चित्रकेतूपाख्याने सतीं प्रति
साक्षाच्छ्रीरुद्रोक्तेः \। ततो मोक्षात् \। गिरिशं ज्ञानदातृषु मुख्यं गिरिणा
ब्रह्मणा शं सुखं यस्य स गिरिशः तं ब्रह्मगिरिरित्याचक्षते इति
श्रुतेः \। यद्वा---गिरिमज्ञानपर्वतं श्यति नाशयतीति गिरिशः \। गिरौ
कैलासे शेते तिष्ठतीति वा गिरिशः \। एतेन
ब्रह्मनिष्ठैकान्तवासित्वादिका गुरुधर्मा अप्यत्र दर्शिताः \।
बार्हस्पत्येति \। बृहस्पतिवत्तवापि त्रैकालिकज्ञानवत्त्वेन
सर्वज्ञत्वात्सर्वकथनसामर्थ्यमस्तीति भावः \। प्रचेतस इति \।
प्रकृष्टचेतस्त्वात्ते तु मोक्षाधिकारिण एवेति \।\।२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** हे बार्हस्पत्य !
कस्याञ्चिद् विद्यायाम् उद्धव-मैत्रेयौ बृहस्पतेः शिष्याव् इति प्रसिद्धेः \।
प्रचेतस इह-लोके परत्र च किं परं श्रेष्ठं वस्तु प्रापुः, किं कृत्वा
यदृच्छयैव गिरिशं देवम् आसाद्य, कीदृशाः कैवल्य-नाथस्य प्रियाः
पार्श्व-वर्तिनश् च \।\।२\।\।

**\॥।**

**\।\। ४.३०.३ \।\।**

**मैत्रेय उवाच---**

**प्रचेतसोऽन्तर् उदधौ पितुर् आदेश-कारिणः \।**

**अप-यज्ञेन तपसा पुरञ्जनम् अतोषयन् \।\।**

**मध्वाचार्यः (भागवत-तात्पर्यम्) :**

> पुरेषु त्व् अञ्जनाज् जीवः पुरञ्जन इतीरितः \।
>
> पुराणां जननाद् विष्णुर् व्यञ्जकत्वं द्वयोर् अपि \।\। इति
> तन्त्र-भागवते \।\।३\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** रुद्र-गीत-जप-रूपेण यज्ञेन
तपसा च \। पुरञ्जनं हरिम् \।\।३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पुरं सर्वसमूहं
जनयतीति पुरंजनः \। यद्वा---पिपर्तीति पुरः जनयतीति जनः
पुरश्चासौ जनश्चेति पुरंजनः \। आर्षो मुम् \।
सर्वोत्पत्तिस्थितिकर्तारमीश्वरम् इत्य् अर्थः \।\।३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** रुद्र-गीत-रूपेण
जप-यज्ञेन पुरञ्जनं हरिम् \।\।३\।\।

**\॥।**

**\।\। ४.३०.४ \।\।**

**दश-वर्ष-सहस्रान्ते पुरुषस् तु सनातनः \।**

**तेषाम् आविरभूत् कृच्छ्रं शान्तेन शमयन् रुचा \।\।**

**श्रीधर-स्वामी (भावार्थ-दीपिका) :** तेषां कृच्छ्रं तपः-क्लेशं रुचा
कान्त्या शमयन् शान्तेन शुद्ध-सत्त्वेन वपुषा आविर्भूतः \।\।४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** शान्तेन शान्तया रुचा
\।\।४\।\।

**\॥।**

**\।\। ४.३०.५ \।\।**

**सुपर्ण-स्कन्धम् आरूढो मेरु-शृङ्गम् इवाम्बुदः \।**

**पीत-वासा मणि-ग्रीवः कुर्वन् वितिमिरा दिशः \।\।**

**श्रीधर-स्वामी (भावार्थ-दीपिका) :** सुपर्ण-स्कन्धम् आरूढ
इत्य्-आदीनां बर्हिष्मतः सुतानाहेति तृतीयेनान्वयः \।\।५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तेषां प्रचेतसाम्
\।\।४-५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** सुपर्णेति त्रिकम् \। काशिष्णुना
भ्राजमानेन कनक-वर्णेनालौकिकत्वात्, न तु कनक-मयेनेत्य् अर्थः \।
तेन विभूषणेन कुण्डलादिना पूर्वं
श्री-रुद्रोपदिष्ट-परम-व्योमाख्य-महा-वैकुण्ठाधिप-चतुर्भुजत्वेन
ध्यातस्यापि श्री-भगवतोऽष्ट-भुजत्वेन
आविर्भावस्याभिप्रायोऽयम-नाधुना भवद्-अत्यन्त-मिष्ट-दानार्थम् अहम्
आविर्भूतः, किन्तु आपात-सान्त्वनाद्य्-अर्थम् एवेति \।\।५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। ४.३०.६ \।\।**

**काशिष्णुना कनक-वर्ण-विभूषणेन**

**भ्राजत्-कपोल-वदनो विलसत्-किरीटः \।**

**अष्टायुधैर् अनुचरैर् मुनिभिः सुरेन्द्रैर्**

**आसेवितो गरुड-किन्नर-गीत-कीर्तिः \।\।**

**श्रीधर-स्वामी (भावार्थ-दीपिका) :** कनक-मयेन वर्णवता
विभूषणेन भ्राजमानं कपोलं वदनं च यस्य \। अष्टभिर् आयुधैः \।
गरुड एव किन्नरस् तेन पक्ष-स्वनैर् गीता कीर्तिर् यस्य \।\।६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** काशृ-दीप्तौ इति
इष्णुप्रत्ययः \। वर्णवता शोभनवर्णेन \।
सन्दर्भस्तु---कनकवर्णेनेत्यलौकिकत्वान्न तु कनकमयत्वेनेत्य् अर्थः
\। विभूषणेन कुण्डलादिना \। भ्राजद् इति शत्रन्तत्वमार्षम् \। किन्नरो
गायको देवयोनिभेदः \। वर्णानि रूपभेदास्तानि संन्यस्मिन्न् इति वर्णं
मत्वर्थीयोच् बहुवर्णयुतम् \। भूमार्थे\ऽपि मतुबादयः सन्ति \।
सुवर्णस्य वर्णानि बहूनि सन्ति तानि च रत्नपरीक्षाग्रन्थतो\ऽवसेयानि
\। लोकव्यवहारो\ऽपि द्वादशवर्णमिदमेकादशवर्णमिदं स्वर्णम् इति
दृश्यते, तथा च कनकं च तद्वर्णं च इति कनकवर्णं तस्य
विभूषणेनेति

वा ज्ञेयम् \।\।६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कनक-मयेन वर्णवता
नाना-रत्न-जटितत्वेन नाना-वर्णवता विभूषणेन कुण्डलादिना,
भुज-मण्डल-मध्ये लक्ष्मीः शोभा यस्यास् तया \। स्पर्धन्ती स्पर्धमाना
श्री-लक्ष्मीर् यया तया \। आद्यः पुरुषः \। पर्जन्य-नाद इव कृतं नादो
यस्यास् तया वाचा आह \। स-कृपावलोकः \।\।५\।\।

**\॥।**

**\।\। ४.३०.७ \।\।**

**पीनायताष्ट-भुज-मण्डल-मध्य-लक्ष्म्या**

**स्पर्धच्-छ्रिया परिवृतो वन-मालयाद्यः \।**

**बर्हिष्मतः पुरुष आह सुतान् प्रपन्नान्**

**पर्जन्य-नाद-रुतया सघृणावलोकः \।\।**

**श्रीधर-स्वामी (भावार्थ-दीपिका) :** पीनाश् च ते आयता अष्टौ भुजास्
तेषां मण्डलं समूहस् तन् मध्ये स्थितया लक्ष्म्या स्पर्धमाना श्रीः
शोभा यस्यास् तया वनमालया परिवृत आद्यः पुरुष आह \। पर्जन्यस्य
नाद इव रुतं नादो यस्यास् तया वाचा \। स-घृणोऽवलोको यस्य \।\।७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स्पर्द्धद् इति
प्रयोगस्त्वश्ववदाचरतीत्यश्वन्नित्य्-आदिवदौपचारिक एव \। न हि
हरेर्वक्षसि नित्यस्थितयोर्लक्ष्मीवनमालयोरौत्सर्गिकी स्पर्धा
संजाघटीति \।\।७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :***पूर्व-श्लोको द्रष्टव्यः।*

**\॥।**

**\।\। ४.३०.८ \।\।**

**श्री-भगवान् उवाच---**

**वरं वृणीध्वं भद्रं वो यूयं मे नृप-नन्दनाः \।**

**सौहार्देनापृथग्-धर्मास् तुष्टोऽहं सौहृदेन वः \।\।**

**श्रीधर-स्वामी (भावार्थ-दीपिका) :** यूयं मे मत्तो वृणीध्वम् \।
सौहार्देन हेतुनाऽपृथग् धर्मो येषां तेषां संबोधनम् \। वः
परस्परं सौहृदेन तुष्टोऽहम् \।\।८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** वो युष्माकं सौहृदेन
वैशिष्ट्यं प्राप्तेन सुहृत्त्वेन यथा तुष्टो न तथा मदुपासनयापीति
भावः \।\।८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.३०.९ \।\।**

**योऽनुस्मरति सन्ध्यायां युष्मान् अनुदिनं नरः \।**

**तस्य भ्रातृष्व् आत्म-साम्यं तथा भूतेषु सौहृदम् \।\।**

**श्रीधर-स्वामी (भावार्थ-दीपिका) :** भूतेषु सौहृदं च भविष्यति
\।\।९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सन्ध्यायां प्रातरादौ
आत्मसाम्यमात्मनीव परमस्नेहः सौहृदं प्रीतिः \।\।९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.३०.१० \।\।**

**ये तु मां रुद्र-गीतेन सायं प्रातः समाहिताः \।**

**स्तुवन्त्य् अहं काम-वरान् दास्ये प्रज्ञां च शोभनाम् \।\।**

**श्रीधर-स्वामी (भावार्थ-दीपिका) :** तेभ्यो दास्ये, किं पुनर्
युष्मभ्यम् इति शेषः \।\।१०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** शोभनामैहिकयशो\ऽमुत्र
सुखदाम् \।\।१०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तेभ्यो दास्ये, किं पुनर्
युष्मभ्यम् इति भावः \।\।१०\।\।

**\॥।**

**\।\। ४.३०.११ \।\।**

**यद् यूयं पितुर् आदेशम् अग्रहीष्ट मुदान्विताः \।**

**अथो व उशती कीर्तिर् लोकान् अनु भविष्यति \।\।**

**श्रीधर-स्वामी (भावार्थ-दीपिका) : अग्रहीष्ट** गृहीतवन्तः \।
**अथो** इति हेतोः \। **लोकान् अनु** लोकेषु **भविष्यति** \। यद् वा,
लोकान् अनु भविष्यति द्रक्ष्यति व्याप्स्यतीत्य् अर्थः \।\।११\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : लोकान् अन्व्** अत्र
सप्तम्य्-अर्थे\ऽव्ययीभाव-कल्पने\ऽउन् पूर्व-भवतः सकर्मकत्वेन
प्रसिद्धस्याकर्मकत्व-कल्पने गौरवं मत्वाह---यद् वेति \। *इत्य्
अर्थ* इति \। धातूनाम् उपसर्गाणां चानेकार्थत्वाद् अनु पूर्वो भवतिर्
व्याप्त्य्-अर्थकोऽपीति भावः \। एतेन विपुल-कीर्ति-कामैर् नरैर्
गुर्व्-आदेशो\ऽवश्यम् अनुष्ठेय इति ध्वनितम् \।\।११\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** लोकान् अनु लक्ष्मी-कृत्य
\।\।११\।\।

**\॥।**

**\।\। ४.३०.१२ \।\।**

**भविता विश्रुतः पुत्रोऽनवमो ब्रह्मणो गुणैः \।**

**य एताम् आत्म-वीर्येण त्रि-लोकीं पूरयिष्यति \।\।**

**श्रीधर-स्वामी (भावार्थ-दीपिका) :** आत्मनो वीर्येण सन्तानेन
\।\।१२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** गुणैर्ब्रह्मणो\ऽन्यूनः
समः \।\।१२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** गुणैर् ब्रह्मणः सकाशाद्
अनवमः अन्यूनः \।\।१२\।\।

**\॥।**

**\।\। ४.३०.१३ \।\।**

**कण्डोः प्रम्लोचया लब्धा कन्या कमल-लोचना \।**

**तां चापविद्धां जगृहुर् भूरुहा नृप-नन्दनाः \।\।**

**श्रीधर-स्वामी (भावार्थ-दीपिका) :** पुत्रार्थम् आदौ भार्यां
सम्पादयति भगवान् कण्डोर् इति त्रिभिः \। तपो-नाशार्थम्
इन्द्र-प्रेषितया प्रम्लोचया कण्डुर् नाम ऋषिर् बहु-कालं रेमे \। सा च
ततः स्वर्गं गच्छन्ती कण्डोर् जातं गर्भं वृक्षेषु त्यक्त्वा जगाम तद्
एतद् उक्तम् \। अपविद्धां त्यक्ताम् \।\।१३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कस्यां भार्यायां पुत्रो
भवितेत्येतदर्थम् \। कन्यात्यागे हेतुर्मातृपितृमृतिप्रदयोगजनिरेवेति
ध्येयम् \।\।१३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु कस्यां भार्यायां
पुत्रो भवितेत्य् अत आह---कण्डोर् इति त्रिभिः \। तपो-नाशार्थम्
इन्द्र-प्रेरितया प्रम्लोचया कण्डुर् नाम ऋषिर् बहु-कालं रेमे \। सा च
ततः स्वर्गं गच्छन्ती कण्डोर् जातं गर्भं वृक्षेषु त्यक्त्वा जगामेत्य्
अत आह---अपविद्धां त्यक्ताम् \। हे नृप-नन्दनाः ! \।\।१३\।\।

**\॥।**

**\।\। ४.३०.१४ \।\।**

**क्षुत्-क्षामाया मुखे राजा सोमः पीयूष-वर्षिणीम् \।**

**देशिनीं रोदमानाया निदधे स दयान्वितः \।\।**

**श्रीधर-स्वामी (भावार्थ-दीपिका) :** स प्रसिद्धो वनस्पतीनां राजा
सोमोऽमृत-स्राविणीं देशिनीं तर्जनीं रुदत्यास् तस्या मुखे निदधे \।
अनेनाप्सरो-गर्भ-संभवे वामृताहारेण च तस्या लावण्यं
क्लम-स्वेद-दौर्गन्ध्यादि-राहित्यं चोक्तम् \।\।१४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** क्षुत्क्षामायाः क्षुत्पीडितायाः
\। निदधे स्थापितवान् \।\।१४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सोमो वनस्पतीनां राजा स
प्रसिद्धः \।\।१४\।\।

**\॥।**

**\।\। ४.३०.१५ \।\।**

**प्रजा-विसर्ग आदिष्टाः पित्रा माम् अनुवर्तता \।**

**तत्र कन्यां वरारोहां ताम् उद्वहत मा चिरम् \।\।**

**श्रीधर-स्वामी (भावार्थ-दीपिका) :** माम् अनुवर्तमानेन पित्रा
नियुक्ताः सन्तस् तत्र प्रजा-विसर्गे निमित्ते ताम् उद्वहत \।\।१५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पित्रा प्राचीनबर्हिषा \।
नियुक्ताः प्रेरिताः \।\।१५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पित्रा प्राचीनबर्हिषा माम्
अनुवर्तमानेन तत्र गत्वा \।\।१५\।\।

**\॥।**

**\।\। ४.३०.१६ \।\।**

**अपृथग्-धर्म-शीलानां सर्वेषां वः सुमध्यमा \।**

**अपृथग्-धर्म-शीलेयं भूयात् पत्न्य् अर्पिताशया \।\।**

**श्रीधर-स्वामी (भावार्थ-दीपिका) :** ननु बहूनां कथम् एका भार्या
स्यात् ? तत्राह \। अपृथग् धर्मः शीलं येषां तेषां वः पत्नी भूयात् \।
अर्पितो भवत्सु आशयो यया धर्म-शीलयोर् ऐक्यान् मद्-वाक्याच् च न
दृष्टादृष्ट-विरोध इति भावः \।\।१६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इति भाव इति \।
मदाशीर्वाद एव दृष्टादृष्टदोषमुपशमयिष्यतीति तात्पर्यम् \।
दृष्टविरोधो लोके बहूनामेकभार्यत्वे व्यभिचारकल्पनया निन्दा
दातव्यैका सुतैकस्मै बहुभ्यो न कदाचन इति
विहितमर्यादाभङ्गेनादृष्टविरोधोपीति द्वयोद्भवं पापं युष्मान्न
स्प्रक्ष्यतीति \।\।१६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु बहूनां कथम् एका
भार्या स्यात् ? तत्राह \। अपृथग् इति \। भूयाद् इति मद्-आशीर्वाद एव
दृष्टादृष्ट-दोषम् उपशमयिष्यतीति भावः \।\।१६\।\।

**\॥।**

**\।\। ४.३०.१७ \।\।**

**दिव्य-वर्ष-सहस्राणां सहस्रम् अहतौजसः \।**

**भौमान् भोक्ष्यथ भोगान् वै दिव्यांश् चानुग्रहान् मम \।\।**

**मध्वाचार्यः (भागवत-तात्पर्यम्) :**

> दिव्य-सहस्राणाम् इति सहस्र-शब्दो बहुत्व-वाची \।
>
> मानुष्याणां वत्सराणां लक्ष-द्वादशकं पुरा \।
>
> प्रचेतोभिर् इयं पृथ्वी पालिता व्याहतेन्द्रियैः \।\। इति ब्रह्माण्डे
> \।\।१७\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** अहतौजसोऽप्रतिहत-बलाः
सन्तः \।\।१७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** दिव्यवर्षसहस्राणां
सम्बन्धिनं कालमभिव्याप्य सहस्रमनन्तान्भोगान्भोक्ष्यथेति \।
सहस्राणामिति---कपिंजलानालभेत इतिवत् त्रयाणाम् इत्य् अर्थः \। अत एव
तीर्थेनोक्तं---

> मानुषाणां वत्सराणां लक्षद्वादशकं पुरा \।
>
> प्रचेतोभिरियं भूमिः पालिताव्याहतेन्द्रियैः \।\। इति \।\।१७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** दिव्यानां वर्ष-सहस्राणां
सम्बन्धिनं कालम् अभिव्याप्य सहस्रम् अनन्तान् भोगान् भोक्ष्यथेत्य्
अन्वयः \। सहस्राणाम् इति कपिञ्जलानालभेतेतिवत् त्रयाणाम् इत्य् अर्थः
\।\।१७\।\।

**\॥।**

**\।\। ४.३०.१८ \।\।**

**अथ मय्य् अनपायिन्या भक्त्या पक्व-गुणाशयाः \।**

**उपयास्यथ मद्-धाम निर्विद्य निरयाद् अतः \।\।**

**श्रीधर-स्वामी (भावार्थ-दीपिका) :** पक्व-गुणो दग्ध-कामादि-मल
आशयो येषाम् \। अतो लोक-द्वय-भोगान् निरय-प्रायान् निर्विद्य मत्-स्थानं
प्राप्स्यथ \।\।१८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** हे भक्त्या पक्वगुणाशयाः
\। अथ भौमभोगान्ते \। मद्धाम यास्यथेति योज्यं, न तु भविष्यन्त्या
भक्त्त्या पक्वगुणाशयाः सन्त एवेति व्याख्येयम् \। अपक्वकषायाणां
भगवद्-दर्शनासम्भवात् \। अविपक्वकषायाणां दुर्दर्शोहं कुयोगिनाम् इति
नारदं प्रत्यशरीरवागुक्तेः \। अत इदङ्कारास्पदात्पारमेष्ठ्यादिपदाद् अपि
निर्विद्य निरयान्निरयतुल्यान्निर्गतो\ऽयः शुभावहो विधिर्यत्र स निरय
इति निरुक्तेः \। आब्रह्मभुवनाल्लोकाः पुनर् आवर्तिनोर्जुन इति
श्रीमुखोक्तेः पारमेष्ठ्यादिपदेभ्यो\ऽप्यावृत्तिश्रवणेन तत्र
शुभावहविधित्वाभावान्निरयतुल्यत्वम् एवेति \।\।१८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** हेभक्त्या पक्व-गुणाशयाः
\। अथ भौम-भोगान्ते मद्-धामयास्यथेत्य् अन्वयः \। न तु
भविष्यन्त्या भक्त्या पक्व-गुणाशयाः सन्त एवेति व्याख्येयम् \।
अपक्व-कषायाणां भगवद्-दर्शनासम्भवात् \। तद्
उक्तम्---अविपक्व-कषायाणां दुर्दर्शोऽहं कुयोगिनां \[भा।पु। १.६.२९\] इति
\। अतः इदन्तास्पदत्वात् पारमेष्ठ्यादि-पदाद् अपि निरय-तुल्यान् निर्विद्य
\।\।१८\।\।

**\॥।**

**\।\। ४.३०.१९ \।\।**

**गृहेष्व् आविशतां चापि पुंसां कुशल-कर्मणाम् \।**

**मद्-वार्ता-यात-यामानां न बन्धाय गृहा मताः \।\।**

**श्रीधर-स्वामी (भावार्थ-दीपिका) :** ननु गृहेषु प्रविष्टानाम् अस्माकं
तद् आसक्त्या बन्ध एव स्यात् कुतस् त्वद्-भक्तिर् निर्वेदो वा
तत्राह---गृहेष्व् इति \। कुशलं मय्य् अर्पितं कर्म येषाम् \। मद्-वार्तया
यातो यामः कालो येषाम् \।\।१९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ननु भौमान्भोक्ष्यथ
इत्याद्युक्त्या निरयतुल्ये विषयभोगे त्वद्-भक्तिप्रतिकूले
कथमस्मान्निक्षिपसीति भावेनाह---गृहेष्व् इति \। आविशतां प्राप्तावेशानाम्
अपि कुशलं मत्परिचरणम् एव कर्म येषां मत्कथया यातो यामः
प्रहरो\ऽपि येषां प्रहरमध्ये मत्कथा येषामवश्यम् एव भवतीत्य्
अर्थः \। अयमर्थः---कर्मजन्यानाम् एव भागानां बन्धकत्वं
निरयतुल्यत्वं भक्तिप्रातिकूल्यञ्च न तु मदनुग्रहजन्यानामत एव
मदनुग्रहाद्भौमान्भोक्ष्यथेति मयोक्तमतो\ऽन्यत्रापि यत्र
विषयभोगे\ऽपि मद्भक्तरसङ्कोचः प्रत्युत वृद्धिरे व दृश्यते चेत्तदा
स विषयभोगो मदनुग्रहजन्य एवानुमेयो न बन्धकः
पृथुप्रह्लादध्रुवमन्वादिषु तथा दर्शनात् \। अविपक्वकषायेषु तु
भक्तेषु मदनुग्रहो भोगाच्च्यावक एव द्रष्टव्यः \। यदुक्तम्
यस्याहमनुगृह्णामि हरिष्ये तद्धनं शनैः इति \। गृहाः पुंसि च भूम्नि
इत्य् अमरः \।\।१९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु तर्हि भौम्यं
भोक्ष्यथ भोगान् इत्य् उक्त्या निरय-तुल्ये विषय-भोगे
त्वद्-भक्ति-प्रतिकूले कथम् अस्मान् निक्षिपसि ? इति तत्राह---गृहेषु
आविशतां प्राप्तावेशानाम् अपि कुशलं मत्-परिचरणम् एव कर्म येषाम् \।
मत्-कथया यातो यामो प्रहरोऽपि येषां प्रहर-मध्ये मत्-कथा येषाम्
अवश्यम् एव भवतीत्य् अर्थः \।

अयम् अर्थः---कर्म-जन्यानाम् एव भोगानां बन्धकत्वं निरय-तुल्यत्वं
भक्ति-प्रातिकूल्यं च, न तु मद्-अनुग्रह-जन्यानां, अत एव
मद्-अनुग्रहाद् भौम्यान् भोक्ष्यतेति मयोक्तम् अतोऽन्यत्रापि यत्र
विषय-भोगेऽपि मद्-भक्तेर् असङ्कोचः प्रत्युत वृद्धिर् एव दृश्यते चेत्
तदा स विषय-भोगो मद्-अनुग्रहो भोग-च्यावक एव द्रष्टव्यः, यद्
उक्तं---यस्याहम् अनुगृह्णामि हरिष्ये तद्-धनं शनैः \[भा।पु।
१०.८८.५\] इत्य्-आदि \।\।१९\।\।

**\॥।**

**\।\। ४.३०.२० \।\।**

**नव्यवद् धृदये यज् ज्ञो ब्रह्मैतद् ब्रह्म-वादिभिः \।**

**न मुह्यन्ति न शोचन्ति न हृष्यन्ति यतो गताः \।\।**

**मध्वाचार्यः (भागवत-तात्पर्यम्) :** यज्ञो ब्रह्म-विष्ण्व्-आख्यं
ब्रह्म यथानुभवं न व्यवह्रीयते \। सूक्ष्मेण मनसा विद्मो वाचा
वक्तुं न शक्नुम इति भारते \।\।२०\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** त्वद्-वार्ता-श्रोतॄणां गृहैर् न
बन्ध इति कुतः ? तत्राह---नव्यवद् इति \। यद् यस्मात् कथा-श्रवणात्
ज्ञः सर्व-ज्ञोऽहम् ईश्वरो ब्रह्म-वादिभिः प्रवक्तृभिर् निमित्त-भूतैः
श्रोतॄणां हृत् हृदयं नव्यवत् प्रतिपदं नूतनवत् अये प्राप्नोमि \।
ब्रह्म-साक्षात्कारो भवतीत्य् अर्थः \।

ननु त्वत्-कथा-श्रवणे कथं ब्रह्म-साक्षात्कारः ? तत्राह \। योऽहम्
एतद् एव ब्रह्म \। तत्र हेतुः---यतो गताः**,** यं मां प्राप्ताः सन्तो
मोह-शोक-हर्षान् न प्राप्नुवन्ति, अतो मत्-कथा-श्रवणेन नव्यवन् मम
हृद्य् आविर्भावाद् अस्येव ब्रह्म-साक्षात्-कारत्वाद् गृहेषु वसताम् अपि न
बन्ध इत्य् अर्थः \।\।२०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तेषां भक्तानां कुतो
बन्धदुःखं यतस् तेषां हृदये\ऽहं सुखं प्राप्तुं नित्यं
वसामीत्यभिप्रेत्याह---त्वद्-वार्तेति \। इत्य् अर्थ इति \। सर्वदा तदा
तच्छ्रवणादिना तदाकारवृत्तेरे व ब्रह्मसाक्षात्कारत्वम् इति भावः \।
अत्राक्षिपति---नन्व् इति \। उच्यते इति शेषः \। तत्र ब्रह्मत्वे \। अतो
हर्षशोकाद्य्-अभावात् \। इत्य् अर्थ इति \।
बन्धनिवर्तकब्रह्मज्ञानवत्त्वान्न बन्ध इति भावः \।\।२०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तेषां भक्तानां कुतो
बन्ध-दुःखं यतस् तेषां हृदयेऽहम् अपि सुखं प्राप्तुं नित्यं वसामीत्य्
आह---नव्येति \। एतन्-महत्-स्वरूपं ब्रह्म-वादिभिर् ब्रह्म उच्यते इति
शेषः \। यतो यत्र ब्रह्मणि गता लीना न मुह्यन्ति मोह-शोक-हर्षाय
प्राप्नुवन्ति, सोऽहं ज्ञो विज्ञोऽपि यद् यस्मात् तेषां कुशल-कर्मणां हृत्
हृदय-कमलं नय्ववत् प्रतिपदं नूतनवत् अये प्राप्नोमि जानामीति
वा---तेषां हृदये नव्यवद् अहं भामि इति सन्दर्भः \।\।२०\।\।

**\॥।**

**\।\। ४.३०.२१ \।\।**

**मैत्रेय उवाच------**

**एवं ब्रुवाणं पुरुषार्थ-भाजनं**

**जनार्दनं प्राञ्जलयः प्रचेतसः \।**

**तद्-दर्शन-ध्वस्त-तमो-रजो-मला**

**गिरागृणन् गद्गदया सुहृत्तमम् \।\।**

**श्रीधर-स्वामी (भावार्थ-दीपिका) :** पुरुषार्थं भाजयति
प्रापयतीति तथा तम् \।\।२१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पुरुषार्थानां भाजनं
पात्रं, ध्वस्त-तमो-रजसोऽपि यद्-दर्शनात्
अमलाः---अदर्शन-दुःख-मालिन्य-रहिता इत्य् अर्थः \।\।२१\।\।

**\॥।**

**\।\। ४.३०.२२ \।\।**

**प्रचेतस ऊचुः---**

**नमो नमः क्लेश-विनाशनाय**

**निरूपितोदार-गुणाह्वयाय \।**

**मनो-वचो-वेग-पुरो-जवाय**

**सर्वाक्ष-मार्गैर् अगताध्वने नमः \।\।**

**श्रीधर-स्वामी (भावार्थ-दीपिका) :** वेदैः
सकल-श्रेयः-साधनत्वेन निरूपिता उदार-गुणा आह्वया नामानि च यस्य \।
मनो-वचसोर् वेगाद् अपि पुरोऽरतो जवो वेगोऽस्य \। मनो-वचसोर्
अगोचरायेत्य् अर्थः \। अत एव सर्वेषाम् अक्षाणां मार्गैर्
अगतोऽनव-गतोऽध्वा यस्य तस्मै ते नमः \।\।२२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इत्य् अर्थ इति \।
तद्धावतो\ऽन्यानत्येति इति श्रुतेर् इति भावः \। अत एव
मनोवचो\ऽगोचरत्वाद् एव \। यतो वाचो निवर्तन्ते इत्य्-आदिश्रुतेः
\।\।२२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** विरूपिता वेदैर् उक्ता
उदारा गुणा आह्वया नामानि च यस्य तस्मै, मनो-वचसोर् वेगाद् अपि
पुरोऽग्रतो जवो वेगो यस्य तस्मै \।\।२२\।\।

**\॥।**

**\।\। ४.३०.२३ \।\।**

**शुद्धाय शान्ताय नमः स्व-निष्ठया**

**मनस्य् अपार्थं विलसद्-द्वयाय \।**

**नमो जगत्-स्थान-लयोदयेषु**

**गृहीत-माया-गुण-विग्रहाय \।\।**

**मध्वाचार्यः (भागवत-तात्पर्यम्) :** सु अनिष्ठ-मनसि \।

> अनवस्थित-बुद्धीनां द्वितीयं दृश्यते हरेः \।
>
> सम्यक् स्वः-स्थित-बुद्धीनाम् इदं सर्वं हरेर् वशः \।\। इति \।
>
> नित्यं गृहीत-सत्त्वाद्य्-अविग्रहाश् चात्र यः सदा \।
>
> ज्ञानानन्दात्मकास् ते तु विग्रहा निर्गुणास् तथा \।
>
> दौ तत्र ब्रह्म-रुद्र-स्थाव् एको वैकुण्ठ-धामगः \।\।

इति प्रवृत्त-संहितायाम् \।\।२३\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** स्व-निष्ठया स्वरूप-स्थित्या
शुद्धाय \। अतः शान्ताय \। मनसि निमित्ते सत्य् अपार्थं व्यर्थम् एव
विलसद्-विस्फुरितं द्वयं यस्मिन् \। गृहीता माया-गुणैर् विग्रहा
ब्रह्मादि-मूर्तयो येन \।\।२३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मनसि अपार्थं
निष्प्रयोजनं विलसत् देदीप्यमानम् अपि द्वयं द्वैतं यस्मात् तस्मै, यं
प्राप्तानां मनसि विविध-भोग-युक्तम् अपि जगन्-निष्प्रयोजनम् एव स्याद्
इत्य् अर्थः \। गृहीता माया-गुणमया ब्रह्मेन्द्र-रुद्र-रूपा विग्रहा येन
तस्मै \।\।२३\।\।

**\॥।**

**\।\। ४.३०.२४ \।\।**

**नमो विशुद्ध-सत्त्वाय हरये हरि-मेधसे \।**

**वासुदेवाय कृष्णाय प्रभवे सर्व-सात्वताम् \।\।**

**मध्वाचार्यः (भागवत-तात्पर्यम्) :** हरणात् ज्ञान-रूपत्वात्
हरि-मेधा विभोः स्मृत इति च \। हेतुआत्म-रूपिनांआनन्द्
सर्व-गुणात्मत्वात् सत्त्व इत्य् अभिधीयते इति षाड्गुण्ये \।\।२४\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** स्वतस् तु विशुद्ध-सत्त्व-रूपाय
\। संसारं हरति मेधा ज्ञानं यस्य तस्मै \।\।२४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अतः शुद्धत्वात् \। द्वयं
द्वैत-रूपं विलसद्देदीप्यमानम् अपि द्वैतं यस्मात्तस्मै यं प्राप्तानां
मनसि विविधभोगयुक्तम् अपि जगन्निष्प्रयोजनम् एव स्याद् इत्य् अर्थः
\।\।२३-२४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.३०.२६ \।\।**

**नमः कमल-नाभाय नमः कमल-मालिने \।**

**नमः कमल-पादाय नमस् ते कमलेक्षण \।\।**

**वंशीधरः (भावार्थ-दीपिका-प्रकाशः) :** कमलेक्षणेति
कृपालुतामाहुः \।\।२५-२६\।\।

---------------------------------------------------------------------------------------------------------------------

*न कतमेन व्याख्यातम्।*

**\॥।**

**\।\। ४.३०.२७ \।\।**

**नमः कमल-किञ्जल्क- पिशङ्गामल-वाससे \।**

**सर्व-भूत-निवासाय नमोऽयुङ्क्ष्महि साक्षिणे \।\।**

**श्रीधर-स्वामी (भावार्थ-दीपिका) :** अयुङ्क्ष्महि कृतवन्तो वयम्
\।\।२७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इत्य् अर्थ इति \।
त्वद्-दर्शनात्पूर्णकामः सत्यकामो भवेत्पुमान् इत्य् उक्तेः \। कृतार्था
वयम् इति भावः \।\।२७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नमोऽयुङ्क्ष्महि कृतवन्तः
\।\।२७\।\।

**\॥।**

**\।\। ४.३०.२८ \।\।**

**रूपं भगवता त्व् एतद् अशेष-क्लेश-सङ्क्षयम् \।**

**आविष्कृतं नः क्लिष्टानां किम् अन्यद् अनुकम्पितम् \।\।**

**श्रीधर-स्वामी (भावार्थ-दीपिका) :** यद् उक्तं वरं वृणीध्वम् इति
तन् मनसि निधायाहुः---रूपम् इति \। समस्तानां क्लेशानां सङ्क्षयो यस्मात्
\। नः आविष्कृतं प्रकटितम् \। अतोऽयत् किम् अनुकम्पितम् अनुकम्पा \। इयम्
एवास्माकं परमानुकम्पेत्य् अर्थः \।\।२८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** परमानुकम्पात्वे
हेतुमाशङ्क्य समाधत्ते---कुत इति \। अभद्ररन्धनेति \।
पापनिवृत्तिस्तु त्वद्-दर्शनाद् एव जाता तदर्थम् अपि नास्माभिस्त्वं
प्रार्थ्य इति भावः \। त्वप्रत्ययस्य विवक्षितत्वे तु
ब्राह्मणत्ववदन्यत्रापि तत्तुल्यत्वापत्तेः तद्वारणाय
स्वामिचरणैर्व्याख्यातमेतावदेवेति \। इयत्प्रमाणकम् एव नातोधिकम् इत्य्
अर्थः \। इति भाव इति \। त्वया तु परमकृपालुना परमप्रभुत्वम् एव
स्फुटितमित्याशयः \।\।२८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.३०.२९ \।\।**

**एतावत् त्वं हि विभुभिर् भाव्यं दीनेषु वत्सलैः \।**

**यद् अनुस्मर्यते काले स्व-बुद्ध्याभद्र-रन्धन \।\।**

**श्रीधर-स्वामी (भावार्थ-दीपिका) :** कुतः ? इत्य् अत आह \। हे
अभद्र-रन्धन अमङ्गल-नाशन ! त्व-प्रत्ययोऽत्र न विवक्षितः \।
एतावद् एव दीनेषु वत्सलैः प्रभुभिर् भाव्यं कार्यम् \। किं तत् ? तद्
आह---यद् इति \। अस्मादीया एत इति बुद्ध्या उचिते कालेऽनुस्मर्यत इति यत्
\। त्वया तु रूपम् अपि कर्शितम् इति भावः \।\।२९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** येन
त्वत्कर्तृकानुस्मरणेन \। स्मृतानां स्वीयत्वेन चिन्तितानाम् \।
अन्यदाह---किं चेति \। क्षुल्लकानां सकामत्वेन तुच्छानाम् \। इत्य् अर्थ
इति \। नहि परमसर्वज्ञस्य तव किञ्चिदप्यज्ञातमस्तीति भावः \।
क्षुल्लकस्त्रिषु नीचेल्पे इति मेदिनी \। यद्वान्तोन्तःकरणस्य हितं
शुद्धिर्यस्मात्स तथा \।\।२९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एतावत्वम् एतावद् एव
विभुभिः प्रभुभिस् तत्र भवद्भिः यत्-काले स्वीय-सेवा-काले
दास-सौभाग्या स्मर्यते, हे अभद्र-हन्तः \।\।२९\।\।

**\॥।**

**\।\। ४.३०.२९ \।\।**

**येनोपशान्तिर् भूतानां क्षुल्लकानाम् अपीहताम् \।**

**अन्तर्हितोऽन्तर्-हृदये कस्मान् नो वेद नाशिषः \।\।**

**श्रीधर-स्वामी (भावार्थ-दीपिका) :** येनानुस्मरणेन स्मृतानां तेषाम्
उपशान्तिः सुखं भवति \। किं च क्षुल्लकानाम् अपि भूतानाम्
अन्तर्-हृदयेऽन्तर्हितोऽन्तर्यामित्वेन स्थितो भवानीहताम् इच्छतां
त्वद्-उपासकानां नोऽस्माकम् आशिषः कस्माद् धेतोर् न वेद \। जानात्य् एवेत्य्
अर्थः \।\।२९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** येन
त्वत्कर्तृकानुस्मरणेन \। स्मृतानां स्वीयत्वेन चिन्तितानाम् \।
अन्यदाह---किं चेति \। क्षुल्लकानां सकामत्वेन तुच्छानाम् \। इत्य् अर्थ
इति \। नहि परमसर्वज्ञस्य तव किञ्चिदप्यज्ञातमस्तीति भावः \।
क्षुल्लकस्त्रिषु नीचेल्पे इति मेदिनी \। यद्वान्तोन्तःकरणस्य हितं
शुद्धिर्यस्मात्स तथा \।\।२९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** येन
त्वत्-कर्तृकानुस्मरणेनैव तेषाम् उपशान्तिः सुखं क्षुल्लकानाम् क्षुद्राणाम्
अपि ईहतां सकामानाम् अपि नोऽस्माकम् अन्तर्-हृदय-मध्ये वर्तमानः सन्न्
अस्माकम् आशिषः कामान् कस्मान् न वेद \। कीदृशः ? अतः अन्तः-करणानां
हितं शुद्धिर् यस्मात् सः \।\।२९\।\।

**\॥।**

**\।\। ४.३०.३० \।\।**

**असाव् एव वरोऽस्माकम् ईप्सितो जगतः पते \।**

**प्रसन्नो भगवान् येषाम् अपवर्गः गुरुर् गतिः \।\।**

**श्रीधर-स्वामी (भावार्थ-दीपिका) :** तथापि वक्तव्यं चेत्, तर्हि
येषाम् अस्माकं भगवान् प्रसन्नोऽसाव् एव वरः \। भगवत्-प्रसाद
एवास्माकम् ईप्सितो वर इत्य् अर्थः \। अपवर्ग-गुरुः
मोक्ष-मार्ग-प्रदर्शकः \। गतिः स्वतश् च पुरुषार्थ-भूतः \।\।३०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यद्यप्यहं जानामि तथापि
भवद्भिरे व वक्तव्यम् इति चेत् \। इत्य् अर्थ इति \। अत
उत्कृष्टवरस्याभावाद् इति भावः \। अत्र हेतुः---अपवर्गेति \।
अपवर्गान्मोक्षाद् अपि गुरुस्त्वम् एव यदि प्राप्तस्तदा
मोक्षपर्यन्तैर्वरैरलम् इति भावः \। जगतः पते इति \।
सर्वपालकस्य तवास्माकं पालनं विनैव प्रार्थनम् अपि कार्यम् एवेति
भावः \।\।३०-३१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** सत्य् अपि दौरात्म्ये विचारतस् त्व्
इदम् उपलभामह इत्य् आहुः---असाव् इति \। भवत्-प्रसाद एवास्माकम् ईप्सितो
वर इत्य् अर्थः \। अपवर्गतो ब्रह्म-कैवल्याद् अपि गुरुर् महती या गतिः
फलं तद्-रूपः \। यद् वा, अपवर्गस्य भक्ति-योगस्य गुरुर् उपदेष्टा
तद्-उचिता गतिश् च \।\।३०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तद् अपि वाचाप्य् उच्यते इत्य्
आहुः---असाव् इति \। अपवर्गान् मोक्षाद् अपि गुरुस् त्वम् एव यदि प्राप्तस् तदा
मोक्सा-पर्यन्तैर् वरैर् अलम् इति भावः \।\।३०\।\।

**\॥।**

**\।\। ४.३०.३१ \।\।**

**वरं वृणीमहेऽथापि नाथ त्वत् परतः परात् \।**

**न ह्य् अन्तस् त्वद्-विभूतीनां सोऽनन्त इति गीयसे \।\।**

**श्रीधर-स्वामी (भावार्थ-दीपिका) :** यद्य् अप्य् एवं, तथापि हे नाथ
! त्वत् त्वत्तो वरम् एकं वृणीमहे \। कथं-भूतात् ? परतः कारणाद् अपि
परात् \। अक्षरात् परतः परः इति श्रूतेः \। अतो यद्य् अपि त्वं दातुं
समर्थो न च देयानां त्वद्-विभूतीनाम् अन्तोऽस्ति यतोऽनन्त-विभूतित्वाद्
अनन्त इति गीयसे \।\।३१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** परतः सर्व-श्रेष्ठ-रूपत्वाद्
ब्रह्म-तत्त्वाद् अपि परस् तस्मात् \।\।३१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अन्योऽपि कश्चिद् एको
वरोऽस्माकम् ईप्सितोऽस्तीत्य् आहुः---वरम् इति \। हे नाथ ! यस्मात्
त्वद्-विभूतीनां देयानाम् अन्तो नास्तीत्य् अतः स वरस् त्वयावश्य देय एवेति
भावः \।\।३१\।\।

**\॥।**

**\।\। ४.३०.३२ \।\।**

**पारिजातेऽञ्जसा लब्धे सारङ्गोऽन्यन् न सेवते \।**

**त्वद्-अङ्घ्रि-मूलम् आसाद्य साक्षात् किं किं वृणीमहि \।\।**

**श्रीधर-स्वामी (भावार्थ-दीपिका) :** तथापि यथा सारङ्गो भ्रमरः
पारिजाते सुखेन लब्धे सति सुलभम् अप्य् अन्यद् वृक्षान्तरं न सेवते
तथा वयम् अपि साक्षात् त्वद्-अङ्घ्रि-मूलं प्राप्य किं किं वृणीमहि \। न
किञ्चिद् इत्य् अर्थः \। यद् वा, किम् अप्य् अन्यत् तुच्छं किम् अर्थं वृणीमहि
\। यद् वा, यदि वृणीमहि तर्हि किं किं वृणीमहि \। अनन्तत्वेन
मनो-रथानाम् अनवस्थानाद् इत्य् अर्थः \।\।३२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** व्रियन्तो तर्हि बहवो वरा
यथेष्टम् इति चेन्मैवं त्वच्चरणांबुजम् एवास्माकं वरणीयं
तन्माधुर्यास्वादप्राप्त्यर्थम् एव कश्चिदेको वरो\ऽभीष्टो\ऽस्ति तं विना
बहूनन्यान्वरान्न वृणीम इत्याहुः पारीति त्रिभिः \। यद्यपि त्वं
बहुवरदोसि तथापीति \। ननु पारिजाताद् एव
बहूनभिलषितार्थान्प्रकामं गृह्णातु तत्राह---सारङ्ग इति \। सारङ्गस्य
मकरन्दमात्रग्राहित्वाद्वस्त्वन्तरेषु वांछैव नोदेति यथा तथैव
त्वद्-अङ्घ्रिमूलं प्राप्य किं किम् इति \। इत्य् अर्थ इति \। किं तु
त्वच्चरणमकरन्दं विना न किंचिद् इति भावः \। तथापि
व्यवहारसिद्ध्यर्थं किञ्चिदन्यदपि वरणीयम् एवेति चेदाह---यद्वेति \।
एककिंशब्दस्य तुच्छम् इत्य् अर्थः \। द्वितीयस्य तादर्थ्यम् इति \। किं च
नैकेन वरेण सांसारिकव्यवहारः सेत्स्यतीति चेत् तर्हि बहवो वरणीयास्
तत्र पुनर् आह---यद्वेति \। इत्य् अर्थ इति \। वरणीयानवस्थानादेका
त्वच्चरणांबुजसेवैव सुष्ठु वरणीया भातीति भावः \।\।३२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** व्रियन्तां तर्हि यथेष्टम्
अनेके एव वरा इति चेन् मैवं त्वच्-चरणाम्बुजम् एवास्माकं वरणीयं
तन्-माधुर्यास्वाद-प्राप्त्य्-अर्थम् एव कश्चिद् एको वरोऽभीष्टोऽस्ति तं विना
बहून् अन्यान् वरान् न वृणीम इत्य् आहुः---पारीति त्रिभिः \। सारङ्गो
भ्रमरः \। अन्यद् वृक्षान्तरम् \।

ननु पारिजातात् कल्प-द्रुमाद् एव प्रकामम् अभिवाञ्छितान् बहून् अर्थान्
गृह्णातु, तत्राह---सारङ्ग इति \। सारङ्गस्य मकरन्द-मात्र-ग्राहित्वाद्
वस्त्व् अन्तरेषु वाञ्छैव नोत्पद्यते यथा तथैव त्वद्-अङ्घ्रि-मूलं
प्राप्य किं किं वृणीमहि \। अपि च त्वच्-चरण-मकरन्दं विना न किम्
अपीत्य् अर्थः \।\।३२\।\।

**\॥।**

**\।\। ४.३०.३३ \।\।**

**यावत् ते मायया स्पृष्टा भ्रमाम इह कर्मभिः \।**

**तावद् भवत्-प्रसङ्गानां सङ्गः स्यान् नो भवे भवे \।\।**

**श्रीधर-स्वामी (भावार्थ-दीपिका) :** अत एतावद् एव प्रार्थयाम इत्य्
आहुः---यावद् इति \। **स्पृष्टा** व्याप्ताः \। **भवति** **प्रकृष्टः
सङ्गो** येषां, तेषां **सङ्गो**ऽस्माकं **स्यात्** \।\।३३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत एव
मनोरथानवस्थानाद् एव \। तेषां भवद्भक्तानाम् अयम्
एवास्माकमीप्सिततमो वर इति भावः \।\।३३\।\।

---------------------------------------------------------------------------------------------------------------------

**सनातन-गोस्वामी :** \[हरि-भक्ति-विलासः १०.२९२\] **स्पृष्टा** व्याप्ताः
\। सन्तो वयं **कर्मभिर् यावद् इह** [परम्परा]{।मर्क्}-मध्ये
**भ्रमामः**, **तावद्** **भवति** **प्र**कृष्टः **सङ्गो** येषां,
तेषां **सङ्गो**ऽस्माकं **जन्मनि जन्मनि** **स्यात्** \। यावद् भ्रमामस्
तावद् इति श्री-वैकुण्ठ-लोक-प्राप्तौ स्वत एव भगवद्-भक्तानां
सङ्ग-सिद्धेः \। यद् वा, यावत् कर्मभिर् भ्रमामो मायया अस्पृष्टा मुक्ता
वा भवामः \। एवं भवे संसारे अभवे च मोक्षे सङ्गः स्यात् \। अन्यत्
समानम् \।\।३३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ईप्सितस् त्वम् अस्माकम्
एकोऽयम् एव वर इत्य् आहुः---यावत् ते इति \। **भवत्-प्रसङ्गानां**
भक्त-जनानाम् \।\।३३\।\।

**\॥।**

**\।\। ४.३०.३४ \।\।**

**तुलयाम लवेनापि न स्वर्गं नापुनर्-भवम् \।**

**भगवत्-सङ्गि-सङ्गस्य मर्त्यानां किम् उताशिषः \।\।**

**श्रीधर-स्वामी (भावार्थ-दीपिका) :** ननु राज्य-भोगान् स्वर्गापवर्गौ
च विहाय किम् इदं प्रार्थ्यते ? तत्राहुः--- तुलयामेति \।
**भगवत्-सङ्गिनां सङ्गस्य लवेनापि** \।\।३४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्राक्षिपति---नन्व् इति \।
अत्र चक्रवर्ती---ननु मायया स्पृष्टा इत्य् उक्त्या मायाजयार्थं साधुसङ्गं
प्रार्थयध्वे चेन्मोक्षार्थम् एव साक्षात्किन्न गृह्णीतेत्यत आहुस्तुलयामेति
\। यावन्तो वरणीया वरास्ते सर्वे स्वर्गमोक्षान्तःपातिन एवानुभूताः,
साधुसङ्गस्य तु स्वर्गमोक्षाभ्यां परः सहस्राधिक्यमवगम्यते \।
यतः साधुसङ्गे सति त्वद्-रूपगुणकथामाधुर्यास्वादो भवेत् \। स च
स्वर्गसुखात् त्वदीय-निर्विशेषब्रह्मसुखाद् अपि कोटिकोटिगुणाधिको---

> नाहं वसामि वैकुण्ठे योगिनां हृदये न च \।
>
> मद्भक्ता यत्र गायन्ति तत्र तिष्ठामि नारद \।\।

इति त्वद्-उक्त्या सर्वसुखदातुस्तवापि परमसुखप्रद इत्यत एकः
साधुसङ्ग एव व्रियते इति \। किं च---

> अथानघाङ्घ्रेस्तव कीर्तितीर्थयोरन्तर्बहिःस्नानविधूतपाप्मनाम् \।
> भूतेष्वनुक्रोशसुसत्त्वशीलिनां स्यात्सङ्गमो\ऽनुग्रह एष नस्तव \।\।

इति वचनात्परमोत्कृष्टमहादेवेनापि प्रार्थ्यत्वात्साधुसङ्ग एव
सर्वतो\ऽधिकवर इति भावः \।\।३४\।\।

---------------------------------------------------------------------------------------------------------------------

**सनातन-गोस्वामी :** \[हरि-भक्ति-विलासः १०.२८४\]
**भगवत्-सङ्गिनो** भगवद्-भक्ताः \। तेषां **सङ्गस्य** यो
**लवः**, अत्यल्पः कालः, तेनापि **स्वर्गं न तुलयाम**, समं न
पश्याम, **मर्त्यानां** तुच्छा **आशिषो** राज्याद्या न तुलयामेति, किम् उत
वक्तव्यम् \। एवं फल-रूपात् स्वर्गात् अपवर्गाद् अप्य् अधिकत्वेन
सत्-सङ्गस्य परम-फलत्वं सिद्धम् \।\।३४\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः ३१**: तद्-बहिर्मुखता-प्राप्त्य्-आशङ्कया
तत्-परिहार-कारणं प्रार्थयन्ते---यावद् इति \। नैतावत्त्वं
तत्-सङ्गस्य किन्त्व् अपार-महिमत्वम् एवेत्य् आहुः---**तुलयाम** **लवेन**
इति \। अतो यावद् इत्य्-आदिकं प्रेम्णैव
भगवच्-चरण-सामीप्य-प्राप्त्य्-आशयोक्तं न
सामीप्याद्-मुक्ति-सम्पत्त्याशयेति ज्ञेयम् \।\।३३-३४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** नैतावत्त्वं, किन्त्व्
अपार-महिमत्वम् एवेत्य् आहुः---तुलयामेति \। यद् वा, न चैवम् अस्य
गौणत्वम् आशङ्क्यं, यतस् तुलयामेति \। **स्वर्गः**
संसारिक-भोग-सुखम् \।\।३४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु मायया स्पृष्टा इत्य्
उक्त्या माया-जयथार्थं साधु-सङ्ग प्रार्थयध्वे चेन् मोक्षम् एव साक्षात्
किं न गृह्णीतेत्य् अत आहुः---तुलयामेति \।

अयम् अर्थः---यावन्तो वरणीया वरास् ते सर्वे स्वर्ग-मोक्षान्तः-पातिन
एवानुभूताः साधु-सङ्गस्य तु स्वर्ग-मोक्षाभ्याम् परः सहस्राधिक्यम्
अवगम्यते, यतः साधु-सङ्गे सति त्वद्-रूप-गुण-कथा-माधुर्यास्वादो
भवेत्, स च स्वर्ग-सुखात् त्वदीय-निर्विशेष-स्वरूप-ब्रह्म-सुखाद् अपि
कोटि-कोटि-गुणाधिको,

> नाहम् वसामि वैकुण्ठे योगिनां हृदये न च \।
>
> मद्-भक्ता यत्र गायन्ति तत्र तिष्ठामि नारद \।\।

इत्य्-आदि त्वद्-उक्त्या सर्व-सुख-दातुस् तवापि परम-सुख-प्रद इत्य् अत
एक साधु-सङ्ग एव व्रियते इति \।\।३४\।\।

\[अत्र यथा-श्लोकं १,१८.१३-पद्यं, ४.२४.६१-तमं क्षणार्धेनापि इत्य्
अनुरूपार्थकं पद्यं च द्रष्टव्यम् \।\।\]

**\॥।**

**\।\। ४.३०.३५-३६ \।\।**

**यत्रेड्यन्ते कथा मृष्टास् तृष्णायाः प्रशमो यतः \।**

**निर्वैरं यत्र भूतेषु नोद्वेगो यत्र कश्चन \।\।**

**यत्र नारायणः साक्षाद् भगवान् न्यासिनां गतिः \।**

**संस्तूयते सत्-कथासु मुक्त-सङ्गैः पुनः पुनः \।\।**

**श्रीधर-स्वामी (भावार्थ-दीपिका) :** सत्-सङ्गस्य श्रैष्ठ्यं
प्रपञ्चयति---यत्रेति त्रिभिः \। यत्र येषु \। यतो याभ्यः कथाभ्यः
\। निर्वैरं वैराभावः \। उद्वेगो भयम् \।\।३५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स च साधुसङ्गः
सिद्धभक्तानां साधकभक्तानां च सर्वदैव सर्वथैव परमोपादेय
इत्याहुः \। येषु भक्तेषु मृष्टाः पवित्राः \। उद्वेगः त्रासः \। तासां च
परमास्वाद्यत्वात्कथा-श्रवणात्तृष्णानिवृत्तिरुचितैव, अत एव
वैराभावस्ततश् च त्रासाभाव इति ध्येयम् \।\। यत्र यासु सत्कथासु \।
न्यासिनां कर्मफलत्यागिनां न तु कर्मत्यागिनां यज्ञादिविहितकर्मणां
त्यागानौचित्यात् यज्ञो दानं तपः कर्म न त्याज्यं कार्यम् एव तत् इति
श्रीमुखोक्तेः \। मुक्तसङ्गैर्नारदाद्यैः \। पुनः पुनर् इत्य् उक्त्या
मुहुर्मुहुर्हरि-कथा-श्रवणं ध्वनितम् \।\।३५-३६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तद् एवं तस्य सर्वतः
परम-साधन-साध्यत्वं दर्शितं, तद् एवं दर्शयति---यत्रेति त्रिकेण
\। तृष्णायाः प्रशम इति तासां सर्वोपरि-स्वाद्यत्वात्, अत एव निर्वैरम्
\।*\।*३५\।\। वैराभावः सर्वोपरि स्वाद्यत्वम् एव दर्शयति---यत्र
नारायण इति \।\।३६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स च साधु-सङ्गः
सिद्ध-भक्तानां साधक-भक्तानां च सर्वदैव सर्वथैव
परमोपदेय इत्य् आहुः---यत्र येषु भक्तेषु यतो याभ्यः कथाभ्यः
\।\।३५-३६\।\।

**\॥।**

**\।\। ४.३०.३७ \।\।**

**तेषां विचरतां पद्भ्यां तीर्थानां पावनेच्छया \।**

**भीतस्य किं न रोचेत तावकानां समागमः \।\।**

**श्रीधर-स्वामी (भावार्थ-दीपिका) :** पद्भ्यां पावनेच्छया \।
संसाराद् भीतस्य \।\।३७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** परमदुर्लभानाम् अपि
भक्तानां सुलभत्वमाहुः---तेषाम् इति \। तेषां तावकानां तीर्थानां
पावनेच्छया स्नानादिभिरस्मान्पुनन्त्व् इति तीर्थकर्तृका या पावनेच्छा
तया हेतुभूतया तीर्थानां शुभादृष्टवशादेवेत्यर्थः, किं न रोचेतापि
तु रोचेतैवेत्य् अर्थः \।\।३७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** एवं परम-दुर्लभानाम् अपि तेषां
सुलभत्वम् आहुः---तेषाम् इति \। पावनेच्छयेत्य् उत्प्रेक्षा गम्या, तीर्थानां
या स्व-पावनेच्छा तया तदाकृष्टतयैव चरताम् इति वा तत्-पाद-लग्नानां
तीर्थानां पावनीया इच्छा तत्र तत्र जिगमिषा तयेति वा तीर्थानां पावनो
भगवान् तद्-इच्छया तत्-प्राप्तीच्छयेति वा तत्-तीर्थं पावयितुं
तत्-कर्तृकेच्छयेति वा \। तीर्थ-भूतानां तेषां संसारि-पावनेच्छयेति
वा \। भीतस्यापि किम् उत तद्-रसज्ञस्येत्य् अर्थः*\।*\।३७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तीर्थानां पावनेच्छया
स्नानादिभिर् अस्मान् पुनस् त्व् इति तीर्थ-कर्तृका या पावनेच्छा तया
हेतु-भूतया तीर्थानां शुभादृष्ट-वशाद् एवेत्य् अर्थः \। भक्तानां तु
तीर्थेभ्यः स्व-पावनेच्छयैव प्रयोजनं सम्मतं ज्ञेयम् \। भीतस्य
संसारात् \।\।३७\।\।

**\॥।**

**\।\। ४.३०.३८ \।\।**

**वयं तु साक्षाद् भगवन् भवस्य**

**प्रियस्य सख्युः क्षण-सङ्गमेन \।**

**सुदुश्चिकित्स्यस्य भवस्य मृत्योर्**

**भिषक्तमं त्वाद्य गतिं गताः स्मः \।\।**

**श्रीधर-स्वामी (भावार्थ-दीपिका) :** सत्-सङ्ग-फलम् अस्माभिर्
एवानुभूतम् इत्य् आहुः---वयं त्व् इति \। तव यः प्रियः सखा, तस्य
भवस्य \। अत्यन्तम् **अचिकित्स्यस्य** भवस्य जन्मनो मृत्योश् च
भिषक्तमं सद्-वैद्यं त्वां गतिं प्राप्ताः \।\।३८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र न वयं भीतत्वेन
सत्सङ्गं प्रार्थयामहे किन्तु परमपुमर्थबुद्ध्यैव क्षणिकेनैव
सच्छिरोमणिसङ्गलाभेन सर्वभयापवर्गस्य तव लब्धत्वात् \। एवं
चाभीष्टवरस्त्वत्प्राप्तिरे व तस्याः फलं साधुसङ्ग एवास्माकं
त्वत्प्राप्तिसाधनं च साधुसङ्ग एवेत्याहुः---सत्सङ्गफलमस्माभिर् इति
\। वयं त्व् इति \। सद्वैद्यं समूलरोगनिर्मूलनक्षमम् \।\।३८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तत्र न वयं भीतत्वेन
सत्-सङ्गं प्रार्थयामहे, किन्तु परम-पुरुषार्थ-बुद्ध्यैव
क्षणिकेनैव सच्-छिरोमणि-सङ्ग-लाभेन सर्व-भयापवर्गस्य तव
लब्धत्वाद् इत्य् आहुः---वयं त्व् इति \। तु-शब्दाद् अन्यतो
वैशिष्ट्य-द्योतनाय प्रियस्य सख्युर् इति \। गुर्व्-ईश्वरयोर् महेश्वरयोश्
चाभेदापदेशेऽपीत्थम् एव तैः शुद्ध-भक्तैर् मतम् \।\।३८\।\।

**भक्ति-सन्दर्भः २१३-** शुद्ध-भक्तास् त्व् एके श्री-गुरोः श्री-शिवस्य
च भगवता सहाभेद-दृष्टिं तत्-प्रियतमत्वेनैव मन्यन्ते \।
यथा---वयं त्व् इति \। टीका च---तव यः प्रियः सखा तस्य भवस्य
\। अत्यन्तम् अचिकित्स्यस्य भवस्य जन्मनो मृत्योश् च भिषक्तमं सद्
वैद्यं त्वां गतिं प्राप्ता इत्य् एषा \। श्री-शिवो ह्य् एषां वक्तॄणां गुरुः
\।\।३८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एवं चाभीष्ट-वरस्
त्वत्-प्राप्तिर् एव तस्यास् त्वत्-प्राप्तेः फलं साधु-सङ्ग एवास्माकं
तत्-प्राप्तेः साधनं च साधु-सङ्ग एवेत्य् आहुः---वयं त्व् इति \। तव
यः प्रियः सखा तस्य \। भवस्य जन्मनः मृत्योर् मरणस्येति
रोग-द्वयस्य सद्-वैद्यं त्वां गतिं प्राप्ताः \।\।३८\।\।

**\॥।**

**\।\। ४.३०.३९ \।\।**

**यन् नः स्वधीतं गुरवः प्रसादिता**

**विप्राश् च वृद्धाश् च सद्-आनुवृत्त्या \।**

**आर्या नताः सुहृदो भ्रातरश् च**

**सर्वाणि भूतान्य् अनसूययैव \।\।**

**श्रीधर-स्वामी (भावार्थ-दीपिका) :** वरान्तरं वृणते, यन् न इति
द्वाभ्याम् \। नताः नमस्कृताः \।\।३९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
वयमज्ञास्त्वत्परितोषसाधनं न जानीमस्तदपि स्वेच्छया यद्यत्कृतं
तेनापि त्वं प्रसीदेत्याशास्महे यन्न इति \। स्वधीतं
सम्यगध्ययनविधिना वेदाद्यधीतम् \। गुरवः दक्षोपाख्याने लिखिताः
पित्रादयः \। वृद्धा ज्ञानादिना वृद्धाः \। आर्या भक्तिवृद्धाः \। भूतानि
मानितानीति शेषः \।\।३९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अत एव यन् न इति युग्मकं
परितोषणायेति स्व-विषय-सन्तोषणैक-परत्वात् प्रीति-जातेः \।*\।*३९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** वयम् अज्ञास्
त्वत्-परितोष-साधनं नैव जानीमस् तद् अपि स्वेच्छया यद् यत् कृतम्
तेनापि त्वं प्रसीदेत्य् आशासते**---**यन् न इति \। वृद्धा ज्ञानाधिका आर्या
भवत्य्-अधिकाः भवतानि प्रसादितानीति शेषः \। निरन्धसां निरन्नानाम्
अदभ्रम् अनल्पं कालम् \।\।३९\।\।

**\॥।**

**\।\। ४.३०.४० \।\।**

**यन् नः सुतप्तं तप एतद् ईश**

**निरन्धसां कालम् अदभ्रम् अप्सु \।**

**सर्वं तद् एतत् पुरुषस्य भूम्नो**

**वृणीमहे ते परितोषणाय \।\।**

**श्रीधर-स्वामी (भावार्थ-दीपिका) :** निरन्धसां निरन्नानाम् \।
अदभ्रं बहु-कालम् \। ते परितोषणाय भवत्व् इति वृणीमहे \।\।४०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** हे ईशेति \। स्वामित्वात्तव
नास्मत्कृतबहुसेवाद्यपेक्षास्तीति भावः \। न स्वामी भृत्यतः
स्वाम्यमिच्छन्यो राति चाशिषः इति कायाधवोक्तेः \। ईशः स्वामिनि शङ्करे
इत्य् अभिधानात् \। भम्न इति \। सर्वथा सर्वाधिकस्य तव
किंचिदपेक्षया न परितोषः, किन्तु भूमत्वादेवेति भावः \।\।४०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** निरन्धसां निरन्नानाम् \।
अदभ्रम् अनल्प-कालम् \।\।४०\।\।

**\॥।**

**\।\। ४.३०.४१ \।\।**

**मनुः स्वयम्भूर् भगवान् भवश् च**

**येऽन्ये तपो-ज्ञान-विशुद्ध-सत्त्वाः \।**

**अदृष्ट-पारा अपि यन्-महिम्नः**

**स्तुवन्त्य् अथो त्वात्म-समं गृणीमः \।\।**

**श्रीधर-स्वामी (भावार्थ-दीपिका) :** अज्ञानाम् अप्य् अस्माकं त्वत्-स्तुतिर्
नायुक्तेत्य् आहुः---मनुर् इति \। यस्य तव महिम्नो न दृष्टं पारम् यैस्
तेऽपि त्वाम् आत्म-समं स्व-मत्य्-अनुरूपं यथा स्तुवन्ति, अथो अतो वयम्
अपि गृणीमः \।\।४१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ते\ऽपि तव महिमनि
सर्वात्मनाज्ञा एव यथा स्तुवन्ति \।\।४१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** इदम् अप्य् अस्माकं निवेदनम्
आत्म-बुद्ध्य्-अनुरूपम् एव, न तु तद्-अनुरूपम् इत्य् अवधार्य यथायथम्
एव कृपयोत्पादनीयः तथेत्य् आहुः---मनुर् इति \।\।४१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अज्ञानाम् अप्य् अस्माकं
त्वत्-स्तुतिर् नायुक्तेत्य् आहुः---मनुर् इति \। त्वन्-महिम्नो न दृष्ट-पारा इति
परम-विज्ञा अपि ते त्वन्-महिमन्य् अज्ञा एव यथा स्तुवन्ति, तथैव
वयम् अप्य् अज्ञतमा अपि आत्म-समं स्व-शक्त्य्-अनुरूपम् एव स्तुमः
\।\।४१\।\।

**\॥।**

**\।\। ४.३०.४२ \।\।**

**नमः समाय शुद्धाय पुरुषाय पराय च \।**

**वासुदेवाय सत्त्वाय तुभ्यं भगवते नमः \।\।**

**श्रीधर-स्वामी (भावार्थ-दीपिका) :** सत्त्व-मूर्तये वासुदेवाय
\।\।४२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** समाय
वैषम्यनैर्घृण्यरहिताय मा लक्ष्मीस्तया सहिताय वा \। शुद्धाय
सर्वपापनाशकाय \। पुरुषाय सर्वदेहस्थाय \। पराय सर्वोत्कृष्टाय \।
वासुदेवाय बलज्ञानात्ममुख्यप्राणप्रवर्तकाय \। सत्त्वाय
पराक्रम-रूपाय \। भगवते सौभाग्य-रूपाय \।\।४२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सत्त्वाय
शुद्ध-सत्त्व-मूर्तये \।\।४२\।\।

**\॥।**

**\।\। ४.३०.४३ \।\।**

**मैत्रेय उवाच---**

**इति प्रचेतोभिर् अभिष्टुतो हरिः**

**प्रीतस् तथेत्य् आह शरण्य-वत्सलः \।**

**अनिच्छतां यानम् अतृप्त-चक्षुषां**

**ययौ स्व-धामानपवर्ग-वीर्यः \।\।**

**श्रीधर-स्वामी (भावार्थ-दीपिका) :** तत्र तथेति तद्-अनुमोदनं
तद्-वरश् च ज्ञेयः \। अनिच्छितम् अपि ययाव् इत्य् अत्र हेतुः---स्व-धामेति
\। अनन्तानां स्व-भक्तानाम् अपेक्षणीयत्वाद् इति भावः \।\।४३\।\।

यानं स्व-प्रयाणम् अनिच्छताम् अपि सतां स्व-धाम ययौ भक्त-हृदयं
विवेश \। अनपवर्ग-वीर्योऽकुण्ठित-प्रभावः \।\।४३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तथेत्यनुमोदनं
तद्वरस्य ज्ञेयम् \। स्वधाम वैकुण्ठम् \।\।४३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अनपवर्ग-वीर्यः
अकुण्ठ-प्रभावः \।\।४३\।\।

**\॥।**

**\।\। ४.३०.४४ \।\।**

**अथ निर्याय सलिलात् प्रचेतस उदन्वतः \।**

**वीक्ष्याकुप्यन् द्रुमैश् छन्नां गां गां रोद्धुम् इवोच्छ्रितैः \।\।**

**श्रीधर-स्वामी (भावार्थ-दीपिका) :** उदन्वतः सिन्धोः सलिलान्
निर्याय निर्गत्य गां स्वर्गं रोद्धुम् इवोच्छ्रितैर् द्रुमैर् गां महीं
छन्नां वीक्ष्य द्रुमेभ्योऽकुप्यन् \। तदा हि प्राचीनबर्हिषः
प्रव्रजितत्वाद् अराजके कर्षणाद्य्-अभावाद् द्रुमैर् भूमिश् छन्नाभूत्
\।\।४४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अथ भगवद्-गमनोत्तरम्
\। अकुप्यन्न् इति \। अहो भगवद्-आदिष्टं राज्यं क्व करवाम
तदाज्ञापालनं च भृत्या वयं कथं जिहासाम इह पुनर् अमी वृक्षा एव
पृथ्वीमावव्रुः स्वर्गं च जिधृक्षन्ति तर्हि मनुष्याः क्व
स्थास्यन्तीत्यनय एव कोपे हेतुः \।\।४४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अकुप्यन्न् इति \।
श्री-भगवद्-आदिष्ट-राज्य-शासन-प्रतीघातात् तद्-आदेश-पालनं च
भृत्यानां योग्यत्वात् \।\।४४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** गां पृथ्वीं गां स्वर्गं
रोद्धुम् आवरितुम् इव अकुप्यन्न् इत्य् अहो श्री-भगवद्-आदिष्टं राज्यं क्व
करवाम तद्-आज्ञा-पालनं च भृत्या वयं कथं जिहासाम इह पुनर् अमी
वृक्षा एव पृथ्वीम् आवब्रुः स्वर्गं चेति जिघृक्षन्ति तर्हि मनुष्याः क्व
स्थास्यन्तीत्य् अनय एव कोपे हेतुः \।\।४४\।\।

**\॥।**

**\।\। ४.३०.४५ \।\।**

**ततोऽग्नि-मारुतौ राजन्न् अमुञ्चन् मुखतो रुषा \।**

**महीं निर्वीरुधं कर्तुं संवर्तक इवात्यये \।\।**

**श्रीधर-स्वामी (भावार्थ-दीपिका) :** निरस्ता वीरुधोऽपि यस्यास्
तथा-भूतां कर्तुम् \। संवर्तकः कालाग्नि-रुद्रः \। अत्यये प्रलये
\।\।४५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** राजन्न् इति \।
जितकोपत्वाद्भक्त्या विराजमान हे विदुरेत्य् अर्थः \। ततो
द्रुमाच्छन्नभूमिदर्शनोत्तरम् \। अत्यये प्रलये \।\।४५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** राजन् ! जित-कोपत्वात्
भक्त्या विराजमान ! हे विदूर \।\।४५\।\।

**\॥।**

**\।\। ४.३०.४६ \।\।**

**भस्मसात् क्रियमाणांस् तान् द्रुमान् वीक्ष्य पितामहः \।**

**आगतः शमयाम् आस पुत्रान् बर्हिष्मतो नयैः \।\।**

**श्रीधर-स्वामी (भावार्थ-दीपिका), विश्वनाथ-चक्रवर्ती
(सारार्थ-दर्शिणी) :** नयैर् युक्तिभिः \।\।४६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** नयो नीतिद्यूतविशेषयोः
इति मेदिनी \।\।४६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

**\॥।**

**\।\। ४.३०.४७ \।\।**

**तत्रावशिष्टा ये वृक्षा भीता दुहितरं तदा \।**

**उज्जह्रुस् ते प्रचेतोभ्य उपदिष्टाः स्वयम्भुवा \।\।**

**श्रीधर-स्वामी (भावार्थ-दीपिका) :** उज्जह्रुः समर्पयाम् आसुः
\।\।४७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र देशे \। वृक्षाः
सोमद्वारा उज्जह्रुः षष्ठे राजोवाच महान्सोमः इत्याद्युक्तेः \।\।४७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** वृक्षाः तद्-अधिष्टातृ-देवताः
\।\।४७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। ४.३०.४८ \।\।**

**ते च ब्रह्मण आदेशान् मारिषाम् उपयेमिरे \।**

**यस्यां महद्-अवज्ञानाद् अजन्य् अजन-योनिजः \।\।**

**श्रीधर-स्वामी (भावार्थ-दीपिका) :** मारिषां वार्क्षीम् \। अजन-योनिर्
ब्रह्मा तस्माज् जातो दक्षः महतः श्री-महा-देवस्यावज्ञानात् पूर्वम्
अजन-योनि-जो ब्रह्म-पूत्रोऽपि सन् क्षत्रिय-जातौ यस्याम् अजनि जातः
\।\।४८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ननु ते
प्रतिपक्षीभूतवृक्षदत्तां कन्यां कथं जगृहुर् इति तत्राह---ब्रह्मण
आप्तस्यादेशाद् इति \। अजनि गर्भवासजदुःखं प्राप पूर्वं
वीरभद्रहस्तात् पुनश् च कालतश्चेति मरणद्वयं प्राप्येति ज्ञेयम्
\।\।४८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मारिषां वार्क्षीम् \।
अजन-योनिर् ब्रह्मा तस्माज् जातोऽपि दक्षः क्षत्रिय-जातौ यस्याम् महतः
श्री-महा-देवस्यावज्ञानात् अजनि क्षत्रिय-वीर्यतः गर्भ-वासज
स्व-दुःखं प्राप \। पूर्वं वीर-भद्र-हस्तात् पुनश् च कालतश् च
मरण-द्वयं प्राप्तेति ज्ञेयम् \।\।४८\।\।

**\॥।**

**\।\। ४.३०.४९ \।\।**

**चाक्षुषे त्व् अन्तरे प्राप्ते प्राक्-सर्गे काल-विद्रुते \।**

**यः ससर्ज प्रजा इष्टाः स दक्षो दैव-चोदितः \।\।**

**श्रीधर-स्वामी (भावार्थ-दीपिका) :** प्राक्-सर्गे पूर्व-देहे कालेन
विद्रुते गते दैवेनेश्वरेण चोदितः सन्निष्टाः प्रजाः ससर्ज स दक्ष
इति प्रसिद्धः \।\।४९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पुनश्चाशुतोषस्य तस्यैव
स्तुत्युत्थादनुग्रहादैश्वर्यं स्वीयमवापेत्याह---चाक्षुष इति \। प्रायः
प्राचीनदेवादीनां तदानीं भोगकर्मक्षयात्पञ्चममन्वन्तरावसाने
मर्त्यलोकस्य दैवाज्जलाप्लुतत्वाच्चेति सन्दर्भः \। प्राक्सर्गे कालतो
दैवान्नष्टे सतीत्य् अर्थः \। जन्मत्वस्य स्वायंभुवमन्वन्तर एव
पौर्वकालिकैश्वर्यप्राप्तिकामनया पञ्चमन्वन्तरपर्यन्तमस्य तपः
षष्ठे चाक्षुषमन्वन्तरे\ऽस्य तपःफलप्राप्तिर्ज्ञेयेति केचित् \। तत्र
यस्यां महदवज्ञानात् इत्याद्युक्तिविरोधपरिहाराय द्वितीयजन्म प्राप्यैव
पौर्वकालिकमैश्वर्यं लेभे इति व्याख्येयम् \।\।४९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** प्राक्-सर्गे काल-विद्रुत इति प्रायः
प्राचीन-देवादीनां तदानीं भोग-कर्म-क्षयात् पञ्चमे मन्वन्तरावसाने
मर्त्य-लोकस्य जलाप्लुतत्वाच् च \।\।४९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पुनश् चाशुतोषस्य
तस्यैव स्तुत्य्-उत्थाद् अनुग्रहाद् ऐश्वर्यं च स्वीयम् एवापेत्य्
आह---चाक्षुष इति \। पञ्चम-मन्वन्तरावसाने प्राचीन-सर्गे कालतो
दैवाद् एव नष्टे सतीत्य् अर्थः \। जन्म त्व् अस्य स्वायम्भुव-मन्वन्तर
एव पौर्वकालिकैश्वर्य-प्राप्ति-कामनया पञ्चम-मन्वन्तरेऽस्य
तपः-फल-प्राप्तिर् ज्ञेया \।\।४९\।\।

**\॥।**

**\।\। ४.३०.५० \।\।**

**यो जायमानः सर्वेषां तेजस् तेजस्विनां रुचा \।**

**स्वयोपादत्त दाक्ष्याच् च कर्मणां दक्षम् अब्रुवन् \।\।**

**श्रीधर-स्वामी (भावार्थ-दीपिका) :** स्वया रुचा प्रभया तेज
उपादत्ताच्छादितवान् यं च कर्म-दाक्ष्याद् दक्षम् अब्रुवन् \।\।५०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तदैश्वर्यम् आह---य इति
\। अज इवाचरतीत्यजायते\ऽजायत इत्यजायमानः ब्रह्मतुल्य इत्य् अर्थः
\। यद्वा---अजायमानो न जायमानः श्रीवशिष्ठवत्केवलं
नन्दीश्वरशापपूर्तये जन्मानुकृतिम् एव भेजे न तु मुख्यं जन्मेत्य्
अर्थः \। यद् वा, जायमान उत्पद्यमान इत्य् अर्थः \।\।५०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तस्यैश्वर्यम् आह---य
इति अजायमानः अजो ब्रह्मा तत्-तुल्यः स्वया रुचा प्रभया तेज उपादत्त
आच्छादितवान् \।\।५०\।\।

**\॥।**

**\।\। ४.३०.५१ \।\।**

**तं प्रजा-सर्ग-रक्षायाम् अनादिर् अभिषिच्य च \।**

**युयोज युयुजेऽन्यांश् च स वै सर्व-प्रजापतीन् \।\।**

**श्रीधर-स्वामी (भावार्थ-दीपिका) :** तम् अभिसिच्यानादिर् ब्रह्मा
प्रजा-सर्ग-रक्षायां युयोज \। स च दक्षोऽन्यान् मरीच्य्-आदींस्
तत्-तद्-व्यापारेषु नियुक्तवान् \।\।५१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तं दक्षम् \।\।५१\।\।

इति श्रीमद्-भागवत-भावार्थ-दीपिका-प्रकाशे चतुर्थ-स्कन्धे
त्रिंशो\ऽध्यायः \।\।३०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अनादिर् ब्रह्मा तं दक्षं
प्रजानां सर्गे रक्षायां च युयोज \। स च दक्षोऽन्यान् मरीच्य्-आदीन्
\।\।५१\।\।

इति सारार्थ-दर्शिन्यां हर्षिण्यां भक्त-चेतसाम् \।

त्रिंशोऽध्यायश् चतुर्थस्य सङ्गतः सङ्गतः सताम् \।\।\*\।\।

**\॥।**

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं
संहितायां वैयासिक्यां चतुर्थ-स्कन्धे

प्रचेतसां चरिते त्रिंशोऽध्यायः \।

\।\।४.३०\।\।

**\॥।**

**(४.३१)**

## 
**एकत्रिंशोऽध्यायः**

<details><summary>विषयः</summary>

गृहात् प्रव्रजितानां प्रचेतसां नारदोपदेशान् मुक्तिः \।
</details>

**\।\। ४.३१.१ \।\।**

**मैत्रेय उवाच---**

**तत उत्पन्न-विज्ञाना आश्व् अधोक्षज-भाषितम् \।**

**स्मरन्त आत्मजे भार्यां विसृज्य प्राव्रजन् गृहात् \।\।**

**श्रीधर-स्वामी (भावार्थ-दीपिका) :**

एक-त्रिंशे सुते दक्षे धुरं न्यस्य वने सताम् \।

नारदोक्तेन मार्गेण मुक्तिर् उक्ता प्रचेतसाम् \।\।

ततो दिव्य-वर्ष-सहस्राणां सहस्रस्यान्ते उत्पन्न-विवेक-ज्ञानास् ते
उपयास्यथ मद्-धाम निर्विद्य निरयाद् अतः इत्य् अधोक्षज-भाषितं
स्मरन्त आशु प्राव्रजन् \।\।१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** धुरं राज्यादिभारम् \।
ततो दक्षाभिषेकानन्तरं वा \।\।१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ततो दक्षाभिषेकाद् अनन्तरम्
\।\।१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

एक-त्रिंशे तु निर्विद्य राज्याद् गत्वा वनं पुनः \।

नारद-प्रोक्तया भक्त्या कृष्णं प्रापुः प्रचेतसः \।\।

उपयास्यथ मद्-धाम निर्विद्य इत्य् अधोक्षज-भाषितम् \।\।१\।\।

**\॥।**

**\।\। ४.३१.२ \।\।**

**दीक्षिता ब्रह्म-सत्रेण सर्व-भूतात्म-मेधसा \।**

**प्रतीच्यां दिशि वेलायां सिद्धोऽभूद् यत्र जाजलिः \।\।**

**श्रीधर-स्वामी (भावार्थ-दीपिका) :** ब्रह्म-सत्रेणात्म-विमर्शेन
दीक्षिताः कृत-सङ्कल्पा बभूवुः \। सर्वेषु भूतेष्व् आत्मेति मेधा ज्ञानं
यस्मिंस् तेन \। क्व ? वेलायां समुद्र-तटे \। जाजलिर् नाम ऋषिः
\।\।२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** आत्मविमर्शेन परस्परं
मिलित्वा ब्रह्मविचारेण यद्वा---वेदविचारेण श्रुतितात्पर्यालोचनेन
वेदस्तत्त्वं तपो ब्रह्म इत्य् अमरः \। जाजलिर्जाजलात्मजः \।\।२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ब्रह्म-सत्रेण परस्परं मिलित्वा
सामान्यतः परम-तत्त्व-विचारेण वेलायां समुद्र-तट इति
प्रियव्रत-कृत-समुद्राणां पूर्वजातत्वेन तद्-राज्यस्यापि पूर्वत्वं
गम्यते \। तथैव पञ्चमादौ व्याख्यास्यते \।\।२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ब्रह्म-सत्रेण
स्वायम्भुव ब्रह्म-सत्रं जन-लोकेऽभवत् पुरेतिवत् कृतेन
वेद-तात्पर्य- विमर्शेन---वेदस् तत्त्वं तपो ब्रह्म इत्य् अमरः \।
दीक्षिताः कृत-सङ्कल्पाः \। सर्वेषु भूतेष्व् आत्मन इव मेधा बुद्धिर्
यतस् तेन \। वेलायां समुद्र-तटे \। जाजलिर् नाम ऋषिः \।\।२\।\।

**\॥।**

**\।\। ४.३१.३ \।\।**

**तान् निर्जित-प्राण-मनो-वचो-दृशो**

**जितासनान् शान्त-समान-विग्रहान्\।**

**परेऽमले ब्रह्मणि योजितात्मनः**

**सुरासुरेड्यो ददृशे स्म नारदः \।\।**

**श्रीधर-स्वामी (भावार्थ-दीपिका) :** निर्जिताः प्राण-मनो-वचो-दृशो
यैस् तान् \। शान्ता उपरताः समाना मूलाधाराद् आरभ्य ऋजवो विग्रहा येषाम्
\। ब्रह्मणि योजित आत्मा यैः \। सुरासुरैर् ईड्यो दृष्टवान् \।\।३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तान् प्रचेतसः \।\।३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्***।**

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** परेऽमले ब्रह्मणि
श्री-रुद्र-गीतोक्ते स्निग्ध-प्रावृट्-घन-श्याम-स्वरूपे ददृशे स्म ददर्श
\।\।३\।\।

**\॥।**

**\।\। ४.३१.४ \।\।**

**तम् आगतं त उत्थाय प्रणिपत्याभिनन्द्य च \।**

**पूजयित्वा यथादेशं सुखासीनम् अथाब्रुवन् \।\।**

**श्रीधर-स्वामी (भावार्थ-दीपिका) :** उत्थाय प्रणिपत्य यथादेशं
यथा-विधि पूजयित्वा \।\।४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तं नारदम् \। ते
प्रचेतसः \।\।४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्***।**

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यथादेशं यथा-विधि
\।\।४\।\।

**\॥।**

**\।\। ४.३१.५ \।\।**

**प्रचेतस ऊचुः**---

**स्वागतं ते सुरर्षेऽद्य दिष्ट्या नो दर्शनं गतः \।**

**तव चङ्क्रमणं ब्रह्मन्न् अभयाय यथा रवेः \।\।**

**श्रीधर-स्वामी (भावार्थ-दीपिका) :**

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सुरर्षे इति \। सुरैः
सर्वतः शुद्धैर् अपि त्वं पूज्यसे किमुतास्माभिरहो भाग्यं मादृशां
मनुष्याणां देवपूज्यस्य भवतो दर्शनं जातम् इति भावः \। यथा
रवेर्दर्शनेन चौरादिभयमपगच्छति तथा तव दर्शनेन
संसारभयम् इति \।\।५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यथा रवेर् इति \। यथा
रवि-दर्शनेन चौरादि-भयम् अपगच्छति, तथा तव दर्शनेन
संसार-भयम् इत्य् अर्थः \।\।५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यथा रवेर् दर्शनेन
चौरादि-भयम् अपगच्छति, तथा तव दर्शनेन संसार-भयम् इति
\।\।५\।\।

**\॥।**

**\।\। ४.३१.६ \।\।**

**यद् आदिष्टं भगवता शिवेनाधोक्षजेन च \।**

**तद् गृहेषु प्रसक्तानां प्रायशः क्षपितं प्रभो \।\।**

**श्रीधर-स्वामी (भावार्थ-दीपिका) :** आदिष्टम् उपदिष्टं यद्
आत्म-तत्त्वम् \। क्षपितं विस्मृतम् \।\।६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ज्ञानं तु भवद्भ्यः
शिवाधोक्षजाभ्याम् एवोपदिष्टं मयाधुना तदर्थं न किम् अप्यनुष्ठेयम्
इति तत्राह---यदादिष्टम् इति \। प्रभो इति \। योगसामर्थ्येन त्वं
जानास्येवेति भावः \।\।६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यद् आदिष्टम् इत्य् अत एवापाततो
ब्रह्मानुसन्धानम् एव कुर्वन्तः स्म इति भावः \।\।६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्*

*।*

**\॥।**

**\।\। ४.३१.७ \।\।**

**तन् नः प्रद्योतयाध्यात्म- ज्ञानं तत्त्वार्थ-दर्शनम् \।**

**येनाञ्जसा तरिष्यामो दुस्तरं भव-सागरम् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत् ताभ्यामुपदिष्टज्ञानम्
\। अध्यात्मज्ञानमात्मनि यज्ज्ञानं विभक्त्यर्थे\ऽव्ययीभावः \।
जीवात्मनो यज्ज्ञातुमुचितं तदस्माकं जातम् एवासीत्तद् एव त्वं
प्रद्योतयोद्दीपयेत्य् अर्थः \।\।७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तथैव सामान्याकारेण
पृच्छन्ति---तन् न इति \।\।७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अध्यात्म-ज्ञानेन आत्मनि
यज् ज्ञानम् इति विभक्त्य्-अर्थेऽव्ययीभावः \। जीवात्मनो यज् ज्ञातुम् उचितं
तद् अस्माकं ज्ञातम् एवासीत्, तद् एव त्व्ं प्रद्योतयेत्य् अर्थः \।\।७\।\।

**\॥।**

**\।\। ४.३१.८ \।\।**

**मैत्रेय उवाच---**

**इति प्रचेतसां पृष्टो भगवान् नारदो मुनिः \।**

**भगवत्य् उत्तम-श्लोक आविष्टात्माब्रवीन् नृपान् \।\।**

**श्रीधर-स्वामी (भावार्थ-दीपिका) :** इति प्रचेतोभिः पृष्टः \।\।८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्रचेतसां प्रचेतोभिः \।
नृपान् प्रचेतसः \।\।८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** आविष्टात्मेति \। स्वभावत एव वा
तत्-प्रश्नेन तेषु प्राचीन-भगवत्-कृपाम् अनुस्मृत्य वा उभयथापि कथम्
असाव् अन्यथोपदिशेद् इति भावः \।\।८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्रचेतसांप्रचेतोभिः
\।\।८\।\।

**\॥।**

**\।\। ४.३१.९ \।\।**

**नारद उवाच---**

**तज् जन्म तानि कर्माणि तद् आयुस् तन् मनो वचः \।**

**नृणां येन हि विश्वात्मा सेव्यते हरिर् ईश्वरः \।\।**

**श्रीधर-स्वामी (भावार्थ-दीपिका) :** अहो गृह-प्रसक्त्या हरि-सेवां
विना सर्वं जन्म-कर्मादिकं व्यर्थी-कृतम् इति तान् शोचन्न् आह---तज्
जन्मेति चतुर्भिः \। यतो जन्मादेर् हरि-सेवैव फलम् अतस् तद्-विहीनं
सर्वं व्यर्थम् इत्य् अर्थः \।\।९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** देहं धृत्वा जीवात्मनो
यद्यद्वस्तु स्वतः प्राप्तं तत्तद्धरिसेवायाम् एव नियुंजीतेत्येतद्
एवाध्यात्मज्ञानमित्य् अभिप्रेत्याह स्वामी---अहो गृहेत्यादि \। इत्य् अर्थ इति
\। तद् एव जन्म येन जन्मना हरिः सेव्यते \। एवमग्रे\ऽपि
योज्यमन्यथा मुधैवाखिलं शूकरादितुल्यत्वाद् इति भावः \।\।९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** श्री-नारदः प्रचेतस
उपदिशति---तज् जन्मेत्य्-आदि \। येन जन्मना यैः कर्मभिर् येनायुषा,
येन मनसा, येन वचसा, हरिः सेव्यते, तद् एव तद् इत्य् अर्थः
\।\।९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तत्र तेषां ब्रह्म-निष्ठां
त्याजयितुं श्री-भगवन्-निष्ठां प्रशंसति---तज् जन्मेति \।\।९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** देहं धृत्वा जीवात्मना
यद् यद् वस्तु स्वतः प्राप्तम् अभूत् तद् एव भगवत्-सेवायाम् एव
नियुञ्जीतेत्य् एतद् एवाधात्म-ज्ञानम् इत्य् आह---तज् जन्मेति त्रयोदशभिः \।
तद् एव जन्म जन्म येन जह्रिः सेव्यते, तान्य् एव कर्माणि यैर् हरिः
सेव्यते इत्य् एवं सर्वत्र योज्यम् \। मनो वच इत्य् उपलक्षणं
बुद्धीन्द्रिय-बल-तपः-श्रुत-योग-साङ्ख्य-सन्न्यास-ब्रह्मचर्यादीनाम् अप्य्
उत्तर-श्लोकार्थ-दृष्ट्या ज्ञेयम् \। नृणाम् इति तत्-सेवोपयोगिन्य् एव
जन्मादीन मनुष्य-सम्बन्धीन्य् उच्यते, अन्यथा तु
शूकरादि-पशु-सम्बन्धीनीत्य् अर्थः \।\।९\।\।

**\॥।**

**\।\। ४.३१.१० \।\।**

**किं जन्मभिस् त्रिभिर् वेह शौक्र-सावित्र-याज्ञिकैः \।**

**कर्मभिर् वा त्रयी-प्रोक्तैः पुंसोऽपि विबुधायुषा \।\।**

**श्रीधर-स्वामी (भावार्थ-दीपिका) :** शुक्ल-संबन्धि जन्म
विशुद्ध-माता-पितृभ्याम् उत्पत्तिः \। सावित्रम् उपनयनेन \। याज्ञिकं
दीक्षया \। विबुधानाम् इव दीर्घायुषापि \।\।१०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अन्वयं विवृत्य व्यतिरेकं
विवृणोतिकिम् इति \। त्रिविधं ब्रह्म जन्मापि न तन्नु जन्म किं तु
शूकरादिजन्मैव फलतस्तुल्यत्वात् \। चाण्डालादिजन्मापि हरिसेवानुकूलं
साधु नृजन्म भगवत्प्रापकत्वाद् इत्य् एवं कर्मादिष्वपि भावो व्याख्येयः
\। त्रयीप्रोक्तैर् अपि किं पुनर् व्यावहारिकैः \। विबुधायुषापि किं पुनः
शतायुषा \।\।१०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** विपक्षे निन्दाम्
आह---किं जन्मभिर् इत्य्-आदि \। न यत्रात्मात्मदो हरिः \[भा।पु।
४.३१.१२\] इत्य्-अन्तम् \।\।१०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तथैव व्यतिरेकेण दर्शयति
त्रिकेण \।\।१०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अन्वयं विवृत्य
व्यतिरेकं विवृणोति---किम् इति त्रिभिः \। शौक्रं विशुद्ध-माता-पितृभ्यां
जन्म, सावित्रम् उपनयनेन, याज्ञिकं दीक्षयेति त्रिविधं ब्रह्म-जन्मापि
न तन् नु जन्म, किन्तु शूकरादि-जन्मैव फलतस् तुल्यत्वात् \।
चण्डालादि-जन्मापि भगवत्-सेवानुकूलं साधु नृ-जन्म
भगवत्-प्रापकत्वात्, इत्य् एवं कर्मादिष्व् अपि भावो व्याख्येयः \।
त्रयी-प्रोक्तैर् अपि किं पुनर् व्यवहारिकैः, विबुधायुषापि किं पुनः
शतायुषा \।\।१०\।\।

**\॥।**

**\।\। ४.३१.११ \।\।**

**श्रुतेन तपसा वा किं वचोभिश् चित्त-वृत्तिभिः \।**

**बुद्ध्या वा किं निपुणया बलेनेन्द्रिय-राधसा \।\।**

**श्रीधर-स्वामी (भावार्थ-दीपिका) :** वचोभिर् वाग्-विलासैः \।
चित्त-वृत्तिभिर् नानावधान-सामर्थ्यैः \। इन्द्रियाणां राधसा पाटवेन
\।\।११\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** श्रुतेन वेदान्तादिश्रवणेन
\। वाग्विलासैः शास्त्रव्याख्यानचातुर्यैः \। नानाशास्त्रार्थावधारणं
नानावधानम् \।\।११\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तत्र शुद्ध-जीवात्म-ब्रह्मात्मनोर्
भावनाम् अपि परित्यज्य श्री-हराव् एव निष्ठापयितुम् आह---श्रेयसाम् अपीति
\। सर्वेषां हरिर् एवात्मा मूलं शुद्ध-जीवानां तदीय-तटस्थांशत्वात्
ब्रह्मणस् तन्-निर्विशेषाविर्भाव-रूपत्वाद् इति भावः \। अतो
विलक्षणत्वेन निज-भक्तेभ्यः स्पष्टम् अप्य् आत्मानं ददाति \। ततस्
ततोऽपि परम-प्रेमास्पदं भवतीत्य् अर्थः \।\।११\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** श्रुतेन
वेदान्तादि-चरणारविन्देन वचोभिः शास्त्र-व्याख्यान-चातुर्यैः
चित्त-वृत्तिभिर् नाना-शास्त्रार्थावधारण-सामर्थ्यैः \। इन्द्रियाणां
राधसा पाटवेन \।\।११\।\।

**\॥।**

**\।\। ४.३१.१२ \।\।**

**किं वा योगेन साङ्ख्येन न्यास-स्वाध्याययोर् अपि \।**

**किं वा श्रेयोभिर् अन्यैश् च न यत्रात्म-प्रदो**[^५२] **हरिः \।\।**

[^५२]: न यत्रात्मात्मदः इति पाठान्तरम्।


**श्रीधर-स्वामी (भावार्थ-दीपिका) :** योगेन प्राणायामादिना \।
साङ्ख्येन देहादि-व्यतिरिक्तात्म-ज्ञान-मात्रेण \।
सन्न्यास-वेदाध्ययनाभ्याम् अपि \। अन्यैर् अपि व्रत-वैराग्यादिभिः श्रेयः
साधनैः \।\।१२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** आदिना तीर्थयात्रादिग्रहः
\। यत्र येषु सत्सु हरिरात्मप्रदो न भवतीति योगिप्रभृतयो\ऽपि
योगादिभिः परमात्माद्यनुभवं न प्राप्नुवन्तीत्य् अर्थः \। हरिः
खल्वात्मानं च भक्तिं विना न प्रददातीत्येषां
भक्तित्वाभावाद्भक्तिकारणत्वाभावाच् च वैयर्थ्यम् एव \।
प्रकारान्तरेण भक्तिसद्भावे त्वेषां भक्ति-मिश्रत्वेनैव सार्थक्यं न
तु स्वत इति भावः \।\।१२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्***।**

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** योगेनाष्टाङ्गेन
सन्न्यास-वेदाध्यायनाभ्याम् च अन्यैर् अपि व्रत-वैराग्यादिभिः
श्रेयः-साधनैः यत्र येषु सत्सु हरिर् आत्म-प्रदो न भवतीति
योगि-प्रभृतयोऽपि योगादिभिः परमात्माद्य्-अनुभवं न प्राप्नुवन्तीत्य्
अर्थः \। हरिः ख्लव् आत्मानं च भक्त्या विना न प्रददात्य् एषां
भक्तित्वाभावात् भक्ति-कारणत्वाभावाच् च वैयर्थ्यम् एव \।
प्रकारान्तरेण भक्ति-सद्-भावे त्व् एषां भक्ति-मिश्रत्वेनैव
सार्थकत्वं, न तु स्वत इति भावः \।\।१२\।\।

**\॥।**

**\।\। ४.३१.१३ \।\।**

**श्रेयसाम् अपि सर्वेषाम् आत्मा ह्य् अवधिर् अर्थतः \।**

**सर्वेषाम् अपि भूतानां हरिर् आत्मात्मदः प्रियः \।\।**

**मध्वाचार्यः (भागवत-तात्पर्यम्) :** तावत् पर्यन्तम् एव फलम् इति
अवधिः \।\।१३ \।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** नन्व् एषां नाना-फल-साधनानां
हरि-सेवा-भाव-मात्रेण कुतो वैयर्थ्यम् ? तत्राह \। श्रेयसां फलानाम्
आत्मैवावधिः परा काष्ठा \। अर्थतः परमार्थतः
आत्मार्थत्वेनैवान्येषां प्रियत्वाद् इत्य् अर्थः \।

भवत्व् आत्मावधिर् हरेः किम् आयातम् ? तत्राह---सर्वेषाम् अपीति \। आत्मा
आत्म-दश् चाविद्या-निरासेन स्वरूपाभिव्यञ्जकः \। ऐश्वरेणापि रूपेण
बलि-प्रभृतिभ्य इवात्म-प्रदः प्रियश् च, परमानन्द-रूपत्वात्
\।\।१३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्राक्षिपति---नन्व् इति \।
तत्र युक्तिम् आह---इत्य् अर्थ इति \। आत्मनस्तु कामाय सर्वं प्रियं
भवति इति श्रुतेर् अयं भावः \। पुनर् आक्षिपति---भवत्व् इति \।
सर्वेषामात्मनां हरिरेवात्मा जीवात्मनां तस्य तटस्थशक्तित्वात्स च
हरिः प्रियः केवलया भक्त्या प्रीणाति चेदात्मदः---

> नायमात्मा प्रवचनेन लभ्यो न मेधया न बहुधा श्रुतेन \।
>
> यम् एवैष वृणुते तेन लभ्यस्तस्यैष आत्मा विवृणुते तनुं स्वाम् \।\।
> इति श्रुतेः \।

सन्दर्भस्तु---तत्र शुद्धजीवात्मब्रह्मात्मनोः भावनाम् अपि परित्यज्य
श्रीहरावेव निष्ठापयितुम् आह---श्रेयसाम् इति \। सर्वेषां हरिरेवात्मा
मूलं स्वरूपम् \। शुद्धजीवानां तदीयतटस्थशक्तित्वात् \।
ब्रह्मणस्तन्निर्विशेषाविर्भाव-रूपत्वाद् इति भावः \। ततो विलक्षणत्वेन
निजभक्तेभ्यः स्पष्टमात्मानं ददाति ततस्ततो\ऽपि परमप्रेमास्पदं
भवतीत्य् अर्थः \।\।१३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** किं वा श्रेयोभिर्
अन्यैश् चेति \। सर्व-श्रेष्ठ-नैरपेक्ष्यं कथम् इष्टम् ?
तत्राह---श्रेयसाम् इत्य्-आदि \। हरि-प्रीत्यैव सर्वेषां प्रीतिर् भवतीति
तस्य सर्वात्मकत्वात् \। तस्माद् एकस्याराधने सर्व एवाराधिता भवन्ति
\।\।१३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्***।**

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** हरि-भक्तिं विना
सर्वेषां तु श्रेयः-साधनानां वैफल्ये युक्तिम् आह---श्रेयसां फलानाम्
आत्मैवावधिः \। तेषाम् आत्म-प्रीत्य्-अर्थकत्वात् सर्व-भूतानाम् आत्मनां तु
हरिर् एवात्मा जीवात्म्नआं तेषां तदीय-तटस्थ-शक्तित्वात् \। स च हरिः
प्रियः केवलया भक्त्या प्रीणाति चेद् आत्मदः---

> नायम् आत्मा प्रवचनेन लभ्यो
>
> न मेधया न बहुना श्रुतेन \।
>
> यम् एवैष वृणुते तेन लभ्यस्
>
> तस्यैष आत्मा विवृणुते तनूं स्वाम् \।\। \[क।उ। १.२.२३\] इति
> श्रुतेः\।\।१३ \।\।

**\॥।**

**\।\। ४.३१.१४ \।\।**

**यथा तरोर् मूल-निषेचनेन**

**तृप्यन्ति तत्-स्कन्ध-भुजोपशाखाः \।**

**प्राणोपहाराच् च यथेन्द्रियाणां**

**तथैव सर्वार्हणम् अच्युतेज्या \।\।**

**श्रीधर-स्वामी (भावार्थ-दीपिका) :** किं च, नाना-कर्मभिस्
तत्-तद्-देवता-प्रीति-निमित्तान्य् अपि फलानि हरि-प्रीत्या भवन्ति, केवलं
तत्-तद्-देवताराधनेन तु न किञ्चिद् इति स-दृष्टान्तम् आह---यथेति \।
मूलात् प्रथम-विभागाः स्कन्धाः \। तद्-विभागा भुजाः \। तेषाम् अप्य्
उपशाखाः \। उपलक्षणं पत्र-पुष्पादयोऽपि तृप्यन्ति, न तु मूल-सेकं
विना ताः स्व-स्व-निषेचनेन \। प्राणस्योपहारो भोजनं तस्माद्
एवेन्द्रियाणां तृप्तिः, न तु तत्-तद्-इन्द्रियेषु पृथक् पृथग् अन्न-लेपनेन
\। तथाच्युताराधनम् एव सर्व-देवताराधनं, न पृथग् इत्य् अर्थः
\।\।१४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अन्यदाधिक्यमाह-किं च
इति \। इत्य् अर्थ इति \। अच्युतस्य पूजायां सर्व एव पूजिताः स्युरित्य्
अर्थः \। नन्वशक्तस्यैव भवत्वेतच्छक्तेन तु अच्युतस्य पूजा
कर्त्तव्या देवादीनां च, यथा मूलस्य स्कन्धादीनां च सेके न दोषः
प्रत्युत गुण एवेत्याशङ्क्य दृष्टान्तान्तरम् आह---प्राणोपहारेति \।
पृथक्पृथगन्नलेपेनान्ध्यबाधिर्योत्पादनाद्दोष एव \। इत्य् अर्थ इति \।
अच्युतस्य सर्वाधिष्ठानत्वेन सर्वदेवमूलत्वं मूलं विष्णुर्हि देवानाम्
इत्याद्युक्तेर् इति भावः \।\।१४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** किं
प्रत्येकाराधन-परिश्रमैर् इत्य् आह---यथा तरोर् मूलेत्य्-आदि \। स्व-मते
सुसमम् \।\।१४\।\।

---------------------------------------------------------------------------------------------------------------------

**सनातन-गोस्वामी :** \[ह।भ।वि। ११.२५७\] श्री-भगवद्-अर्चनेनैव
जगतः सन्तोष इति स-दृष्टान्तम् आह---यथेति \। मूलात्
प्रथम-विभागाः स्कन्धाः, तद्-विभागा भुजाः, तेषाम् अप्य् उपशाखाः
उपलक्षणम् एतत्, पत्र-पुष्पादयोऽपि तृप्यन्ति, न तु मूलम् एकं विना
स्व-स्व-निषेचनेन \। प्राणस्योपहारो भोजनम् \। तस्माद् एवेन्द्रियाणां
तृप्तिः, न तु तत्-तद्-इन्द्रियेषु पृथक्-पृथग्-अन्न-लेपनात् \। तथा
चाच्युताराधनम् एव सर्व-देवताराद्धनं, न पृथग् इत्य् अर्थः
\।\।१४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** एवं कर्म-ज्ञान-काण्डयोः
श्री-हराव् एव पर्यवसानम् उक्त्वोपासना-काण्डस्याप्य् आह---यथेति
\।\।१४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु कर्म-ज्ञानादीनां
यथा भक्ति-मिश्रत्वम् आवश्यकं, तथा भक्तेर् अपि कर्म-मिश्रत्वम्
आवश्यकम् एव \। देवर्षि-पित्राद्य्-अर्हण-लक्षणस्य नित्य-कर्मणोऽकरणे
प्रत्यवाय-श्रवणाद् इत्य् अत आह यथेति \। मूलात् प्रथम-विभागाः
श्कन्धाः \। तद्-विभागा भुजास् तेषाम् अप्य् उपशाखा उपलक्षणं
पत्र-पुष्पादयोऽपि तृप्यन्ति \। न तु मूल-सेकं विना स्व-स्व-निषेचनेन
\। तथैव अच्युतेज्यैव सर्वार्हणम् \। अच्युतस्य पूजायां सर्व एव
पूजिताः स्युर् इत्य् अर्थः \।

नन्व् अशक्तस्यैव भवत्व् एतत् \। शक्तेन तु अच्युतस्य पूजा कर्तव्या \।
देवादीनां च यथा मूलस्य स्कन्धादीनां च सेके न दोषः, प्रत्युत गुण
एवेत्य् आशङ्क्य दृष्टान्तान्तरम् आह प्राणस्योपहारो भोजनं तस्माद्
एवेन्द्रियाणां तृप्तिः \। न तु तत्-तद्-इन्द्रियेषु पृथक् पृथग् अनुलेपात्,
प्रत्युत नयन-कर्णादिष्व् आन्ध्यावधिर्याद्य्-उत्पादनात् दोष एव \।\।१४
\।\।

**\॥।**

**\।\। ४.३१.१५ \।\।**

**यथैव सूर्यात् प्रभवन्ति वारः**

**पुनश् च तस्मिन् प्रविशन्ति काले \।**

**भूतानि भूमौ स्थिर-जङ्गमानि**

**तथा हराव् एव गुण-प्रवाहः \।\।**

**श्रीधर-स्वामी (भावार्थ-दीपिका) :** कुतः सर्व-मूलत्वात् ? इति
स-दृष्टान्तान्तरम् आह---यथैव वारो जलानि वर्षा-काले सूर्याद्
उद्भवन्ति ग्रीष्मे तस्मिन्न् एव प्रविशन्ति \। अस्याप्रसिद्धत्वेन
दृष्टान्तान्तरम् आह---यथा भूतानि भूमाव् इति \। गुण-प्रवाहश्
चेतनाचेतनात्मकः प्रपञ्चः \।\।१५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अच्युताराधने कुतः
सर्वाराधनमित्याशङ्कते---कुत इति \। स शुको दृष्टान्तान्तरम् आह---यद्
वा, \। दृष्टान्तान्तरेण सहितं सदृष्टान्तान्तरं दृष्टान्तान्तरं भूतानि
भूमाव् इति यथैव सूर्यादित्युपादानकारणत्वमुक्तम् \।\।१५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यथैवेति पद्यस्यान्ते एतत् पदम्
\[भा।पु। ४.३१.१६\] इत्य्-आदि-पद्यं पुण्यारण्य-चित्सुखयोः सम्मतं, न
तु स्वामिनः \।\।१५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अच्युतस्य सर्व-मूलत्वं
दृष्टान्त-द्वयेनाह---यथैव वारो जलानि वर्षा-काले सूर्याद् उद्भवन्ति
ग्रीष्मे तस्मिन्न् एव प्रविशन्तीत्य् उपादान-कारणम् \। यथा च भूतानि
भूमाव् इति \। गुण-प्रवाहः गुण-मयः प्रपञ्चः \।\।१५\।\।

**\॥।**

**\।\। ४.३१.१६ \।\।**

**एतत् पदं तज् जगद्-आत्मनः परं**

**सकृद् विभातं सवितुर् यथा प्रभा \।**

**यथासवो जाग्रति सुप्त-शक्तयो**

**द्रव्य-क्रिया-ज्ञान-भिदा-भ्रमात्ययः \।\।**

**मध्वाचार्यः (भागवत-तात्पर्यम्) :**

> आत्म-भावः शरीरेषु द्रव्य-भ्रम उदाहृतः \।
>
> क्रिया-भ्रमस् त्व् अहं कर्ता मदीयानीन्द्रियाणि तु \।\।
>
> कारक-भ्रम इत्य् उक्तस् तु एते विभ्रमा यदा \।
>
> श्वासादि-वृत्ति-लोपेन प्राणा उद्योगिनस् तदा \।\।
>
> विलीयन्ते प्राण-भक्त्या नित्यं स्वापवतां स्फुटम् \।
>
> उद्योग एव जाग्रत् स्याद् योगिनां मुक्ति-सिद्धयः \।\। इति अध्यात्मे
> \।\।१६\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** ननु हराव् एव गुण-प्रवाह इत्य्
उक्ते तद्-आधारत्वेन सोपाधिकत्वं हरेः स्याद् इत्य् आशङ्क्याह---एतद् इति
\। एतद् विश्वं विष्णोस् तत् सर्व-शास्त्र-प्रसिद्धं पदं परं
सर्वोपाधि-रहितम् \। तद्-उत्पन्नत्वान् न ततः पृथग् इत्य् अर्थः \।

तर्हि कथम् अन्यथा भाति ? तत्राह---सकृद् इति \। सकृत् कदाचिद्
विभातं स्फुरितं गन्धर्व-नगर-वत् \। यथा सवितुः प्रभा न ततो
भिन्ना, यथा च जाग्रत्य् असव इन्द्रियाणि स्फुरन्ति सुषुप्तौ तु
सुप्त-शक्तयो भवन्तीत्य् अर्थः \।

कथं-भूतोऽसौ हरिः ? द्रव्यादीनां त्रि-विधाहङ्कार-कार्याणां तन्-निमित्
तस्य भेद-भ्रमस्य चात्ययो यस्मात् सः \। यद् वा, अजाग्रति सुषुप्ताव्
असवः सुप्ताः शक्तयो येषां ते भवन्ति द्रव्यादेर् अप्य् अत्ययो भवति \।
सवितुः प्रभेत्य् उद्गतौ दृष्टान्त इति \।\।१६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्राशङ्कते \। इत्य् अर्थ
इति \। स्वर्णादुत्पन्नं कुण्डलं यथा स्वर्णाभिन्नम् इति भावः \। इत्य्
अर्थ इति \। कारणे लीनत्वाद् इति भावः \। पूर्वव्याख्याने
सुषुप्तावित्यस्यानेयत्वादाह---यद्वेति \। द्रव्यादेर्महाभूतादेः \।
केचित्तु---तदेतद्विष्णोः पदं तस्मादुत्पन्नत्वाज्जगदात्मन उपाधेः परं
तत्संबद्ध आधाराधेय-भावो\ऽपि गगनगन्धर्वनगरवद्बोध्यः \।
तर्हि शून्यं स्यात्तत्राह---सकृद्विभातं न दीपादिवद्विच्छिद्य
प्रज्ञानघनम् इत्य् अर्थः \। यथा सवितुः प्रभा सकृत्प्रभाता तद्वत्
यज्ज्ञानाच् च द्रव्यक्रियाज्ञानानि
तामसतैजसवैकारिकाहङ्कारभेदास्तन्निमित्तो भेदभ्रमस्तस्यात्ययो
निवृत्तिर्भवति \। किंलक्षणो हरिरित्याशङ्क्य लक्षणं वा तस्येदं
द्रव्यक्रियेत्यादि नोच्यते इत्याहुस्तन्न ग्राह्यं
स्वामिचरणैरप्यस्यैवार्थस्योक्तत्वात् \।\।१६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** परे ब्रह्मणि श्री-भगवति
\।\।१६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। ४.३१.१७ \।\।**

**यथा नभस्य् अभ्र-तमः-प्रकाशा**

**भवन्ति भूपा न भवन्त्य् अनुक्रमात्\।**

**एवं परे ब्रह्मणि शक्तयस् त्व् अमू**

**रजस् तमः सत्त्वम् इति प्रवाहः \।\।**

**श्रीधर-स्वामी (भावार्थ-दीपिका) :** नन्व् असङ्गे हरौ कथं
प्रपञ्चोत्पत्ति-लयौ ? तत्राह---यथेति \। अभ्र-तमः- प्रकाशा
आगमापायिनो रजस्-तमः-सत्त्व-स्थानीयाः \। हे भू-पाः प्रचेतसः ! अमूः
शक्तय उद्भवन्ति न भवन्ति लीयन्ते इत्य् एवम् अयं जगत्-प्रवाहः
\।\।१७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पुनर् आक्षिपति---नन्व् इति
अत्र विश्वनाथः---ननु गुणमयस्य विश्वस्य गुणातीतो हरिः कथं
कारणं न हि मृन्मयस्य घटस्य मृदतीतं वस्तूपादानकारणं
भवितुमर्हति \। उपादानत्वे च हरेः कथं वा निर्विकारत्वमित्यत
आह---यथेति \। अभ्रतमःप्रकाशा नभसि दृश्यमानाः सूर्याद् एव
भवन्ति तत्रैव लीयन्ते च \। सूर्याद् इति पूर्वेणानुषङ्गः \। हिमो\ऽपि
सूर्यादेवेति यद्वक्ष्यते च प्राणादिभिः स्वविभवैरुपगूढमन्यो मन्येत
सुर्यम् इव मेघहिमोपरागैः इति \। उपरागशब्देन दुष्टजीवाविष्टं
तमःखण्डम् एवात्रोच्यते \। हे भूपा इति \। रजसाविष्टचेतसामेतच्चेतः
प्रणिधानेन ज्ञेयम् इति भावः \। सूर्यो यथा मेघहिमाद्यतीतो\ऽपि
तेषामुपादानकारणं तदपि यथा निर्विकारो भवति तथेत्य् अर्थः \।
यथैवाभ्रादिरहितोऽपि सूर्ये कारणत्वादभ्रादयः सन्तीत्युच्यते
तथैव हरौ गुणरहिते\ऽप्य् अमूः शक्तयो रज-आद्याः इत्य् एवं
प्रकारेणायं जगत्प्रवाहः \। अत्र यथाभ्रतमसी सूर् यस्य
शुद्धज्योतिर्मात्रस्य न स्वरूपं दूरवर्तिमलिनः प्रकाशो\ऽपि न
स्वरूपं तथैव हरे रजस्तमसी शुद्धचित् तस्य तस्य सत्त्वं च न
स्वरूपमित्य् एवं श्रीनारदस्य मते भगवतो गुणमयजगदुपादानत्वं
निर्विकारत्वं च सिद्धमत एव आत्मनैवाविक्रियमाणेन सगुणमगुणः
सृजसि हरसि पासि इति देवैर्वक्ष्यते यत उदयास्तमयौ विकृतेर् मृद्
इवाविकृतात् इति श्रुतिभिश् च नमो नमस् ते\ऽखिल-कारणाय
निष्कारणायाद्भुत-कारणाय इति गजेन्द्रेण च कारणस्य तद् एवाद्भुतत्वं
यद् उपादानत्वे\ऽपि निर्विकारत्वं विवर्ताङ्गीकारे च युक्ति-सद्भावाद्
अद्भुतत्वं न स्यात् \। व्याख्यातं तत्रैव स्वामिभिश् च कारणत्वे च
मृदादिवद्विकारं वारयति अद्भुतकारणायेति \।\।१७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्***।**

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु गुण-मयस्य
विश्वस्य गुणातीतो हरिः कथं कारणम् ? न हि मृण्मयस्य घटस्य
मृद्-अतीतं वस्तूपादान-कारणं भवितुम् अर्हति उपादानत्वे च हरेः \।
कथं वा निर्विकारित्वम् ? इत्य् अत आह---यथा अभ्र-तमः-प्रकाशा
नभसि दृश्यमानाः सूर्याद् एव भवन्ति न भवन्ति तत्रैव लीयन्ते च
सूर्याद् एव भवति, यद् वक्ष्यते---

> प्राणादिभिः स्व-विभवैर् उपगूढम् अन्यो
>
> मन्येत सूर्यम् इव मेघ-हिमोपरागैः \।\। \[भा।पु। १०.८४.३३\] इति

उपराग-शब्देन दुष्ट-जीवारिष्टं तमः-खण्डम् एव तत्रोच्यते---हे
भूपाः ! सूर्यो मेघ-हिमाद्य्-अतीतोऽपि यथा तेषाम् उपादान-कारणं, तद्
अपि यथा निर्विकारो भवति, तथेत्य् अर्थः \। यथैवाभ्रादि-रहितेऽपि
सूर्यो कारणत्वाद् अभ्रादयः सन्तीत्य् उच्यते, तथैव हरौ
गुण-रहितेऽपि अमूः शक्तयो रज-आद्याः \। इत्य् एवं-प्रकारेणायं
जगत्-प्रवाहः \। तत्र यथाभ्र-तमसी सूर् यस्य
शुद्ध-ज्योतिर्-मात्रस्य न स्वरूपम् \। दूरवर्ति-मलिनः प्रकाशोऽपि न
स्वरूपम् \। तथैव हरे रजस्-तमसी शुद्ध-चिन्मात्रस्य तस्य सत्त्वं
च न स्वरूपम् इत्य् एवं श्री-नारदस्य मते भगवतो
गुणमय-जगद्-उपादानत्वं निर्विकारत्वं च सिद्ध-मत
एवात्मनैवाविक्रियमानेन सगुणम् अगुणः सृजसि हरसि पासीति देवैर्
वक्ष्यते---यत उदयास्त-मयौ विकृतेर् मृदि वाविकृतात् \[भा।पु।
१०.८७.१५\] इति विश्रुतिभिश् च,

> नमो नमस् तेऽखिल-कारणाय
>
> निष्कारणायाद्भुत-कारणाय \। \[भा।पु। ८.३.१५\]

इति गजेन्द्रेण च कारणस्य तद् एवाद्भुतत्वं यद् उपादानत्वेऽपि
निर्विकारत्वं विवर्ताङ्गीकारे युक्ति-सद्भावाद् भूतत्वं न स्यात् \।
व्याख्यातं तत्रैव स्वामिभिश् च---कारणत्वेऽपि मृदादि-वद् विकारं
वारयति, अद्भुत-कारणायेति \।\।१७\।\।

**\॥।**

**\।\। ४.३१.१८ \।\।**[^५३]

**तेनैकम् आत्मानम् अशेष-देहिनां**

[^५३]: अस्याध्यायस्य तत्त्ववादिनां सम्प्रदायस्य पाठानुसारेण
    \[मध्व-कृत भागवत्-तात्पर्ये, विजय-ध्वज-कृत
    पद-रत्नावई-टीकायां च\। केचित् श्लोका अधिक-पाठ-रूपेण
    प्राप्यन्ते। अत्र---

    निरस्त-सङ्कल्प-विकल्पम् अद्वयं

    द्वयापवादोपरमोपलम्भनम् \।

    अनादि-मध्यान्तं अजस्र-निर्वृतिं

    संज्ञप्ति-मात्रं भजतामुया दृशा \।\।

    माध्व-तात्पर्ये---सङ्कल्प-विकल्पश् च ऋते विष्णु-प्रसादतः \।

    नैव सम्भवतो विष्णोः समाभावात् तु सोऽद्वयः \।\। इति
    तन्त्र-भागवते \।\।


**कालं प्रधानं पुरुषं परेशम् \।**

**स्व-तेजसा ध्वस्त-गुण-प्रवाहम्**

**आत्मैक-भावेन भजध्वम् अद्धा \।\।**

**मध्वाचार्यः (भागवत-तात्पर्यम्) :**

> पूर्णो विष्णुः स एवैक इति भावो य ईरितः \।
>
> आत्मैक-भाव इति तं विदुर् ब्रह्मआत्म-दर्शिनः \।\। इति
> सत्य-संहितायाम् \।\।१८\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** तेन सर्व-कारणत्वेन हेतुना \।
कालो निमित्तम् \। प्रधानम् उपादानम् \। पुरुषः कर्ता \। एतत्
त्रितयात्मकत्वात् सर्व-कारणं परमेश्वरम् अद्धा साक्षाद् भजध्वम् \।
कथम् ? आत्मन एक-भवेनाभिन्नत्वेन \।\।१८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** आत्मैक-भावेन सर्वेषां
मूल-स्वरूपम् इत्य् अव्यभिचारि-भावनया वा \। यद् वा, आत्मनो यो
भावान्तरामिश्रो भावो दास्यादीनाम् एकतरस् तेन \।\।१८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तेन सर्व-कारणत्वेन
हेतुना कालो निमित्तं प्रधानम् उपादानं पुरुषः कर्ता
एतत्-त्रितयात्मकत्वात् सर्व-कारणं परम् ईशम् अद्धा साक्षाद् एव
भजध्वं तद्-भजनेनैव देव-पित्रादि-सर्व-भजनं भवेद् इति
आत्मना मनसा एक-भावेन मनस ऐकाग्र्येणेवेति वा---आत्मनो यो
भावान्तरामिश्रो भावो दास्यादीनाम् एकतरस् तेन इति सन्दर्भः \।\।१८\।\।

**\॥।**

**\।\। ४.३१.१९ \।\।**

**दयया सर्व-भूतेषु सन्तुष्ट्या येन केन वा \।**

**सर्वेन्द्रियोपशान्त्या च तुष्यत्य् आशु जनार्दनः \।\।**

**श्रीधर-स्वामी (भावार्थ-दीपिका) :** साधनम् आह \। दयादिभिः
शीघ्रं तुष्यति \।\।१९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** भजध्वं तद्भजनम् एव
देवपित्रादिसर्वभजनं भवेद् इति \। एकभावेनैकारयेण \। आत्मनो यो
भावान्तरामिश्रो भावो दास्यादीनामेकतरत्वेनेति सन्दर्भः \।\।१८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तत्रानुकूलान् धर्मान्
आह---दययेति \।\।१८-१९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तत्रानुकूलान् कांश् च
धर्मान् आह---दययेति \।\।१९\।\।

**\॥।**

**\।\। ४.३१.२० \।\।**

**अपहत-सकलैषणामलात्मन्य्**

**अविरतम् एधित-भावनोपहूतः \।**

**निज-जन-वश-गत्वम् आत्मनोऽयन्**

**न सरति छिद्रवद् अक्षरः सतां हि \।\।**

**श्रीधर-स्वामी (भावार्थ-दीपिका) :** ततो न कदाचित् त्यजतीत्य्
आह---अपहता निरस्ताः सकला एषणाः कामा यस्मात् स चासाव् अमल आत्मा
मनस् तस्मिन् सतां मनसि निरन्तरं समेधिततया भावनयोपहूतः
सन्निधापितः सन्न् अक्षरो हरिश् छिद्रवत् तत्रत्याकाशवत् ततो न सरति
नापयाति हि \। किं कुर्वन् ? आत्मनो निज-जन-वश-गत्वं
स्व-भक्ताधीनत्वम् अयन्न् अवागच्छन् \।\।२०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ततः स्वतोषे सति \।
एवमुक्तप्रकारया भक्त्या भक्तेभ्यो भगवान्स्वात्मप्रदो भवतीति
पूर्वमुपपादितं तल्लक्षणं विवृणोति---अपहतेति \।
अवगच्छन्स्वनिष्ठां रक्षितुम् इति भावः \।\।२०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यन् सदैव सङ्गतः सन्
\।\।२०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एवम् उक्त-प्रकारया
भक्त्या भक्तेभ्यो भगवान् स्वात्म-प्रदो भवतीति पूर्वम् उपपादितं,
तल्-लक्षणं विवृणोति---अपहता निरस्ताः सकला एषणाः कामा यस्मात् स
चासाव् अमल आत्मा मनश् च यस्मिन् सतां मनसि निरन्तरम् एधिततया
भावनयोपहूतः सन्निधापितः सन्न् अक्षरो हरिर् न सरति \। छिद्रवत्
तत्रत्याकाशवत् ततः सकाशात् नापसरति \। कीदृशः ? आत्मनः स्वस्य
स्व-भक्त-जन-वश-गत्वम् अयन् जानन् स्वीयां निष्ठां रक्षितुम् इति
भावः \।\।२०\।\।

**\॥।**

**\।\। ४.३१.२१ \।\।**

**न भजति कुमनीषिणां स इज्यां**

**हरिर् अधनात्म-धन-प्रियो रस-ज्ञः \।**

**श्रुत-धन-कुल-कर्मणां मदैर् ये**

**विदधति पापम् अकिञ्चनेषु सत्सु \।\।**

**मध्वाचार्यः (भागवत-तात्पर्यम्) :** अधनाश् च त एव आत्म-धनाश्
च अधनात्म-धनाः \।\।२१\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** सताम् एव वश्योऽसाव् असतां तु
पूजाम् अपि न गृह्णातीत्य् आह---नेति \। कुमनीषिणां कुत्सित-मतीनाम् \।
अघनाश् च ते आत्म-धनाश् च भगवद्-धनास् ते प्रिया यस्य \। रस-ज्ञो
भक्ति-सुख-ज्ञः \। के कुमनीषिणः ? तान् आह---श्रुतादि-निमित्तैर् मदैः
ये सत्सु पापं तिरस्कारं कुर्वन्ति \।\।२१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यद्वा---अधुना अकिंचना
निष्कामा एवात्मनो धनानि प्रियाश् च यस्य सः \। धनपुत्रादिषु ममतां
परित्यज्य मय्येवामी ममतां दधत इति भक्तानां प्रेमरसं जानातीति
रसज्ञः \। पापं निन्दापि तद्वक्ष्यते सकर्मण उद्दिश्य सतो विनिन्दन्ति
हरिप्रियान् खलाः इति \।\।२१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** न भजतीत्य्-आदि \।
कुमनीषिणाम् इज्यां स न भजति, न गृह्णाति \। अधुना न विद्यते
कृष्ण-व्यतिरिक्तं धनं येषां ते, आत्मा श्री-कृष्ण एव धनं येषां ते,
तथा ते च ते च तथा एकान्त-भक्तास् तेषां प्रियः, यतो रसज्ञः \।
इज्यायां रसो नास्ति, अतः कुमनीषिण एव ते \। त एव के ? इत्य्
आह---श्रुत-धन-कुल-कर्मणां मदैर् ये सत्सु भक्तेषु पापं निन्दां
कुर्वन्ति \।\।२१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्***।**

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सत्यम् एवायं वश्य एवम्
एव असतां तु पूजाम् अपि न गृह्णातीत्य् आह---अधनाश् च ते आत्म-धना
भगवद्-धनास् ते प्रिया यस्य सः \। यद् वा, अधनात्म अकिञ्चना निष्कामा
एवात्मनो धनानि प्रियाश् च यस्य सः \। धन-पुत्रादिषु ममतां
परित्यज्य मय्य् एव ममताम् अमी दधते इति भक्तानां प्रेम-रसं
जानातीति रसज्ञः \। कुमनीषित्वम् आह---श्रुतेति \। श्रुत-धन-कुलैर्
यानि कर्माणि यागादीनि तेषां मदैः, पापं निन्दादिकम् \। यद् वक्ष्यते
कर्मिण एवोद्दिश्य---सतो विनिन्दन्ति[^५४] हरि-प्रियान् खलाः \[भा।पु।
११.५.९\] इति \।\।२१\।\।

[^५४]: सतोऽवमन्यन्त इति पाठः।


**\॥।**

**\।\। ४.३१.२२ \।\।**[^५५]

**श्रियम् अनुचरतीं तद्-अर्थिनश् च**

[^५५]: अस्य श्लोकस्य पश्चात् द्वैत-वादिनां सम्प्रदायस्य पाठः---

    भवतां वंश-धुर्योऽभूद् ध्रुवश् चित्ररथः स्वराट् \।

    गुरु-दार-वचो-बाणैर् निर्भिन्न-हृदयोऽर्भकः \।\।

    त्यक्त्वा स्त्रैणं च तं गच्छन् दृष्टो मे पथ्य् उदारधीः \।

    पञ्च-वर्षो मद्-आदेशैः संराध्य पुरुषेश्वरम् \।\।

    तत्-परं सर्व-धिष्णेभ्यो मायाधिष्ठितम् आरुहत् \।

    मुनयोऽद्याप्य् उदीक्षन्ते परं नापुर् अवाङ्-मुखाः \।\।

    तं यूयं सर्व-भूतानां अन्तर्यामिणम् ईश्वरम् \।

    रुद्राद् इष्टोपदेशेन भजध्वं भवनुत्तये \।\। इति \।\।

    अत्र मध्वस्य तात्पर्ये---

    सर्वोत्तमत्वाद् विस्णुर् हि माय इत्य् एव शब्द्यते इति व्योम-संहितायाम्
    \।

    देवान् अत्युत्तम-मुनीन् विना के शैंशुमारकम् \।

    हरेर् गृहं प्रविष्टास् तु ध्रुवो देवाश् च तद्-गताः \।\। इति मात्स्ये
    \।\।


**द्विपद-पतीन् विबुधांश् च यत् स्व-पूर्णः \।**

**न भजति निज-भृत्य-वर्ग-तन्त्रः**

**कथम् अमुम् उद्विसृजेत् पुमान् कृत-ज्ञः**[^५६] **\।\।**

[^५६]: रसज्ञ इति केचित् पठन्ति।

**मध्वाचार्यः (भागवत-तात्पर्यम्) :**

> श्रिये देवाश् च भृत्यत्वात् मनुते बहु केशवः \।
>
> नात्मार्थाय यतन्ते तु भक्त्या सर्वोत्तमोत्तमाः \।\। इति च \।\।२२\।\।

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** भक्ताधीनत्वं प्रपञ्चयन्न्
आह---अनुवर्तमानाम् अपि श्रियं तद्-अर्थिनः स-कामान् द्वि-पद-पतीन्
नरेन्द्रान् विबुधान् देवान् अपि यो नानुवर्तते \। यतः स्वेनैव पूर्णोऽतः
स्व-भृत्य-वर्गानुरक्त एव \। एवं-भूतम् अमुम् उत् ईषद् अपि कथं
परित्यजेत् ? \।\।२२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** भक्तानां भगवत्येव
ममता नान्यत्र तथैव भगवतो भक्तेष्वेव ममतेति भक्ताधीनत्वं
प्रपञ्चयति \। श्रियं समष्टिसम्पत्तिरूपाम् \। अनुचरन्तीं
स्वसम्पत्तिवृद्ध्यर्थमनुवर्तमानाम् \। तदर्थिनः व्यष्टिसम्पदर्थिनो
द्विपदपतीन्नरेन्द्रान्विबुधान्देवानपि न भजन्ति नापेक्षन्ते यतः
स्वेनैव पूर्णः स्वरूपत्वे\ऽपि निजभृत्यवर्गतन्त्र
इत्यधीनत्वमप्यन्यस्येवास्य वास्तवं न सोपाधिकम् इत्य् अर्थः \। अमुम्
एवंभूतमुदीषदपि कथं विसृजेत् \। रसज्ञ इति \। यथा प्रेमरसज्ञो
भगवानुक्तस् तथा भक्तो\ऽपि भगवत्प्रेमरसज्ञ इत्युभावेव
जगत्यस्मिन् रसज्ञाव् इति भावः \। ननु तर्हि भक्तस्य
भगवद्-वशत्वमुचितम् एव भगवतो\ऽपि भक्तवश्यत्वे रस एवोपाधिर्
अभूत् \। मैवम् \। रसो हि विभावादिसंवलितः स्थायिभावः स्थायी च
प्रेमा रसापरपर्यायः स च
स्वाभाविकममत्वातिशयविषयीभूतभगवत्सुखकामिता भक्ताश्रयैव
तस्याश् च निर्निमित्तत्वात् \। भगवतश् च सुखपूर्णत्वे\ऽपि तस्याः
सुखातिशयप्रदत्वं श्रुतिस्मृतिप्रसिद्धं निष्कारणकम् एवातः
कथमुपाधित्वं तेन भगवतः स्वाभाविकम् एव प्रेमवशत्वमायातम् \।
प्रेमा च स्वाधारं स्वीकृतीकरोतीति भक्तवश्यत्वम् \।\।२२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** श्रियं जगत्-सम्पत्ति-रूपाम्
अनुचरन्ती स्व-सम्पत्ति-वृद्ध्य्-अर्थम् अनुवर्तमानां, न तु
भगवल्-लक्ष्मीवन् निष्कामां तद्-अर्थिनश् च \। ब्रह्मादीन् द्विपद-पतीन्
विबुधान् देवान् अपि यो नानुवर्तते यत् स्वरूप-वैभवेनैव पूर्णः,
तथापि निज-भृत्य-वर्ग-तन्त्रः भक्त-मात्रे दया-परवश इत्य् अर्थः
\।\।२२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भक्तानां भगवत्य् एव
ममता नान्यत्र यथा तथैव भगवतोऽपि भक्तेष्व् एव ममतेति
भक्ताधीनत्वं प्रपञ्चयति---**श्रियं** समष्टि सम्पत्ति-रूपाम्
अ**नुचरतीं** स्व-सम्पत्ति-वृद्ध्य्-अर्थम् अनुवर्तमानाम् \।
**तद्-अर्थिनो** व्यष्टि-सम्पद्-अर्थिनः, **द्विपद-पतीन्** नरेन्द्रान्,
**विबुधान्** देवान् अपि **न भजति** नापेक्षते \। यतः **स्वेन**इव
**पूर्णः** \। स्व-पूर्णत्वेऽपि **निज-भृत्य-वर्ग-तन्त्र** इत्य्
अधीनत्वम् अप्य् अन्यस्येवास्य वास्तवं न सोपाधिकम् इत्य् अर्थः \।

**अमुम्** एवं-भूतेषु **उत्** ईषद् अपि **कथं विसृजेत्** ? **रसज्ञ**
इति \। यथा भक्त-प्रेम-रसज्ञो भगवान् उक्तस् तथा भक्तोऽपि
भगवत्-प्रेम-रसज्ञ इत्य् उभाव् एव जगत्य् अस्मिन् रजज्ञाव् इति भावः \।

ननु तर्हि भक्तस्य भगवद्-वशत्वम् उचितम् एव भगवतोऽपि
भक्त-वश्यत्वे रस एवोपाधिर् अभूत् ? मैवं, रसो हि
विभावादि-संवलितः स्थायि-भावः स्थायी च प्रेमा रत्य्-अपर-पर्यायः
स च स्वाभाविक-ममत्वातिशय-विषयीभूत-भगवत्-सुख-कामिता
भक्त्य्-अश्रयैव तस्याश् च निर्निमित्तत्वात् भगवतश् च
सुख-पूर्णत्वेऽपि तस्याः सुखातिशय-प्रदत्वं श्रुति-स्मृति-प्रसिद्धं
निष्कारणकम् एवातः कथम् उपाधित्वं, तेन भगवतः स्वाभाविकम् एव
प्रेम-वश्यत्वम् आयातम् \। प्रेमा च स्वाधारं स्वाकारीतीति
भक्त-वश्यत्वं च \।\।२२\।\।

**\॥।**

**\।\। ४.३१.२३ \।\।**

**मैत्रेय उवाच---**

**इति प्रचेतसो राजन्न् अन्याश् च भगवत्-कथाः \।**

**श्रावयित्वा ब्रह्म-लोकं ययौ स्वायम्भुवो मुनिः \।\।**

**श्रीधर-स्वामी (भावार्थ-दीपिका) :** प्रचेतसः कर्म-भूतान् \। अन्याश्
च नूनं सुनीतेर् इत्य्-आदि-ध्रुव-चरिताद्याः \। सत्रेऽगायत् प्रचेतसाम् इत्य्
उक्तत्वात् \।\।२३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** राजन्न् इति \। भक्तिरसेन
दीप्यमान हे विदुरेत्य् अर्थः \। अन्याश् च ध्रुवादिसम्बन्धिनीः कथाः
\।\।२३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.३१.२४ \।\।**

**तेऽपि तन्-मुख-निर्यातं यशो लोक-मलापहम् \।**

**हरेर् निशम्य तत्-पादं ध्यायन्तस् तद्-गतिं ययुः \।\।**

**श्रीधर-स्वामी (भावार्थ-दीपिका) :** तेऽपि प्रचेतसः \। तद् गतिं
विष्णु-लोकम् \।\।२४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तेऽपि प्रचेतसो\ऽपि \।
तन्मुखान्नारदास्यात् \। निर्यातं निर्गतम् \। हरेर्यशः उभयत्र
तत्पदं हरिं ब्रूते \। गतिरत्र पार्षदादिरूपैव ज्ञेया \।\।२४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.३१.२५ \।\।**

**एतत् तेऽभिहितं क्षत्तर् यन् मां त्वं परिपृष्टवान् \।**

**प्रचेतसां नारदस्य संवादं हरि-कीर्तनम् \।\।**

**श्रीधर-स्वामी (भावार्थ-दीपिका) :** प्रचेतसां नारदस्य
संवाद-रूपम् एतद् आख्यानं तेऽभिहितम् \। हरेः कीर्तनं यस्मिंस् तत्
\।\।२५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** क्षत्तर् इति \। न
जातिस्मारणम् अपि तु त्वमधुना शकलीकृताखिलाघो जात इति भावः \।
क्षद-शकली करणे धातुः \।\।२५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.३१.२६ \।\।**

**श्री-शुक उवाच---**

**य एष उत्तानपदो मानवस्यानुवर्णितः \।**

**वंशः प्रियव्रतस्यापि निबोध नृप-सत्तम \।\।**

**श्रीधर-स्वामी (भावार्थ-दीपिका) :** य एष वंशः सोऽनुवर्णितः
\।\।२६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एष इति \।
तात्कालिकवर्णितत्वेन बुद्धिसंनिहितत्वादुक्तम् \। नृपसत्तमेति \। अहो
धन्यो\ऽयं मानवो वंशो यत्रैतादृशा ध्रुवादयो हरिभक्ता आसन्नहं तु
तद्वंशकीर्तिं प्राप्तुमसमर्थ एवेति शोचमानं
परीक्षितमुत्साहयति---त्वम् अपि नृपेषु सत्तमोसि यद्रक्षायै स्वयम् एव
विष्णुर्ब्रह्मास्त्रं ददाहेति भावः \।\।२६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.३१.२७ \।\।**

**यो नारदाद् आत्म-विद्याम् अधिगम्य पुनर् महीम् \।**

**भुक्त्वा विभज्य पुत्रेभ्य ऐश्वरं समगात् पदम् \।\।**

**श्रीधर-स्वामी (भावार्थ-दीपिका) :** यः प्रियव्रतः \।\।२७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** श्रोतृजनप्रीत्यर्थं
प्रियव्रतचरितं प्रस्तौति---य इति \।\।२७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। ४.३१.२८ \।\।**

**इमां तु कौषारविणोपवर्णितां**

**क्षत्ता निशम्याजित-वाद-सत्-कथाम् \।**

**प्रवृद्ध-भावोऽश्रु-कलाकुलो मुनेर्**

**दधार मूर्ध्ना चरणं हृदा हरेः \।\।**

**श्रीधर-स्वामी (भावार्थ-दीपिका), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अजितस्य हरेर्वादो यस्यां
सत्कथायां ताम् यद्वा---अजितस्य हरेर्वादः कथनं येषां ते\ऽजितवादा
ध्रुवाद्यास् तेषां सत्कथाम् \। मुनेश्चरणं मूर्ध्ना हरेश् च हृदा दधार
\। यद् वा, हरेर्हृदा हरिसम्बन्धिदृष्ट्या साक्षाद्धरिरेवायम् इति दृष्ट्या
हृच्छब्दस्य दृष्टिवाचकत्वे मानमाद्यपद्यमत्कृतव्याख्याशतके\ऽवलोक्यम्
\।\।२८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** इमां मद्-भक्त-स्वीकार-रूपां
तेनेत्य् अत्र तातेति क्वचित् \।\।२८\।\।

**\॥।**

**\।\। ४.३१.२९ \।\।**

**विदुर उवाच---**

**सोऽयम् अद्य महा-योगिन् भवता करुणात्मना \।**

**दर्शितस् तमसः पारो यत्राकिञ्चन-गो हरिः \।\।**

**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) :**
*न व्याख्यातम्***।**

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : महा-योगिन्न्** इति \।
सर्व-सामर्थ्य-बोधनाय योगिनो\ऽपि परोद्धरणे समर्थाः किं पुनर्
**महायोगी** त्वम् इति भावः \। **तमसः** संसार-समुद्रस्य **यत्र**
**पारे** \। **हरिर्** **अकिञ्चनं** प्राप्नोति, किं पुनर् वक्तव्यम्
अकिञ्चनो हरिं प्राप्नोतीति \। यद् वा, अकिञ्चनैर् निरस्त-देहादि-भावैर्
गीयत इत्य् अकिञ्चनगः \। **पारो**\ऽत्र भक्ति-मार्ग एव, तस्यैव
भगवत्-प्रापकत्वात् \। भक्त्याहम् एकया लभ्यः \[भा।पु। ११.१४.२१\]
इत्य्-आद्य्-उक्तेः \।\।२९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : तमसः**
संसार-समुद्रस्य **पारः** \। यत्र **हरिर् अकिञ्चनं प्राप्नोति,** किं
पुनर् वक्तव्यम् अकिञ्चनो हरिं प्राप्नोतीति \।\।२९\।\।

**\॥।**

**\।\। ४.३१.३० \।\।**

**श्री-शुक उवाच---**

**इत्य् आनम्य तम् आमन्त्र्य विदुरो गजसाह्वयम् \।**

**स्वानां दिदृक्षुः प्रययौ ज्ञातीनां निर्वृताशयः \।\।**

**श्रीधर-स्वामी (भावार्थ-दीपिका) :** स्वान् ज्ञातीन् दिदृक्षुः \।\।३०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स्तुत्वा नत्वा च पुनः
किमकार्षीद् अत्राह---इतीति \। इत्य् उक्त्वा \। स्वानाम् इति कर्मणि षष्ठी \।
निर्वृताशयः मैत्रेयद्वारा श्रीभगवद्-अङ्गीकारानुसन्धानेनेति भावः \।
ज्ञातव्यांशाभावाद्वा जातानन्दः---

> यावतः कृतवान्प्रश्नान् क्षत्ता कौषारवाग्रतः \।
>
> जातैकभक्तिर्गोविन्दे तेभ्यश्चोपरराम ह \।\। इत्य् उक्तेः \।\।३०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** प्रथम-स्कन्धोक्तं योजयति \।
इति निर्वृताशय इति मैत्रेय-द्वारा श्री-भगवद्-अङ्गीकारानुसन्धानेन इति
भावः \।\।३०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स्वानां स्वान् ज्ञातीन्
\।\।३०\।\।

**\॥।**

**\।\। ४.३१.३१ \।\।**

**एतद् यः शृणुयाद् राजन् राज्ञां हर्य्-अर्पितात्मनाम् \।**

**आयुर् धनं यशः स्वस्ति गतिम् ऐश्वर्यम् आप्नुयात् \।\।**

**श्रीधर-स्वामी (भावार्थ-दीपिका) :** राज्ञां चरितम् इति शेषः
\।\।३१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
एतच्छ्रोतुरैहिकामुष्मिकफलम् आह---एतद् इति \।\।३१\।\।

इति श्रीखरडनगरवासि श्रीवंशीधरशर्मगौडनिर्मिते
श्रीमद्-भागवत-भावार्थ-दीपिका-प्रकाशे चतुर्थ-स्कन्धे
एकत्रिंशो\ऽध्यायः \।\।३१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** परमानन्देन सकाम-श्रोतॄन् अप्य्
आशिषयति एतद्व्य इति \।\।३१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

इति सारार्थ-दर्शिन्यां हर्षिण्यां भक्त-चेतसाम् \।

एकत्रिइंशश् चतुर्थस्य सङ्गतः सङ्गतः सताम् \।\।\*\।\।

**\॥।**

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं
संहितायां वैयासिक्यां चतुर्थ-स्कन्धे

प्रचेतसोपाख्यानं नाम

एकत्रिंशोऽध्यायः \।

\।\। ४.३१ \।\।


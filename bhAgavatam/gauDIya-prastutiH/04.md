+++
title = "04"

+++


caturthaḥ skandhaḥ

<details><summary>English</summary>

**Source texts:**

1.  Śrīdhara Svāmin: Bhāgavata-bhāvārtha-dīpikā. (ed. Ramateja Pandeya,
    Benares: Chowkhamba, 1996). Text entered by Durmada Das and Jagat.

2.  Vaṁśīdhara: Bhāvārtha-dīpikā-prakāśā. (ed. Kṛṣṇa-śaṅkaraḥ śāstrī,
    Vārānasī, 1966).

3.  Jīva Gosvāmin: Krama-sandarbha (ed. Puridasa Mahasaya,
    Vrindavan, 1952) Text entered by Rasavarshi Das and Jagat.

4.  Viśvanātha Cakravartī Thakkura: Sārārtha-darśinī (ed. Bhakti Ballabh
    Tirtha, Calcutta : Chaitanya Gaudiya Math, 1995) Entered by Jagat.

5.  Madhva Anandatirtha: Bhāgavata-tātparya. As for Viśvanātha.

6.  Some portions of Caitanya-mata-mañjuṣā by Śrīnātha Cakravartī have
    been added, but it is incomplete. What is there was taken from
    Puridas\'s 1955 edition.

Text entered by Jagadananda Das.

</details>


**(4)**

śrīmad-bhāgavata-mahā-purāṇaṁ

atha caturthaḥ skandhaḥ

**(4.1)**

## 
**prathamo'dhyāyaḥ**

<details><summary>विषयः</summary>

manu-kanyānāṁ vaṁśa-varṇanam, yajña-dattayor avatāraś ca \|
</details>

**\|\| 4.1.1 \|\|**

**maitreya uvāca---**

**manos tu śatarūpāyāṁ tisraḥ kanyāś ca jajñire \|**

**ākūtir devahūtiś ca prasūtir iti viśrutāḥ \|\|**

**madhvaḥ:** śrī-veda-vyāsāya namaḥ \|

punaḥ punaḥ kathāṁ prāhur abhyāsād uttamaṁ phalam \|

vijñapayitu-kāmās tu vidvāmśas tatra tatra tu \|\| ity āgneye \|\|1\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** śrī-gaṇeśāya namaḥ \| namaḥ
śrī-paramahaṁsāsvādita-caraṇa-kamala-cin-makarandāya
bhakta-jana-mānasa-nivāsāya śrī-rāmacandrāya \|

athaika-triṁśatā'dhyāyair visargas turya īryate \|

visargas tv īśvarādhīnair brahma-manv-ādibhiḥ kṛtaḥ \|\|

tatra tu prathame'dhyāye manu-kanyānvayāḥ pṛthak \|

varṇyante yatra yajñādi- mūrtibhiḥ prabhavo hareḥ \|\|

manu-kanyānvayaṁ vistareṇa vaktum āha---**manos tv** iti \| **ca**-kārād
dvau putrau ca \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**

oṁ svasti śrīgaṇeśāya namaḥ

śrī-kṛṣṇaṁ ballavī-nāthaṁ yaśodānanda-dāyinam \|

praṇamya kurve tur yasya skandhasya vyākṛtiṁ mudā \|\|

atha sarga-kathanottaram \| turye caturtha-skandhe \| īśvarādhīnair
īśvara-preritaiḥ kṛtaḥ sargo visargaḥ eka-vacanāntasyāpy
ekatriṁśac-chabdasya bahv-artha-bodhakatvād adhyāyair ity anenānvayo na
viruddhaḥ \| viṁśaty-ādyāḥ sadaikatve ity amarāt \|\| (1) \|\|

> ekena manu-kanyānām anvayāḥ kathitā iha \|
>
> tato rasair dakṣa-yajña-dhvaṁso bhūyaḥ pravartanā \|\|
>
> tato dhruvasya caritaṁ pañcabhiḥ śrī-pṛthos tataḥ \|
>
> ekādaśabhir adhyāyair aṣṭabhiś ca pracetasām \|
>
> ity evaṁ kramaśo jñeyo vijñaiḥ prakaraṇa-kramaḥ \|\| \[viśvanāthaḥ\]

yatra manu-kanyānvayeṣu \| ādinā kapilādi-grahaḥ \|\| (2) \|\| pūrvoktam
anuvadati prastuta-lābhāya manor iti viśrutāḥ prasiddhāḥ \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :**

caturtha-krama-sandarbhe sandarbhāṇāṁ samāhṛtiḥ \|

kriyate yan-nideśena sa me'nanya-gater gatiḥ \|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

praṇamya śrī-guruṁ bhūyaḥ śrī-kṛṣṇaṁ karuṇārṇavam \|

lokanāthaṁ jagac-cakṣuḥ śrī-śukaṁ tam upāśraye \|\|

gopa-rāmājana-prāṇa-preyase'tiprabhuṣṇave \|

tadīya-priya-dāsyāya māṁ madīyam ahaṁ dade \|\|

caturthe kathyate saika-triṁśādhyāyavati sphuṭam \|

visargo yaḥ kṛto brahma-manv-ādyair īśvarājñayā \|\|

ekena manu-kanyānām anvayāḥ kathitā iha \|

tataḥ ṣaḍbhir dakṣa-yajña-dhvaṁso bhūyaḥ pravartane \|\|

tato dhruvasya caritaṁ pañcabhiḥ śrī-pṛthos tataḥ \|

ekādaśabhir adhyāyair aṣṭabhis tu pracetasām \|\|

tatra tu prathame'dhyāye ākūty-ādi-trikānvaye \|

varṇyante yajña-datta-śrī-nārāyaṇa-ja-sat-kathāḥ \|\|o\|\|

pūrva-skandhe kardama-kathā-prasaṅena manor dvitīyāyāḥ kanyāyā devahūter
vaṁśān uktvā punas tasyānvayaṁ krameṇa vaktuṁ prathamāyāḥ kanyāyā ākūter
vaṁśam āha---manos tv iti \| brahmaṇaḥ putrāṇāṁ madhye manos tv iti
tu-śabdena maricy-ādibhyas tasya bhakty-utkarṣaḥ sūcitaḥ \| ca-kārād
dvau putrau ca \|\|1\|\|

**\...**

**\|\| 4.1.2 \|\|**

**ākūtiṁ rucaye prādād api bhrātṛ-matīṁ nṛpaḥ \|**

**putrikā-dharmam āśritya śatarūpānumoditaḥ \|\|**

**śrīdhara-svāmī (bhāvārtha-dīpikā) :** tu-śabdād anyato'pi putra-lābhaḥ
sūcitas tad darśayitum āha---**putrikā-dharmam āśritya** iti \|

> abhrātṛkāṁ pradāsyāmi tubhyaṁ kanyām alaṅkṛtām \|
>
> asyāṁ yo jāyate putraḥ sa me putro bhaviṣyati \|\|

iti bhāṣā-bandhena kanyā-dānaṁ putrikā-dharmaḥ \| sa cābhrātṛkāyāṁ
kanyāyāṁ putrārthina eva prasiddhaḥ, tathāpi putra-bāhulya-kāmas tathā
kṛtavān ity āha---**bhrātṛ-matīm** apīti \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** manos tv iha tu
pada-prayoga-phalaṁ darśayati\--*abhrātṛkāṁ bhrātṝahitām* \| *asyāṁ*
mat-kanyāyām \| yad vā, akṛteḥ putro bhagavān yajño bhaviṣyatīti
sarvajñatvena dauhitraḥ sann api me putra eva yathā syāt tathā bhāvena
vā putrikā-dharmam āśritavān iti \| **nṛpaḥ** svāyaṁbhuvaḥ \|
**anumoditaḥ** suṣṭhu vimṛṣṭam ity uktaḥ \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tathāpi tatra bhagavaj-janma
jñātvā tathā kṛtavān ity āha---api **bhrātṛ-matīm** iti \| asmāt
sadācārāt bhrātṛ-matyā api tathā dāne vidhir jñeyaḥ \| tena vidhi-balena
\| \[kanyā-sampradāna-\] mantrākṣara-parivartaś ca kartavyaḥ \|\|2\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhrātṛ-matīm api kanyāṁ
putrkā-dharmam āśritya prādāt \| na kevalaṁ putra-bāhulya-kāma eva,
kintu ākūti-putrasya bhagvad-avatāratvaṁ sarvajñatayā jñātvā bhagavān
mama dauhitro'pi putro'pi bhūyād iti kāma iti bhāvaḥ \|

> abhrātṛkāṁ pradāsyāmi tubhyaṁ kanyām alaṅkṛtām \|
>
> asyāṁ yo jāyate putraḥ sa me putro bhaved iti \|

bhāṣā-bandhena kanyā-dānaṁ putrikā-dharmaḥ \| atrābhrātṛkām ity alpārthe
nañ \|\|2 \|\|

**\...**

**\|\| 4.1.3 \|\|**

**prajāpatiḥ sa bhagavān rucis tasyām ajījanat \|**

**mithunaṁ brahma-varcasvī parameṇa samādhinā \|\|**

**śrīdhara-svāmī (bhāvārtha-dīpikā) : mithunaṁ** puruṣaṁ striyaṁ ca \|
**samādhinā** īśvara-dhyānena \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : sa** sa-ruciḥ \| bhagavān
analpa-jñānaḥ \| **tasyām** ākūtyām \| **brahma-varcasvī**
vedādhyānādinātīva tejasvī \| **parameṇa** śrī-hari-dhyānāviṣṭena
**samādhinā** cittaikāgryeṇa \| anena rucer brāhmaṇatvaṁ lakṣyate
\|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.1.4 \|\|**

**yas tayoḥ puruṣaḥ sākṣād viṣṇur yajña-svarūpa-dhṛk \|**

**yā strī sā dakṣiṇā bhūter aṁśa-bhūtānapāyinī \|\|**

**śrīdhara-svāmī (bhāvārtha-dīpikā) :** bhūter lakṣmyā aṁśa-bhūtā, atas
tayor vivāho na viruddha iti bhāvaḥ \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tayoḥ kanyā-kumārayor
madhye dhṛja-dhāraṇe ja-kārānto\'pi dhātuḥ, dhātūnām apy anantatvān
nānārthatvāc ca sarvathā ity anubhūti-svarūpokteḥ \| bhūtiḥ
śrī-bhasma-janmasu iti yādavaḥ \| ato lakṣmy-aṁśatvāt \| tayor
yajña-dakṣiṇayoḥ \| śata bhāva iti \| lakṣmīr nyasya bhāryā syād vinā
viṣṇuṁ svayaṁ prabhum ity-ādi-purāṇād ayam āśayaḥ \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhūtair lakṣmyā
aṁśa-bhūtā atas tayor vivāho na viruddha iti bhāvaḥ \|\|4\|\|

**\...**

**\|\| 4.1.5 \|\|**

**āninye sva-gṛhaṁ putryāḥ putraṁ vitata-rociṣam \|**

**svāyambhuvo mudā yukto rucir jagrāha dakṣiṇām \|\|**

**śrīdhara-svāmī (bhāvārtha-dīpikā) :** putryā ākūteḥ putraṁ yajñam
\|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** svāyaṁbhuvenodvāhakāle
yaduktaṁ tanna vismṛtam ity āha---āninye iti \| vitataṁ rocistejo yasya
tam \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.1.6 \|\|**

**tāṁ kāmayānāṁ bhagavān uvāha yajuṣāṁ patiḥ \|**

**tuṣṭāyāṁ toṣam āpanno'janayad dvādaśātmajān \|\|**

**śrīdhara-svāmī (bhāvārtha-dīpikā) : yajuṣāṁ** yajñānāṁ mantrāṇāṁ vā
**patir** viṣṇuḥ \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tāṁ dakṣiṇāṁ kāmayānām
udvahanecchāvatīṁ tuṣyaty anayeti tuṣṭā dakṣiṇā \| kārite\'pi subhojane
dakṣiṇādānābhāve bhoktus toṣo na bhavatīty avaśyaṁ sā deyā \| brāhmaṇam
adya videyaṁ pitṛmantaṁ paitṛmatyam ṛṣim ārṣeyaṁ sudhātu-dakṣiṇam \|
asmad-rātā devatrā gacchata dātāram āprīṇayata iti śruteḥ \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : yajuṣāṁ patir** yajña-rūpī
viṣṇuḥ \|\|6 \|\|

**\...**

**\|\| 4.1.7 \|\|**

**toṣaḥ pratoṣaḥ santoṣo bhadraḥ śāntir iḍaspatiḥ \|**

**idhmaḥ kavir vibhuḥ svahnaḥ sudevo rocano dvi-ṣaṭ \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** dviṣaṭ dvādaśa \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dvirāvṛttāḥ ṣaṭ dviṣaṭ
ārṣatvādviśabdasya dvyādeśo madhyamapadalopaś ca \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

**\...**

**\|\| 4.1.8-9 \|\|**

**tuṣitā nāma te devā āsan svāyambhuvāntare \|**

**marīci-miśrā ṛṣayo yajñaḥ sura-gaṇeśvaraḥ \|\|**

**priyavratottānapādau manu-putrau mahaujasau \|**

**tat-putra-pautra-naptṝṇām anuvṛttaṁ tad-antaram \|\|**

**śrīdhara-svāmī (bhāvārtha-dīpikā) :** prasaṅgāt
svāyaṁbhuva-manv-antara-gataṁ ṣaṭ kam āha---tuṣitā iti dvābhyām \|

> manvantaraṁ manur devā manu-putrāḥ sureśvarāḥ
>
> ṛṣayo'ṁśāvatārāś ca hareḥ ṣaḍ-vidham ucyate \|\| \[bhā.pu. 12.7.15\]
> iti vakṣyati \|

tatra svāyambhuvo manuḥ \| tuṣitā devāḥ \| marīci-pramukhāḥ sapta-rṣayaḥ
\| yajño harer avatāraḥ \| sa eva sura-gaṇeśvara indraḥ \|

priyavratottānapādau manu-putrau pṛthvī-pālakau \| tad evaṁ yajñasya
dvai rūpyeṇa ṣaḍ-vidhatvam \| tayoḥ putra-pautra-naptṝṇāṁ vaṁśair
anuvṛttaṁ vyāptaṁ pālitaṁ tan manv-antaram \|\|8-9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** manvantara
lakṣaṇamaṣṭama-skandhe vakṣyati \| sa eva yajña eva yajñasya
dvairupyātṣaṭkamūrtiḥ \|\|8-9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** naptāro'tra prapautrādayo jñeyāḥ
\|\|9\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prasaṅgān
manvantara-gataṁ ṣaṭkam āha---tuṣitā iti dvābhyām \|

> manvantaraṁ manur devā manu-putrāḥ sureśvarāḥ
>
> ṛṣayo'ṁśāvatārāś ca hareḥ ṣaḍ-vidham ucyate \|\| \[bhā.pu. 12.7.15\]
> iti vakṣyati \|

tatra svāyambhuvasya manutvāt yajñasyāsyāvatāratvenendratvena ca
dvairūpyāt ṣaṭkam uktaṁ jñeyam \| anuvṛttam anucaritaṁ, tan-mayam eva,
tad-anantaraṁ svāyambhuva-manvantaram ity arthaḥ \|\|8-9 \|\|

**\...**

**\|\| 4.1.10 \|\|**

**devahūtim adāt tāta kardamāyātmajāṁ manuḥ \|**

**tat-sambandhi śruta-prāyaṁ bhavatā gadato mama \|\|**

**śrīdhara-svāmī (bhāvārtha-dīpikā) :** śruta-prāyaṁ bāhulyena śrutam \|
tat-kanyā-vaṁśānām aśrutatvāt prāya-grahaṇam \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatsaṁbandhi tasyā
devahūtyāḥ putrakanyādikam \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tat-sambandhi tasyāḥ
putra-kanyādikaṁ tat-kanyā-vaṁśānām aśrutatvāt prāya-grahaṇam \|\|10
\|\|

**\...**

**\|\| 4.1.11 \|\|**

**dakṣāya brahma-putrāya prasūtiṁ bhagavān manuḥ \|**

**prāyacchad yat-kṛtaḥ sargas tri-lokyāṁ vitato mahān \|\|**

**vaṁśīdharaḥ (bhāvārtha-dīpikā-prakāśaḥ) :** bhagavānsamarthaḥ yatkṛtaḥ
prasūtidakṣakṛtaḥ sargaḥ sṛṣṭiḥ \|\|11\|\|

---------------------------------------------------------------------------------------------------------------------

*na katamenāpi vyākhyātam \|*

**\...**

**\|\| 4.1.12 \|\|**

**yāḥ kardama-sutāḥ proktā nava brahmarṣi-patnayaḥ \|**

**tāsāṁ prasūti-prasavaṁ procyamānaṁ nibodha me \|\|**

**śrīdhara-svāmī (bhāvārtha-dīpikā) :** prasūti-prasavaṁ
putra-pautrādibhir vistāram \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** brahmarṣīṇāṁ marīcyādīnām
\| patnaya ityārṣatvānḍīpo hrasvatve buddhaya itivat \| tāsāṁ
kardamātmajānām \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nava-brahmarṣi kṣattar
brahmarṣīti pāṭha-dvayam \| prasūti-prasavaṁ putra-pautrādi-vistāram
\|\|12 \|\|

**\...**

**\|\| 4.1.13 \|\|**

**patnī marīces tu kalā suṣuve kardamātmajā \|**

**kaśyapaṁ pūrṇimānaṁ ca yayor āpūritaṁ jagat \|\|**

**śrīdhara-svāmī (bhāvārtha-dīpikā) :** yayor vaṁśenāpūritam \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vaṁśeneti śeṣaḥ \| yayoḥ
kaśyapapūrṇimayoḥ \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yayor vaṁśena \|\|13\|\|

**\...**

**\|\| 4.1.14 \|\|**

**pūrṇimāsūta virajaṁ viśvagaṁ ca parantapa \|**

**devakulyāṁ hareḥ pāda- śaucād yābhūt sarid divaḥ \|\|**

**śrīdhara-svāmī (bhāvārtha-dīpikā) :** kaśyapasya vaṁśaṁ ṣaṣṭhe
vakṣyati \| dvitīyasya vaṁśam āha---pūṛṇimeti \| devakulyāṁ nāma kanyāṁ
ca \| hareḥ pāda-kṣālanāj janmāntare yā divaḥ sarid gaṅgā'bhūt
\|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** parantapeti
vidurasyendriyajaye sāmarthyam āha \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kaśyapasya vaṁśaṁ ṣaṣṭhe
vakṣyati \| devakulyāṁ nāma kanyāṁ ca \| hareḥ pāda-kṣālanāt sukṛtād yā
divaḥ sarid gaṅgā janmāntare'bhūt \|\|14 \|\|

**\...**

**\|\| 4.1.15 \|\|**

**atreḥ patny anasūyā trī' jajñe suyaśasaḥ sutān \|**

**dattaṁ durvāsasaṁ somam ātmeśa-brahma-sambhavān \|\|**

**madhvācāryaḥ (bhāgavata-tātparyam) :**

brahmasthaiś caiva rudrasthaḥ svayaṁ cāpi hariḥ prabhuḥ \|

prajāṁ tripuruṣa-samāṁ yacchatv ity atrir aicchata \|\|

tasmāt sa brahma-rudrābhyāṁ saha viṣṇur jagat-patiḥ \|

> āgatya tu trimūrty-aṁśān putrān prādāj janārdanaḥ \|
>
> bhāvitvāc caiva kār yasya lokānāṁ mohanāya ca \|\| iti brahma-vaivarte
> \|\|15 \|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** ātmeśa-brahma-saṁbhavān
viṣṇu-rudra-brahmaṇām aṁśaiḥ saṁbhūtān \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** jajñe utpādayāmāsa \| janī
prādurbhāve iha prādurbhāvayatīti prādurbhāva
ityantarbhāvitaṇijarthatvena sakarmako\'py ayam \| prādurbhavanaṁ
prādubhāva iti niruktyāśrayaṇe tvakarmakoyam iti \| ātmaśabdena viṣṇoḥ
svātantryamuktamanyayostatpāratantryaṁ ca sṛjāmi tanniyuktohaṁ haro
harati tadvaśaḥ \| paripāti svayaṁ viṣṇuḥ ity ukteḥ \| some hi brahmaṇa
āveśamātram eva na tu pṛthagjananam iti tīrthaḥ \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atrer iti \| ātma-śabdenātra
viṣṇoḥ svātantryam anyayos tat-pāratantryaṁ ca darśitam \| tad
uktaṁ---sṛjāmi tan-niyukto'haṁ \[bhā.pu. 2.6.32\] ity ādi \| ata eva ca
tatra tatrātma-śabdena harir eva vyākhyātaḥ \| tad evam atres tathā
saṅkalpo nātijñānād eva bhāvīti bodhitam \| tathaiva śaraṇaṁ \[bhā.pu.
4.1.20\] ity ādikas tad-dṛṣṭo mantraḥ \|\|15\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ātmā viṣṇus
tad-ādy-aṁśa-bhūtān \|\|15\|\|

**\...**

**\|\| 4.1.16 \|\|**

**vidura uvāca---**

**atrer gṛhe sura-śreṣṭhāḥ sthity-utpatty-anta-hetavaḥ \|**

**kiñcic cikīrṣavo jātā etad ākhyāhi me guro \|\|**

**śrīdhara-svāmī (bhāvārtha-dīpikā) :** kiñcit kiṁ svit \| kiṁ kartum
icchava ity arthaḥ \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** gurūṇāṁ
śiṣyasandehāpanodanamucitamity abhipretyāmantrayati guro iti \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiñcit kiṁ svit
\|\|16\|\|

**\...**

**\|\| 4.1.17 \|\|**

**maitreya uvāca---**

**brahmaṇā coditaḥ sṛṣṭāv atrir brahma-vidāṁ varaḥ \|**

**saha patnyā yayāv ṛkṣaṁ kulādriṁ tapasi sthitaḥ \|\|**

**śrīdhara-svāmī (bhāvārtha-dīpikā) :** ṛkṣaṁ nāma kulādrim \| tapasi
sthitaḥ san \|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kulādriṁ
saptakulācalāntargatam \| tapasi sthitobhūd iti śeṣaḥ \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ṛkṣam ṛkṣa-nāmānam
\|\|17\|\|

**\...**

**\|\| 4.1.18-20 \|\|**

**tasmin prasūna-stavaka- palāśāśoka-kānane \|**

**vārbhiḥ sravadbhir udghuṣṭe nirvindhyāyāḥ samantataḥ \|\|**

**prāṇāyāmena saṁyamya mano varṣa-śataṁ muniḥ \|**

**atiṣṭhad eka-pādena nirdvandvo'nila-bhojanaḥ \|\|**

**śaraṇaṁ taṁ prapadye'haṁ ya eva jagad-īśvaraḥ \|**

**prajām ātma-samāṁ mahyaṁ prayacchatv iti cintayan \|\|**

**śrīdhara-svāmī (bhāvārtha-dīpikā) :** tasmin kulādrau \| prasūnānāṁ
stabakā yeṣu palāśāśokeṣu teṣāṁ kānane \| nirvindhyā nāma nadī tasyāḥ
sravadbhir vārbhir udghuṣṭe nādite \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** stabakā gucchāḥ \| teṣāṁ
kānanaṁ yasminsa tathā tasmin \| svāmicaraṇaistu tadaṅghryadhikaraṇake
kānana iti pṛthak vyākhyātam \|\| nirdvandvastyaktakāmādidvandvaḥ \|
varṣaśatam iti kālādhvanoratyantasaṁyoge iti dvitīyayā kṣaṇam api
pādadvayena nātiṣṭhad ity uktam \|\| ātmanaḥ svasya viṣṇumūrteḥ samāṁ
tulyām \| santatiṁ dadātu \| atra saṅgatiścetthaṁ pūrvamupaviśya
prāṇāyāmaḥ paścādupāsanāviśeṣārthamekapādenorddhvasthitiḥ
ktvāpratyayasya pūrvakālāśrayatvādūrdhvasthitāveva śaraṇaṁ
tamity-ādimantracintanaṁ śatṛpratyayasya samānakālāśrayatvāt \| tathāpi
tasyāprākaṭye punar duḥkhena svadehatyāgāya
sāgnidhāraṇaprāṇāyāmastadarthaṁ punar upaveśa eva jñeyaḥ, aucityāt \|
tatas tasya viśvasya ca dāhāraṁbhe teṣāṁ tatra sahasā prākaṭyaṁ tataś ca
te bahiḥ prakaṭā iti manatyeva sphurite punar utthānādikam iti jñeyā
\|\|18-20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tasminn iti trikam \|
prāṇāyāmenety ādāv iyaṁ saṅgatiḥ --pūrvam upaviśya prāṇāyāmaḥ, paścād
upāsanā-viśeṣārtham eka-pādenordhva-sthitiḥ \| ktvā-pratyayasya
samāna-kālāśrayatvāt \| tathāpi tasyāprākaṭye punar duḥkhena
sva-deha-tyāgāya sāgni-dhāraṇa-prāṇāyāmas tad-arthaṁ punar upaveśa eva
jñeyaḥ, aucityāt \| tatas tasya viśvasya ca dāhārambhe teṣāṁ tatra
sahasā prākaṭyaṁ, tataś ca te bahiḥ prakaṭā iti manasy eva sphurite
punar utthānādikam iti \|\|18-20\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prasūnānāṁ stavakā yeṣu
teṣāṁ pralāśāśokānāṁ kānane udghṛṣṭe nādite \|\|18-20 \|\|

**\...**

**\|\| 4.1.21-22 \|\|**

**tapyamānaṁ tri-bhuvanaṁ prāṇāyāmaidhasāgninā \|**

**nirgatena muner mūrdhnaḥ samīkṣya prabhavas trayaḥ \|\|**

**apsaro-muni-gandharva- siddha-vidyādharoragaiḥ \|**

**vitāyamāna-yaśasas tad-āśrama-padaṁ yayuḥ \|\|**

**śrīdhara-svāmī (bhāvārtha-dīpikā) :** prāṇāyāma eva edhaḥ sandīpako
yasya tena, muner mūrdhno nirgatenāgninā tapyamānaṁ samīkṣya
tad-āśrama-padaṁ yayur ity uttareṇānvayaḥ \| apsaraḥ-pramukhair
vitāyamānaṁ vistāryamāṇaṁ yaśo yeṣāṁ te \|\|21-22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kāṣṭhaṁ dārvindhanaṁ
tvedhaḥ ity amaraḥ \| trayo brahmaviṣṇurudrāḥ \| prabhavaḥ samarthāḥ
\|\| tasyātrerāśrama eva padaṁ sthānam \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tapyamānam iti yugmakam \| muner
atreḥ prāṇāyāmeneti citsukhaḥ \|\|21-22\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** muner mūrdhnaḥ sakāśān
nirgatenāgninā tapo-mayena tapyamānaṁ vīkṣya prāṇāyāma edhaḥ kāṣṭhāṁ
yasya tena \| atra tiṣṭhann eva prāṇāyāmāṁś cakāreti jñeyam \|
prāṇāyāmena saṁyamya mano'tiṣṭhad iti ktvā-pratyayo jhanatkṛtya patati
saṁnimīlya hasatīty-ādivat tulya-kāla eva jñeyaḥ \|\|21-22\|\|

**\...**

**\|\| 4.1.23 \|\|**

**tat-prādurbhāva-saṁyoga- vidyotita-manā muniḥ \|**

**uttiṣṭhann eka-pādena dadarśa vibudha-rṣabhān \|\|**

**śrīdhara-svāmī (bhāvārtha-dīpikā) :** teṣāṁ prādurbhāvaḥ prākaṭyaṁ
tasya saṁyogaḥ sannidhis tena vidyotitaṁ mano yasya uttiṣṭhann utkarṣeṇa
tiṣṭhan \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
vibudharṣabhānsarvadevaśreṣṭhān \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** teṣāṁ prādurbhāvena
hetunā yaḥ saṁyogo milanaṁ tena vidyotita-manās tān praty
abhyutthānārthaṁ tiṣṭhann eva utkarṣeṇa tiṣṭhan \|\|23\|\|

**\...**

**\|\| 4.1.24 \|\|**

**praṇamya daṇḍavad bhūmāv upatasthe'rhaṇāñjaliḥ \|**

**vṛṣa-haṁsa-suparṇa-sthān svaiḥ svaiś cihnaiś ca cihnitān \|**

**śrīdhara-svāmī (bhāvārtha-dīpikā) : arhaṇaṁ** puṣpādikam **añjalau**
yasya \| **upatasthe** pūjayām āsa \| **vṛṣādy**-ārūḍhān \| **svaiḥ
svaiś cihnais** tri-śūla-kamaṇḍalu-cakrādibhiḥ \|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *ādinā*
trinetratva-catur-mukhatva-catur-bhujatvādi-grahaḥ \|\|24\|\|

---------------------------------------------------------------------------------------------------------------------

**kaivalya-dīpikā :** śloke'tra yadyapi trayāṇāṁ pratītis tathāpi dvayor
evātrābhiniveṣṭavyam \| iha hi dvaiguṇya-dhāraṇāyā vivakṣitatvād
viṣṇu-rūpasya vakṣyamāṇatvāc ca \| na ca dvayor yugapad dhyānānupapattiḥ
\| hari-harārdha-nārīśvarādivad upapatteḥ \|
**vṛṣa-haṁsa-suparṇa-sthān** rudrādīn astāvīd ity anvayaḥ \| tatra
vṛṣabhārūḍhaḥ
khaṭṭāṅga-śmaśāna-kāṣṭha-ṭāṅga-ḍamaru-paraśu-kapālālaṅkṛta-caturbhujā
carma-vasanā bhasmāṅga-rāgā phaṇi-kapāla-vibhūṣaṇā rudra-mūrtiś cintyā
\| brahma-mūrtis tu haṁsārūḍhā caturmukhī caturbhujā tapta-kāñcana-varṇā
śukla-vastrā lamba-kūrcā tundilā saumyā piṅgākṣī sottarīyopavītā
yoga-paṭṭāsanā jaṭā-mukuṭālaṅkṛtākṣa-sūtra-pustaka-kamaṇḍalu-sruvān
dadhāneti \| **kṛpayāvalokaḥ** tena **hasad**-**vadanena** ca
**upalambhitān** prasannatvena jñāpitān \|\|24\|\| \[mu.pha. 1.36\]

---------------------------------------------------------------------------------------------------------------------

**jīva-gosvāmī (krama-sandarbhaḥ) : praṇamya** iti sārdhakam \|
**vijṛmbhitān** iti citsukhaḥ \|\|24\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : arhaṇaṁ** puṣpādikam
**añjalau** yasya saḥ \| **svaiḥ svaiś cihnais**
triśūla-kamaṇḍalu-cakrādibhis tad api **kṛpāvalokenaiva upalambhitān**
\| ete īśvarā evaitādṛśa-kṛpāvalokānyathānupapatter iti jñāpitān \|
kīdṛśena ? **hasat**-prasīdad-**vadanaṁ** yatas tena \|\|24\|\|

**\...**

**\|\| 4.1.25-26 \|\|**

**kṛpāvalokena hasad- vadanenopalambhitān \|**

**tad-rociṣā pratihate nimīlya munir akṣiṇī \|\|**

**cetas tat-pravaṇaṁ yuñjann astāvīt saṁhatāñjaliḥ \|**

**ślakṣṇayā sūktayā vācā sarva-loka-garīyasaḥ \|\|**

**śrīdhara-svāmī (bhāvārtha-dīpikā) : kṛpayā'valoko** yasmin \|
**hasac** ca tad **vadanaṁ** ca tena **upalambhitān** prasannatvena
jñāpitān \| **teṣāṁ rociṣā** dīptyā \|\|25\|\| ślakṣṇayā madhurayā \|
sūktayā gambhīrārthayā \|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : pratihate**
pratibaddha-darśana-śaktinī \|\|25\|\| **teṣu pravaṇaṁ** magnaṁ
**yuñjan** kurvan \| **saṁhatāñjalir** baddhāñjaliḥ \| yad vā,
**sūktayā**

> prajāpate na tvad etāny anyo viśvā jātāni paritā babhūva \|
>
> āsya jānato nāma cid-vivaktanama haste viṣṇo sumatiṁ bhajāmahe \|
>
> imā rudrāya sthira-dhanvane giraḥ kṣipreṣave devāya svadhāsa \|
> ity-ādi-veda-rūpayā \|\|26\|\|

---------------------------------------------------------------------------------------------------------------------

**kaivalya-dīpikā : teṣāṁ rociṣā** prabhayā \| **pratihate** pratighātaṁ
nīte \|\|25\|\| \[mu.pha. 1.37\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tac-chociṣeti sārdhakam \|\|25\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : ślakṣṇayā** madhurayā
\|\|25\|\|

**\...**

**\|\| 4.1.27 \|\|**

**atrir uvāca---**

**viśvodbhava-sthiti-layeṣu vibhajyamānair**

**māyā-guṇair anuyugaṁ vigṛhīta-dehāḥ \|**

**te brahma-viṣṇu-giriśāḥ praṇato'smy ahaṁ vas**

**tebhyaḥ ka eva bhavatāṁ ma ihopahūtaḥ \|\|**

**śrīdhara-svāmī (bhāvārtha-dīpikā) : anu-yugaṁ** kalpe kalpe
**vibhajya** **gṛhīto deho** yais te prasiddhā **brahma-viṣṇu-giriśā**
yūyam \| **vo** yuṣmān **praṇato'smi** \| **tebhyaḥ** sakāśād **ka eva**
**me** mayā **upahūtaḥ** \| "śaraṇaṁ taṁ prapadye" ity ekasyaiva
nirdiṣṭatvāt \| sa ca yuṣmāsu ka iti yuṣmābhir eva kathyatām ity arthaḥ
\|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *ity artha* iti \|
bhavatām antaryāmitvena sarvajñatvād yūyam eva mad-abhīṣṭam evaṁ
kathayata na matto nijānādara-garbhāṁ vācaṁ bhāṣayatheti tātparyam
\|\|27\|\|

---------------------------------------------------------------------------------------------------------------------

**kaivalya-dīpikā :** **anuyugaṁ** kalpe kalpe \| **vi**-śabdo
vaisādṛśye \| **te** prasiddhāḥ \| **tebhyaḥ** sakāśād **eka
evopahūtaḥ** \| sa ca **kaḥ** ? iti yuṣmābhir eva kathanīyaḥ ity
āha---pradhānaṁ prakṛṣṭā dhāraṇā\| acittaṁ cittaṁ kṛtaś cittīkṛtaḥ \|
cittenaikyaṁ nīta ity arthaḥ \| prajananāya putrotpattyai \| ekasmin
dhyāteṣu trayaḥ katham atrāgatāḥ iti brūta \| dūrā agocarāḥ \| prasīdata
prasādaṁ kuruta \| iha trayāṇām āgamane \| etenātri-tulyo'trākārīti
jñeyam \| atrir hi rajas-tamaḥ-prakṛtiḥ prajā-kāmatvāt \| yathoktaṁ---

rajas-tamaḥ-prakṛtayaḥ samaśīlān yajanti hi \|

pitṛ-bhūta-prajeśādīn śriyaiśvarya-prajepsavaḥ \|\| \[bhā.pu. 1.2.27\]
iti \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : viśva**- iti \| atra ca śrī-viṣṇor
api māyā-guṇa-gṛhīta-dehatvaṁ nātijñānād eva kalpitam \|
tathaivāha---**yo me mayopahūtaḥ** \| sa tebhyaḥ pṛthak pṛthak
tac-chakti-vigrahādi-vibhāgebhyo hetubhyo **bhavatāṁ** madhye **ka eva**
syāt ? itara-dvaya-nirāsena ko bhavet ? tasyāvibhaktatvān na ko'pīti
sambhāvayāmīty arthaḥ \|\|27\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : anuyugaṁ** pratikalpaṁ
**vibhajyamānair** **māyā-guṇair** ye **viśvasya udbhavādayas** teṣu
pravṛttās te prasiddhā eva brahmādayo yūyaṁ **vigṛhīta-dehā** bhavatheti
jānāmīti bhāvaḥ \| yad vā, **māyā-guṇair** eva **vigṛhīta-dehā** iti
viṣṇor api prākṛta-sattva-maya-dehatvam īśvaratvasyaiva
nirdhārāsāmarthyena bhagavat-tattva-jñānābhāvād eva tenoktam iti jñeyam
\| **tebhyo** **vo** yuṣmabhyaṁ **praṇato'smi** praṇatiṁ dadad asmīti
kṛpayā mat-sandeha ucchidyatām iti bhāvaḥ \| bhavatāṁ madhye **mayā
iha** mad-abhīṣṭa-sādhane **ka upahūtaḥ** ? \"śaraṇaṁ taṁ prapadye\" ity
ekasyaiva nirdiṣṭatvāt \| sa ca jagadīśvaro bhavatāṁ madhye ka iti
bhavadbhir eva kṛpayā kathyatām iti bhāvaḥ \|\|27\|\|

**\...**

**\|\| 4.1.28 \|\|**

**eko mayeha bhagavān vividha-pradhānaiś**

**cittī-kṛtaḥ prajananāya kathaṁ nu yūyam \|**

**atrāgatās tanu-bhṛtāṁ manaso'pi dūrād**

**brūta prasīdata mahān iha vismayo me \|\|**

**śrīdhara-svāmī (bhāvārtha-dīpikā) :** asya prapañcaḥ\--**eka** iti \|
**vividhaiḥ pradhānair** upacāraiḥ \| \"vibudha-pradhāna\" iti vā pāṭhaḥ
\| **prajananāya** putrotpattyai \| cittīkṛtaś cittenaikyaṁ nītaḥ \|
manaso'pi dūrā agocarāḥ santaḥ kathaṁ nu trayo'py atrāgatāḥ \|\|28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tāṁs tūṣṇīṁ sthitān vīkṣya
svābhimataṁ spaṣṭayati aho mad-bhāgyam alaukikaṁ yato\'labhya-lābho jāta
ity āha---**mahān iha** iti \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** na ca trayo'pi yūyam upāsitā
yataḥ\--**eka** iti \| **mayā** tu tat-tac-chaktitvenaika eva
**cittīkṛtaḥ** \| tataḥ sa eva cittasthaḥ san mad-iṣṭaṁ sampādayet \|
**kathaṁ nu yūyam** etāvatā prayāsena **atrāgatāḥ** ? ato **mahān** eva
saṅkoco vā mama jāta iti bhāvaḥ \| athaivāha---**manaso'pi** iti \|
**pradhānair** iti sambandhokti-pāṭhāntaram \| tad-ajñānaṁ dṛṣṭvaiva
prahasya \|\|28\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tuṣṇīṁ sthitāṁs tān punaḥ
spaṣṭīkṛtyāha---**eka** eva **mayā** **vividhaiḥ pradhānair** upacāraiḥ
\| \"vibudha-pradhāna\" iti vā pāṭhaḥ \| prajanāya putrotpattyai
cintīkṛtaḥ **cittasthī-kṛtaḥ** \| **yūyaṁ trayaḥ katham atrāgatāḥ ?**
\|\|28\|\|

**\...**

**\|\| 4.1.29 \|\|**

**maitreya uvāca---**

**iti tasya vacaḥ śrutvā trayas te vibudha-rṣabhāḥ \|**

**pratyāhuḥ ślakṣṇayā vācā prahasya tam ṛṣiṁ prabho \|\|**

**vaṁśīdharaḥ (bhāvārtha-dīpikā-prakāśaḥ) : prabho** iti \|
bhagavat-kathā-śravaṇa-samarthatvād uktaṁ maitreyeṇa \|\|29\|\|

*nānyena kenāpi vyākhyātam.*

**\...**

**\|\| 4.1.30 \|\|**

**devā ūcuḥ---**

**yathā kṛtas te saṅkalpo bhāvyaṁ tenaiva nānyathā \|**

**sat-saṅkalpasya te brahman yad vai dhyāyati te vayam \|\|**

**madhvācāryaḥ (bhāgavata-tātparyam) :** tat-stha-viṣṇv-apekṣayā **te
vayam** iti \|\|30\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) : te** tvayā **yathā kṛtaḥ**
**saṅkalpaḥ,** **tena** tathā **eva bhāvyaṁ nānyathā** \| yataḥ
**sat-saṅkalpasya** te saṅkalpaḥ \| tarhi katham ekasmin dhyāyamāne
trayaḥ pratītāḥ stha ? tatrāhuḥ\--**yad** ekaṁ jagad-īśvarākhyaṁ tattvaṁ
bhavān **dhyāyati,** **te** ete **vayam** \| trayo'pi tad evaikaṁ
tattvaṁ nāsmākaṁ bhedo'stīty arthaḥ \|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *ity artha* iti \|
bhedābhāva-jñāpanāyaivaikāhvāne try-āgamanam iti bhāvaḥ \|

ayaṁ bhāvaḥ---bhavatā ya eva jagadīśvara iti pūrṇa-ṣaḍ-aiśvaryo bhagavān
na vivakṣitaḥ \| na ca mahat-sraṣṭṛtvādi-viśva-śaktikaḥ puruṣaḥ
visargādy-aṁśa-mātra-siddhi-kāmanayā
tāvan-mātropādhitayopāsanā-pravṛtteḥ \| yadi ca tat-tad-upāsanām
akariṣyaḥ, tadā tat-tad-rūpaḥ sa sa evāvirabhaviṣyad eva \|
viśvety-ādi-padyeṣv udbhavādi-śabdā visarga-gata-tanmātra-parā evāto
jagadīśvara-śabdenāpi visargādi-mātra-śaktiko vivakṣitaḥ \| sa
caikatvenopāsito\'pi sṛjāmi tan-niyukto\'ham \[bhā.pu. 2.6.32\]
ity-ādi-nyāyena sarva-tat-tac-chakty-āśrayatvāt śrī-viṣṇutvena
prāpto\'pi tad-rūpatayā na vivakṣitaḥ, tad-vigrahādi-niṣṭhatvābhāvāt \|
atha trayāṇām abhedo\'pi na vivakṣitas teṣāṁ ka evety-ādi-virodhāt, kiṁ
tu sāmānyatayaiva vivakṣitaḥ \| sāmānyaṁ ca viśeṣād vinā nopalabhyata
ity atas trayāṇām apy āvirbhāvo yogya eveti tathaivāhur yad vai
dhyāyatīti sandarbhaḥ \|

viśvanāthas tu---yat yaṁ jagadīśvaraṁ bhavāndhyāyati te jagadīśvarā
vayaṁ satsaṅkalpasya tavābhīṣṭadātāro bhavāmety arthaḥ \| ayaṁ
bhāvaḥ---jagadīśvaratulya ekaḥ putro me bhūyād iti saṅkalpe katamo
jagadīśvaraḥ syād iti sandehena traya eva vayaṁ dhyātāḥ punaś ca
dhyāteṣu triṣu madhye jagadīśvara eka āyātv iti punar ekasya
cittasthīkṛtatve\'pi trayāṇām evāsmākaṁ jagaty asmin aiśvaryāt traya
evāgatā asmākaṁ tritve\'py aikyādvayameka eva nāpi tvayā ya eva
parameśvara iti parameśvara-śabdaḥ prayukto\'ta indraśatro vivarddhasva
ity-ādau saṅkalpād api sādhanasya prābalyadarśanātsādhanānurūpaṁ
saṅkalpānurūpaṁ ca tava phalaṁ bhaviṣyatīty āha \| tathā ca vigrahāṇāṁ
bhede\'pi vigrahiṇa aikyam eva \| ekasyaivāśvinīkumāradvitvavattritvaṁ
tad uktaṁ tasyāgryāstanavo brahmā rudro viṣṇuś ca iti maitreyopaniṣadi
\| pūrvamapyuktaṁ sattvaṁ rajastama iti prakṛterguṇāsteryuktaḥ paraḥ
puruṣa eka ihāsya dhatte \| sthityādaye hariviriñcihareti saṁjñāḥ iti
nāmamātreṇaiva bhedo na vastuta iti tātparyam \|\|30\|\|

---------------------------------------------------------------------------------------------------------------------

**kaivalya-dīpikā :** evaṁ mūrti-dvayaṁ dhyāyamāno\'py abhedaṁ bhāvayed
ity āha---**yathā** iti \| **te** tayā \| **eva**-śabdo\'bhinnopakramaḥ
\| **anyathā na bhāvyam** **eva** iti \| yatas tvaṁ **satya-saṅkalpaḥ**,
atas tava saṅkalpa-bhaṅgā mā bhūd iti trayo **vayam** āgatā ity arthaḥ
\| ekasyaiva triṣv adhiṣṭhātṛtvāt \|\|30\|\| \[mu.pha. 1.40\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** uttaram āhur---**yathā** iti \|
ayaṁ bhāvaḥ---bhavatā ya eva jagadīśvara iti pūrṇa-ṣaḍ-guṇaiśvaryo
bhagavān na tāvad vivakṣitaḥ, na ca mahat-sraṣṭṛtvādi-viśva-śaktikaḥ
puruṣaḥ visargādy-aṁśa-mātra-siddha-kāmanayā
tāvan-mātropādhitayopāsanā-pravṛtteḥ \| yadi ca tat-tad-upāsanām
akariṣyas tadā tat-tad-rūpaḥ sa evāvirabhaviṣyat, evaṁ
viśvety-ādi-padye'py udbhavādi-śabdā visarga-gata-tanmātra-parā eva \|
ato jagadīśvara-śabdenāpi visargādi-mātra-śaktiko vivakṣitaḥ \| sa
caikatvenopāsito'pi sṛjāmi tan-niyukto'haṁ \[bhā.pu. 2.6.32\]
ity-ādi-nyañena sarvaṁ tat-tac-chakty-āśrayatvāt śrī-viṣṇuḥ prāpto'pi
tad-rūpatayā na vivakṣitaḥ, tad-vigrahādi-niṣṭhatvābhāvāt \| atha
trayāṇām abhedo'pi na vivakṣitaḥ, teṣāṁ ka evety ādi-virodhāt \| kintu
sāmānyatayaiva vivakṣitaḥ, sāmānyaṁ ca viśeṣān vinā nopalabhyate ity
atas trayāṇām apy āvirbhāvo yogya eveti tathaivāhuḥ---*yad vā* iti
\|\|30\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yat yaṁ jagad-īśvaraṁ
bhavān dhyāyati, te jagad-īśvaro vayaṁ sat-saṅkalpasya
tavābhīṣṭa-pradātāro bhavāmety arthaḥ \| ayaṁ
bhāvaḥ---jagad-īśvara-tulya eka putro me bhūyād iti sandehena traya eva
vayaṁ dhyātāḥ \| punaś ca dhyāteṣu triṣu madhye jagad-īśvara eka āyātv
iti \| punar ekasya cittasthī-kṛtatve'pi trayāṇām evāsmākaṁ jagaty
asminn naiśvaryāt traya evāgatāḥ, asmākaṁ tritve'py aikyāt vayam eka
eva, nāpi tvayā ya eva parameśvara iti parameśvara-śabdaḥ prayukto'ta
indra-śatro vivardhasvety ādau saṅkalpād api sādhanasya
prābalya-darśanāt sādhanānurūpaṁ saṅkalpānurūpaṁ ca tava phalaṁ
bhaviṣyatīti \|\|30\|\|

**\...**

**\|\| 4.1.31 \|\|**

**athāsmad-aṁśa-bhūtās te ātmajā loka-viśrutāḥ \|**

**bhavitāro'ṅga bhadraṁ te visrapsyanti ca te yaśaḥ \|\|**

**śrīdhara-svāmī (bhāvārtha-dīpikā) : visrapsyanti** vistārayiṣyanti \|
antar bhūta-ṇij-arthasya sṛpḷ gatāv ity asya rūpam \|\|30\|\|

---------------------------------------------------------------------------------------------------------------------

---------------------------------------------------------------------------------------------------------------------

**jīva-gosvāmī (krama-sandarbhaḥ) :** phalaṁ ca tathaiva bhaved ity
āhuḥ---**atha** iti \| ato hetoḥ asmākam aṁśo na śakti-viśeṣeṇa bhūtāḥ
prāptā āviṣṭā ity arthaḥ \|\|30\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atheti viṣṇoḥ
parameśvaratva-khyāpanārthaṁ viṣṇv-aṁśo datta evāvatāro'bhūn netarau \|
visrapsyanti vistārayanti, antar-bhūta-ṇij-arthasya sṛpḷ gatāv ity asya
rūpam \|\|30\|\|

**\...**

**\|\| 4.1.31 \|\|**

**evaṁ kāma-varaṁ dattvā pratijagmuḥ sureśvarāḥ \|**

**sabhājitās tayoḥ samyag dampatyor miṣatos tataḥ \|\|**

**śrīdhara-svāmī (bhāvārtha-dīpikā) :** tābhyāṁ samyak sabhājitāḥ
pūjitāḥ santaḥ tataḥ sthānāt pratijagmuḥ \|\|31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tarhi prasannāścetprajā me
dattetyatrerjihvāgrasaṁcalanāvakāśamadadānā āhuratheti \| athaite vayam
ity uktyanantaram iti varaṁ dadur iti \| asmākaṁ
trayāṇāmaṁśabhūtāstrayaḥ putrāste bhaviṣyanti \| abhedadarśitvābhāve\'pi
satyavaktṛtvena tuṣṭā āhuḥ he aṅgeti \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sabhājitāḥ pūjitāḥ \|
miṣatoḥ paśyatoḥ \|\|31\|\|

**\...**

**\|\| 4.1.32 \|\|**

**somo'bhūd brahmaṇo'ṁśena datto viṣṇos tu yogavit \|**

**durvāsāḥ śaṅkarasyāṁśo nibodhāṅgirasaḥ prajāḥ \|\|**

**madhvācāryaḥ (bhāgavata-tātparyam) :**

> brahmaṇo nāvatāro'sti sannidhānaṁ tu kevalam \|
>
> ṛte viṣṇor ātmanaś ca tad-aṁśoktiḥ praveśataḥ \|\| iti ca \|
>
> sṛṣṭi-bhedād virūpas tu kathā pañcottaraṁ śatam \|
>
> vairūpyam anyad vijñeyaṁ tātparyān mohanāya ca \|\| iti skānde \|\|
>
> ṛte tu pāṇḍava-kathāṁ kārṣṇāṁ rāmāyaṇaṁ tathā \|
>
> viṣṇor brahmādīnāṁ caiva kramād vyatyasta-śaktitām \|\|
>
> etad āpādakaṁ cānyad ṛte kalpādi-bhedataḥ \|
>
> kathā-bhedas tu vijñeyo mohāyaiteṣu bhinnatā \|\| iti vārāhe
> \|\|32\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** aṅgiraso brahmaṇas
tṛtīya-putrasya \| nibodha budhyasva \|\|33\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kāmyate iti kāmaḥ sa cāsau
varaśceti tamabhilaṣitavaram ity arthaḥ \| tābhyāmatryanusūyābhyām \|
tataḥ ṛkṣagireḥ \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.1.33 \|\|**

**śraddhā tv aṅgirasaḥ patnī catasro'sūta kanyakāḥ \|**

**sinīvālī kuhū rākā caturthy anumatis tathā \|\|**

**śrīdhara-svāmī (bhāvārtha-dīpikā) :** tāḥ kanyā nirdiśati---sinīvālīti
\|\|34\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yogavit yogaśāstrakarttā
\|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.1.34 \|\|**

**tat-putrāv aparāv āstāṁ khyātau svārociṣe'ntare \|**

**utathyo bhagavān sākṣād brahmiṣṭhaś ca bṛhaspatiḥ \|\|**

**vaṁśīdharaḥ (bhāvārtha-dīpikā-prakāśaḥ) :**
kṛṣṇaśuklacaturdaśīpañcadaśyorabhimāninyastāḥ kramādbodhyāḥ \|\|34\|\|

---------------------------------------------------------------------------------------------------------------------

*na katamenāpi vyākhyātam.*

**\...**

**\|\| 4.1.35 \|\|**

**pulastyo'janayat patnyām agastyaṁ ca havir bhuvi \|**

**so'nya-janmani dahrāgnir viśravāś ca mahā-tapāḥ \|\|**

**śrīdhara-svāmī (bhāvārtha-dīpikā) :** pulastyo havir bhuvi patnyām ity
anvayaḥ \| so'gastyaḥ \| dahrāgnir jāṭharāgniḥ \| viśravāś ca
pulastyasya suta iti śeṣaḥ \|\|36\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatputrāvaṅgiraḥputrau \|
sākṣādbhagavānpratyakṣapūjyaḥ brahmiṣṭhaḥ vaidikatamaḥ bṛhaspaterna
paraḥ sāmno viduḥ iti śruteḥ \| bṛhatyā vācaḥ pālakatvātsvāmitvādvā
bṛhaspatiḥ pāraskaraprabhṛtīni ca saṁjñāyām ity atroktaṁ---tadbṛhatoḥ
ity-ādinā suṭtalopābhyāṁ siddherviśeṣaṇadvayaṁ bṛhaspatereveti
\|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** dahrāgnir iti sambandhoktiḥ \|
"dehāgnir" iti citsukhaḥ \|\|36\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 4.1.36 \|\|**

**tasya yakṣa-patir devaḥ kuberas tv iḍaviḍā-sutaḥ \|**

**rāvaṇaḥ kumbhakarṇaś ca tathānyasyāṁ vibhīṣaṇaḥ \|\|**

**śrīdhara-svāmī (bhāvārtha-dīpikā) :** tasya viśravasa iḍaviḍāyāṁ jātaḥ
sutaḥ kuberaḥ \| anyasyāṁ bhāryāyāṁ keśinyāṁ rāvaṇādayas trayaḥ sutāḥ
\|\|37\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tyaktvāgādityagastya iti
tyāgo viṣayāṇāṁ vindhyagirervā jñeyo\'tra \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.1.37 \|\|**

**pulahasya gatir bhāryā trīn asūta satī sutān \|**

**karmaśreṣṭhaṁ varīyāṁsaṁ sahiṣṇuṁ ca mahā-mate \|\|**

**vaṁśīdharaḥ (bhāvārtha-dīpikā-prakāśaḥ) :**
kumbatyanyeṣāmaiśvaryamācchādayatīti kuberaḥ \| kuvi-ācchādane
dhātorauṇādikaḥ prayogaḥ \| yad vā, kutsitaṁ beraṁ śarīramasyeti
kuberaḥ, pārvatīśāpādrogākrāntadeha iti vālmīkīyādau spaṣṭam \|\|37\|\|

---------------------------------------------------------------------------------------------------------------------

*na katamenāpi vyākhyātam.*

**\...**

**\|\| 4.1.38 \|\|**

**krator api kriyā bhāryā vālakhilyān asūyata \|**

**ṛṣīn ṣaṣṭi-sahasrāṇi jvalato brahma-tejasā \|\|**

**śrīdhara-svāmī (bhāvārtha-dīpikā) :** jvalataḥ prakāśamānān \|\|38\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
kumbatyanyeṣāmaiśvaryamācchādayatīti kuberaḥ \| kuvi-ācchādane
dhātorauṇādikaḥ prayogaḥ \| yad vā, kutsitaṁ beraṁ śarīramasyeti
kuberaḥ, pārvatīśāpādrogākrāntadeha iti vālmīkīyādau spaṣṭam \|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.1.39 \|\|**

**ūrjāyāṁ jajñire putrā vasiṣṭhasya parantapa \|**

**citraketu-pradhānās te sapta brahmarṣayo'malāḥ \|\|**

**śrīdhara-svāmī (bhāvārtha-dīpikā) :** citraketu-pramukhā jajñire \| te
ca sapta-rṣayo jātāḥ \|\|39\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
kumbatyanyeṣāmaiśvaryamācchādayatīti kuberaḥ \| kuvi-ācchādane
dhātorauṇādikaḥ prayogaḥ \| yad vā, kutsitaṁ beraṁ śarīramasyeti
kuberaḥ, pārvatīśāpādrogākrāntadeha iti vālmīkīyādau spaṣṭam \|\|39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.1.40 \|\|**

**citraketuḥ surociś ca virajā mitra eva ca \|**

**ulbaṇo vasubhṛdyāno dyumān śakty-ādayo'pare \|\|**

**śrīdhara-svāmī (bhāvārtha-dīpikā) :** tān evāha---citraketur iti \|
vasubhṛdyāno nāmaikaḥ \| śakty-ādayo'pare'nyasyāḥ putrāḥ \|\|40\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ūrjetyarundhatyā eva
nāmāntaram \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śakty-ādayo'pare'nyasyāḥ
putrāḥ \|\|40\|\|

**\...**

**\|\| 4.1.41 \|\|**

**cittis tv atharvaṇaḥ patnī lebhe putraṁ dhṛta-vratam \|**

**dadhyañcam aśvaśirasaṁ bhṛgor vaṁśaṁ nibodha me \|\|**

**vaṁśīdharaḥ (bhāvārtha-dīpikā-prakāśaḥ) :** śaktirādiryeṣāṁ te \|
anyasyā ūrjetarāyāḥ \|\|41\|\|

---------------------------------------------------------------------------------------------------------------------

*na katamenāpi vyākhyātam.*

**\...**

**\|\| 4.1.42 \|\|**

**bhṛguḥ khyātyāṁ mahā-bhāgaḥ patnyāṁ putrān ajījanat \|**

**dhātāraṁ ca vidhātāraṁ śriyaṁ ca bhagavat-parām \|\|**

**śrīdhara-svāmī (bhāvārtha-dīpikā) :** khyātyāṁ patnyām \| putrān
putrau putrīṁ ca \| tān evāha---dhātāram iti \|\|42\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pūrvamatharvā
brahmaputreṣvagaṇito\'pi tatputra eva bodhyaḥ \| kiṁ ca, cittir iti
śāntāyā eva nāmāntaramasti \|\|42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** putrau ca putrī ca putrās
tān putrān \|\|42\|\|

**\...**

**\|\| 4.1.43 \|\|**

**āyatiṁ niyatiṁ caiva sute merus tayor adāt \|**

**tābhyāṁ tayor abhavatāṁ mṛkaṇḍaḥ prāṇa eva ca \|\|**

**śrīdhara-svāmī (bhāvārtha-dīpikā) :** tayor dhātṛ-vidhātroḥ \|\|43\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** putrau ca putrī ca
putrāstān bhrātṛputrau svasṛduhitṛbhyām ityanuśāsanāt, śriyaṁ
lakṣmyaṁśabhūtāṁ kanyāmata eva bhagavatparām iti \|\|43\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tayos tābhyāṁ
dhātṛ-vidhātṛbhyām \|\|43\|\|

**\...**

**\|\| 4.1.44 \|\|**

**mārkaṇḍeyo mṛkaṇḍasya prāṇād vedaśirā muniḥ \|**

**kaviś ca bhārgavo yasya bhagavān uśanā sutaḥ \|\|**

**ta ete**[^1] **munayaḥ kṣattar lokān sargair abhāvayan \|**

[^1]: sarve te iti kvacit.


**śrīdhara-svāmī (bhāvārtha-dīpikā) :** kaviś ca bhārgavo bhṛgoḥ putraḥ
\| yasya kaviḥ suta uśanā \|\|44\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tayostābhyāṁ
dhātṛvidhātṛbhyāṁ punastābhyāṁ sakāśāttayorāyatiniyatyoḥ krameṇa
mṛkaṇḍaprāṇāvabhūtām \|\|44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kaviś ca bhārgavo bhṛgoḥ
putraḥ \| lokān nānā-vidha-janān udapādayantaḥ \|\|44\|\|

**\...**

**\|\| 4.1.45-46 \|\|**

**eṣa kardama-dauhitra- santānaḥ kathitas tava \|**

**śṛṇvataḥ śraddadhānasya sadyaḥ pāpa-haraḥ paraḥ \|\|**

**prasūtiṁ mānavīṁ dakṣa upayeme hy ajātmajaḥ \|**

**tasyāṁ sasarja duhitṝḥ ṣoḍaśāmala-locanāḥ \|\|**

**śrīdhara-svāmī (bhāvārtha-dīpikā) :** ajātmajo brahma-putraḥ, na tu
prācetasaḥ \|\|46\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tayostābhyāṁ
dhātṛvidhātṛbhyāṁ punastābhyāṁ sakāśāttayorāyatiniyatyoḥ krameṇa
mṛkaṇḍaprāṇāvabhūtām \|\| ete saṁpratyuktāste \| sarve te munayaḥ iti
pāṭhastīrthasaṁmataḥ \| kacittu navaite ityapi pāṭhaḥ\| sargaiḥ
svaracanābhirlokānnānājanānavarddhayan \| yad vā, lokānbhūrādīn \|
duhitṛṇāmayaṁ dauhitraḥ sa cāsau santānaḥ punaḥ kardamaśabdena
tatpuruṣaḥ \| tava tubhyam \|\|45-46\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.1.47 \|\|**

**trayodaśādād dharmāya tathaikām agnaye vibhuḥ \|**

**pitṛbhya ekāṁ yuktebhyo bhavāyaikāṁ bhava-cchide \|\|**

**śrīdhara-svāmī (bhāvārtha-dīpikā) :** yuktebhyaḥ saṁyatebhyo
militebhyo vā \|\|47\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sadyaḥ śravaṇakāla evāpara
utkṛṣṭo\'vaśyam ity arthaḥ \| upayeme upādyamaḥ svakaraṇe ityātmanepadam
\| ajātmajo dakṣaḥ \|\|47\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yuktebhyaḥ militebhyaḥ
\|\|47\|\|

**\...**

**\|\| 4.1.48 \|\|**

**śraddhā maitrī dayā śāntis tuṣṭiḥ puṣṭiḥ kriyonnatiḥ \|**

**buddhir medhā titikṣā hrīr mūrtir dharmasya patnayaḥ \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasyāṁ prasūtyām \| vibhuḥ
prakṛṣṭakāntiḥ \|\|48\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śraddhādyāḥ
sva-sva-nāma-niruktyā sāttvika-śaktīnām adhiṣṭhātryaḥ \| tad-vaṁśāś ca
tad-anurūpāḥ \|\|48\|\|

**\...**

**\|\| 4.1.49 \|\|**

**śraddhāsūta śubhaṁ maitrī prasādam abhayaṁ dayā \|**

**śāntiḥ sukhaṁ mudaṁ tuṣṭiḥ smayaṁ puṣṭir asūyata \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhavacchide jñānopadeśena
saṁmṛtinirmūlakāt śiva-rūpājjñānamaham ityāryāstavokteḥ \| saṁyatebhyo
jitendriyebhyaḥ tādṛśāṁ kanyāsvīkārāsambhavaṁ matvāha---militebhyo veti
\|\|49\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** smayaṁ dharmeṣūtsāhaḥ
\|\|49\|\|

**\...**

**\|\| 4.1.50 \|\|**

**yogaṁ kriyonnatir darpam arthaṁ buddhir asūyata \|**

**medhā smṛtiṁ titikṣā tu kṣemaṁ hrīḥ praśr ayaṁ sutam \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śraddhādyāḥ
svasvanāmaniruktyā sāttvikaśaktīnāmadhiṣṭhātryo devatāstadvaṁśāś ca
tadanurūpā eva \| patnaya ihāyādeśa ārṣaḥ \|\|50\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** darpaṁ tapo-yogādiṣu
sāmarthya-prakhyāpanam \| anyau smaya-darpāv adharma-vaṁśau jñeyau
\|\|50\|\|

**\...**

**\|\| 4.1.51 \|\|**

**mūrtiḥ sarva-guṇotpattir nara-nārāyaṇāv ṛṣī \|**

**yayor janmany ado viśvam abhyanandat sunirvṛtam \|\|**

**śrīdhara-svāmī (bhāvārtha-dīpikā) :** sarveṣāṁ guṇānām utpattir yasyāṁ
sā \|\|51\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** smayaṁ dharmeṣūtsāham \|
darpaṁ tapoyogādiṣu sāmarthyaprakhyāpanam \| anyau smayadapau
tvadharmavaṁśyau jñayau \|\|51\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yayor iti trikam \|\|52\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sarva-guṇasya
nikhila-kalyāṇa-guṇārṇavasya bhagavata utpattir yataḥ seti
śuddha-sattva-svarūpā bhagavat-prakāśikā śaktir iyaṁ jñeyā \|\|52\|\|

**\...**

**\|\| 4.1.52 \|\|**

**manāṁsi kakubho vātāḥ praseduḥ sarito'drayaḥ \|**

**divy avādyanta tūryāṇi petuḥ kusuma-vṛṣṭayaḥ \|\|**

**vaṁśīdharaḥ (bhāvārtha-dīpikā-prakāśaḥ) :** guṇānāṁ
kalyāṇaguṇānāmarṇavasya harerutpattiryataḥ sā tathā
śuddhasattva\--svarūpa-bhagavatprakāśikā śaktiriyaṁ jñeyeti cakravartī
\|\|52\|\|

---------------------------------------------------------------------------------------------------------------------

*na katamenāpi vyākhyātam.*

**\...**

**\|\| 4.1.53-54 \|\|**

**munayas tuṣṭuvus tuṣṭā jagur gandharva-kinnarāḥ \|**

**nṛtyanti sma striyo devya āsīt parama-maṅgalam \|\|**

**devā brahmādayaḥ sarve upatasthur abhiṣṭavaiḥ \|\|**

**śrīdhara-svāmī (bhāvārtha-dīpikā) :** upatasthur bhejuḥ \|\|53\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sunivṛtaṁ
pūrṇānandayutamabhyanandadabhavat \| yad vā, \| viśvasthamātmānaṁ
ślāghayāmāsa dhanyā vayaṁ yato bhagavad-darśanādinā sarvasukhamāpsyāma
iti \| kakubho diśastāsāṁ prasādaś ca dūrasthadarśanahetuprakāśaḥ \|
viśeṣaḥ vātaprasādaś ca tatsparśasya sukhajanakatvaṁ saritāṁ prasādo
nairmalyādiradrīṇāṁ prasādaś ca svāntasthamaṇyādīnāṁ bahirāviṣkaraṇam \|
manaḥprasādaś ca kauṭilyādityāga iti vivekaḥ \|\| devairavādyanta
\|\|53-54\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.1.55 \|\|**

**devā ūcuḥ----**

**yo māyayā viracitaṁ nijayātmanīdaṁ**

**khe rūpa-bhedam iva tat-praticakṣaṇāya \|**

**etena dharma-sadane ṛṣi-mūrtinādya**

**prāduścakāra puruṣāya namaḥ parasmai \|\|**

**madhvācāryaḥ (bhāgavata-tātparyam) :** khe rūpa-bhedo vāyv-ādikaḥ \|
yathā ākāśa-sthito nityam ity-ādi ca \|

> yathākāśe vimānādi-rūpa-bhedaḥ pratīyate \|
>
> tathā harau jagad idaṁ tat-sāmarthyāt pratīyate \|\| iti brāhme
> \|\|55\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** nijayā māyayā yasminn ātmani \|
khe gagane rūpa-bhedaṁ gandharva-nagaram ivedaṁ viśvaṁ viracitam \|
tasyātmanaḥ praticakṣaṇāya prakāśanāyātmānaṁ yo'dya prāduścakāra
prakaṭitavān tasmai puruṣāya namaḥ \| kena rūpeṇa prāduścakāra \| ṛṣer
bhūr tirākāro yasmiṁs tena rūpeṇa \|\|55\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** abhiṣṭavaiḥ stotraiḥ
\|\|55\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yasminn ātmany adhiṣṭhāne
nijayā māyayā kartryā idaṁ virāḍ rūpaṁ khe nabhasi rūpa-bhedaṁ
megha-vṛndam iva viracitaṁ tasyātmanaḥ svasya praticakṣaṇāya prakāśanāya
etena ṛṣi-mūrtinā yaḥ prāduḥ prādurbhāvaṁ cakāra ṛṣi-mūrtineti
prakṛty-āditvāt tṛtīyā tasmai puruṣāya namaḥ \| atra rūpa-bhedam iti
eteneti ṛṣi-mūrtineti pada-trayasya klibatvam ārṣam \|\|55\|\|

**\...**

**\|\| 4.1.56 \|\|**

**so'yaṁ sthiti-vyatikaropaśamāya sṛṣṭān**

**sattvena naḥ sura-gaṇān anumeya-tattvaḥ \|**

**dṛśyād adabhra-karuṇena vilokanena**

**yac chrī-niketam amalaṁ kṣipatāravindam \|\|**

**śrīdhara-svāmī (bhāvārtha-dīpikā) :** so'yaṁ no'smān sura-gaṇān
analpa-karuṇā-yuktena vilokanena viśiṣṭa-netreṇa dṛśyatu \|
kathaṁ-bhūtena ? yac chrī-niketam amalam aravindaṁ tat kṣipatā
tiraskurvatā \| kathaṁ-bhūtaḥ ? anumeyaṁ śāstrato vicāryaṁ, na tv
asmākam aparokṣaṁ tattvaṁ yasya \| kathaṁ-bhūtān asmān ? sthiter
jagan-maryādāyā vyatikaro'nyathātvaṁ tasyopaśamāya sattvena guṇena
sṛṣṭān \|\|56\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** rūpabhedaṁ meghavṛndam iti
viśvanāthaḥ \| rūpaṁ sauracāndrakiraṇaṁ dhūlyādimayaṁ bhedaś ca tatkṛtaḥ
\| dvayordvandvaikyaṁ taddarśitvāttadācchādakatvācceti sandarbhaḥ \|
rūpaṁ nīlaṁ nabha ity evamākārakam \| bhedo
ghaṭākāśādimāyayādhiṣṭhānaśaktyā mithyaiva viracitaṁ tayeti suṣṭhu
pratibhāti \| ṣaṇḍhatvaṁ samāhāradvandvatvāt \|\|56\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sthiter jagan-maryādāyā
vyatikaro'nyathātvaṁ tasyopaśamāya vilokanena netreṇa \| kīdṛśena ? yat
śrī-niketam amalam aravindaṁ tat kṣipatā tiraskurvatā \|\|56\|\|

**\...**

**\|\| 4.1.57 \|\|**

**evaṁ sura-gaṇais tāta bhagavantāv abhiṣṭutau \|**

**labdhāvalokair yayatur arcitau gandhamādanam \|\|**

**śrīdhara-svāmī (bhāvārtha-dīpikā) :** labdho'valoko yaiḥ sura-gaṇais
tair abhiṣṭutāv arcitau santau yayatuḥ \|\|57\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** rūpabhedaṁ meghavṛndam iti
viśvanāthaḥ \| rūpaṁ sauracāndrakiraṇaṁ dhūlyādimayaṁ bhedaś ca tatkṛtaḥ
\| dvayordvandvaikyaṁ taddarśitvāttadācchādakatvācceti sandarbhaḥ \|
rūpaṁ nīlaṁ nabha ity evamākārakam \| bhedo
ghaṭākāśādimāyayādhiṣṭhānaśaktyā mithyaiva viracitaṁ tayeti suṣṭhu
pratibhāti \| ṣaṇḍhatvaṁ samāhāradvandvatvāt \|\|57\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** labdho'valokaḥ kṛpā māyā
yais tair arcitau \|\|57\|\|

**\...**

**\|\| 4.1.58 \|\|**

**tāv imau vai bhagavato harer aṁśāv ihāgatau \|**

**bhāra-vyayāya ca bhuvaḥ kṛṣṇau yadu-kurūdvahau \|\|**

**madhvācāryaḥ (bhāgavata-tātparyam) :**

> nare viṣṇuḥ samāviṣṭaḥ svayaṁ nārāyaṇo hariḥ \|
>
> arjune ca narāveśaḥ kṛṣṇo nārāyaṇaḥ svayam \|\| iti tattva-viveke
> \|\|58\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** bhuvo bhārasya vyayāya nāśāya \|
cakāra eka-vākyatvārthaḥ \| tau ca sāṁpratam ihāgatāv ity arthaḥ \| tad
uktaṁ tantre---arjune tu narāveśaḥ kṛṣṇo nārāyaṇaḥ svayam iti \|
yadūdvahaḥ śrī-kṛṣṇaḥ \| kurūdvaho'rjunaḥ \| ubhāv api kṛṣṇa-nāmānau
\|\|58\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** rūpabhedaṁ meghavṛndam iti
viśvanāthaḥ \| rūpaṁ sauracāndrakiraṇaṁ dhūlyādimayaṁ bhedaś ca tatkṛtaḥ
\| dvayordvandvaikyaṁ taddarśitvāttadācchādakatvācceti sandarbhaḥ \|
rūpaṁ nīlaṁ nabha ity evamākārakam \| bhedo
ghaṭākāśādimāyayādhiṣṭhānaśaktyā mithyaiva viracitaṁ tayeti suṣṭhu
pratibhāti \| ṣaṇḍhatvaṁ samāhāradvandvatvāt \|\|58\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tām imau vai bhagavata
ity ādi \| tāv imau nara-nārāyaṇau harer aṁśau kartṛ-bhūtau bhuvo
bhāra-vyayāya iha bhvuy avatīrṇau \| yadu-kurūdvahau śrī-kṛṣṇārjunau
karma-bhūtau āgatau prāptau \| aṁśa-rūpeṇa pūrva-sthitau
śrī-kṛṣṇārjunayoḥ praviṣṭau \| tābhyām evāṁśābhyāṁ mūrtāt pṛthak sthitāv
ity arthaḥ \|\|57\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tāv imau nara-nārāyaṇau
hareḥ kṛṣṇasyāṁśau kartārau iha dvāparānte yadūdvaha-kurūdvahau kṛṣṇau
kṛṣṇārjunau karma-bhūtau āgatau prāptau kṛṣṇārjunayoḥ svāṁśinos tāv
aṁśau praviṣṭāv ity arthaḥ \| tathaiva bhāgavatāmṛtokā kārikā, yathā---

> kartārau tau harer aṁśau nara-nārāyaṇāv ṛṣī \|
>
> dvāparānte karma-bhūtāv āyātau kṛṣṇa-phālgunau \|\| iti \|\|58\|\|

**\...**

**\|\| 4.1.59 \|\|**

**svāhābhimāninaś cāgner ātmajāṁs trīn ajījanat \|**

**pāvakaṁ pavamānaṁ ca śuciṁ ca huta-bhojanam \|\|**

**śrīdhara-svāmī (bhāvārtha-dīpikā) :** agny-abhimānino devān \| svāhā
nāma tasya bhāryā \| huta-bhojanam iti trayāṇāṁ viśeṣaṇam \|\|59\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tāvimau bhagavato hareḥ
śrī-kṛṣṇasyāṁśau kartārau iha dvāparānte yadūdvahakurūdvahau \| kṛṣṇau
kṛṣṇārjunau karmabhūtāvāgatau prāptau kṛṣṇārjunayoḥ svāṁśinostāvaṁśau
naranārāyaṇau praviṣṭāvity arthaḥ \| tathaiva bhāgavatāmṛte kārikā---

> kartārau tau hareraṁśau naranārāyaṇāvṛṣī \|
>
> dvāparānte karmabhūtāvāyātau kṛṣṇaphālgunau \|\| iti \|

ity artha iti \| yāvimau hareraṁśau tāvevādhuneha kṛṣṇārjunayorāgatāv
iti bhāvaḥ \| atra pramāṇam āha---tad uktam iti \| narasyarṣerāveśaḥ
praveśaḥ \| svayaṁ nārāyaṇaḥ kṛṣṇaḥ kṛṣṇostyāśrayatvenāsyeti kṛṣṇaḥ \|
matvarthīyoc \| dvandvānte śrūyamāṇatvādudvahapadamubhayatrānvetītyuktaṁ
yadūdvahaḥ kurūdvaha iti \|\|59\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** agner bhāryā svāhā,
agny-abhimānina trīn ātmajān, huta-bhojanam iti trayāṇāṁ viśeṣaṇam
\|\|59\|\|

**\...**

**\|\| 4.1.60 \|\|**

**tebhyo'gnayaḥ samabhavan catvāriṁśac ca pañca ca \|**

**ta evaikonapañcāśat sākaṁ pitṛ-pitāmahaiḥ \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** pitaras trayaḥ pitāmaha ekas taiḥ sākaṁ saha
\|\|60\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** trīnpāvakādīn \|\|60\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

**\...**

**\|\| 4.1.61 \|\|**

**vaitānike karmaṇi yan-nāmabhir brahma-vādibhiḥ \|**

**āgneyya iṣṭayo yajñe nirūpyante'gnayas tu te \|\|**

**śrīdhara-svāmī (bhāvārtha-dīpikā) :** vaitānike vaidike karmaṇi yajñe
yeṣāṁ nāmabhir agni-devatākā iṣṭayo nirūpyante triyante ta ete'gnayo na
laukikāḥ \| ato bahūnāṁ na vaiyarthyam iti bhāvaḥ \|\|61\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tebhyastribhyaḥ\|
pañcadaśa pañcadaśaputrā abhavann ity arthaḥ \| sarvasaṅkhyām āha---ta
iti \|\| yata eteṣāmiṣṭayaḥ santi ato hetoḥ \| iti bhāva iti \|
tadarcanamṛte yajñāsiddhiḥ syād ataste sārthakā evetyāśayaḥ
\|\|61-62\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vaitānike vaidike karmaṇi
yajñe yeṣāṁ nāmabhir agnidevatākā iṣṭayo nirūpyante kriyante ta
evaite'gneyya na laukikā, ato na bahūnāṁ vaiyarthyam iti bhāvaḥ
\|\|62\|\|

**\...**

**\|\| 4.1.63 \|\|**

**agniṣvāttā barhiṣadaḥ saumyāḥ pitara ājyapāḥ \|**

**sāgnayo'nagnayas teṣāṁ patnī dākṣāyaṇī svadhā \|\|**

**śrīdhara-svāmī (bhāvārtha-dīpikā) :** saumyāḥ soma-pāḥ \| yeṣām agnau
karaṇam asti te sāgnayaḥ \| tad-rahitās tv anagnayaḥ \|\|63\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yata eteṣāmiṣṭayaḥ santi
ato hetoḥ \| iti bhāva iti \| tadarcanamṛte yajñāsiddhiḥ syād ataste
sārthakā evetyāśayaḥ \|\|63\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** saumyāḥ somapā, yeṣām
agnau karaṇam asti te sāgnayaḥ \| tad-rahitās tv anagnayaḥ \|\|63\|\|

**\...**

**\|\| 4.1.64 \|\|**

**tebhyo dadhāra kanye dve vayunāṁ dhāriṇīṁ svadhā \|**

**ubhe te brahma-vādinyau jñāna-vijñāna-pārage \|\|**

**śrīdhara-svāmī (bhāvārtha-dīpikā) :** tayos tu santa-tirnābhavaj jīvan
muktatvād ity āha---ubhe ta iti \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tebhyaḥ samuditebhyaḥ
pitṛbhyaḥ \|\|64\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tebhyaḥ pitṛbhyaḥ sakāśāt
svadhā dve kanye dadhāra garbha iti śeṣaḥ \|\|63 \|\|

**\...**

**\|\| 4.1.65 \|\|**

**bhavasya patnī tu satī bhavaṁ devam anuvratā \|**

**ātmanaḥ sadṛśaṁ putraṁ na lebhe guṇa-śīlataḥ \|\|**

**śrīdhara-svāmī (bhāvārtha-dīpikā) :** guṇa-śīlata ātmanaḥ sadṛśaṁ
devam anuvratāpi satī putraṁ na lebhe \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** guṇaśīlataḥ guṇaiḥ śīlena
ca tulyam \|\|65\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam*.

**\...**

**\|\| 4.1.66 \|\|**

**pitary apratirūpe sve bhavāyānāgase ruṣā \|**

**aprauḍhaivātmanātmānam ajahād yoga-saṁyutā \|\|**

**madhvācāryaḥ (bhāgavata-tātparyam) :** aprauḍheva asvīkṛteva \|\|65
\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tatra hetuḥ---sve pitari
dakṣe'pratirūpe'sadṛśo pratikūle satīty arthaḥ \| ātmanā svayam
evātmānaṁ deham ajahāt tyaktavatī \| yoga-saṁyutā yogam āśrityeti
\|\|66\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra putrā lābhe \| ity
artha iti \| asadṛśapadena sarvotkarṣagrahaṇaṁ mābhūd iti bhāvaḥ
\|\|66\|\|

iti śrīmad-bhāgavata-bhāvārtha-dīpikā-prakāśe caturtha-skandhe
prathamo\'dhyāyaḥ \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** putraṁ na lebhe ity atra
hetuḥ anāgase bhavāya ruṣā kopena hetunā sve pitari apratirūpe asadṛśe
pratikūle satīty arthaḥ \|\|66\|\|

**\...**

iti sārārtha-darśinyāṁ harṣiṇyāṁ bhakta-cetasām \|

caturthe prathamo'dhyāyaḥ saṅgataḥ saṅgataḥ satām \|\|\*\|\|

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁ vaiyāsikyāṁ caturtha-skandhe śrī-vidura-maitreya-saṁvāde
dākṣāyanaṁ nāma prathamo'dhyāyaḥ \|

\|\| 4. 1 \|\|

**\...**

## 

**(4.2)**

**dvitīyo'dhyāyaḥ**

<details><summary>विषयः</summary>

viśva-sṛjā satre dakṣa-śivayor vaira-kāraṇam ubhaya-pakṣato\'nyonyaṁ śāpa-prayogaś ca \|
</details>

**\|\| 4.2.1 \|\|**

**vidura uvāca---**

bhave śīlavatāṁ śreṣṭhe dakṣo duhitṛ-vatsalaḥ \|

vidveṣam akarot kasmād anādṛtyātmajāṁ satīm \|\|

**śrīdhara-svāmī (bhāvārtha-dīpikā) :**

dvitīye prathamādhyāyo- pakṣipte bhavadakṣayoḥ \|

vidveṣe varṇyate hetur viśva-sṛḍ-yajña-saṁbhavaḥ \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prathamādhyāye
pitaryapratirūpe sva ity-ādinopakṣiptaḥ sūcito yo bhavadakṣadveṣas tatra
viśvasṛjāṁ marīcyādīnāṁ yāgasya sambhavo bhavanam eva heturastīti
dvitīye varṇyate (1) kasmāddhetoḥ **\|**
satīm---anvarthanāmatvāttatpatinā dveṣo na saṅgacchate **\|** bhavasya
sauśīlyāddakṣasya tadabhāve\'pi duhitṛvātsalyād api dveṣo na ghaṭata iti
bhāvaḥ **\|\|**1**\|\|**

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *asmin adhyāye na kāpi
vyākhyā.*

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

dvitīye bahu ninditvā śivaṁ dakṣe gate ruṣā \|

yuyudhāte śāpa-śastrair nandīśvara-bhṛgū muhuḥ \|\|o\|\|

śīleti \| bhavasya sauśīlyāt dakṣasya tad-bhakty-abhāve'pi
duhitṛ-vātsalyāt bhava-dveṣo na ghaṭate iti bhāvaḥ \|\|1\|\|

**\...**

**\|\| 4.2.2 \|\|**

**kas taṁ carācara-guruṁ nirvairaṁ śānta-vigraham \|**

**ātmārāmaṁ kathaṁ dveṣṭi jagato daivataṁ mahat \|\|**

**śrīdhara-svāmī (bhāvārtha-dīpikā) :** satīṁ satī-nāmnīm \| na cāsau
kasyacid dveṣārha ity āha---ka iti \| carācara-guruṁ jagato daivataṁ ca
taṁ ko dveṣṭi, kathaṁ ca nirvairaṁ dveṣṭi \| nirvairatve hetuḥ, śāntaṁ,
bhāve ktaḥ \| śāntir eva vigraho yasya \| kutaḥ ātmany evārāmo ratir
yasya tam \| yad vā, kaḥ prajā-patir dakṣaḥ kathaṁ dveṣṭi \| evaṁ bhūte
tasmin dveṣo'yukto'śakyaś cety arthaḥ \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** asau bhavaḥ **\|**
sāmānyārthakakiṁśabdopādāne kaḥ sarvamārādhayituṁ samarthaḥ iti nyāyena
tasyāpi prapañcavaicitryātkaścid dveṣṭā sambhavatyevetyasvārasyād
āha---yadveti **\|** ity artha iti **\|** vairavānapyaśāntadeho\'pi
**\|** bahirdarśyapi jagadanādṛto\'pi gururna dveṣārhaḥ **\|** kiṁ ca,
anyaguṇavicārastiṣṭhatu bhavasya jagadgurutve jagadiṣṭadevatve ca
dakṣasya jagadantaḥpātitve dveṣasambhāvanāpi nociteti bhāvaḥ
**\|\|**2**\|\|**

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhavasya sarvair
evādveṣyatve hetum āha---ka iti \| yad vā kaḥ prajāpatiḥ carācara-guruṁ
nirvairam ity ādibhir gurur hi vairavān apy aśānta-deho'pi bahir-darśy
api na dveṣārha iti dhvaniḥ \| anye guṇā mā vicāryantāṁ nāma bhavasya
jagad-gurutve jagad-iṣṭa-devatve ca dakṣasya tu jagan-madhya-vartitve
dveṣa-sambhāvanāpi kathaṁ syād ity anudhvaniḥ \|\|2\|\|

**\...**

**\|\| 4.2.3 \|\|**

**etad ākhyāhi me brahman jāmātuḥ śvaśurasya ca \|**

**vidveṣas tu yataḥ prāṇāṁs tatyaje dustyajān satī \|\|**

**śrīdhara-svāmī (bhāvārtha-dīpikā) :** yato hetor vidveṣaḥ, yato
vidveṣāt prāṇāṁs tatyaja, etad ākhyāhi \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yata ityubhayatrānveti
**\|** viśiṣṭo dveṣo vidveṣaḥ **\|** brahmann iti praśnottarasāmarthyam
āha **\|\|**3**\|\|**

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yataḥ kāraṇād vidveṣaḥ \|
etad ākhyāhi \| yato vidveṣāc ca prāṇāṁs tatyāja \|\|3\|\|

**\...**

**\|\| 4.2.4 \|\|**

**maitreya uvāca**---

**purā viśva-sṛjāṁ satre sametāḥ paramarṣayaḥ \|**

**tathāmara-gaṇāḥ sarve sānugā munayo'gnayaḥ \|\|**

**śrīdhara-svāmī (bhāvārtha-dīpikā) :** tad evākhyātum itihāsaṁ
prastauti, pureti \| sametā āsan \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yata ityubhayatrānveti
**\|** viśiṣṭo dveṣo vidveṣaḥ **\|** brahmann iti praśnottarasāmarthyam
āha **\|\|**4**\|\|**

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sametā āsan \|\|4\|\|

**\...**

**\|\| 4.2.5-6 \|\|**

**tatra praviṣṭam ṛṣayo dṛṣṭvārkam iva rociṣā \|**

**bhrājamānaṁ vitimiraṁ kurvantaṁ tan mahat sadaḥ \|\|**

**udatiṣṭhan sadasyās te sva-dhiṣṇyebhyaḥ sahāgnayaḥ \|**

**ṛte viriñcāṁ śarvaṁ ca tad-bhāsākṣipta-cetasaḥ \|\|**

**śrīdhara-svāmī (bhāvārtha-dīpikā) :** praviṣṭaṁ dakṣam iti śeṣaḥ \|
mahat sado mahatīṁ sabhām \| sva-dhiṣṇyebhyaḥ svīyāsanebhyaḥ \|\|5-6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra satraśālāyām
**\|\|** brahmaputratvādrudraśvaśuratvāc ca nāyaṁ prākṛtaḥ puruṣa iti
vimṛśya sabhyādayastadādaraṁ cakrurity āha---udatiṣṭhann iti **\|**
tasya dakṣasya bhāsā tejasā kṣiptaṁ saṅkṣiptaṁ tejo yeṣāṁ te tathā
kvacit kṣiptacetasa iti pāṭhas tatra kautūhalacittā ity arthaḥ
**\|\|5-**6**\|\|**

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatreti yugmakam \| ṛte viriñcāt
sarvācceti kvacit \|\|5-6\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** praviṣṭaṁ dakṣam iti
śeṣaḥ \|\|5-6\|\|

**\...**

**\|\| 4.2.7 \|\|**

**sadasas-patibhir dakṣo bhagavān sādhu sat-kṛtaḥ \|**

**ajaṁ loka-guruṁ natvā niṣasāda tad-ājñayā \|\|**

**śrīdhara-svāmī (bhāvārtha-dīpikā) :** prāk svopaveśanāt pūrvam eva
niṣaṇṇam upaviṣṭaṁ mṛḍaṁ śivam \| tad-anādṛtas tenābhyutthānādibhir
akṛtādaraḥ \| nāmṛṣyat nāsahata \| vāmaṁ vakraṁ yathā bhavati
tathā'bhivīkṣya \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhagavān jñānavān **\|**
tadājñayā brahmājñayā **\|\|**7**\|\|**

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.2.8 \|\|**

**prāṅ-niṣaṇṇaṁ mṛḍaṁ dṛṣṭvā nāmṛṣyat tad-anādṛtaḥ \|**

**uvāca vāmaṁ cakṣurbhyām abhivīkṣya dahann iva \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tena mṛḍena **\|**
ādināsanādigrahaḥ **\|\|**8**\|\|**

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prāk śvopaveśāt pūrvam
eva niṣaṇṇam upaviṣṭaṁ tad-anādṛtaḥ \| tena mṛḍenābhyutthānādibhir
akṛtādaraḥ \| vāmaṁ vakraṁ yathā syāt tathā \|\|8\|\|

**\...**

**\|\| 4.2.9 \|\|**

**śrūyatāṁ brahmarṣayo me saha-devāḥ sahāgnayaḥ \|**

**sādhūnāṁ bruvato vṛttaṁ nājñānān na ca matsarāt \|\|**

**śrīdhara-svāmī (bhāvārtha-dīpikā) :** me vacanaṁ śrūyatām \| ajñānān
matsarāc ca na bruvataḥ \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** me vacanam iti śeṣaḥ
**\|** vṛttaṁ caritaṁ vaktuṁ pravṛt tasya mamāsādhūnāṁ nindā syād eva
tatra bhavadbhiraparāmarśana duḥkhaṁ na prāpyatām iti dhvaniḥ **\|**
śālikṣetrāṇāṁ yavasādyapasāraṇābhāva iva sādhūnāmapyasādhudveṣābhāve
duḥkhaṁ syād adveṣṭṛjanasya teṣu sādhuṣvaparādho\'pi syād ityanudhvaniḥ
**\|** nanu śivasyāsādhutvamajñānād eva tvayocyate iti cettatra
mamājñānamaṇvapi nāsti, matsarastu mayā janmārabhya na paricīyata ity
āha---nājñānād iti **\|\|**9**\|\|**

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sādhūnāṁ vṛttaṁ bruvataḥ, kintv
ajñānān matsarāc ca na bruvata ity arthaḥ \|\|9\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** me vacanam iti śeṣaḥ \|
sādhūnāṁ vṛttaṁ caritraṁ bruvato vaktuṁ pravṛt tasya mamāsādhūnāṁ nindā
syād eva tatra bhavadbhir aparāmarśena duḥkhaṁ na prāpyatām iti dhvaniḥ
\| śāli-kṣetrāṇāṁ yavasādy-apasāraṇābhāva iva sādhūnām apy
asādhu-dveṣābhāve'pi syād ity anudhvaniḥ \| nanu, śivasyāsādhutvam
ajñānād eva tvayocyate iti cet tatra mamājñānam anv api nāsti \|
matsaras tu mayā janmārabhya na paricīyata ity āha---nājñānād iti
\|\|9\|\|

**\...**

**\|\| 4.2.10 \|\|**

**ayaṁ tu loka-pālānāṁ yaśo-ghno nirapatrapaḥ \|**

**sadbhir ācaritaḥ panthā yena stabdhena dūṣitaḥ \|\|**

**śrīdhara-svāmī (bhāvārtha-dīpikā) :** stabdhenocita-kriyāśūnyena \|
dhvasteneti pāṭhe bhraṣṭena \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** asyāsādhutvamekāgramanasā
śṛṇutetyāha---lokapālānāṁ yaśoghna iti **\|** tulyajātīnāṁ
satāmekasyāpratiṣṭhāyāṁ sarveṣām eva duryaśo lokairudghuṣyata iti bhāvaḥ
**\|** indradveṣividyunmālyādirājye pravarṣaṇābhāve svabhaktatayānena
vṛṣṭyā tadyaśo hṛtaṁ, tathā svatṛtīyākṣyutthakopāgninā
kāmādidāhakatayāgner api yaśo hṛtaṁ, tatkāryakaraṇānmṛtyuñjayatvena
tadanadhīnatvādyamasya, tathā rakṣodhāryāsṛgārdragajacarmadhāritvena
nirṛtes tathā varuṇapālyayādogaṇādhiṣṭhitagaṅgādhṛtervaruṇasya, pralaye
nijaniḥśvāsaśoṣitābdhitvena śoṣaṇa-rūpavāyukāryakartṛtayā vāyoḥ,
sarvanidhīśakuberasakhitve\'pi kapālitvena kuberasya, tathā
brahmasṛṣṭasṛṣṭibhakṣakasṛṣṭisarjakatvena brahmaṇaḥ,
dharādhartṛśeṣadhāritvena śeṣasya ca yaśonāśinaḥ yaśonāśaś ca
tattatkarmolaṅghanatadvatkaraṇatadanadhīnatvādibhirbhavatyeveti **\|**
vastutas tu tadīyasarasvatī śivaṁ stauti yathā yaśoghnas teṣāṁ svayaśasā
yaśasastiraskartā nirgatā apatrā trāṇaṁ yeṣāṁ tānaśaraṇānpātīti saḥ
**\|** kena prakāreṇetyata āha---yenāsurādinā sadbhirācaritaḥ panthā
dṛṣitas tasya **\|** dhvastena dhvaṁsanena stabdheneti pāṭhe stabdhānāṁ
garvavatāmināḥ svāminastairdūṣitaḥ panthā yena hetunā sadbhirācaritaḥ
duṣṭanāśanena punaḥ saddharmapravartakaḥ **\|\|**10**\|\|**

---------------------------------------------------------------------------------------------------------------------

**jīva-gosvāmī (krama-sandarbhaḥ) :** krodhāndhatayā sādhūnāṁ
vṛttānuvadam api tyaktvā sākṣān nindām āha---ayantv iti \|\|10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** asyāsādhutvam
ekāgra-manasaḥ śṛṇutety āha---loka-pālānāṁ yaśoghna iti \|
tulya-jñātīnāṁ satām ekasyāpratiṣṭhāyāṁ sarveṣām eva duryaśo lokair
udghuṣyate iti bhāvaḥ \| vastutas tu tadīya-sarasvatī śivaṁ stauti \|
yathā, yaśoghnaḥ sva-yaśasā teṣāṁ yaśas tiraskartā nirgatā apatrā trāṇaṁ
yeṣāṁ tān aśaraṇān pātīti saḥ \| kena prakāreṇety ata āha---yena
asurādinā sadbhir ācaritaḥ panthāḥ dūṣitas tasya dhvastena dhvaṁsanena
stabdheneti pāṭhe stabdhānāṁ garvavatām ināḥ śreṣṭhās tair dūṣitaḥ
panthā yena hetunaiva sadbhir ācaritaḥ \|\|10\|\|

**\...**

**\|\| 4.2.11 \|\|**

**eṣa me śiṣyatāṁ prāpto yan me duhitur agrahīt \|**

**pāṇiṁ viprāgni-mukhataḥ sāvitryā iva sādhuvat \|\|**

**śrīdhara-svāmī (bhāvārtha-dīpikā) :** tad evāha---eṣa iti \| yad
yasmād viprāgni-samakṣaṁ sāvitrī-tulyāyā me duhituḥ pāṇim agrahīt
\|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anviyātāṁ mahāvegairaśvai
rājangurudruham iti syamantakopākhyāne śvaśure\'pi gurupadaprayogāt
**\|** tad uktaṁ pādme---

> upādhyāyaḥ pitā jyeṣṭho bhrātā caiva mahīpatiḥ **\|**
>
> mātulaḥ śvaśuraścaiva mātāmahapitāmahau **\|**
>
> varṇajyeṣṭhaḥ pitṛvyaś ca puṁso\'tra guravaḥ smṛtāḥ \|\|

iti varṇeṣu jyeṣṭho brāhmaṇaḥ prāṇimātrasya guruḥ---

> varṇānāmāśramāṇāñca gururvipro na cetaraḥ **\|**
>
> mantropādānapaṭhane sarvasaṁskārakarmasu **\|\|** iti saṁhitokteḥ
> **\|**

stutipakṣe tu---mamāśiṣyatāmaśiṣṭatāmetāvaddinaparyantaṁ gūḍhāmapyeṣa
prāptaḥ sarvajñatvātprathamam evāvagatavānata evotthānādikaṁ na
kṛtavāniti bhāvaḥ **\|** tadapi yad duhituḥ pāṇimagrahīttatsāvitryā iva
madduhitaryeva guṇamapekṣyeti bhāvaḥ **\|** me kīdṛśasya
sādhuvatsādhoriva mathurāyā iveti mathurāvat pāṭaliputre prākāra
itivatprayogaḥ **\|** vastutas tvasādhority arthaḥ **\|\|**11**\|\|**

---------------------------------------------------------------------------------------------------------------------

**jīva-gosvāmī (krama-sandarbhaḥ) :** śiṣyatāṁ śāsanīyatvam \|\|11\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** eṣa iti nindā spaṣṭā \|
stutis tu mama aśiṣyatām aśiṣṭatām etāvad-dina-paryantaṁ guptām api eṣa
prāptaḥ sarvajñatvāt prathamam evāvagatavān \| ata evābhyutthānādikaṁ na
kṛtavān iti bhāvaḥ \| tad api yad duhituḥ pāṇim agrahīt tat sāvitryā iva
mad-duhitary eva guṇam ālakṣyeti bhāvaḥ \| mama kīdṛśasya sādhuvat
sādhor iva vastutas tv asādhoḥ \|\|11\|\|

**\...**

**\|\| 4.2.12 \|\|**

**gṛhītvā mṛga-śāvākṣyāḥ pāṇiṁ markaṭa-locanaḥ \|**

**pratyutthānābhivādārhe vācāpy akṛta nocitam \|\|**

**śrīdhara-svāmī (bhāvārtha-dīpikā) :** mṛga-śāvasya
hariṇa-bālasyākṣiṇīvākṣiṇī yasyāḥ \| pratyutthānābhivādārhe mayy ucitaṁ
sanmānaṁ vācāpi nākarot \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
markaṭānmarkaṭatulyānkāmino\'pi kṛpayālocate tatkāmānsampādayatīti tathā
**\|** tasminpratyutthānābhivādārhe mallakṣaṇo jano vācāpyucitaṁ
nākṛteti dhiṅmām iti bhāvaḥ **\|\|**12**\|\|**

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yathā śūdrāyośatīṁ giraṁ kaścid
anicchan para-vaśyaḥ sann eva dadāti tathāham apy anicchann evāsmai
parama-mahate bālām adām \| kākvā kintu icchann evādām ity arthaḥ
\|\|12\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pratyutthānābhivādārhe
śvaśure mayi vācāpi ucitaṁ saṁmānaṁ na akṛta nākarot \|
stuti-pakṣe---markaṭān markaṭa-tulyān kāmino'pi kṛpayā locate tat-kāmān
sampādayati \| tasmin pratyutthānābhivādārhe mal-lakṣaṇo janaḥ vācāpy
ucitaṁ na akṛteti dhiṅ mām iti bhāvaḥ \|\|12\|\|

**\...**

**\|\| 4.2.13 \|\|**

**lupta-kriyāyāśucaye mānine bhinna-setave \|**

**anicchann apy adāṁ bālāṁ śūdrāyevośatīṁ giram \|\|**

**śrīdhara-svāmī (bhāvārtha-dīpikā) :** anarhāya kanyā dattety
anutapyamāna āha---lupta-kriyāyeti sārdhaiś caturbhiḥ \| uśatīṁ
veda-lakṣaṇāṁ giram \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
markaṭānmarkaṭatulyānkāmino\'pi kṛpayālocate tatkāmānsampādayatīti tathā
**\|** tasminpratyutthānābhivādārhe mallakṣaṇo jano vācāpyucitaṁ
nākṛteti dhiṅmām iti bhāvaḥ **\|\|**13**\|\|**

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** uśatīṁ veda-lakṣaṇāṁ
giram \| stuti-pakṣe tu---luptāḥ kriyā yasmin para-brahma-rūpatvāt nāsti
śucir yasmāt amānine abhinna-setave iti chedaḥ \| svāyogyatā-dṛṣṭyā
dātum anicchann api adām \| yathā śūdrā eva uśatīṁ veda-lakṣaṇāṁ giraṁ
dadati adhyāpayanti \| ṣa-lopasyābhāvo vaikalpikatvāt \|\|13\|\|

**\...**

**\|\| 4.2.14 \|\|**

**pretāvāseṣu ghoreṣu pretair bhūta-gaṇair vṛtaḥ \|**

**aṭaty unmattavan nagno vyupta-keśo hasan rudan \|\|**

**śrīdhara-svāmī (bhāvārtha-dīpikā) :** pretāvāseṣu śmaśāneṣu \| vyuptā
vikīrṇāḥ keśā yasya \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
markaṭānmarkaṭatulyānkāmino\'pi kṛpayālocate tatkāmānsampādayatīti tathā
**\|** tasminpratyutthānābhivādārhe mallakṣaṇo jano vācāpyucitaṁ
nākṛteti dhiṅmām iti bhāvaḥ **\|\|**14**\|\|**

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vāstavārthe pretā-vāseṣv ity
ādikaṁ bhagavat-premonmāda-mayaṁ jñeyam \|\|14\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pretyāvāseṣv ity ādikaṁ
sarvaṁ bhagavat-premonmāda-mayaṁ līlā-mātram iti svayam
evāha---unmattavad iti \| anyathā unmatta ity evāvakṣyat \|\|14\|\|

**\...**

**\|\| 4.2.15 \|\|**

**citā-bhasma-kṛta-snānaḥ preta-sraṅ-nrasthi-bhūṣaṇaḥ \|**

**śivāpadeśo hy aśivo matto matta-jana-priyaḥ \|\|**

**śrīdhara-svāmī (bhāvārtha-dīpikā) :** citā-bhasmanā kṛtaṁ snānaṁ yena
\| pretānāṁ srajo mālyāni yasya preta-srak \| nṛṇām asthīni bhūṣaṇāni
yasya \| śiva ity apadeśo nāma-mātraṁ yasya \| tamo-mātrātmakaḥ
kevala-tamo-rūpa ātmā svabhāvo yeṣām \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śivo
maṅgala-rūpo\'padeśo\'pakṛṣṭadeśo yasmātsa tathā **\|\|**15**\|\|**

---------------------------------------------------------------------------------------------------------------------

**jīva-gosvāmī (krama-sandarbhaḥ) :** citeti sārdhakam \| citety ādikaṁ
ca prāpta-siddhi-vaiṣṇavānām eveti purāṇāntara-prasiddham \|\|15\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** stuti-pakṣe---citety
ādikaṁ prāpta-siddhi-vaiṣṇavānām eveti purānāntara-prasiddham \| apadeśā
apakṛṣṭā deśā api śivā maṅgalā yataḥ saḥ \| na vidyate śivaṁ maṅgalaṁ
yatahā saḥ \| tamo-mātrātmakāḥ tamo-mātra-svarūpā ātmano yeṣām \|
stuti-pakṣe---svecchayā līlaiveyaṁ śambhor yat tāmasān api kṛpayā
śvīkarotīti \|\|15\|\|

**\...**

**\|\| 4.2.16 \|\|**

**patiḥ pramatha-nāthānāṁ tamo-mātrātmakātmanām \|**

**tasmā unmāda-nāthāya naṣṭa-śaucāya durhṛde \|\|**

**śrīdhara-svāmī (bhāvārtha-dīpikā) :** unmādā bhūta-viśeṣās teṣāṁ
nāthāya \| durhṛde duṣṭa-cittāya \| bateti khede \| vāstavas tv ayam
arthaḥ, luptāḥ kriyā yasmin, para-brahma-rūpatvāt \| ata eva nāsti śucir
yasmāt \| amānine abhinna-setave iti ca chedaḥ \| tasya parameśvarasya
madīyā mānuṣī kanyā kathaṁ yogyā syād iti lajjādinā dātum anicchann api
tat saṁbandha-lobhena dattavān \| śūdrāyety anarhatva-mātre dṛṣṭānto na
hīnatve \| pūrvāpara-sva-vacana-virodhāpatteḥ \| etad uktaṁ bhavati,
yathā kaścic chūdrāya devam artha-lobhena dadāti tadvad iti \|
pretāvāseṣv ity-ādi sarvaṁ viḍambana-mātram iti svayam
evāha---unmatta-vad iti \| anyathonmatta ity evāvakṣyat \| aśivo nāsti
śivo yasmāt \| amatto'matta-jana-priya iti chedaḥ \| patiḥ
pramatha-bhūtānām iti bhakta-vātsalyam āha \| tāmasān api doṣam apanīya
pātīti naṣṭānām api śaucaṁ śuddhir yasmāt \| duṣṭeṣv apy ete
mayānukampyā iti hṛn-mano yasya sa durhṛt tasmai \| bateti harṣe \|
brahmaṇo vākyāl lajjābhayādikaṁ parityajya dattety arthaḥ \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ata eva
parabrahma-rūpatvād eva nindāpakṣe parameṣṭhinā codite sati madicchā tu
nāsīd brahmājñāpālanam eva madduḥkhadamabhūd iti brahmāpyanabhijña iti
dhvaniḥ **\|** matpitretyanukteḥ **\|** parameṣṭhineti nāmoccāraṇena ca
so\'pi matpitṛtvāyogya evetyanudhvaniḥ **\|\|**16**\|\|**

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** parameṣṭhinā brahmaṇā
codite prerite satīti mamecchā nāsīt brahmājñā-pālanam eva
mad-duḥkha-dam abhūd iti brahmāpy anabhijña iti dhvaniḥ \| mat-pitrety
anukteḥ parameṣṭhineti nāmoccāraṇena ca so'pi mat-pitṛtvāyogya evety
anudhvaniḥ \| stuti-pakṣe---unmādānāṁ gaṇānām api nāthāya \| naṣṭānām
api śaucaṁ yataḥ \| kṛpayā duṣṭeṣv api hṛt kṛpāmayaṁ mano yasya tasmai
brahmaṇo vākyād ayogyenāpi mayā dattety arthaḥ \|\|16\|\|

**\...**

**\|\| 4.2.17 \|\|**

**maitreya uvāca---**

**vinindyaivaṁ sa giriśam apratīpam avasthitam \|**

**dakṣo'thāpa upaspṛśya kruddhaḥ śaptuṁ pracakrame \|\|**

**śrīdhara-svāmī (bhāvārtha-dīpikā) :** apratīpam apratikūlaṁ yathā
bhavaty evam avasthitam api vinindya \|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ata eva
parabrahma-rūpatvād eva nindāpakṣe parameṣṭhinā codite sati madicchā tu
nāsīd brahmājñāpālanam eva madduḥkhadamabhūd iti brahmāpyanabhijña iti
dhvaniḥ **\|** matpitretyanukteḥ **\|** parameṣṭhineti nāmoccāraṇena ca
so\'pi matpitṛtvāyogya evetyanudhvaniḥ **\|\|**17**\|\|**

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** apratīpam ajāta-śatrum
\|\|17\|\|

**\...**

**\|\| 4.2.18 \|\|**

**ayaṁ tu deva-yajana indropendrādibhir bhavaḥ \|**

**saha bhāgaṁ na labhatāṁ devair deva-gaṇādhamaḥ \|\|**

**śrīdhara-svāmī (bhāvārtha-dīpikā) :** devānāṁ yajana-samaye devaiḥ
saha bhāgaṁ na labhatāṁ, kiṁ tu tebhyaḥ pūrvam eva labhatām \|
agra-bhojitvāt \| yad vā, teṣu bhuktavatsu labhatām, sarva-poṣakatvāt \|
tatra hetuḥ, deva-gaṇo'dhamo yasmāt saḥ \|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra devaiḥ saha
bhāgālābhe **\|** ity artha iti, adhamaiḥ saha bhojanaṁ nocitam iti
bhāvaḥ **\|** pūrvavyākhyāne\'grabhojitvād iti
svāmicaraṇairheturuktastadarthastu brāhmaṇatvādityetacca tṛtīya-skandhe
dityupākhyāne nirūpitam **\|** agrajanmāgrabhugvipro brāhmaṇaś ca
dvijottamaḥ iti dharaṇiḥ **\|** vastutas tu mahādevapadavācyatvātsvasya
svetarānbālānmatvā pūrvam eva bhojayatītyata uktaṁ yadveti
**\|\|**18**\|\|**

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ayaṁ tv iti \|
stuti-pakṣe---deva-yajane yajñe devaiḥ saha bhāgaṁ na labhatām \| tatra
hetuḥ---deva-gaṇā adhamā yasmāt saḥ \| na hy adhamaiḥ saha bhojanam
ucitam \| ataḥ sarva-poṣakatvāt tān bhojayitvā bhāgaṁ labhatām iti
bhāvaḥ \|\|18\|\|

**\...**

**\|\| 4.2.19 \|\|**

**niṣidhyamānaḥ sa sadasya-mukhyair**

**dakṣo giritrāya visṛjya śāpam \|**

**tasmād viniṣkramya vivṛddha-manyur**

**jagāma kauravya nijaṁ niketanam \|\|**

**madhvācāryaḥ (bhāgavata-tātparyam) :**

ye jñāna-viṣayāḥ śāpā muktigās te'dhikāriṇām \|

> kādācitkās te bhavanti naiva te sārvakālikāḥ \|
>
> teṣāṁ jñānasya mukteś ca tāratamyasya caiva hi \|
>
> bhagavan-niyatatvāt tu śāpādi nātra kāraṇam \|\| iti vārāhe \|\|19\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** sa dakṣas tasmāt sthānād
viniṣkramya jagāma \| he kauravya \|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atra madanyaḥ ko\'pi na
yuktavādī tatosyāmadhārmikasaṅkulāyāṁ na stheyam iti kopena tato
niryayāvity āha---viṣidhyamānaḥ mā gacchetyādyucyamānaḥ **\|** he
kauravyeti **\|** yathā kauravāṇāṁ duryodhanādīnāṁ sabhātastvaṁ
nirgatastānayogyānmatveti kurubhyo nirgataḥ kauravyastadabhiprāyeyam iti
**\|** sa nirgataḥ kauravapuṇyalabdhaḥ ity ukteḥ **\|\|**19**\|\|**

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atra mad-anye
yukta-vādinaḥ ke'pi na dṛśyante \| tad asyām adhārmika-saṅkulāyāṁ
sabhāyāṁ na sthātum ucitam iti kopena tato niryayāv ity
āha---niṣidhyamānaḥ mā krudhya mā gacchety ādy ucyamānaḥ \|\|19\|\|

**\...**

**\|\| 4.2.20 \|\|**

**vijñāya śāpaṁ giriśānugāgraṇīr**

**nandīśvaro roṣa-kaṣāya-dūṣitaḥ \|**

**dakṣāya śāpaṁ visasarja dāruṇaṁ**

**ye cānvamodaṁs tadavācyatāṁ dvijāḥ \|\|**

**śrīdhara-svāmī (bhāvārtha-dīpikā) :** giriśasyānugānām agraṇīr mukhyaḥ
\| roṣa eva kaṣāyas tena dūṣitaḥ, ārakta-netra ity arthaḥ \| tasya
giriśasyāvācyatāṁ vacanān arhatām \| nindyatām ity arthaḥ \| tebhyo'pi
śāpaṁ visasarja \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kaṣāyo
rāgaheturdravyaviśeṣo gairikādiḥ **\|** ity artha iti **\|** atīva
kupita iti bhāvaḥ **\|** ity artha iti **\|**
stutervācyatvānnindaivāvācyeti bhāvaḥ **\|** dāruṇaṁ duḥsaham **\|**
tebhyo dvijebhyaḥ anvamodan **\|** abhyupāgamansuṣṭhu kṛtamityavocann
ity arthaḥ **\|\|**20**\|\|**

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad avadyatām iti citsukhaḥ
\|\|20\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** roṣa eva kaṣāyas tena
dūṣitaḥ \| atirakta-netra ity arthaḥ \| ye ca tasya giriśasya avācyatāṁ
nindām anvamodaṁs tebhyo'pi \|\|20\|\|

**\...**

**\|\| 4.2.21 \|\|**

**ya etan martyam uddiśya bhagavaty apratidruhi \|**

**druhyaty ajñaḥ pṛthag-dṛṣṭis tattvato vimukho bhavet \|\|**

**śrīdhara-svāmī (bhāvārtha-dīpikā) :** dakṣaṁ śapati sārdhais tribhiḥ
\| etan martyaṁ dakṣa-śarīram uddiśya śreṣṭhaṁ matvā \| aprati-druhi
pratidroham akurvati pṛthag dṛṣṭir bheda-darśī tattvataḥ paramārthāt
\|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pṛthagdṛṣṭiḥ
svasmādbhinneṣu dehāpatyakalatrādiṣveva dṛṣṭir yasya saḥ
paramārthādbhagavat-svarūpāt **\|\|**21**\|\|**

---------------------------------------------------------------------------------------------------------------------

**jīva-gosvāmī (krama-sandarbhaḥ) :** pṛthag-dṛṣṭiḥ bhagavān ayaṁ na
bhavatīti nīca-dṛṣṭiḥ \|\|21\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dakṣaṁ śapati sārdhais
tribhiḥ---ya iti \| etad dakṣa-śarīraṁ maraṇa-dharmakam uddiśya etad
evāham ity abhimānāspadīkṛtya druhyati \| ato'jño bhavet \| ajñatvam eva
prapañcayati---pṛthag-dṛṣṭiḥ svataḥ pṛthag-bhūteṣu dehāpatya-kalatrādiṣv
eva dṛṣṭir yasya saḥ \| tasmāt tattvato bhagavataḥ sakāśāt vimukho
bhavet iti prathamaḥ śāpaḥ \|\|21\|\|

**\...**

**\|\| 4.2.22 \|\|**

**gṛheṣu kūṭa-dharmeṣu sakto grāmya-sukhecchayā \|**

**karma-tantraṁ vitanute veda-vāda-vipanna-dhīḥ \|\|**

**śrīdhara-svāmī (bhāvārtha-dīpikā) :** ajñatvam evāha---gṛheṣv iti \|
karma-tantraṁ karma-parikaram \| deve ye vādā artha-vādāḥ, akṣayyaṁ ha
vai cātur-māsya-yājinaḥ sukṛtaṁ bhavatīty-ādayas tair vipannā vinaṣṭā
dhīr yasya \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kūṭadharmeṣu
tucchaphalapradadharmavatsu **\|** kūṭastucche\'nṛte rāśau iti kośāt
**\|\|**22**\|\|**

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vitanutāṁ vedety atra vitanutād
vedeti kvacit \|\|22\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vedeṣu ye
vādāḥ---akṣayyaṁ ha vai cāturmāsya-yājinaḥ sukṛtaṁ bhavatīty ādayas tair
vipannā dhīr yasya saḥ \|\|22\|\|

**\...**

**\|\| 4.2.23 \|\|**

**buddhyā parābhidhyāyinyā vismṛtātma-gatiḥ paśuḥ \|**

**strī-kāmaḥ so'stv atitarāṁ dakṣo basta-mukho ñcirāt \|\|**

**śrīdhara-svāmī (bhāvārtha-dīpikā) :** paro dehādis tam
evātmatvenābhito dhyātuṁ śīlaṁ yasyās tayā buddhyā vismṛtātmano gatis
tattvaṁ yena \| ataḥ paśu-tulyaḥ \| atitarāṁ strī-kāmo'stv iti dvitīyaḥ
śāpaḥ \| bas tasya mukham eva mukhaṁ yasyeti tṛtīyaḥ śāpaḥ \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ato\'nātmajñatvād eva
**\|** vastī nivāse chāge ca vastre pakve ca sarpiṣi iti niruktiḥ
**\|\|**23**\|\|**

---------------------------------------------------------------------------------------------------------------------

**jīva-gosvāmī (krama-sandarbhaḥ) :** buddhyeti sārdhakam \|\|23\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** paro dehādis tam
evātmatvenābhito dhyātuṁ śīlaṁ yasyās tayā buddhyā paśuḥ paśu-tulyaḥ
strī-kāmo'stv iti dvitīyaḥ śāpaḥ \| vas tasya chāgasya mukham iva mukhaṁ
yasyeti tṛtīyaḥ \|\|23\|\|

**\...**

**\|\| 4.2.24 \|\|**

**vidyā-buddhir avidyāyāṁ karmamayyām asau jaḍaḥ \|**

**saṁsarantv iha ye cāmum anu śarvāvamāninam \|\|**

**śrīdhara-svāmī (bhāvārtha-dīpikā) :** ayaṁ ca śāpo'syānurūpa evety āha
\| vidyā-buddhiḥ iyam eva tattva-vidyeti buddhir yasya \| ato'sau jaḍa
eva \| dvijān śapati, saṁsarantv iti sārdha-dvābhyām \| śarvam
avamanyata iti tathā tam amuṁ dakṣaṁ ye cānuvartante saṁsarantu
janma-maraṇādy anubhavantv ity ekaḥ śāpaḥ \|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ataḥ kṣayiṣṇuphalakarmasu
tattvabuddhitvādasau dakṣaḥ **\|\|**24**\|\|**

---------------------------------------------------------------------------------------------------------------------

**jīva-gosvāmī (krama-sandarbhaḥ) :** asāvaja iti kvacit saṁsarantv ity
ardhakam \|\|24\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śāpa-trayam idam asmai
samucitam eva, yatovidyā-buddhir ity ādi \| ato jaḍaḥ \| aja iti pāṭhe
chāga-tulyaḥ \| dvijān api śapati sārdha-dvābhyām \| amuṁ dakṣaṁ ye
cānuvartante te saṁsarantu ity ekaḥ śāpaḥ \|\|24\|\|

**\...**

**\|\| 4.2.25 \|\|**

**giraḥ śrutāyāḥ puṣpiṇyā madhu-gandhena bhūriṇā \|**

**mathnā conmathitātmānaḥ sammuhyantu hara-dviṣaḥ \|\|**

**madhvācāryaḥ (bhāgavata-tātparyam) :**

giri-prāṇaḥ samuddhṣṭas tat-sutā veda-vāk smṛtaḥ \|

puṣpaṁ svargādayaḥ proktāḥ phalaṁ mokṣa udāhṛtam \|\| iti vāmane \|

anaṅgo manmatho manthāḥ kāmo'ṅgaja udāhṛtaḥ \|\| iti śabda-nirṇaye
\|\|25\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** śrutāyā veda-rūpāyāḥ puṣpiṇyāḥ
puṣpāṇīvārtha-vādā manaḥ-kṣobhakatvāt \| artha-vāda-bahulāyā ity arthaḥ
\| madhu-gandha-tulyena prarocanena mathnā manaḥ-kṣobha-keṇonmathita
ātmā mano yeṣāṁ te saṁmuhyantu karmasv āsaktā bhavantv iti dvitīyaḥ
śāpaḥ \|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** arthavādāḥ
stutinindānyatarapratipādakavākyāni **\|** ity artha iti **\|**
prarocakavākyādhikyayuktāyā iti bhāvaḥ **\|\|**25**\|\|**

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śrutāyā veda-rūpāyāḥ
puṣpiṇyāḥ puṣpa-tulyārtha-vāda-bahulāyā madhu-gandha-tulyena prarocanena
mathnā manaḥ-kṣobhakeṇa ca unmathitaḥ ātmā mano yeṣāṁ te saṁmuhyantu
karma-svāsaktā bhavantv iti dvitīyaḥ \|\|25\|\|

**\...**

**\|\| 4.2.26 \|\|**

**sarva-bhakṣā dvijā vṛttyai dhṛta-vidyā-tapo-vratāḥ \|**

**vitta-dehendriyārāmā yācakā vicarantv iha \|\|**

**śrīdhara-svāmī (bhāvārtha-dīpikā) :** sarva-bhakṣā
bhakṣyābhakṣya-vicāra-śūnyāḥ \| vṛttyai dehādi-poṣāṇāya dhṛtāni
vidyā-tapo-vratāni yaiḥ \| vittādiṣv evārāmo ratir yeṣāṁ te \| yācakāḥ
santo vicarantv iti ca śāpa-catuṣṭyam \|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sarvabhakṣā ityekaḥ **\|**
dhṛtavidyādirdvitīyaḥ **\|** vittārāmādistṛtīyaḥ **\|** yācakā iti
caturthaḥ śāpaḥ **\|\|**26**\|\|**

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sarva-bhakṣāḥ
bhakṣyābhakṣya-vicāra-śūnyā iti tṛtīyaḥ \| vṛttyai jīvikārtham eva na tu
dharmārtham iti caturthaḥ \| vitteti pañcamaḥ \| yācakā iti ṣaṣṭhaḥ
\|\|26\|\|

**\...**

**\|\| 4.2.27-29 \|\|**

**tasyaivaṁ vadataḥ śāpaṁ śrutvā dvija-kulāya vai \|**

**bhṛguḥ pratyasṛjac chāpaṁ brahma-daṇḍaṁ duratyayam \|\|**

**bhava-vrata-dharā ye ca ye ca tān samanuvratāḥ \|**

**pāṣaṇḍinas te bhavantu sac-chāstra-paripanthinaḥ \|\|**

**naṣṭa-śaucā mūḍha-dhiyo jaṭā-bhasmāsthi-dhāriṇaḥ \|**

**viśantu śiva-dīkṣāyāṁ yatra daivaṁ surāsavam \|\|**

**śrīdhara-svāmī (bhāvārtha-dīpikā) :** surā gauḍī paiṣṭī mādhvī ca \|
āsavas tālādi-saṁbhavaṁ madyam \| dvandvaikyāt ṣaṇḍhatvam \| tad yatra
daivaṁ pūjyaṁ devatāvad ādaraṇīyam iti vā \|\|27-29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** brāhmaṇānāmidam evāyudham
iti dyotanāya brahmadaṇḍam ity uktaṁ vāgvajrā munayaḥ kila iti nyāyena
duratyayamapākartumaśakyam **\|\|** bhavasya vrataṁ niyamo
jaṭābhasmāsthyādidhāraṇaṁ taddhāriṇo ye pāśupatā ye ca tadanuyāyinaste
sarve sacchāstraṁ vedastatparipanthinastadvimukhāḥ santaḥ
pākhaṇḍinastannindakāḥ santv iti **\|\|**

madyādipūjā tvaprasiddheti cedāha---devatāvad iti **\|** yad vā, **\|**
devebhyo deyaṁ daivam iti **\|** yad vā, **\|** asūnāṁ tarpakamāsavaṁ
surāsavaṁ naivedyasthānāpannamupalakṣaṇaṁ caitanmāṁsasya **\|**
śivadīkṣāyāṁ cāṇḍālādijanmanāmapi---

> pravṛtte śāṁbhave yāge narāḥ sarve dvijottamāḥ **\|**
>
> syus tatra śaṅkā no kāryā sparśane bhojanādiṣu **\|\|** iti \|

sarvaṁ vastu pavitraṁ syātsarvā bhogyāḥ striyastadā ity-ādinā
vipratvakāraṇalakṣaṇāyām \|\|27-29**\|\|**

---------------------------------------------------------------------------------------------------------------------

**jīva-gosvāmī (krama-sandarbhaḥ) :** śāpa-rūpaṁ brahma-daṇḍam \|
sac-chāstrasya paripanthinaḥ pratikūlāḥ \| bhava-vrateti \| veda-vihitam
evātra bhava-vratam anūdyate anya-vihitatve pāṣaṇḍitva-vidhānāyogaḥ syāt
\| pūrvata eva pāṣaṇḍitvaṁ siddham eva vivṛṇoti sac-chāstrety-ādinā
pāṣaṇḍam āśritā ity antena \|\|\|27-29\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** surā gauḍī paiṣṭhī mādhvī
ca \| āsavas tālādi-sambhavaṁ madyaṁ tayor dvandvaikyāt ṣaṇḍatvam \| tad
eva yatra daivaṁ devatāvad ādaraṇīyam \|\|29\|\|

**\...**

**\|\| 4.2.30 \|\|**

**brahma ca brāhmaṇāṁś caiva yad yūyaṁ parinindatha \|**

**setuṁ vidhāraṇaṁ puṁsām ataḥ pāṣaṇḍam āśritāḥ \|\|**

**śrīdhara-svāmī (bhāvārtha-dīpikā) :** brahma vedam \| kathaṁ-bhūtam ?
setuṁ maryādā-rūpam \| tad evāha---puṁsāṁ varṇāśramācāravatāṁ vidhāraṇaṁ
dhārakam \|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** giraḥ śrutāyā ity-ādinā
vedaṁ, sarvabhakṣā ity-ādiśāpamiṣeṇa brāhmaṇāṁś ca **\|** tad eva
setutvam eva **\|** ato brahmabrāhmaṇanindanāt **\|**

> pālanātsarva-dharmāṇāṁ pāśabdena trayī matā **\|**
>
> tāṁ khaṇḍayati yo mohātpākhaṇḍaḥ sa prakīrtitaḥ **\|\|**

ity uktalakṣaṇaṁ pākhaṇḍam **\|\|**30**\|\|**

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** brahma vedaṁ
veda-pravartakān brāhmaṇāṁś ca kīdṛśaṁ san-mārge calatāṁ puṁsāṁ
vidharaṇaṁ dhārakaṁ setum \|\|30\|\|

**\...**

**\|\| 4.2.31 \|\|**

**eṣa eva hi lokānāṁ śivaḥ panthāḥ sanātanaḥ \|**

**yaṁ pūrve cānusantasthur yat-pramāṇaṁ janārdanaḥ \|\|**

**śrīdhara-svāmī (bhāvārtha-dīpikā) :** setutvaṁ prapañcayati dvābhyām
\| eṣa veda-lakṣaṇa eva śivaḥ panthāḥ \| yaṁ pūrve ṛṣayo'nusantasthur
āśritavantaḥ \| yad yasmin janārdanaḥ pramāṇaṁ mūlam \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mūlaṁ sa evātra sākṣī
praṣṭavya iti bhāvaḥ **\|** tīrthastu---yadyasya pramāṇaṁ samyagvaktā
**\|**

> pramāṇaṁ bodhaneyattāmaryādāśāstrahetuṣu **\|**
>
> samyagvaktari vātha syātpramāṇaṁ maraṇe gatau **\|\|** iti yādavaḥ
> **\|\|**31**\|\|**

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tasmāt svatantratvenopāsanāyām
ayaṁ doṣo yataś ca janārdanasyaiva veda-mūlatvam āha---eṣa iti \| sa eva
veda-lakṣaṇaḥ yat pramāṇaṁ yatra mūlam ity arthaḥ \| svatantropāsānāyāṁ
tat-prāptiḥ śrī-gītopaniṣatsv eva niṣiddhā \| yathā---ye'py
anya-devatā-bhaktāḥ ity-ādibhiḥ \| anya-devāvajñā ca niṣiddhā \| yathā
gautamīye---

> gopālaṁ pūjayed yas tu nindayed anya-devatām \|
>
> astu tāvat paro dharmaḥ pūrva-dharmo vinaśyati \|\|

hayaśīrṣā māṁ pathi deva-helanād iti śrī-nārāyaṇa-varmaṇi
tadāgaḥ-prāyaścittaṁ śrī-śivāvajñādau tu nandīśvara-śāpaś ca viśeṣataḥ
saṁsarantv ihety-ādi darśayiṣyate ca citraketu-carite \|\|31\|\|
\[bhakti-sandarbha 41\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** veda-nindakā yūyaṁ
kupatha-gāmina evety āha---eṣa veda-lakṣaṇaḥ \| yat yatra pramāṇam iti
\| sa evātra sākṣī praṣṭavya iti bhāvaḥ \|\|31\|\|

**\...**

**\|\| 4.2.32 \|\|**

**tad brahma paramaṁ śuddhaṁ satāṁ vartma sanātanam \|**

**vigarhya yāta pāṣaṇḍaṁ daivaṁ vo yatra bhūta-rāṭ \|\|**

**śrīdhara-svāmī (bhāvārtha-dīpikā) :** bhūta-rāṭ bhūtānāṁ tāmasānāṁ
patiḥ \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yatra pākhaṇḍamārge vo
yuṣmākam **\|** viśvanāthastu---danindāyāḥ phalamidaṁ bhāvyam eva
madabhiśāpaś ca piṣṭapeṣa iveti bhāvaḥ **\|** bhūtānāṁ rājā bhūta eveti
nindā, bhūteṣu sarvaprāṇiṣu rājata iti stutiḥ **\|\|**32**\|\|**

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vigarhyeti veda-nindāyāḥ
phalam idaṁ bhavadbhiḥ prāptavyam eva mad-abhiśāpas tu piṣṭa-peśa iveti
bhāvaḥ \| bhūta-rāṭ bhūtānāṁ rājā bhūta eveti nindā \| bhūteṣu
sarva-prāṇiṣu rājata iti stutiḥ \|\|32\|\|

**\...**

**\|\| 4.2.33 \|\|**

**maitreya uvāca**---

**tasyaivaṁ vadataḥ śāpaṁ bhṛgoḥ sa bhagavān bhavaḥ \|**

**niścakrāma tataḥ kiñcid vimanā iva sānugaḥ \|\|**

**śrīdhara-svāmī (bhāvārtha-dīpikā) :** anyonya-śāpenobhayor nāśād
vimanā iveti \| tathāpi bhagavad-anugṛhītānāṁ nāśo na syād iti bhāvaḥ
\|\|33\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** iti bhāva iti **\|** na me
bhaktaḥ praṇaśyati iti śrīgītokteḥ **\|** yatpramāṇaṁ janārdanaḥ iti
śrutvā kadācijjanārdanaṁ tadbhaktāś ca prati kim apyavadyaṁ krodhād eva
nandīśvaro vaded iti śaṅkamāno bhavastato niṣkrānta ity āha---tasyaivam
iti vimanā iveti **\|** vastutas tvātmārāmatvānna vimanāstena dvayoḥ
śāpābhyāṁ karmaśaivamārgau parihṛtya vaiṣṇavamārga eva śuddhatvena
grāhya iha prakaraṇavyaṅgyaṁ vastvetad eveti tātparyam
**\|\|**33**\|\|**

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tataś ca nandīśvarasya krodhāveśaṁ
dṛṣṭvā kadācit śrījanārdanaṁ tadupāsakāṁś ca pratyavadyaṁ vaded iti
śaṅkamānaḥ śrīśivaḥ sānuga ev aniṣkāntu ity āha tasyaivam iti \| vimanā
iveti natu vimanā ity arthaḥ, ātmārāmatvāt \| tad evaṁ dvayoḥ śāpābhyāṁ
karmaśaivamārgau parihṛtya śrīvaiṣṇavamārga eva śuddhatvena sthāpitaḥ \|
prakaraṇe'smin viśeṣajijñāsāyāṁ bhaktisandarbho dṛśyaḥ \|\|33\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yat-pramāṇaṁ janārdana
iti śrutvā kadācij janārdanaṁ tad-bhaktāṁś ca prati kim apy avadyaṁ
krodhād eva nandīśvaro vaded iti śaṅkamāno bhavas tato niṣkrānta ity
āha---tasyaivam iti \| vimanā iveti vastutas tv ātmārāmatvān na vimanāḥ
\| tena dvayoḥ nandīśvara-bhṛgvoḥ śāpa-grastān karma-mārgān śaivāṁś ca
parihṛtya vaiṣṇavā eva sudhībhir āśrayaṇīyā iti prakaraṇa-vyaṅgaṁ vastu
jñeyam \|\|33\|\|

**\...**

**\|\| 4.2.34-35 \|\|**

**te'pi viśva-sṛjaḥ satraṁ sahasra-parivatsarān \|**

**saṁvidhāya maheṣvāsa yatrejya ṛṣabho hariḥ \|\|**

**āplutyāvabhṛthaṁ yatra gaṅgā yamunayānvitā \|**

**virajenātmanā sarve svaṁ svaṁ dhāma yayus tataḥ \|\|**

**śrīdhara-svāmī (bhāvārtha-dīpikā) : ṛṣabhaḥ** sarva-śreṣṭho **harir
yatra ijyaḥ** pūjyaḥ, tat **satraṁ** **samyag vidhāya** \| he
**maheṣvāsa** vidura ! **yatra** prayāge'**nvitā**, tatra
**avabhṛtha**-snānaṁ kṛtvā **tataḥ** sthānād **yayuḥ** \|\|35\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evaṁ vivāde\'pi
satrāntarāyo nābhūd ity āha---**te\'pi** iti **\|** sānuga-dakṣa-rudrau
vināpi **satraṁ** **saṁvidhāya** **yayuḥ**, na ca tad-virodha-janyaḥ
ko\'pi vighno\'bhūt \| tatra hetuḥ---**yatra harir** eva **ijyānām
ṛṣabha** iti **\|** sandhy-abhāvas tv ārṣaḥ **\|** **maheṣvāsa** iti
**\|** yathā tvāṁ maheṣvāsaṁ vinaiva bhārata-yuddham abhūt, tathā
pinākapāṇiṁ vināpi yāgo\'bhūd ity abhiprāyā saṁbuddhiḥ **\|\|** asyaiva
karmaṇaḥ svābhīṣṭa-dattvād idaṁ samāpya na karmāntaraṁ tair ārabdham
**\|** kiṁ tu sva-gṛha-gamanam evānuṣṭhitam ity āha\--**svaṁ svam** iti
**\|\|**34**-**35**\|\|**

iti śrīmad-bhāgavata-dīpikā-prakāśe caturtha-skandhe dvitīyo\'dhyāyaḥ
**\|\|**2**\|\|**

---------------------------------------------------------------------------------------------------------------------

**jīva-gosvāmī (krama-sandarbhaḥ) :** te'pi iti yugmakam \|\|34-35\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : te'pi** rudra-dakṣau
sa-gaṇau vinaiva **satraṁ saṁvidhāya yayuḥ** \| na ca tad-virodha-janyaḥ
ko'pi vighno babhūvety āha---**yatra harir** eva **ijyānām ṛṣabha** iti
rudrādi-yajanaṁ vināpi yajña-pūrta-bhāvo nābhūd iti bhāvaḥ \|\|34-35\|\|

iti sārārtha-darśinyāṁ harṣiṇyāṁ bhakta-cetasām \|

caturthe'smin dvitīyo'yaṁ saṅgataḥ saṅgataḥ satām \|\|\*\|\|

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁ vaiyāsikyāṁ caturtha-skandhe śrī-vidura-maitreya-saṁvāde
dakṣa-śāpo nāma dvitīyo'dhyāyaḥ \|

\|\| 4.2 \|\|

**\...**

## 

**(4.3)**

**tṛtīyo'dhyāyaḥ**

<details><summary>विषयः</summary>

pitur yajñotsavaṁ draṣṭuṁ jigamiṣantyāḥ satyāḥ śivāt svīkṛti-prārthanaṁ śiva-dvārā tatra gamana-niṣedhaś ca \|
</details>

**\|\| 4.3.1 \|\|**

**maitreya uvāca---**

**sadā vidviṣator evaṁ kālo vai dhriyamāṇayoḥ \|**

**jāmātuḥ śvaśurasyāpi sumahān aticakrame \|\|**

**śrīdhara-svāmī (bhāvārtha-dīpikā) :**

tṛtīye tu satī tāta-yajñotsava-didṛkṣayā \|

gamiṣyantī maheśena vāritā nīti-hetubhiḥ \|\|\*\|\|

**dhriyamāṇayor** avatiṣṭhamānayoḥ \| dhṛṅ avasthāne ity asmāt \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tāto* dakṣaḥ **\|**
*nīti-yuktair* hetubhir vākya-lakṣaṇaiḥ \|\|\*\|**\|** śivasya tu dveṣas
tad-ajñāna eva na tu tasmin bāle pitur iveti **\|**

> dvayor dvitvaṁ samādāya trayāṇāṁ tritvam eva ca **\|**
>
> viśeṣaṇe syād dvitvādi viśeṣya-pratyayasya ca **\|\|**

ity ukter **vidviṣator** iti ṣaṣṭhī-dvi-vacanam **\|\|**1**\|\|**

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *asminn adhyāye na
kāpi vyākhyā.*

---------------------------------------------------------------------------------------------------------------------

**jīva-gosvāmī (krama-sandarbhaḥ) : sadā** iti \| śivasya tu dveṣas
tad-ajñāna eva, na tu tasmin bāle pitur iva \|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

tṛtīye sva-pitur yajñaṁ didṛkṣur yāsyatī satī \|

nivāritā nīti-vākyair adattājñā hareṇa sā \|\|o\|\|

**dhriyamāṇayoḥ** avatiṣṭhamānayoḥ \| kṣamāṁ kṣamāpaṇaṁ cāprāptavator
ity arthaḥ \| dhṛṅ avasthāna ity asmāt \|\|1\|\|

**\...**

**\|\| 4.3.2 \|\|**

**yadābhiṣikto dakṣas tu brahmaṇā parameṣṭhinā \|**

**prajāpatīnāṁ sarveṣām ādhipatye smayo'bhavat \|\|**

**śrīdhara-svāmī (bhāvārtha-dīpikā) :** yady api rudra-vihīno yajño
nāsty eva, tathāpi dakṣasya rudra-parityāgo dveṣād garvāc ca \| tatra
dveṣe hetur uktaḥ \| garve hetum āha \| yadā tu **prajāpatīnām
ādhipatye'bhiṣiktaḥ,** tadā tasya **smayo** garvo'**bhavat** \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra dvayor madhye *dveṣe
hetur* [natya]{.mark}bhāvādir uktaḥ **\|\|**2**\|\|**

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : yadābhiṣikta** iti
śiva-dveṣiṇo dakṣasya sampattir iyaṁ rājyasyāparādha-phalam eva punar
apy aparādha-vṛddhy-artham eva \| ata evāha---**smayo** garvam \|\|2\|\|

**\...**

**\|\| 4.3.3 \|\|**

**iṣṭvā sa vājapeyena brahmiṣṭhān abhibhūya ca \|**

**bṛhaspati-savaṁ nāma samārebhe kratūttamam \|\|**

**śrīdhara-svāmī (bhāvārtha-dīpikā) :** garvād eva **brahmiṣṭhān**
seśvarān **abhibhūya** tiraskṛtya \| vājapeyeneṣṭvā bṛhaspati-savena
yajeta iti śruter vājapeyeneṣṭvā samārebhe \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pāṭhāntare \"vāji-peyaṁ\"
yatra sa vājipeyo yāga-bhedaḥ **\|** āmikṣāvaśiṣṭaṁ jalaṁ vājīty ucyate
iti **\|** āmikṣā sā śitoṣṇe yā kṣīre syād dadhi-yogataḥ ity amaraḥ
**\|** śruty-antare ca vaiśvadevyāmikṣā vājibhyo vājinam iti **\|**
vāji-saṁjñakā devā api santi tebhyo vājinaṁ dadyād iti **\|**
āmikṣāto\'vaśiṣṭaṁ yadvāri tadvāji saṁsmṛtam iti kośāntarāc ca **\|**
seśvarān **\|** bhavaṁ tat-pakṣīyāṁś ca bhāga-dānāmantraṇādy-akaraṇena
tiraskṛtya **\|\|**3**\|\|**

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** garvād eva **brahmiṣṭhān
abhibhūya** bṛhaspati-savam iti \| vājapeyeneṣṭvā bṛhaspati-savena
yajeta iti śruteḥ \|\|3\|\|

**\...**

**\|\| 4.3.4 \|\|**

**tasmin brahmarṣayaḥ sarve devarṣi-pitṛ-devatāḥ \|**

**āsan kṛta-svastyayanās tat-patnyaś ca sa-bhartṛkāḥ \|\|**

**śrīdhara-svāmī (bhāvārtha-dīpikā) : kṛta-svastyayanāḥ** kṛta-maṅgalāḥ
\| **sa-bharṭṛkā** iti dakṣiṇādibhiḥ prathamam arhitānām api
patny-arhaṇe punar arhaṇam uktam \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tasmin** yajñe **\|**
*kṛta-maṅgalāḥ* kṛtārhaṇāḥ **\|\|**4**\|\|**

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : kṛta-svastyayanāḥ**
kṛtārhaṇāḥ \| **sa-bhartṛkā** iti teṣāṁ patny-arhaṇaiḥ punar apy arhaṇam
uktam \|\|4\|\|

**\...**

**\|\| 4.3.5-7 \|\|**

**tad upaśrutya nabhasi khecarāṇāṁ prajalpatām \|**

**satī dākṣāyaṇī devī pitṛ-yajña-mahotsavam \|\|**

**vrajantīḥ sarvato digbhya upadeva-vara-striyaḥ \|**

**vimāna-yānāḥ sa-preṣṭhā niṣka-kaṇṭhīḥ suvāsasaḥ \|\|**

**dṛṣṭvā sva-nilayābhyāśe lolākṣīr mṛṣṭa-kuṇḍalāḥ \|**

**patiṁ bhūta-patiṁ devam autsukyād abhyabhāṣata \|\|**

**śrīdhara-svāmī (bhāvārtha-dīpikā) : tat** tadā **khecarāṇāṁ
prajalpatāṁ** satāṁ **pitṛ-yajña-mahotsavaṁ** śrutvā tatra **vrajantīr**
**upadevānāṁ** gandharvādīnāṁ **vara-striyaś** ca **svasya nilayasya
abhyāśe** samīpe **dṛṣṭvā autsukyāt patim** **abhyabhāṣata** iti
trayāṇām anvayaḥ \|\|5\|\| kathaṁ-bhūtāḥ ? **striyo dṛṣṭvā** \|
**vimānāni yānāni** yāsāṁ tāḥ \| **preṣṭhaiḥ sahitāḥ** \| **niṣkāṇi**
padakāni **kaṇṭheṣu** yāsām \| **śobhamānāni** **vāsāṁsi** yāsām
\|\|6\|\| **lolāni** cañcalāny **akṣīṇi** yāsām \| **mṛṣṭāny** ujjvalāni
**kuṇḍalāni** yāsāṁ tāḥ \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : khecarāṇāṁ** vidyādharādīnām
**\|\|** **bhūtānāṁ** sarva-dehināṁ **patim** īśvaram **\|** autsukyād
utkaṇṭhātaḥ **\|\|**5**-**7**\|\|**

---------------------------------------------------------------------------------------------------------------------

**jīva-gosvāmī (krama-sandarbhaḥ) : tad upaśrutya** iti trikam \|\|5\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tat** tadā **khecarāṇāṁ**
**prajalpatāṁ** mukhāt **pitṛ-yajña-mahotsavam upaśrutya vrajantīr
upadeva-vara-striyo dṛṣṭvā patim abhyabhāṣata** \|\|5-7\|\|

**\...**

**\|\| 4.3.8 \|\|**

**saty uvāca**---

**prajāpates te śvaśurasya sāmprataṁ**

**niryāpito yajña-mahotsavaḥ kila \|**

**vayaṁ ca tatrābhisarāma vāma te**

**yady arthitāmī vibudhā vrajanti hi \|\|**

**śrīdhara-svāmī (bhāvārtha-dīpikā) : niryāpitaḥ** pravartitaḥ \| he
**vāma** śiva ! **te yady arthitā** icchā tarhi **vayaṁ** ca
**tatrābhisarāma** gacchāmaḥ \| na cādyāpi yāgo nivṛttaḥ \| yato'**mī
vibudhā vrajanti** \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prajāpatayo\'neke santīti
cet, tatrāha **\|** **te śvaśurasya** iti **\|** yajña-padopādānāt tatra
tava mukhya-bhāgitvam ito\'vaśyaṁ tatra gantavyam iti dhvanitam **\|**
**vāma** ity āmantraṇenātra vakratā na vidheyā **\|** saralo\'si
sundaro\'si vā tena gantavyam eva \| vāmo vakre\'tisundare iti dharaṇiḥ
**\|\|**8**\|\|**

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.3.9 \|\|**

**tasmin bhaginyo mama bhartṛbhiḥ svakair**

**dhruvaṁ gamiṣyanti suhṛd-didṛkṣavaḥ \|**

**ahaṁ ca tasmin bhavatābhikāmaye**

**sahopanītaṁ paribarham arhitum**[^2] **\|\|**

[^2]: arhitam


**śrīdhara-svāmī (bhāvārtha-dīpikā) :** autsukyaṁ prakaṭayanty
āha---**tasminn** iti ṣaḍbhiḥ \| pitṛbhyām **upanītaṁ** dattaṁ
**paribarham** alaṅkārādi-dravyaṁ **bhavatā** **saha** **arhituṁ**
svīkartum **abhikāmaye** \| \"arhitam\" iti pāṭhe tat-kṛtaṁ paribarham
icchāmīti \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra tava mama vā kiṁ
kāryam ? ata āha---**asminn** iti **\|** tāsāṁ sa-bhartṛkāṇām
**arhaṇam** iva mamāpi sa-bhartṛkāyā arhaṇaṁ bhavatv iti kāmaya ity
āha---**ahaṁ ca** iti \| **paribarho** rāja-yogya-dravya-paricchada iti
medinī **\|\|**9**\|\|**

---------------------------------------------------------------------------------------------------------------------

**jīva-gosvāmī (krama-sandarbhaḥ) : tasminn** iti sārdhakam \|\|9\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatra tava mama vā kiṁ
prayojanam ? ata āha---**tasmin bhaginya** iti \| tāsāṁ sa-bhartṛkāṇām
arhaṇam iva mamāpi sa-bhartṛkāyā arhaṇaṁ bhavatv iti kāmaye ity
āha---**ahaṁ ca** ity-ādi \| pitṛbhyām **upanītaṁ** dattaṁ
**paribarhaṁ** vastrālaṅkārādi-dravyaṁ **bhavatā saha** **arhitum**
arhayituṁ svīkartum iti yāvat \| **kāmaye** icchāmi \|\|9\|\|

**\...**

**\|\| 4.3.10 \|\|**

**tatra svasṝr me nanu bhartṛ-sammitā**

**mātṛ-ṣvasṝḥ klinna-dhiyaṁ ca mātaram \|**

**drakṣye cirotkaṇṭha-manā maharṣibhir**

**unnīyamānaṁ ca mṛḍādhvara-dhvajam \|\|**

**śrīdhara-svāmī (bhāvārtha-dīpikā) : svasṝr** bhaginīḥ \| **bhartṛbhiḥ
saṁmitāḥ** sadṛśīḥ \| **klinna-dhiyaṁ** snehārdra-cittām \| **ciram
utkaṇṭham** utsukaṁ **mano** yasyāḥ, sāhaṁ **drakṣyāmi** \| he **mṛḍa**
! **unnīyamānaṁ** pravartyamānam **adhvareṣu dhvajam** iva dṛśyaṁ
śreṣṭham adhvaram \| yad vā, utkṣipyamāṇaṁ yajñe ketuṁ yūpaṁ vā
\|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kiṁ paribarhārthinī
yiyāsasi ? iti tatrāha---**tatra** iti **\|** **tatra** yāgotsave **\|**
yajñānāṁ japa-yajño\'smi iti śrī-mukhokter bhagavat-svarūpa-yāgasya
sarva-yāga-śreṣṭhatvam astīti cet tatrāha---*yad vā* iti **\|**
*yūpasya* dūrato dṛśyatvāt *ketutvam* evety āha---*yūpaṁ vā* iti **\|**
**mṛḍa** iti sarva-sukhadattvāt tava mad-abhilaṣita-pūraṇena mahyam api
tad deyam ity āha **\|\|**10**\|\|**

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ paribarhārthinī
yiyāsasi ? iti tatrāha---**tatra** iti \| **klinna-dhiyaṁ**
snehārdra-cittānām \| **unnīyamānaṁ** pravartamānam **adhvareṣu** madhye
**dhvajam** iva śreṣṭham \| yad vā, utkṣipyamāṇaṁ yajña-ketum \|\|10\|\|

**\...**

**\|\| 4.3.11 \|\|**

**tvayy etad āścaryam ajātma-māyayā**

**vinirmitaṁ bhāti guṇa-trayātmakam \|**

**tathāpy ahaṁ yoṣid atattva-vic ca te**

**dīnā didṛkṣe bhava me bhava-kṣitim \|\|**

**śrīdhara-svāmī (bhāvārtha-dīpikā) :** aho kiṁ tatrāścaryaṁ yena
tavaitad autsukyam ? iti ced, ata āha---**tvayi** iti \| he **aja** !
**etad** viśvam **āścarya**-rūpaṁ **tvayy** eva tvan-**māyayā** racitaṁ
**vibhāti** \| ato yady api tava nāścarya-buddhiḥ, **tathāpy** **ahaṁ
yoṣid** utsuka-svabhāvā **tava tattvaṁ na jānāmi** \| ato **dīnā** kṛṣṇā
satī \| he **bhava** ! **me bhava-kṣitiṁ** janma-bhūmiṁ **didṛkṣe**
draṣṭum icchāmi \|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : ajatvāt** tava janma-bhūr
eva nāsti yatas tavāpi mat-tulyautsukyaṁ syād ity abhiprāyaḥ **\|** atas
tvan-māyā-racitatvāt **\|** atas tvat-tattvānabhijñatvāt **\|** he
**bhava** ! iti maṅgala-rūpatvāt tava maṅgala-karma-darśanājñāṁ dehīti
bhāvaḥ **\|\|**11**\|\|**

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atyāścaryam idaṁ yat
tavāpi prākṛta-lokasyeva bandhuṣv eva tāvān mohas tatrāha---**tvayi**
iti \| he **aja** ! **etan** mohādikaṁ tavātmārāmatvāt **tvayy** eva
**āścaryaṁ** **bhāti** \| asmākaṁ tu svābhāvika evāyaṁ dharma iti bhāvaḥ
\| yato **guṇa-trayātmakam** idaṁ viśvam **ātma-māyayā** **vinirmitam**
ato muhyaty eveti bhāvaḥ \| tathāpy etad viśva-madhye'pi **ahaṁ yoṣit,**
tatrāpi **dīnā \| bhava-kṣitiṁ** janma-bhūmiṁ **didṛkṣe** \| he
**bhava** ! \|\|11\|\|

**\...**

**\|\| 4.3.12 \|\|**

**paśya prayāntīr abhavānya-yoṣito\'py**

**alaṅkṛtāḥ kānta-sakhā varūthaśaḥ \|**

**yāsāṁ vrajadbhiḥ śiti-kaṇṭha maṇḍitaṁ**

**nabho vimānaiḥ kala-haṁsa-pāṇḍubhiḥ \|\|**

**śrīdhara-svāmī (bhāvārtha-dīpikā) :** didṛkṣām eva kaimutya-nyāyena
vyanakti---**paśya** iti dvābhyām \| he **abhava** ! iti \|
suhṛd-viyoga-duḥkhaṁ tvayā nāsvāditam iti bhāvaḥ \| **anyā yoṣitaḥ**
saṁbandha-rahitā api **prayāntīḥ paśya** \| **kānta-sakhā**
bhartṛ-sahitāḥ \| **varūthaśaḥ** saṅghaśaḥ \| kathaṁ-bhūtāḥ ? **yāsāṁ
vimānair nabho maṇḍitaṁ,** tāḥ \| he **śiti-kaṇṭha** ! nīla-kaṇṭha ! iti
parānugrahāya tvayā viṣam api bhakṣitam iti sūcayati \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** na kevalam aham
ekaivaitādṛśī ity āha---**paśya** iti **\|** **abhava** ! iti **\|**
*iti bhāva* iti**---**janmādimatām eva suhṛd-viyogādi-duḥkhaṁ bhavatīty
āśayaḥ **\|\|**12**\|\|**

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** na kevalam aham
akaitavaitādṛśīty āha---**paśya** iti \| he **abhava** ! iti
suhṛd-viyoga-duḥkhaṁ tvayā nānubhūtam iti bhāvaḥ \| **anyā yoṣitaḥ**
sambandha-rahitā api **kānta-sakhā** bhartṛ-sahitāḥ **varūthaśaḥ**
saṅghaśaḥ \| **yāsāṁ vimānair** **vrajadbhir nabho maṇḍitam** \| he
**śitikaṇṭha**! iti parānugrahāya tvayā viṣam api bhakṣitam ata ājñāṁ
dehīti bhāvaḥ \|\|12\|\|

**\...**

**\|\| 4.3.13 \|\|**

**kathaṁ sutāyāḥ pitṛ-geha-kautukaṁ**

**niśamya dehaḥ sura-varya neṅgate \|**

**anāhutā apy abhiyanti sauhṛdaṁ**

**bhartur guror deha-kṛtaś ca ketanam \|\|**

**śrīdhara-svāmī (bhāvārtha-dīpikā) :** tadā he **sura-śreṣṭha** !
**pitṛ-gehotsavaṁ niśamya sutāyā dehaḥ kathaṁ neṅgate** draṣṭuṁ na
pracalati ? tathāpy **anāhutāḥ** santāh kathaṁ gacchāmaḥ ?
tatrāha---**sauhṛdaṁ** suhṛt-saṁbandhi **ketanaṁ** gṛhaṁ tathā
**bhartr**-ādīnaṁ ca gṛham **anāhūtā** apy **abhiyanti** santaḥ \|
hrasvatvam ārṣam \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tad autsukyam **\|** ahaṁ
tu tasya kanyā bhūtvā kathaṁ dhairyaṁ dhāsyāmi ? ity āha---**katham**
iti **\|** iha **guru**-padena śvaśuro\'pi gṛhyate, **deha-kṛtaḥ** pituḥ
**\|** gṛhe sthāne ca **ketanam** iti dharaṇiḥ **\|\|**13**\|\|**

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ahaṁ tu tasya kanyā
bhūtvā kathaṁ dhairyaṁ dhāsyāmi ? ity āha---**katham** iti \|
**neṅgate** na draṣṭuṁ pracalati \| nanu tad apy anāhūtāḥ kathaṁ
gacchāmaḥ ? tatrāha---**anāhūtā** api\| **sauhṛdaṁ** suhṛdaḥ
**ketanaṁ** gṛham \| **guroḥ** śvaśurasya **deha-kṛtaḥ** pituś ca
\|\|13\|\|

**\...**

**\|\| 4.3.14 \|\|**

**tan me prasīdedam amartya vāñchitaṁ**

**kartuṁ bhavān kāruṇiko batārhati**[^3] **\|**

[^3]: batārhasi


**tvayātmano'rdhe'ham adabhra-cakṣuṣā**

**nirūpitā mānugṛhāṇa yācitaḥ \|\|**

**śrīdhara-svāmī (bhāvārtha-dīpikā) :** he **amartya**, **tat** tasmāt
**prasīda** \| **idaṁ me** **vāñchitaṁ kartuṁ bhavān arhati** \|
**kāruṇikatvam** evāha---**adabhra-cakṣuṣā** analpa-jñānenāpi **tvayā
ātmano** **dehasya ardhe'haṁ nirūpitā** dhṛtā \| yato'rdha-nārīśvara iti
khyāto'si, ato **mām anugrahāṇa** \| **yācitaḥ** san \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yatas tvam **amartyo**
devo\'si **\|** **tat** tasmāt devā hi prārthitā **vāñchitaṁ** kurvanti
iti bhāvaḥ **\|** amartyā amṛtāndhasaḥ ity amaraḥ **\|** pūrvaṁ
tvayākartavyam api kṛtam ity āha---**ātmano\'rdhe** iti **\|**
*analpa-jñānena* ātmārāmeṇa **\|\|**14**\|\|**

---------------------------------------------------------------------------------------------------------------------

**jīva-gosvāmī (krama-sandarbhaḥ) : \"**arhasi\" iti citsukhaḥ
\|\|14\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yadi te nāsti jigamiṣā,
tad api mad-anurodhena kṛpayā gacchety āha---**tan me** iti \| he
**amartya** ! deva ! tvayā akartavyam api kṛtam ity
āha---**adabhra-cakṣuṣā** analpa-jñānena ātmārtāmeṇāpi **ātmano**
dehasya **ardhe** **ahaṁ nirūpitā** dhṛtā \| yato'rdha-nārīśvara iti
khyāto'si ato **mā** mām \|\|14\|\|

**\...**

**\|\| 4.3.15 \|\|**

**ṛṣir uvāca**---

**evaṁ giritraḥ priyayābhibhāṣitaḥ**

**pratyabhyadhatta prahasan suhṛt-priyaḥ \|**

**saṁsmārito marma-bhidaḥ kuvāg-iṣūn**

**yān āha ko viśva-sṛjāṁ samakṣataḥ \|\|**

**śrīdhara-svāmī (bhāvārtha-dīpikā) : abhibhāṣito** yācitaḥ \| **ko**
dakṣo **yān āha** \| **marma bhindanti** ye, tān **kuvāg-iṣūn**
durukti-bāṇān **saṁsmāritaḥ** \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanu dakṣa-prayuktāḥ
**kaṭu-vāg-iṣavaḥ** śrī-śivasya ātmārāmasya **marma** kathaṁ
**bhindanti** ? ucyate**---**śivasya parameśvaratvād ātmārāmatve saty
eva tamo-guṇopahitatvāt kadācit paramaiśvaryānanusandhāne sati
śoka-moha-rāga-dveṣādayo\'pi bhavanti **\|** tathaiva kṛṣṇasya
sadaivātmārāmatve\'pi
śrī-yaśodādi-śrī-baladevādi-śrī-gopikādi-viśiṣṭatve premavattvād eva
svīya-pāramaiśvaryānanusandhānāc choka-moha-rāga-dveṣādayaḥ **\|** kintu
śivasya tamo-guṇodbhūtās te duḥkhābhāsānubhava-mayāḥ **\|** kṛṣṇasya
premodbhutās te ānanda-parama-kāṣṭhānubhava-mayāḥ **\|** premṇaś
cic-chakti-sāra-vṛttitvād ātmārāmatvasyāpy asaṅkocakāḥ
asurādi-hiṁsādayaś ca sattva-guṇa-kāryā eva guṇānāṁ parasparopamarditvāt
**\|** yathā prakāśo\'ndhakāraṁ hanti, tathaiva sattva-guṇas tamo-rajasī
hanti, tathaiva kṛṣṇo\'surādīn nihantīti śuddha-sattva-rūpe tasmin
prākṛta-sattva-kāryās te vartamānā api nāpakārakā iti vyākhyātaṁ
prathame, saptamārambhe ca vakṣyate **\|\|**15**\|\|** \[atra
viśvanāthānusṛtam\]

---------------------------------------------------------------------------------------------------------------------

**jīva-gosvāmī (krama-sandarbhaḥ) : abhibhāṣita** ity \"atra nāthita\"
iti kvacit \| **marma-bhidas** tad-bhaktānām \|\|15\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : ko** dakṣo **yān āha,** tān
**marma-bhidaḥ** **kaṭu-vāk-śarān** **priyayā** smāritaḥ \| nanu
dakṣa-prayuktāḥ kaṭu-vāg-iṣavaḥ śrī-śivasya ātmārāmasya marma kathaṁ
bhidanti ? ucyate---śivasya parameśvaratvād ātmārāmatvam asty eva \|
tamo-guṇa-yuktatvāc ca kadācit pāramaiśvaryānanusandhāne sati
śoka-moha-rāga-dveṣādayo'pi bhavanti \| tathaiva kṛṣṇasya
sadaivātmārāmatve'pi śrī-yaśodādi-śrī-baladevādi-śrī-gopikādi-viśiṣṭatve
premavattvād eva svīya-pāramaiśvaryānanusandhānāt
śoka-moha-rāga-dveṣādayaḥ \| kintu śivasya tamo-guṇodbhūtās te
duḥkhābhāsānubhava-mayāḥ \| kṛṣṇasya premodbhūtās te
ānanda-parama-kāṣṭhānubhava-mayāḥ \| premṇaś cic-chakti-sāra-vṛttitvād
ātmārāmatvasyāpy asaṅkocakāḥ \| asurādi-hiṁsādayas tu sattva-guṇa-kāryā
eva guṇānāṁ parasparopamarditvāt \| yathā prakāśo'ndhakāraṁ hanti
tathaiva sattva-guṇas tamo-rajasī hanti \| tathaiva kṛṣṇo'surādīn
nihantīti śuddha-sattva-rūpe tasmin prākṛta-sattva-kāryās te vartamānā
api nāpakārakā iti prathama eva vyākhyātam \| saptamārambhe ca vakṣyate
\|\|15\|\|

**\...**

**\|\| 4.3.16 \|\|**

**śrī-bhagavān uvāca**---

**tvayoditaṁ śobhanam eva śobhane**

**anāhutā apy abhiyanti bandhuṣu \|**

**te yady anutpādita-doṣa-dṛṣṭayo**

**balīyasānātmya-madena manyunā \|\|**

**śrīdhara-svāmī (bhāvārtha-dīpikā) : anāhutā api** iti **tvayā** yad
**uditam** uktaṁ tac **chobhanam eva,** kiṁ tv **anātmyaṁ** dehādāv
ahaṅkāraḥ, tat-kṛtena **madena** **manyunā** ca **te** bandhavo **yady**
**anutpādita-doṣa-dṛṣṭayo** bhavanti, tarhi \| na utpādite āropite doṣe
dṛṣṭir yeṣāṁ te \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** [???]{.mark}

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : anātmyaṁ** dehādāv
ahaṅkāraḥ, tat-kṛtena **madena manyunā** ca **te** bandhavo **yady**
**anutpādita-doṣa-dṛṣṭayo** bhavanti \|\|16\|\|

**\...**

**\|\| 4.3.17 \|\|**

**vidyā-tapo-vitta-vapur-vayaḥ-kulaiḥ**

**satāṁ guṇaiḥ ṣaḍbhir asattametaraiḥ \|**

**smṛtau hatāyāṁ bhṛta-māna-durdṛśaḥ**

**stabdhā na paśyanti hi dhāma bhūyasām \|\|**

**śrīdhara-svāmī (bhāvārtha-dīpikā) :** nanu **vidyādi**-guṇa-yukto
dakṣas tv ādṛśeṣu mahatsu kathaṁ doṣa-dṛṣṭir bhavet ?
tatrāha---**vidyādibhir** eva **smṛtau hatāyāṁ** viveka-jñāne naṣṭe sati
**bhūyasāṁ** mahattamānāṁ **dhāma** tejo **na paśyanti hi** \| nanu
guṇaiḥ kathaṁ viveka-nāśaḥ ? tatrāha---**satāṁ guṇair** viveka-hetubhir
apy **asattamānām** itarair doṣa-bhūtaiḥ \| ata eva tair **bhṛto**
dhṛtaḥ puṣṭo vāhaṁ vidvāṁs tāpasa ity-ādir **māno** garvas tena **duṣṭā
dṛṣṭir** yeṣāṁ te \|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atrāśaṅkate---*nanv* iti
**\|** *tatra* ākṣepe **\|** punar ākṣipati---*nanv* iti **\|** ata
evāsattama-guṇānāṁ doṣa-bhūtatvād eva **\|** bhṛñ-dhātor
ubhayārthakatvād vikalpa iti **\|** etena dugdham amṛtam api
sarpāsya-praviṣṭaṁ viṣam eva bhavet, tathābdhi-jalaṁ kṣāram api
megha-praviṣṭaṁ miṣṭaṁ syād iti sthāna eva guṇā guṇāyante, anyathā doṣā
evety uktaṁ tathā doṣā api sthāna-bhedena guṇā bhavantīty anyat
**\|\|**17**\|\|**

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bhṛta-māna- ity atra hy
\"abhimāna\" iti kvacit \| \"stabdhā\" iti citsukhasyāpi sammataḥ pāṭhaḥ
\|17\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu viduṣo mat-pitur
mūḍhānām iva doṣa-dṛṣṭiḥ kathaṁ sambhavet ? tatrāsatāṁ **vidyādaya**
evānartha-hetavaḥ \| ity āha---**vidyādibhir** eva **ṣaḍbhir guṇaiḥ**
**smṛtau** vivecanāyāṁ **hatāyāṁ** satyāṁ **bhṛtās** tair eva puṣṭāḥ
ahaṁ vidvāṁs tāpasa ity-ādi **māno** garvas tena **durdṛśo**'ndhā
**bhūyasāṁ** mahattamānāṁ **dhāma** tejo **na paśyanti** \| nanu, tair
guṇāiḥ kathaṁ smṛti-bhraṁśaḥ ? tatrāha---**satāṁ guṇair asattamānāṁ** tu
**itarair** doṣair dugdham amṛtam api sarpa-mukhe praviṣṭaṁ viṣam eva
bhavet, ataḥ sthāna eva guṇā guṇāyanta iti bhāvaḥ \|\|17\|\|

**\...**

**\|\| 4.3.18 \|\|**

**naitādṛśānāṁ sva-jana-vyapekṣayā**

**gṛhān pratīyād anavasthitātmanām \|**

**ye'bhyāgatān vakra-dhiyābhicakṣate**

**āropita-bhrūbhir amarṣaṇākṣibhiḥ \|\|**

**śrīdhara-svāmī (bhāvārtha-dīpikā) : sva-jana-vyapekṣayā**
bandhu-dṛṣṭyā \| **gṛhān na pratīyān** nāvalokayet \|
**anavasthita-**cittatvam evāha \| ye **vakra-dhiyā** buddhyā paśyanti
\| **āropitā** uttambhitā **bhrūr** yeṣu, tāny āropita-bhrūṇi, taiḥ \|
āropitābhir bhrūbhir iti vā \| **amarṣaṇaiḥ** sa-krodhair **akṣibhiḥ**
\|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ata etādṛśāḥ pitrādayo\'py
upekṣyā evety āha---**naitādṛśa-** iti **\|** yadi gacchet tadā
śatru-dṛṣṭyaiva gacched iti bhāvaḥ **\|** nanu durātmāno\'pi
svāpatya-jāmātr-ādiṣu snihyanty eva ? iti
tatrāha---**anavasthitātmanāṁ** nāyam api teṣāṁ niścaya iti bhāvaḥ
**\|** **amarṣaṇa**-padenaiva caritārthatvād viśeṣaṇānarthakyam
āśaṅkyāha**---***āropitābhiḥ bhrūbhir* iti veti **\|\|**18**\|\|**

---------------------------------------------------------------------------------------------------------------------

**jīva-gosvāmī (krama-sandarbhaḥ) : vakra-dhiyā** hetunā
**āropita-bhrūbhir** upalakṣitair **amarṣaṇākṣibhiḥ** **ye'bhicakṣate**
\|\|18\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ata īdṛśāḥ pitrādayo'py
upekṣyā evety āha---**naitā** iti \| **svajanā** iti yā **viśiṣṭā
apekṣā,** tayā na gacched iti \| yadi gacchet, tadā varaṁ
śatru-buddhyaiva gacched iti bhāvaḥ \| nanu, durātmano'pi
svāpatya-jāmātrādiṣu snihyanty eva ? iti tatrāha---**anavasthitātmanāṁ**
nāyam api teṣāṁ niścaya iti bhāvaḥ \| ye **āropitābhir bhrūbhis** tathā
**amarṣaṇākṣibhiḥ** krodha-netrair **abhicakṣate** paśyanti \|\|18\|\|

**\...**

**\|\| 4.3.19 \|\|**

**tathāribhir na vyathate śilīmukhaiḥ**

**śete'rditāṅgo hṛdayena dūyatā \|**

**svānāṁ yathā vakra-dhiyāṁ duruktibhir**

**divā-niśaṁ tapyati marma-tāḍitaḥ \|\|**

**śrīdhara-svāmī (bhāvārtha-dīpikā) :** nanu sva-janānāṁ gṛhaṁ suhṛdbhir
gantavyaṁ teṣāṁ duśceṣṭitaṁ ca soḍhavyam, na, tasya duḥsahatvād ity
āha---**tathā** iti \| **aribhiḥ** **śilīmukhair** bāṇair **arditāṅgaḥ**
khaṇḍita-gātro'pi tathā **na vyathate** \| yataḥ **śete** svapiti \|
**svānāṁ** duruktibhir **marmasu tāḍito** yathā **dūyatā** vyathamānena
**hṛdā** **divā-niśaṁ tapyati** \|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** punar ākṣipati---*nanv*
iti **\|** etādṛśā bandhavo\'ribhyo\'py adhikā iti bhāvaḥ
**\|\|**19**\|\|**

---------------------------------------------------------------------------------------------------------------------

**jīva-gosvāmī (krama-sandarbhaḥ) : śete** kadācin nidrāty apīty arthaḥ
\|\|19\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tādṛśā bandhavaḥ
śatrubhyo'py adhikā ity āha---**aribhiḥ** prayuktaiḥ **śilīmukhair**
bāṇaiḥ **tathā na vyathate**, yataḥ **śete** kadācit svapiti \|
**dūyatā** dūyamānenety uttareṇānvayaḥ \|\|19\|\|

**\...**

**\|\| 4.3.20 \|\|**

**vyaktaṁ tvam utkṛṣṭa-gateḥ prajāpateḥ**

**priyātmajānām asi subhru me matā \|**

**tathāpi mānaṁ na pituḥ prapatsyase \`**

**mad-āśrayāt kaḥ paritapyate yataḥ \|\|**

**śrīdhara-svāmī (bhāvārtha-dīpikā) :** mayi tatra gatāyāṁ neyaṁ śaṅketi
cet, tatrāha---**vyaktaṁ** niścitam **utkṛṣṭā gatiḥ** sthitir yasya,
tasya **ātmajānāṁ** kanyānāṁ madhye **tvaṁ priyā** iti **me**
**saṁmatāsi**, athāpi **pituḥ** sakāśān **mānaṁ na \[prapatsyase\]**
lapsyase \| **mad-āśrayān** mat-saṁbandhāt \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : utkṛṣṭa-gater** iti
viparīta-lakṣaṇayā **\|\|**20**\|\|**

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mayi tatra gatāyāṁ neyaṁ
śaṅketi cet, tatrāha---**vyaktaṁ** niścitam eva **utkṛṣṭa-gater** iti
viparīta-lakṣaṇayā **prajāpater** dakṣasya **ātmajānāṁ** madhye **tvaṁ
priyā** atisneha-pātrī bhavasi \| **tathāpi** tad api **pituḥ** sakāśāt
**mānaṁ na pratipasyasye** na prāpsyasi \| yato **mad-āśrayāt**
mat-sambandhāt \|\|20\|\|

**\...**

**\|\| 4.3.21 \|\|**

**pāpacyamānena hṛdāturendriyaḥ**

**samṛddhibhiḥ pūruṣa-buddhi-sākṣiṇām \|**

**akalpa eṣām adhiroḍhum añjasā**

**paraṁ padaṁ dveṣṭi yathāsurā harim \|\|**

**śrīdhara-svāmī (bhāvārtha-dīpikā) :** nanu bhagavaṁs tvayā kim ? iti
dakṣas tiraskṛto yato'sau tvāṁ dveṣṭi \| ata āha---**pāpacyamānena**
alaṁ dahyamānena **hṛdā** manasā **duḥkhitendriyaḥ** \| kābhiḥ ?
**pūruṣo** jīvas tasya **buddhiś** cittaṁ tat-**sākṣiṇāṁ**
nirahaṅkārāṇām ity arthaḥ \| **samṛddhibhiḥ** puṇya-kīrty-ādibhiḥ \|
**eṣāṁ padaṁ** sthānam aiśvaryaṁ prāptum **akalpo**'śaktaḥ san **paraṁ**
**dveṣṭi** \| **asurā yathā hariṁ** kevalaṁ dviṣanti \|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ihākṣipati---*nanv* iti
**\|** **paraṁ** kevalaṁ, tad uktaṁ---

> dahyamānāḥ sutīvreṇa nīcāḥ para-yaśo\'gninā **\|**
>
> aśaktās tat-padaṁ gantuṁ tato nindāṁ prakurvate **\|\|** iti **\|**

ayam arthaḥ---asmākaṁ tu tvat-pitari dakṣe dveṣa-leśo\'pi nāstīti
sa-śapathaṁ vadan viśinaṣṭi \| **pūruṣaḥ** parameśvara eva **buddher**
bhadrāyā abhadrāyā vā **sākṣī** yeṣāṁ, teṣām iti \| he dākṣāyaṇi! yadi
tvaṁ na pratyeṣi, tadā kṣaṇaṁ samādhinā parameśvaraṁ sākṣāt kṛtvā
mad-doṣa-guṇau sa eva praṣṭavya iti bhāva iti viśvanāthaḥ
**\|\|**21**\|\|**

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu, bhagavaṁs tadā
tvayā vā dakṣaṁ prati manasā kiñcit dviṣṭam, tatra nahi nahīti śapathaṁ
kurvan \| dakṣo matsarī sadaivāsmad-ādīn dveṣṭi \| samprati
mad-aparādhaṁ kalpayitvā dveṣaṁ prakaṭayāmāsety āha---**pāpacya-** iti
\| eṣām asmad-ādīnāṁ **samṛddhibhir** yogaiśvaryādibhir hetubhiḥ
**pāpācyamānena** jājvalyamānena **hṛdā** **āturendriyo dveṣṭi**
**yathā** **asurā harim** \| kīdṛśaḥ ? eṣāṁ **paraṁ** sarvotkṛṣṭaṁ
**padam** **adhiroḍhum akalpaḥ** asamarthaḥ \| asmākaṁ tu dakṣe
tvat-pitari dveṣa-leśo'pi nāsīti sa-śapathaṁ vadan
viśinaṣṭi---**puruṣaḥ** parameśvara eva **buddher** bhadrāyā abhadrāyā
vā **sākṣī** yeṣāṁ, teṣām iti \| he dākṣāyaṇi, yadi tvaṁ na pratyeṣi,
tadā kṣaṇaṁ samādhinā parameśvaraṁ sākṣātkṛtya mad-doṣa-guṇau sa eva
praṣṭavya iti bhāvaḥ \|\|21\|\|

**\...**

**\|\| 4.3.22 \|\|**

**pratyudgama-praśrayaṇābhivādanaṁ**

**vidhīyate sādhu mithaḥ sumadhyame \|**

**prājñaiḥ parasmai puruṣāya cetasā**

**guhā-śayāyaiva na deha-mānine \|\|**

**śrīdhara-svāmī (bhāvārtha-dīpikā) :** nanu tvayā
pratyutthāna-vinayādy-akaraṇād avajñāta evāsau tatrāha---he
**su-madhyame** ! **pratyudgamādikaṁ mitho** janair yad **vidhīyate,**
tat **prājñaiḥ** **sādhu** vidhīyate \| sādhutvam evāha---**parasmai**
śrī-vāsudevāya \| **guhā-śayāya** antaryāmiṇa **eva** \| tac ca
**cetasā** eva\| paripūrṇe tasmin kāyika-vyāpārāyogāt \|
ato'ntaryāmi-dṛṣṭyā manasā sarvaṁ kṛtam iti bhāvaḥ \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** satyaṁ tvad-dveṣṭaiveti
pratyemi, tad api śvaśure tasmin pratyutthāna-vinayādikam ucitam eveti
śaṅkate---*nanv* iti **\|** tac ca namanādi **\|** ataḥ
kāyika-vyāpārānarhatvāt **\|** *iti bhāva* iti **\|** prājñetaraiḥ
parameśvara-smaraṇābhāvād **deha-mānina** eva **vidhīyate** **\|** tan
na **sādhu**, mama dakṣāgamanāvasare bhagavac-caraṇa-samāhita-cetastvāt
**\|** yadyapi dakṣo mayā na dṛṣṭas tad api bhagavat-saṁmānena
dakṣa-saṁmāno\'py abhūd eva **\|** dakṣas tu mūrkho vṛthā kupyatīty
āśayaḥ **\|\|**22**\|\|**

---------------------------------------------------------------------------------------------------------------------

**jīva-gosvāmī (krama-sandarbhaḥ) : pratyudgama-** iti \|
avaiṣṇava-viṣayam evedaṁ vākyam \| atha bhāgavatā yūyaṁ priyāḥ stha,
bhagavān yathā \[bhā.pu. 4.24.30\] iti puratas tad-ukteḥ,
mad-bhakta-pūjābhyadhikā \[bhā.pu. 11.19.21\] iti bhagavad-ukteś ca \|
ata eva **na deha-mānine** bahirmukhāya ity uktam \|\|22\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu, satyaṁ
tvad-dveṣṭaiveti pratyeṣi, tad api śvaśure tasmin
pratyutthāna-vinayādikam ucitam evety ata
āha---**pratyudgamanābhivādana**-pratyabhivādanādikaṁ mitho janair yad
vidhīyate, tat **prājñaiḥ parasmai puruṣāya** **guhāśayāyaiva** \|
**cetasā** atra mat-śvaśure maj-jāmātari ca parameśvaro vartate, tasmai
nama iti bhāvanayaiva vidhīyate, **na tu deha-mānine** \| aprājñais tu
parameśvara-smaraṇābhāvād deha-mānine eva vidhīyate \| na tat samyag ato
dakṣāgamana-samaye śrī-bhagavac-caraṇa-samāhita-cetastvāt \| yadyapi
dakṣo mayā na dṛṣṭaḥ, tad api bhagavat-sammānena dakṣa-sammāno'bhūd eva
\| dakṣas tv ajñānī vṛthā kupyatīti bhāvaḥ \|\|22\|\|

**\...**

**\|\| 4.3.23 \|\|**

**sattvaṁ viśuddhaṁ vasudeva-śabditaṁ**

**yad īyate tatra pumān apāvṛtaḥ \|**

**sattve ca tasmin bhagavān vāsudevo**

**hy adhokṣajo me namasā vidhīyate \|\|**

**madhvācāryaḥ (bhāgavata-tātparyam) : vi**śeṣeṇa **dhīyate** cintyate
\| rudreṇa dhīyate viṣṇur viṣṇu-dhyeyo na kaścana iti brahma-vaivarte
\|\|23\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** kiṁ ca, na kevalam abhyāgateṣv
eva vāsudeva-dṛṣṭyā namanaṁ kriyate, kiṁ tu nityam eva manasi vāsudevaś
cintyata ity āha \| **viśuddhaṁ sattvam** antaḥ-karaṇaṁ sattva-guṇo vā
**vasudeva-śabditaṁ** vasudeva-śabdenoktam \| kutaḥ ? **yad** yasmāt
**tatra** sattve **pumān** vāsudeva **īyate** prakāśate, **apa**gatam
**āvṛtam** āvaraṇaṁ yasmāt saḥ \|

ayam arthaḥ---vasudeve bhavati pratīyata iti **hi** **vāsudevaḥ**
parameśvaraḥ prasiddhaḥ \| sa ca viśuddhe sattve pratīyate \| ataḥ
pratyayārthena prasiddhena prakṛty-artho nirdhāryate \| tataś ca
\"vāsayati devam\" iti vyutpattyā \"vasaty asminn\" iti vā vasuḥ \| devo
dīvyati dyotata iti vā \| vasubhiḥ puṇyair dīvyati prakāśata iti vā
vasudeva-śabda-vācyaṁ śuddhaṁ sattvam \| tataḥ kim ? ata āha---**sattve
ca tasmin me** mayā **namasā** namaskāreṇa **anuvidhīyate** sevyata ity
arthaḥ \| \"manasā\" iti pāṭha manasā viśeṣeṇa dhīyate dhāryate cintyata
ity arthaḥ \| yato'**dho** bhūteṣu pratyāhṛteṣv **akṣeṣu** **jāyate**
prakāśate \| indriyāgocara ity arthaḥ \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyad āha---*kiṁ ca* iti
**\|** vasudeva-śabdoktatve hetuṁ pṛcchati atrāśayam āha---**vāsudeva**
ity atra [śaiṣikoṇ]{.mark} sa ca parameśvaraḥ **\|** ato vyutpatteḥ
pratyayārthena aṇ-pratyayārthena**\|** pratīti-rūpeṇa prakṛty-artho
vasudeva-padārthaḥ **\|** yad vā, pratyayārthena prayojaka-lakṣaṇena
adhikaraṇa-lakṣaṇena ca **\|** prakṛte vaṁs-dhātor artho nivāsaḥ, tathā
apratyayena prakṛter divu-dhātor artho dyuti-lakṣaṇaś ca nirdhāryate
niścīyate **\|** tataś ca nirdhāraṇāt iti jñātaṁ \| tathā hi
vāsayatīty-ādi nivāsayatīti **\|** nivāso nivasaty atreti
vasi-prakṛty-artha evātra nirdhāritaḥ **\|** tataḥ
vasudeva-śabdārtha-nirdhāraṇāt kiṁ jātam ity ākṣepe **\|** *ity artha*
iti---upasarga-vaśāt sevārtho\'pīty arthaḥ **\|** *ity artha*
iti---cintanasyaiva dhāraṇa-padārthatvād atreti bhāvaḥ **\|** tatra
hetuḥ---*yata* iti **\|** *ity artha* iti---manasaivānavāptavyam
ity-ādi-śruter iti bhāvaḥ **\|** manaḥ-ṣaṣṭhānīndriyāṇi \[gītā 15.7\]
iti vākyena manaso\'nindriyatvokter manaso viṣayatve\'pi
nādhokṣajatva-hāniḥ **\|** yat tu yato vāco nivartate aprāpya manasā
saha \[tai.u. 2.7\] ity uktaṁ tad bahirmukha-mano\'pekṣyety avadheyam \|
iha tu bhagavad-upāsti-śuddha-mano-viṣayatvokter na doṣa ity anavadyaṁ
sarvam **\|\|**23**\|\|**

---------------------------------------------------------------------------------------------------------------------

**kaivalya-dīpikā :** evam iyatā prabandhena
viṣṇv-ādi-prakaraṇa-catuṣṭayīṁ sāṅgāṁ sakalāṁ ca nirūpyātha grantha-kṛt
prakaraṇa-pratipādyām iṣṭa-devatāṁ praṇamati---**sattvam** ity-ādi \|
**me** mayā **bhagavān adhokṣajo vāsudevo** **hi namasā vidhīyate**
namaskriyate \| adhaḥ kṛtam akṣajam indriyajaṁ jñānaṁ yena, sa tathā \|
nirākāra ity arthaḥ \| kathaṁ tarhi vāsudevaḥ ? tatrāha---**sattve**
**ca** iti \| tasmin vāsudevākhye upādhau yasya sattve sad-bhāve
adhiṣṭhāne sa iti \|

atha vāsudeva-śabdasya ko'rthaḥ ? tatrāha---**sattvam** iti \| **yad**
yasmāt tatra **viśuddha-sattve pumān** viṣṇur **apāvṛta īyate**
pratyakṣaḥ pratīyate \| anena vasaty asmin ramaṇīyatvād iti **vasu**,
dīvyati dyotate'smin prakāśakatvād iti **deva** iti śuddha-sattve
vasudeva-śabdasya pravṛttau hetur uktaḥ \| tad evaṁ sākāra-nirākāre
bhagavato dve rūpe namaskṛte bhavataḥ \|\|23\|\| \[mu.pha. 19.47\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sattvam iti \| ayam
arthaḥ---**viśuddhaṁ** svarūpa-śakti-vṛttitvāj jāḍyāṁśenāpi rahitam iti
viśeṣeṇa śuddhaṁ tad eva **vasudeva-śabdenoktam** \| kutas tasya
sattvatā vasudevatā vā ? tatrāha---**yad** yasmāt **tatra** tasmin
**pumān vāsudeva īyate** prakāśate, kintv atra
parastha-vāsudeva-śabdasya pūrvatrāpy anvayaḥ \| ādye tāvad
agocara-gocaratā-hetutvena loka-prasiddha-sattva-sāmyāt sattvatā vyaktā
\| dvitīye tv ayam arthaḥ---vasudeve bhavati pratīyata iti **vāsudevaḥ**
parameśvaraḥ prasiddhaḥ \| sa ca viśuddha-sattvaṁ pratīyate \| ataḥ
pratyayārthena prasiddhena prakṛty-artho nirdhāryate \| tataś ca
vāsayati devam iti vyutpattyā va vasaty asminn iti vā vasuḥ \| tathā
dīvyati dyotata iti devaḥ \| sa cāsau sa ceti vāsudevaḥ \| dharma iṣṭaṁ
dhanaṁ nṝṇāṁ \[bhā.pu. 11.25.24\] iti svayaṁ bhagavad-ukte vasubhir
bhagavad-dharma-lakṣaṇaiḥ puṇyair yāvat prakāśata iti vā vasudevaḥ \|
tasmād vasudeva-śabditaṁ viśuddha-sattvam \|

itthaṁ
svayaṁ-prakāśa-jyotir-eka-vigraha-bhagavaj-jñāna-hetutvena---kaivalyaṁ
sāttvikam ity atra man-niṣṭhaṁ nirguṇaṁ smṛtaṁ \[bhā.pu. 11.25.24\] ity
ādau bahutra guṇātītāvasthāyām eva bhagavaj-jñāna-śravaṇena ca siddham
\| atra viśuddha-padāvagataṁ
svarūpa-śakti-vṛtti-bhūta-svaprakāśatā-lakṣaṇatvaṁ tasya vyaktam \|
tataś ca sattve pratīyata ity atra karaṇa evādhikaraṇa-vivakṣayā \|
svarūpa-śakti-vṛttitvam eva viśadayati \| apāvṛta āvaraṇa-śūnyaḥ san
prakāśate \| prākṛtaṁ sattvaṁ cet, tarhi tatra pratiphalanam evāvasīyate
\| tataś ca darpaṇe mukhasyeva tad-antargatatayā tasya tatrāvṛtatvenaiva
prakāśaḥ syād iti bhāvaḥ \|

phalitārtham āha---evam-bhūte **sattve tasmin** nityam eva prakāśamāno
**bhagavān** **me** mayā **manasā** **vi**śeṣeṇa **dhīyate** dhāryate,
cintyata ity arthaḥ \| tat sattvaṁ tādātmyāpannenaiva manasā cintayituṁ
śakyate iti paryavasitam \|

nanu kevalena manasaiva cintyatāṁ, kiṁ tena sattvena ? tatrāha---**hi**
yasmād \| **adhokṣajaḥ** adhaḥ-kṛtam atikrāntam akṣajam indriyajaṁ
jñānaṁ yena saḥ \| \"namasā\" iti pāṭhe hi-śabda-sthāne'py anu-śabdaḥ
paṭhyate \| tataś ca viśuddha-sattvākhyayā sva-prakāśatā-śaktyaiva
prakāśamāno'sau namaskārādinā kevalam anuvidhīyate sevyate, na tu kenāpi
prakāśyata ity arthaḥ \| tad evam adṛśyatvenaiva sphurann asau
adṛśyenaiva namaskārādināsmābhiḥ sevyata iti bhāvas
tat-tat-prakaraṇa-saṅgatiś ca gamyate \|

tathā yato bhagavad-vigraha-prakāśaka-viśuddha-sattvasya mūrtitvaṁ
vasudevatvaṁ ca tata eva tat-prādurbhāva-viśeṣe dharma-patnyā mūrtitvaṁ
prasiddham \| śrīmad-ānakadundubhau ca vasudevatvam iti vivecanīyam \|

sattvaṁ viśuddham ity-ādikaṁ dvitīya-sandarbhe
pañcadaśādhika-śatatama-vākya-vyākhyāne, viśuddha-vijñāna \[bhā.pu.
10.37.22\] ity-ādinā vyākhyātam asti \|\|

\[*keṣucit saṁskaraṇeṣu* vivecanīyam i*ti paścātbhagavat-sandarbhasya
adhikaḥ pāṭhaḥ evaṁ dṛśyate, yathā---*\]

atra śraddhā-puṣṭy-ādi-lakṣaṇa-prādurbhūtaṁ bhagavac-chaktyaṁśa-rūpasya
bhaginītayā pāṭha-sāhacaryeṇa mūrtes tasyās
tac-chakty-aṁśa-prādurbhāvatvam upalabhyate \| turye dharma-kalā-sarge
nara-nārāyaṇāv ṛṣī \[bhā.pu. 1.3.9\] ity atra kalā-śabdena ca śaktir
evābhidhīyate \| tataḥ śakti-lakṣaṇāyāṁ tasyāṁ ca
nara-nārāyaṇākhya-bhagavat-prakāśa-phala-darśanāt
vasudevākhya-śuddha-sattva-rūpatvam evāvasīyate \|

tad evam eva tasyā mūrtir ity ākhyā'py uktā \| tathā ca śraddhādyā
viśadārthatayā vimucya saiva niruktā caturthe---mūrtiḥ sarva-guṇotpattir
nara-nārāyaṇāv ṛṣī \[bhā.pu. 4.1.52\] iti \| sarva-guṇasya bhagavata
utpattiḥ prakāśo yasyāḥ, sā tāv asūteti pūrveṇānvayaḥ \|
bhagavad-ākhyāyāḥ sac-cid-ānanda-mūrteḥ prakāśa-hetutvāt mūrtir ity
arthaḥ \| tathaiva tat-prakāśa-phalatva-darśanena ca nāmaikyena ca
śrīmad-ānakadundubher api śuddha-sattvāvirbhāvatvaṁ jñeyam \| tac coktaṁ
navame---

> vasudevaṁ hareḥ sthānaṁ
>
> vadanty ānakadundubhim \| \[bhā.pu. 9.24.30\] iti \|

anyathā hareḥ sthānam iti viśeṣaṇasyākiñcitkaratvaṁ syād iti \| tad evaṁ
hlādiny-ādy-ekatamāṁśa-viśeṣa-pradhānena viśuddha-sattvena yathāyathaṁ
śrī-prabhṛtīnām api prādurbhāvo vivektavyaḥ \| tatra ca tāsāṁ bhagavati
sampad-rūpatvaṁ tad-anugrāhye sampat-sampādaka-rūpatvaṁ
sampad-aṁśa-rūpatvaṁ cety-ādi-trirūpatvaṁ jñeyam \| tatra tāsāṁ
kevala-śakti-mātratvenāmūrtānāṁ bhagavad-vigrahādyaikātmyena sthitis
tad-adhiṣṭhātrī-rūpatvena mūrtīnāṁ tu tat-tad-āvaraṇatayeti dvirūpatvam
api jñeyam iti dik \|\|23\|\| \[bhagavat-sandarbha 117\]

---------------------------------------------------------------------------------------------------------------------

**viśvanāthaḥ:** tvayā tadānīṁ kathaṁ samādhiḥ kṛta iti tu
nopālambhanīyam eva yato bhagavat-samādhir na mad-adhīnaḥ \| kintu
tad-adhīna evāham ato bhagavat-sphūrter mama naiva samaya-niyama ity
āha---**sattvam** iti \| **viśuddhaṁ sattvam** aprākṛtam antaḥ-karaṇaṁ
**vasudeva-śabditaṁ** vasudeva-śabdenoktaṁ bhavati \| yad vā, viśuddhaṁ
cic-chakti-vṛtti-mayam aprākṛtaṁ sattvam eva vasudevo bhagavaj-janaka
ucyate \| kutaḥ ? **yad** yasmād **tatra apāvṛto** vigatāvaraṇaḥ **pumān
īyate** prakāśate, sa ca vāsudeva eva \| vasudeve bhavati āvirbhavatīti
tac-chabdasyārthaḥ \| viśuddhe'ntaḥ-karaṇe ca tasyāvribhāvo dṛśyate \|
ato viśuddhasyāntaḥkaraṇasya madīyasya vasudeveti nāmety avagatam \|
tataś ca vasaty asmin parameśvara iti vasuś cāprākṛtatvād devaś ceti
vasudeva iti tad-vyutpattiś ca gamyate \| atas **tasmin**
sattve'ntaḥkaraṇe **bhagavān adhokṣajaḥ** prākṛtendriyāgocaraḥ sphuran
**namasā** namaskāropalakṣitayā bahuvidha-saparyayā **anuvidhīyate**
paricaryate, viśeṣeṇa dhīyate dhāryate iti vā \| \"manasā\" iti pāṭhe
manasaiva sevyate \| atas tadānīṁ mayā sevyamānā bhagavān āsīd iti \|
atas tat-paricaryāyām avakāśābhāvād eva na me bahir-anusandhānam abhūd
ataḥ kathaya ko me doṣaḥ ? iti bhāvaḥ \|\|23\|\|

**\...**

**\|\| 4.3.24 \|\|**

**tat te nirīkṣyo na pitāpi deha-kṛd**

**dakṣo mama dviṭ tad-anuvratāś ca ye \|**

**yo viśvasṛg-yajña-gataṁ varoru mām**

**anāgasaṁ durvacasākarot tiraḥ \|\|**

**śrīdhara-svāmī (bhāvārtha-dīpikā) : tat** tasmāt tvayā **na nirkṣyaḥ**
\| **deha-kṛd** apīti poṣakatvādibhir aupacārika-pitṛtva-vyāvṛtty-artham
\| **dviṭ** śatruḥ \| tad evāha---he **varoru**, yo dakṣo viśva-sṛjāṁ
yajña-gataṁ māṁ niraparādhaṁ **tiro'karot** tiraskṛtavān \|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yato mama dviṭ sa tasmād
ity arthaḥ **\|** ādinādhyāpakādi-grahaḥ **\|** aupacārika-pitṛtvaṁ
gauṇa-pitṛtvam **\|**

> anna-dātā bhaya-trātā yaś ca vidyāṁ prayacchati **\|**
>
> janako hy upanetā ca pañcaite pitaraḥ smṛtāḥ \|\| iti smṛteḥ **\|**

upakartā pitṛ-samaḥ iti nyāyena janaketarāṇām api pitṛtvam asti mukhyaṁ
taj-janakasyaiveti tattvam **\|** **varoru** iti **\|**
guptāṅga-nirīkṣako hi pitṛto\'pi priyo\'sti strīṇām ato māṁ vihāya mā
gaccha mad-ājñā-pālanam eva tvad-dharma iti sambuddhy-abhiprāyaḥ **\|**
śleṣeṇa dehaṁ kṛntatīti deha-kṛt kṛtī chedane **\|** deha-pāto bhāvī
sūcitaḥ **\|\|**24**\|\|**

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tat ta ity atra tvayeti citsukhaḥ
\|\|24\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tat** tasmād iti yadi tvaṁ
pativratā bhavasīti bhāvaḥ \| **deha-kṛd** api piteti poṣakādi-rūpas tu
pitā kim uteti bhāvah \| śleṣeṇa dehaṁ kṛntatīti bhāvī deha-pātaś ca
sūcitaḥ \| **māṁ tiro'karot** tiraścakāra \|\|24\|\|

**\...**

**\|\| 4.3.25 \|\|**

**yadi vrajiṣyasy atihāya mad-vaco**

**bhadraṁ bhavatyā na tato bhaviṣyati \|**

**sambhāvitasya sva-janāt parābhavo**

**yadā sa sadyo maraṇāya kalpate \|\|**

**śrīdhara-svāmī (bhāvārtha-dīpikā) :** vipakṣe doṣam āha--- **yadi**
iti \| **mad-vaco'tihāya** atikramya \| yataḥ **saṁbhāvitasya**
su-pratiṣṭhitasya yadā **parābhavo** bhavati, tadā sa parābhavas tasya
**maraṇāya kalpate** \|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *vipakṣe*
mad-ājñā-tyāga-rūpe **\|** **tatas** tatra gamanāt **\|** **bhavatyās**
tava **kalpate** samartho bhavati **svajana-parābhūto** maraṇam eva
śreṣṭhaṁ manute svasya parābhavituś ca **\|** śrī-gītopaniṣad-ācāryeṇa
svānte vāsine\'rjunāya tu maraṇato\'py adhikaḥ saṁbhāvitasya cākīrtir
maraṇād atiricyate \[gītā 2.32\] iti pratipāditaḥ **\|** akīrteḥ
parābhava-janyatvena kārya-kāraṇayor abheda eveti **\|\|**25**\|\|**

iti śrīmad-bhāgavata-bhāvārtha-dīpikā-prakāśe caturtha-skandhe
tṛtīyo\'dhyāyaḥ **\|\|**3**\|\|**

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vipakṣe doṣam
āha---**yadi** iti \| **apahāya** atikramya \| **sambhāvitasya**
supratiṣṭhitasya **yadā parābhavo** bhavati, tadā sa parābhavaḥ tasya
**maraṇāya kalpate** \|\|25\|\|

iti sārārtha-darśinyāṁ harṣiṇyāṁ bhakta-cetasām \|

caturthasya tṛtīyo'yaṁ saṅgataḥ saṅgataḥ satām \|\|\*\|\|

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁ vaiyāsikyāṁ caturtha-skandhe śrī-vidura-maitreya-saṁvāde

umā-rudra-saṁvādo nāma

tṛtīyo'dhyāyaḥ \|

\|\| 4.3 \|\|

**\...**

## 

**(4.4)**

**caturtho'dhyāyaḥ**

<details><summary>विषयः</summary>

satyāḥ svecchayaiva yajñe gamanaṁ tatra paty-avamāna-darśanāt pitaraṁ nirbhartsya yogena deha-tyāgaś ca \|
</details>

**\|\| 4.4.1 \|\|**

**maitreya uvāca---**

**etāvad uktvā virarāma śaṅkaraḥ**

**patny-aṅga-nāśaṁ hy ubhayatra cintayan \|**

**suhṛd-didṛkṣuḥ pariśaṅkitā bhavān**

**niṣkrāmatī nirviśatī dvidhāsa sā \|\|**

**śrīdhara-svāmī (bhāvārtha-dīpikā) :**

caturthe tu patiṁ hitvā gatā pitrāvamānitā \|

ruṣā nirbhartsya taṁ yajñe jahau deham itīryate \|\|

**ubhayatra** anujñāne balān nivāraṇe ca \| suhṛd-didṛkṣur niṣkrāmantī
bhavāt pariśaṅkitā punar nirviśantī ca tadā sā satī dvidhā āsa babhūva
\| na gatā na ca sthitā āndolāvad gatir abhavat \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** taṁ dakṣam (1) \| dvidhā
dvicittā \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** pariśaṅkinīti citsukhaḥ \|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

adattājñaṁ patiṁ tyaktvā gatā pitrāpy anādritā \|

satī caturthe kopena taṁ vigarhya tanuṁ jahau \|\|o\|\|

**ubhayatra** anujñāyāṁ balān nivāraṇe ca suhṛd-didṛkṣuḥ sā balān
niṣkrāmantī āsa \| bhavāt pariśaṅkitā ca punar viśati ceti dvidhā saikā
satī dvividhā abhūt \| autsukya-śaṅkayor dvayoḥ saṅgrāme tulya-balatvād
iti bhāvaḥ \|\|1\|\|

**\...**

**\|\| 4.4.2 \|\|**

**suhṛd-didṛkṣā-pratighāta-durmanāḥ**

**snehād rudaty aśru-kalātivihvalā \|**

**bhavaṁ bhavāny apratipūruṣaṁ ruṣā**

**pradhakṣyatīvaikṣata jāta-vepathuḥ \|\|**

**śrīdhara-svāmī (bhāvārtha-dīpikā) :** suhṛdāṁ didṛkṣāyāḥ pratighātena
durmanāḥ \| aśrūṇāṁ kalābhir leśair ativihvalā vyākulā \| aprati-pūruṣaṁ
sva-samāna-puruṣāntara-rahitam \| pradhakṣyatīva bhasmīkariṣyatīva ruṣā
jāto vepathuḥ kampo yasyāḥ \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pradhakṣyatīvātmānam iti
śeṣaḥ \| bhāvisūcanam \| rodanam iha śivānujñārtham api jñeyam \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** pradhakṣyatīva bhasmīkariṣyatīva
\| ātmānam iti śeṣaḥ \| viboddhum arhatītivad dāha-gocarībhaviṣyatīveti
vā \|\|2\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** aśrūṇi kalayatīti sā \|
na vidyate pratipuruṣas tulyo yasya taṁ bhavam \| māṁ gantuṁ nānujānīte
iti pradhakṣyatīva kaṭākṣair bhasmīkariṣyatīva aikṣata \|\|2\|\|

**\...**

**\|\| 4.4.3 \|\|**

**tato viniḥśvasya satī vihāya taṁ**

**śokena roṣeṇa ca dūyatā hṛdā \|**

**pitror agāt straiṇa-vimūḍha-dhīr gṛhān**

**premṇātmano yo'rdham adāt satāṁ priyaḥ \|\|**

**śrīdhara-svāmī (bhāvārtha-dīpikā) :** tatas taṁ vihāya pitror gṛhān
agāt \| kathaṁ-bhūtam ? yaḥ prītyā tasyai ātmano dehasyārdham adāt \|
tyāge hetuḥ, straiṇaṁ strī-svabhāvas tena vimūḍhā dhīr yasyāḥ \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** rodane\'py ananujñātā
strīsvabhāvāyattā jagāmaivetyāha---straiṇyam iti \| straiṇaśabdātsvārthe
ṣyañ \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tata iti \| straiṇyeti māyāpi sā
bhagavan-māyayā mohitābhūd iti bhāvaḥ \| straiṇeti sambandhoktiḥ
\|\|3\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś cautsukya-śaṅkayor
dvayor āyaty āmautsukyasya prābalye śaṅkāyāḥ parābhave ca taṁ bhavaṁ
vihāya dūyatā upatapyamānena pitror gṛhān agāt \| katham-bhūtam ? yaḥ
premṇā ātmano dehasyārdha-madāt tam \| tyāge hetuḥ---straiṇyaṁ
strī-svabhāvas tena mūḍhā dhīr yasyāṁ sā \|\|3\|\|

**\...**

**\|\| 4.4.4 \|\|**

**tām anvagacchan druta-vikramāṁ satīm**

**ekāṁ tri-netrānucarāḥ sahasraśaḥ \|**

**sa-pārṣada-yakṣā maṇiman-madādayaḥ**

**puro-vṛṣendrās tarasā gata-vyathāḥ \|\|**

**śrīdhara-svāmī (bhāvārtha-dīpikā) : druta-vikramāṁ** śīghraṁ gacchatīm
\| **saha pārṣadair** yakṣaiś ca vartamānāḥ \| **maṇimān madaś** ca
**ādir** yeṣāṁ, te \| **puraḥ** purato **vṛṣendro** yeṣāṁ te \|
**gata-vyathā** nirāmayāḥ \| rudrātikrameṇa tasyāgamanād āgata-vyathā
iti vā \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nirbhayatvaṁ hi rājño vinā
na ghaṭata iti ced āha---**āgata-** iti \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam**.***

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : druta-vikramāṁ**
nivārayiṣyatīti śaṅkayā padbhyām eva drutaṁ gacchantīṁ pārṣadair yakṣaiś
ca saha vartamānāḥ \| aho ekākiny evāsmākam abhīṣṭa-devī calatīty āgatā
vyathā yeṣāṁ te rudrānucarā iti rudrasyaivābhiprāyam avagamyeti bhāvaḥ
\|\|4\|\|

**\...**

**\|\| 4.4.5 \|\|**

**tāṁ sārikā-kanduka-darpaṇāmbuja-**

**śvetātapatra-vyajana-srag-ādibhiḥ \|**

**gītāyanair dundubhi-śaṅkha-veṇubhir**

**vṛṣendram āro\'py a viṭaṅkitā yayuḥ \|\|**

**śrīdhara-svāmī (bhāvārtha-dīpikā) :** tāṁ vṛṣendram āro\'py a
sārikādibhiḥ krīḍopakaraṇaiḥ śvetātapatrādibhiś ca mahā-rāja-vibhūtibhiḥ
saha viṭaṅkitāḥ śobhitāḥ yayuḥ \| sārikā paṭhana-nirūpitā pakṣiṇī \|
gītāyanair gītāśrayaiḥ \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vṛṣeṁdro nandī paṭhane
nirūpitā sthāpitā śyāmavarṇā śukī \| maṇḍuketi pāṭhe maṇḍukaṁ
jalakrīḍāvādyaṁ, viṭaṅkaḥ śuṣkaparvate śobhāyāṁ dhūrtapūruṣe iti svāmī
\|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sārikām iti citsukha-pāṭhāntaram
\| gacchantīm ity arthaḥ \| ambujeti citsukhaḥ \|\|5\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sārikety ādibhiḥ
khelanopakaraṇais tasyāḥ khelana-vyasanitvaṁ gītāyanair dundubhy-ādibhir
gāyanī-lāsikyādibhiś ca tasyā gāna-vyasanitvam avadhāryeti bhāvaḥ \|
śvetātapatrādibhir mahārāja-vibhūtibhiḥ saha viṭaṅkitāḥ śobhitā vā yayuḥ
\|\|5\|\|

**\...**

**\|\| 4.4.6 \|\|**

**ābrahma-ghoṣorjita-yajña-vaiśasaṁ**

**viprarṣi-juṣṭaṁ vibudhaiś ca sarvaśaḥ \|**

**mṛd-dārv-ayaḥ-kāñcana-darbha-carmabhir**

**nisṛṣṭa-bhāṇḍaṁ yajanaṁ samāviśat \|\|**

**śrīdhara-svāmī (bhāvārtha-dīpikā) :** āsamantādyo veda-ghoṣas
tenorjitaṁ śobhamānaṁ yakṣa-saṁbandhi paśu-viśasanaṁ yasmin \| yad vā,
tenorjitam atiśayitaṁ yajña-vaiśasaṁ parasparaṁ spardhā yasmin \| tad
yajanaṁ yajña-sthānaṁ samāviśad devī \| vibudhaiś ca juṣṭa \| mṛdādibhir
nisṛṣṭāni nirmitāni bhāṇḍāni pātrāṇi yasmin \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** paśuviśasanasya
śobhamānatvaṁ tu na saṅgacchata iti cettatrāha---yadveti \| parasparaṁ
śāstravicārasparddhonyonyajigīṣayaiva juṣṭam iti \| vipraṁ
kīrṇajaṭācchannaṁ rauraveṇājinena ca itivat \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam**.***

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yajanaṁ yajña-sthānaṁ
kīdṛśam ? āsamantād yo veda-ghoṣas tenojjitaṁ śobhitaṁ
yajña-sambandhi-paśu-viśasanaṁ yatra tat \| yad vā, yajñe viduṣāṁ
śāstra-vicāra-spardhayā paraspara-parā-bubhūṣaiva vaiśasaṁ vibudhaiś ca
juṣṭaṁ mṛdādibhir nisṛṣṭāni nirmitāni bhāṇḍāni yatra tat \|\|6\|\|

**\...**

**\|\| 4.4.7 \|\|**

**tām āgatāṁ tatra na kaścanādriyad**

**vimānitāṁ yajña-kṛto bhayāj janaḥ \|**

**ṛte svasṝr vai jananīṁ ca sādarāḥ**

**premāśru-kaṇṭhyaḥ pariṣasvajur mudā \|\|**

**śrīdhara-svāmī (bhāvārtha-dīpikā) :** kaścana nādriyat nādṛtavān \|
yajña-kṛto dakṣād yad bhayaṁ tasmāt \| tatra hetuḥ, tena vimānitām \|
svasṝr jananīṁ ca ṛte vinā \| tās tu sādarāḥ pariṣasvajur āliṅgitavatyaḥ
\| premāśrubhir niruddhaḥ kaṇṭho yāsām \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tāṁ satīm \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vimānina iti citsukhaḥ \| premṇeti
sambandhoktiḥ \|\|7\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** svasrṝr jananīṁ ca ṛte
vinā tāṁ tatra kaścanāpi nādriyat \| tatra hetuḥ---yajñakṛto dakṣād yad
bhayaṁ tasmāt \| tataś ca vimānitāṁ tair anādṛtām api tāṁ svasṝr
jananyaḥ sādarāḥ dakṣād abibhyataḥ pariṣasvajuḥ \|\|7\|\|

**\...**

**\|\| 4.4.8 \|\|**

**saudarya-sampraśna-samartha-vārtayā**

**mātrā ca mātṛ-ṣvasṛbhiś ca sādaram \|**

**dattāṁ saparyāṁ varam āsanaṁ ca sā**

**nādatta pitrāpratinanditā satī \|\|**

**śrīdhara-svāmī (bhāvārtha-dīpikā) : apratinandit**ā'nādṛtā satī **na**
ādatta gṛhītavatī \| katham ? saudaryeṇa sodaratvena bhaginīnāṁ yaḥ
saṁpraśnas tatra samarthā yogyā yā vārtā tayā saha \| tāṁ ca nādatta
nāśṛṇod ity arthaḥ \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam**.***

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** saudaryāṇāṁ
bhaginī-gaṇānāṁ sampraśnaiḥ kuśala-praśnaiḥ samarthā yogyā yā vārtā tayā
saha dattāṁ saparyāṁ nādatta na gṛhītavatī \| kuśala-praśne na
pratyuvāca---āsanādikaṁ ca na pasparśety arthaḥ \| tatra hetur
apratinandit anādṛtā \|\|8\|\|

**\...**

**\|\| 4.4.9 \|\|**

**arudra-bhāgaṁ tam avekṣya cādhvaraṁ**

**pitrā ca deve kṛta-helanaṁ vibhau \|**

**anādṛtā yajña-sadasy adhīśvarī**

**cukopa lokān iva dhakṣyatī ruṣā \|\|**

**śrīdhara-svāmī (bhāvārtha-dīpikā) :** na vidyate rudrasya bhāgo
yasmiṁs tam \| deve rudre kṛtaṁ helanam avajñām āhnānādy akaraṇāt
\|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam**.***

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** āhūti-mantrān śṛṇvatī
rudra-bhāga-hīnam adhvaram avekṣya deve śrī-rudre svasyāvahelanāt
kṛta-helanaṁ jñātvā cukopa \|\|9\|\|

**\...**

**\|\| 4.4.10 \|\|**

**jagarha sāmarṣa-vipannayā girā**

**śiva-dviṣaṁ dhūma-patha-śrama-smayam \|**

**sva-tejasā bhūta-gaṇān samutthitān**

**nigṛhya devī jagato'bhiśṛṇvataḥ**

**śrīdhara-svāmī (bhāvārtha-dīpikā) :** jagarha ninditavatī \| amarṣeṇa
kopena vipannā'vyaktā tathā \| śivaṁ dveṣṭīti śiva-dviṭ tam \|
dhūma-pathaḥ karma-mārgas tatra śramo'bhyāsas tena smayo garvo yasya \|
dakṣa-vadhāya samutthitān svājñayā nigṛhya nivārya \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra yajñe saṁpraśnaḥ
kuśalapraśnaḥ \| tāṁ saparyām \| ity artha iti \| kuśale pṛṣṭe na
pratyuvācāsanaṁ ca na pasparśeti bhāvaḥ \|\|8-10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam**.***

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** amarṣeṇa kopena vipannayā
sa-gadgadayā dhūma-pathe karma-mārge śrameṇābhyāsena smayo garvo yasya
tam \| dakṣa-vadhāya samutthitān svājñayā nigṛhya nivārya \|\|10\|\|

**\...**

**\|\| 4.4.11 \|\|**

**devy uvāca---**

**na yasya loke'sty atiśāyanaḥ priyas**

**tathāpriyo deha-bhṛtāṁ priyātmanaḥ \|**

**tasmin samastātmani mukta-vairake**

**ṛte bhavantaṁ katamaḥ pratīpayet \|\|**

**śrīdhara-svāmī (bhāvārtha-dīpikā) :** nindām evāha---na yasyeti
trayodaśabhiḥ \| mukta-vairake tyakta-virodhe tasmin śive bhavantam ṛte
vinā katamaḥ pratīpayet pratikūlam ācaret \| vairābhāve hetavaḥ, yasya
loke atiśāyano'tiśayito nāsti \| tathā priyaś cāpriyaś ca nāsti \|
samāsa-pāṭhe'tiśayena priyo nāsti \| deha-bhṛtāṁ priyo'yam ātmā tasya \|
samastasyātmani kāraṇa-bhūte samasta-rūpa iti vā \|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atiśayito\'dhiko nāsti
īśvaratvāt \| priyaścāpriyaś ca nāsti ātmārāmatvāt \| atiśāyanaś ca
priyaścetītaretarayoge\'pi sarvo dvandvo vibhāṣayaikavadbhavati
ityekatvaṁ puṁstvaṁ tvārṣam \| atha ca dehadhāriṇāṁ priyātmanaḥ
priyātma-svarūpasya tasminsamastātmani sarvajagatkāraṇe bhavantaṁ vineti
bhavāneva pratīpayet pratikūlaṁ kuryāt \| yad vā, ṛte satya-rūpe \|
tasminmuktavairake sati bhavantaṁ kaḥ pratīpayetsamucitācaraṇena
pratikūlaṁ kuryāt \| ete yājñikasadasyādayastu tvad-annaiḥ kukṣiṁbharā
eva \| kiṁ tu sa rudra eva vā tadīyo vā kaścid eva pratīpayed iti bhāvaḥ
\|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** pratīyata iti citsukhaḥ \|\|11\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** garhām
evāha---trayodaśabhiḥ \| na yasyeti atiśāyanaḥ yasmād adhiko nāsti
īśvaratvāt \| priyaś cāpriyaś ca nāsty ātmārāmatvāt \| nirvisarga-pāṭhe
atiśāyanaś ca priyaś cetītaretara-yoge'pi sarvo dvandvo vibhāṣayaikavad
bhavatīty ekatvam \| ū-kāro'ca hrasva-dīrgha-pluta itivat \| atha ca
deha-dhāriṇāṁ priyātmanaḥ priyātma-svarūpasya tasmin samastātmani
sarva-jagat-kāraṇe bhavantaṁ vineti bhavān eva pratīpayet pratīpaṁ
pratikūlaṁ kuryāt \| yad vā, ṛte, satya-rūpe tasmin mukta-vairake sati
bhagavantaṁ kaḥ pratīpayet samucitācaraṇena pratikūlaṁ kuryāt ? ete
yājñika-sadasyādayas tu tvad-dattair annaiḥ kukṣimbharā eva, kintu sa
rudra eva vā tadīyo vā kaścid eva pratīpayed iti bhāvaḥ \|\|11\|\|

**\...**

**\|\| 4.4.12 \|\|**

**doṣān pareṣāṁ hi guṇeṣu sādhavo**

**gṛhṇanti kecin na bhavādṛśo dvija \|**

**guṇāṁś ca phalgūn bahulī-kariṣṇavo**

**mahattamās teṣv avidad bhavān agham \|\|**

**śrīdhara-svāmī (bhāvārtha-dīpikā) :** tasya ca pratikūla-karaṇaṁ
dvedhā \| mahattama-droheṇa, sākṣāt tad-droheṇa ca \| tatra puruṣāṇāṁ
cāturvidhyaṁ vadantī mahattama-droham āha---doṣān iti dvābhyām \| he
dvijety adhikṣepaḥ \| bhavādṛśās tvad-vidhā asūyakāḥ pareṣāṁ guṇeṣu
doṣān eva gṛhṇanti, na tu guṇān \| kecin madhyasthā guṇeṣu doṣān na
gṛhṇanti, kintu yathā-sthitān guṇa-doṣān vivekena gṛhṇanti, te tu
mahānta ucyante \| sādhavas tu kevalaṁ guṇān eva gṛhṇanti, na doṣān, te
tu mahattarā ucyante \| mahattamās tu doṣān na gṛhṇanty eva, te ca
pratyuta phalgūṁs tucchān api guṇān bahulīkurvantīti kariṣṇavo bhavanti
\| teṣu bhavān agham avidat viditavān kalpitavān ity arthaḥ \| tac ca,
brahmiṣṭhān abhibhūya \[bhā.pu. 4.3.3\] ity anena sūcitam \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasya rudrasya \| tatra
yajñe \| ity artha iti \| anekārthatvātkalpanārtho\'pi videryukta iti
bhāvaḥ \| taccāghakalpanam \| atra viśvanāthaḥ---asādhostava sabhāyāmete
khalvasādhava eveti vaktuṁ sādhūnasādhūṁś ca lakṣayati-doṣāniti \|
pareṣāṁ doṣānapi guṇeṣu prakāraviśeṣeṇa guṇāntaḥpātitayaiva ye gṛhṇanti
yathā kaṭhorabhāṣitvaṁ yadasya doṣastadapi hitakāritvādayaṁ
roganivarttako nimbarasa iva guṇa evetyevaṁ te sādhavo mahānta eva
kecidbhavanti \| he dvijeti \| tatra na bhavādṛśāstu guṇānapi
doṣāntaḥpātitayaiva gṛhṇanti \| yathāsya yatparopakāritvaṁ tat
paradravyajighṛkṣayaiveti doṣa evāyamity evaṁ te khalvasādhava eva \| ye
tu doṣānapaśyanto guṇāneva gṛhṇanti yathā vaṇigayamātitheyo nistīrṇa ity
evaṁ te mahattarāḥ \| ye guṇāneva gṛhṇanti na tu doṣān tyaktaparigrahaḥ
bhikṣurayamudarapūramannamātraṁ yathā tathā gṛhṇāti na tu daridro
bahvāśītyevaṁ te sādhavaḥ \| tathā ye doṣāneva gṛhṇanti na tu guṇān
yathā bhikṣurayamudarapūraṇa siddhānnaṁ yadatti tadayaṁ kāmī bhraṣṭo
mantavya ity evaṁ te\'sādhavaḥ \| ye tu phalgūṁstucchānapi
guṇānbahulīkariṣṇavo bahulīkaraṇaśīlāḥ kimutāphalgūn, doṣāṁstu naiva
paśyanti yathā śītārtatvād eva madīyavastramapaharannapi
śastrapāṇitve\'pi dayālutvād eva na hinasti tadayaṁ dhanya ity evaṁ te
mahattamāstathaiva ye tucchānapi doṣānbahulīkariṣṇavo guṇānneva gṛhṇanti
yathā virakto\'yaṁ vanamapahāya yadgṛhasthagṛheṣu tatpracuradhanaṁ
corayitukāma ity evaṁ te\'sādhutamāḥ \| ye tu guṇābhāve\'pi pareṣāṁ
guṇāneva paśyanti yathā jagatyasminke\'pi duṣṭā na santi sarva eva
sādhava iti \| sādhūnāṁ dvaividhye\'py uktena tamappratyayena
yuktisaṁbhavena ca mahatāṁ cāturvidhyamāyātaṁ tathaiva tamaptāratamyena
na bhavādṛśā iti \| avidadbhavānaghamityābhyāmasādhūnām api
dvaividhye\'pi yuktyā cāturvidhyaṁ
śuddhasattva-rūpakalyāṇaguṇamayabhaktiyogatāratamyena \| punar apyevaṁ
sādhūnāmaparādhatāratamyenāsādhūnāṁ cāturvidhyaṁ jñeyam \| evaṁ ca
dehabhṛtāṁ priyātmanaḥ \| tasminsamastātmani muktavairake śrīrudrasya
sarvatrāpi prītimattvena sarvatrādoṣadṛṣṭitvāccātimahattamatvaṁ
teṣvavidadbhavānaghamityanena tasmiñchrīrudre doṣamātradarśanāt \| tasya
ca sarvātmatvātsarvajagatyeva doṣadṛṣṭiprāptyā codite parameṣṭhinā
ityanena brahmaṇyapi doṣadṛṣṭyā brahmiṣṭānabhibhūyeti mahatsvaparādhena
ca dakṣasyātyasattamatvaṁ dhvanitam \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kecid asādhāraṇāḥ sādhavo guṇeṣv
eva doṣān na gṛhṇanti, prakāra-viśeṣeṇa guṇāntaḥ-pātitayaiva manyate \|
ataḥ sādhāraṇās tu te guṇān doṣāṁś ca yathāvad eva manyanta ity arthaḥ
\| tad evaṁ sādhavo mahāntaḥ, teṣv asādhāraṇās tu mahattarāḥ \|
mahattamāḥ punas tucchān api guṇān bahulīkariṣṇavo bhavanti \|
svabhāvata eva pracuratayā manyante \| ca-kārād doṣān api guṇān manyanta
evety arthaḥ \| bhavādṛśās tu tathā tathā na, kintu
tat-tad-viparīta-bhāvāḥ \| guṇa-doṣayor yathāvad amananāt, guṇānāṁ
doṣatayā grahaṇāt, tucchasyāpi doṣasya prācurya-mananāt pūrvasmāc ca \|
atas te krameṇāsato'sattarā asattamāś ca jñeyāḥ \| atrāsattameṣu guṇānāṁ
doṣatayā grahaṇam api vartata iti pūrvasmāc ceti yuktam \| ta ete
bhavādṛśā bhavad-upameyāḥ sādhāraṇa-guṇi-jana-virodhitvāt \| bhavāṁs tu
mahattameṣv api tathā-mananāt sarvādhama eva, kim uta
sākṣāc-chrī-śive'pīty arthaḥ \|\|12\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** asādhos tava sabhāyām ete
khalv asādhava eveti vaktuṁ sādhūn asādhuṁś ca lakṣayati---doṣān iti \|
pareṣāṁ doṣān api guṇeṣu prakāra-viśeṣeṇa guṇāntaḥ-pātitayaiva ye
gṛhṇanti, yathā "kaṭhora-bhāṣitvaṁ yad apy asya doṣaḥ, tad api
hita-kāritvād ayaṁ roga-nivartako nimba-rasa iva guṇa eva" ity evaṁ te
sādhavo mahānta eva kecid bhavanti \|

he dvijety adhikṣepaḥ \| tatra na bhavādṛśā iti, **bhavādṛśās** tu guṇān
api doṣāntaḥ-pātitayaiva gṛhṇanti, yathā "asya yat paropakāritvaṁ, tat
para-dravya-jighṛkṣayaiveti doṣa evāyam" ity evaṁ te khalv asādhava eva
\|

ye tu doṣān apaśyanto guṇān eva gṛhṇanti, yathā "vaṇig ayam ātitheyo
nistīrṇaḥ" ity evaṁ te mahattarāḥ \| ye guṇān eva gṛhṇanti, na tu doṣān
\| "tyakta-parigrahaḥ bhikṣur ayam udara-pūram anna-mātraṁ yathā tathā
gṛhṇāti, na tu daridro[^4] bahvāśī" ity evam \|

[^4]: daridram in text.


tathaiva ye doṣān eva gṛhṇanti, na tu guṇān, yathā "bhikṣur ayam
udara-pūraṁ snigdhānnaṁ yad atti, tad ayaṁ kāmī bhraṣṭo mantavyaḥ" ity
evaṁ te asādhutarāḥ \|

ye tu phalgūṁs tucchān api guṇān bahulī-kariṣṇavo bahulī-karaṇa-śīlāḥ,
kim uta phalgūn doṣāṁs tu naiva paśyanti, yathā "śītārtatvād eva
madīya-vastram apaharann api, śastra-pāṇitve'pi dayālutvād eva na
hinasti, tad ayaṁ dhanyaḥ" ity evaṁ te mahattamāḥ \|

tathaiva ye tucchān api doṣān bahulī-kariṣṇavo guṇān naiva gṛhṇanti,
yathā "virakto'yaṁ vanam apahāya yad gṛhastha-gṛheṣu vasati, tat
pracura-dhanaṁ corayitu-kāmaḥ" ity evaṁ te asādhutamāḥ \|

ye tu guṇābhāve'pi pareṣāṁ guṇān eva paśyanti, yathā "jagaty asmin ke'pi
duṣṭā na santi, sarva eva sādhavaḥ" ity evaṁ te atimahattamāḥ \|

tathaiva doṣābhāve'pi pareṣāṁ doṣān eva paśyanti, yathā "jagaty asmin
ke'pi śiṣṭā na santi, sarva eva duṣṭāḥ" iti te atyasādhutamāḥ \|

ity evaṁ sattva-tāratamyena sādhava iti sādhūnāṁ dvaividhye'py uktena
tamap-pratyayena yukta-sambhavena ca mahatāṁ cāturvidhyam āyātam \|
tathaiva tamap-tāratamyena **na bhavādṛśā** iti, **avidad bhavān agham**
ity ābhyām asādhūnām api dvaividhye'pi yuktyā cāturvidhyaṁ jñeyam \|
śuddha-sattva-svarūpa-kalyāṇa-guṇamaya-bhakti-yoga-tāratamyena punar apy
evaṁ sādhunām aparādha-tāratamyenāsādhūnāṁ catur-vidhyaṁ jñeyam \|

evaṁ ca deha-bhṛtāṁ priyātmanaḥ, tasmin samastātmani mukta-vairaka
\[bhā.pu. 4.4.11\] ity ādinā śrī-rudrasya sarvatrāpi prītimattvena
sarvatrādoṣa-dṛṣṭyā ca atimahattamatvam \| "teṣv avidad bhavān agham"
ity anena tasmin śrī-rudre doṣa-mātra-darśanāt, tasya ca sarvātmakatvāt
sarva-jagaty eva doṣa-dṛṣṭi-prāptyā, codite parameṣṭhinā \[bhā.pu.
4.2.16\] ity anena brahmaṇy api doṣa-dṛṣṭyā, brahmiṣṭhān abhibhūya
\[bhā.pu. 4.3.3\] ceti mahatsv apy aparādhena ca dakṣasya
atyasattamatvaṁ dhvanitam \|\|12\|\|

**\...**

**\|\| 4.4.13 \|\|**

**nāścaryam etad yad asatsu sarvadā**

**mahad-vinindā kuṇapātma-vādiṣu \|**

**serṣyaṁ mahāpūruṣa-pāda-pāṁsubhir**

**nirasta-tejaḥsu tad eva śobhanam \|\|**

**śrīdhara-svāmī (bhāvārtha-dīpikā) :** etac ca durjaneṣu yuktam evety
āha---neti \| kuṇapaṁ jaḍaṁ śarīraṁ tad evātmeti vadanti ye teṣu \|
īrṣyā akṣāntiḥ \| serṣyaṁ yathā bhavaty evaṁ mahatāṁ vinindeti yad etad
āścaryaṁ na bhavati serṣyaṁ nirastaṁ tejaḥ prabhāvo yeṣām iti vā \|
yadyapi mahā-puruṣāḥ sva-nindāṁ sahante tathāpi tat-pāda-reṇavas
tad-asahamānās teṣāṁ tejo nirasyanti \| ato'śakteṣu mahan-nindanam
evocitam ity arthaḥ \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
etatpūrvaślokoktaserṣyapadasya mahadvinindanapadena saṁbandhe punar
uktipratīty āha---sevyaṁ nirastam iti \| ato durjanatvāt \| ity artha
iti \| aśaktāstatpadaṁ gantuṁ tato nindāṁ prakurvate iti bhāvaḥ
\|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** etac ca nāścaryam \| anāścaryatve
hetuḥ---kuṇapeti \| eṣāṁ śuddham ātmānaṁ tyajatām aśuddhe tasminn
upādeya-buddhīnāṁ kim āścaryam iti bhāvaḥ \| sopahāsam
āha---tejo'ntara-rahiteṣu mṛtakeṣu bhīṣaṇatvam iva \| tad eva
tejastva-khyāpanāt śobhanaṁ gauravāpādakaṁ nānyat kim apy astīti taiḥ
kim anyat kartavyam iti bhāvaḥ \| pāda-pāṁśu-śabdenātra prabhāva-leśo
lakṣyate \| lakṣaṇā ceyaṁ teṣām atitucchatva-vyañjanārthā \| serṣyā iti
citsukhaḥ \|\|13\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** etac ca tvādṛśeṣu
durjaneṣu ucitam evety āha---neti \| kuṇapaṁ jaḍaṁ śarīraṁ tad evātmeti
vadanti ye teṣu asatsu yā sarvadāpi mahad-vinindā etad āścaryaṁ na \|
kīdṛśeṣu ? pāṁśubhiḥ kartṛbhiḥ serṣyaṁ yathā syāt tathā nirastaṁ tejaḥ
prabhāvo yeṣām teṣu \| yadyapi mahāntaḥ sva-nindāṁ sahante, tathāpi
tat-pāda-reṇavas tad-asahamānās teṣāṁ tejo nirasyantīty arthaḥ \|
ato'satsu mahad-vinindanam eva samucita-phala-dāyakatvāt śobhanam
\|\|13\|\|

**\...**

**\|\| 4.4.14 \|\|**

**yad dvy-akṣaraṁ nāma gireritaṁ nṛṇāṁ**

**sakṛt prasaṅgād agham āśu hanti tat \|**

**pavitra-kīrtiṁ tam alaṅghya-śāsanaṁ**

**bhavān aho dveṣṭi śivaṁ śivetaraḥ \|\|**

**śrīdhara-svāmī (bhāvārtha-dīpikā) :** tad evaṁ mahattama-droham uktvā
tasminn eva kṛtaṁ droham āha---yad iti dvābhyām \| yad yasya
dvy-akṣara-mātraṁ śiva iti tat prasiddhaṁ nāma nṛṇāṁ sarveṣām āśv aghaṁ
sarvaṁ hanti \| kevalaṁ giraiveritam uccāritaṁ natu manaḥ-pūrvakam \|
tat tu sakṛd api prasaṅgād api \| taṁ śivaṁ dveṣṭi \| na laṅghyaṁ
śāsanam ājñā yasya \| aho śivetaro'maṅgala-rūpaḥ \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasminneva rudra eva \|

> śiveti dvyakṣaraṁ nāma yasya vācā pravartate \|
>
> bhasmībhavanti tasyāśu mahāpātakakoṭayaḥ \|\| iti \|
>
> śiveti yadvāci hi varṇayugmaṁ pravartate yasya na tasya pāpam \|
>
> svargasya lābhaḥ sulabhonyadharmāḥ pratyūhavantaḥ kalidoṣadṛṣṭāḥ \|\|
> iti \|
>
> śiveti nāma vimalaṁ yenoccāritamādarāt \|
>
> tena bhūyo na saṁsārasāgaraḥ samavāpyate \|\| iti \|

paraṁ brahmeti vijñeyaṁ śiva ityakṣaradvayam ity-ādibahuśo nāmamāhātmye
tattadgranthanāmapūrvakamuktam \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam**.***

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** na ca mahatsv api madhye
śrī-śiva-tulyaḥ ko\'py anyo\'stīty āha---yasya dvy-akṣaraṁ śiva iti tat
prasiddhaṁ nāma kevalaṁ giraiva īritam, natu manasā dhyātaṁ, tac ca
sakṛd api prasaṅgād api paivitra-kīrtim iti mādhuryaṁ alaṅghya-śāsanam
ity aiśvaryam \| śivetaro'maṅgalaḥ \|\|14\|\|

**\...**

**\|\| 4.4.15 \|\|**

**yat-pāda-padmaṁ mahatāṁ mano-\'libhir**

**niṣevitaṁ brahma-rasāsavārthibhiḥ \|**

**lokasya yad varṣati cāśiṣo'rthinas**

**tasmai bhavān druhyati viśva-bandhave \|\|**

**śrīdhara-svāmī (bhāvārtha-dīpikā) :** pāpa-haratvam uktvā
bhukti-mukti-pradatvena śivaṁ varṇayanty āha \| yasya pāda-padmaṁ
manāṁsy evālayas taiḥ \| brahma-raso brahmānandaḥ sa evāsavo makarandas
tad arthibhiḥ \| yac cārthinaḥ sakāmasya lokasya tās tā āśiṣo varṣati
\|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yasya śivasya \| mahatāṁ
sanakādīnām \| yacca pādapadmam \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam**.***

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pāpa-haratvam uktaṁ
mukti-pradatvam āha---yad iti \| brahma-raso brahmānandaḥ evāsavo
makarandas tad-arthibhiḥ \| bhoga-pradatvam āha---lokasya iti \|\|15\|\|

**\...**

**\|\| 4.4.16 \|\|**

**kiṁ vā śivākhyam aśivaṁ na vidus tvad anye**

**brahmādayas tam avakīrya jaṭāḥ śmaśāne \|**

**tan-mālya-bhasma-nṛkapāly avasat piśācair**

**ye mūrdhabhir dadhati tac-caraṇāvasṛṣṭam \|\|**

**śrīdhara-svāmī (bhāvārtha-dīpikā) :** yad uktaṁ śivāpadeśo hy aśiva
iti, yac coktaṁ pretāvāseṣv ity-ādi tad ākṣipanty āha---kiṁ veti \| yo
jaṭā avakīrya śmaśāne'vasad vasati sma \| tasya śmaśānasya mālyāni
bhasmāni nṛ-kapālāni ca bhūṣaṇatvena santi yasya tam \| tvatto'nye na
viduḥ kim, vidanty eveti cen na, tathā sati teṣāṁ tad dāsyānupapatter
ity āha \| tac caraṇād avasṛṣṭaṁ galitaṁ nirmālyaṁ mūrdhabhir dhārayanti
\|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tathā sati jñānābhāve sati
\| teṣāṁ brahmādīnām \| tasya śivasya dāsyānupapatteḥ \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kiṁ veti, vā-śabdaḥ kaṭākṣe \| kiṁ
kim iti na vidur iti hetu-jijñāsayā tasyāsūyā-mātrātmatā-khyāpanāya \|
yadi ca kim iti śiraś-cālane \| tathāpi sopahāsatayā vedanābhāva eva
tātparyam \| sopahāsatvenaiva viśuddhaṁ hetum āha---ye mūrdheti
\|\|16\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yad uktaṁ śivāpadeśo hy
aśiva iti, yac coktaṁ pretāvāseṣv ity-ādi tad ākṣipanty āha\| yo jaṭā
avakīrya śmaśāne'vasad tasya śmaśānasya mālyāni bhasmāni nṛ-kapālāni ca
bhūṣaṇatvena santi yasya tam\| tvatto'nye brahmādayo na viduḥ kiṁ
vidanty eveti cen na \| tathā sati teṣāṁ tad dāsyānupapatter ity āha \|
tac caraṇād avasṛṣṭaṁ galitaṁ nirmālyaṁ ye mūrdhabhir dhārayanti
\|\|16\|\|

**\...**

**\|\| 4.4.17 \|\|**

**karṇau pidhāya nirayād yad akalpa īśe**

**dharmāvitary asṛṇibhir nṛbhir asyamāne \|**

**chindyāt prasahya ruśatīm asatīṁ prabhuś cej**

**jihvām asūn api tato visṛjet sa dharmaḥ \|\|**

**śrīdhara-svāmī (bhāvārtha-dīpikā) :** idānīṁ dehaṁ tyaktukāmā
dharma-tattvam āha \| karṇāvācchādya nirgacchet \| yad yadi martuṁ
mārayituṁ vā kalpo na bhavati \| kadā ? dharmāvitari dharma-rakṣake īśe
svāminy asṛṇibhir niraṅkuśair nṛbhir asyamāne'dhikṣipyamāṇe \| prabhuḥ
śaktaś cet \| ruśatīm akalyāṇa-vādinīm \| prasahya balā icchan dyāt \|
tato'pi svayaṁ prāṇān visṛjed iti yat sa dharmaḥ \|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mārge vāyvaṅkuśe sṛṇiḥ iti
niruktiḥ \| tato jihvācchedanāpekṣayāpi nindāśravaṇaprāyaścittaṁ
prakurvansvayaṁ prāṇānvisṛjed ity arthaḥ \| yad vā, tataḥ
prabhutvābhāve\'sūṁstyajed ity arthaḥ \| yad vā, jihvācchedādanantaraṁ
yadi sa nindakaḥ prāṇāṁstyajettadā
dharmastasyānantanarakabhogapraśamanāttadvadhalakṣaṇo\'dharmo na
bhavatīty arthaḥ \| atreyaṁ vyavasthā kṣatriyasya daṇḍādhikārātsa eva
tajihvāṁ chindyāt, apareṣāmanyadaṇḍe\'nadhikṛtānāṁ trayāṇāṁ madhye
vaiśya-śūdrau tanutyāga-rūpaṁ svadaṇḍaṁ kuryātām \| brāhmaṇasya
śarīradaṇḍānaucityātsa tu karṇau pidhāya viṣṇuṁ smaraṁstato nirgacched
iti vakṣyatyapi śiśupālākhyāne---

> nindāṁ bhagavataḥ śṛṇvaṁstatparasya janasya vā \|
>
> tato nāpaiti yaḥ so\'pi yātyadhaḥ sukṛtāccyutaḥ \|\| iti \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** karṇāv iti \| atisāmarthye
adhikṣepaka jihvā-ccheda-sva-prāṇa-tyāgau \| samarthena tu nindaka-jihvā
chettavyā \| tatrāpy asamarthena sva-prāṇa-parityāgo'pi kartavya iti \|
tato nyūnatve---asamarthena tac-cheda-tat-tyāga-sakarṇa-pidhāna-nirgamā
jñeyāḥ \| nindakān nindana-sthānād apagamaś cāsamarthasyaiveti
\|\|17\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu tvaṁ sādhūn
lakṣayantī pareṣu doṣa-darśanaṁ niṣiddhyasi, atha ca māṁ vipraṁ
prajāpatitvena jagat-pūjyaṁ pitaram api nindasīti tvam apy
asādhutaraiveti tatra samprati nindāyāḥ kā vārtā śiva-dviṣaṁ tvāṁ yad
ahaṁ na hanmi eṣa me mahāparādha ity atra dharma-tattvaṁ śṛṇv ity
āha---karṇāv iti \| dharmāvitari dharma-rakṣake mahattame īśe svāmini
asṛṇibhir niraṅkuśair nṛbhir asyamāne adhikṣipyamāṇe sati karṇau pidhāya
nirayān nirgacchet \| yad yadi akalpo hantuṁ martuṁ vā yadi na samarthaḥ
syāt \| prabhuś ced yadi ca samarthaḥ syād ity arthaḥ, tadā asatāṁ
nindakānāṁ ruśatīm akalyāṇa-vādinīm jihvāṁ prasahya balād eva chindyāt
\| tato'pi nindā-śravaṇa-prāyaścittaṁ kurvan svayaṁ prāṇān visṛjet \|
yad vā, jihvācchedanād yadi sa nindakaḥ prāṇān visṛjet tadā dharmaḥ
tasyānanta-naraka-bhoga-praśamanāt tad-vadha-lakṣaṇo\'dharmo na
bhavatīty arthaḥ \| tatreyaṁ vyavasthā---kṣatriyasya daṇḍe\'dhikārān sa
eva nindaka-jihvāṁ chindyāt \| apareṣām anya-daṇḍe\'nadhikṛtāṁ trayāṇāṁ
madhye vaiśya-śūdrau tanu-tyāga-rūpaṁ sva-daṇḍam eva kuryātām \|
brāhmaṇasya śarīra-daṇḍānaucityāt sa tu karṇau pidhāya viṣṇuṁ smaran
nirgacched iti \|\|17\|\|

**\...**

**\|\| 4.4.18 \|\|**

**atas tavotpannam idaṁ kalevaraṁ**

**na dhārayiṣye śiti-kaṇṭha-garhiṇaḥ \|**

**jagdhasya mohād dhi viśuddhim andhaso**

**jugupsitasyoddharaṇaṁ pracakṣate \|\|**

**śrīdhara-svāmī (bhāvārtha-dīpikā) :** tava tvatta utpannam \|
śiti-kaṇṭho nīla-kaṇṭhas tan nindakāt \| pramādād āpannasyāpavitrasya
tvyāgaṁ vinā na śuddhir iti dṛṣṭāntenāha \| jagdhasya bhakṣitasyānn
asyoddharaṇaṁ vamanam eva puṁso viśuddhiṁ pracakṣate \|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : \"**ahaṁ ca sarvaiśvaryāt
sarva-sāmarthyāt tvāṁ brahmāṇḍa-koṭīr api hantuṁ samarthāpi śiva eva
sva-bhāryā-dvārā dakṣaṁ jaghāneti śiva-yaśo-hāni-bhītyā na hanmi \|
sva-prāyaścittaṁ kariṣyāmy eva paśya pāpiṁś cakṣurbhyām\" ity āha---ata
iti \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yasmāc chrī-śiva-khyāti-saṅkocāt
tac-chede samarthā nāham atas tavety ādi-jugupsitasya
jagdhasyāpathāsyāndhaso'nnasyoddharaṇaṁ vamanam eva viśuddhiṁ
roga-śāntim \|\|18\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : \"**ahaṁ tu sarvaiśvaryāt
sarva-sāmarthyāc ca tvāṁ svaṁ ca brahmāṇḍa-koṭīr api hantuṁ śaknuvaty
api sva-bhāryā-dvārā śiva eva dakṣaṁ jaghāneti śiva-yaśo-hāni-bhītyā
tvāṁ na hanmi, sva-prāyaścittaṁ tu kariṣyāmy evety are pāpin !
sva-cakṣurbhyāṁ paśya\" ity āha---ata iti \| tava tvattaḥ pramādād
gṛhītasyāpavitra-vastunas tyāgaṁ vinā na śuddhir ity
arthāntara-nyāsenāha---jagdhasya bhuktasyāndhaso'nnasya uddharaṇaṁ
vamanam \|\|18\|\|

**\...**

**\|\| 4.4.19 \|\|**

**na veda-vādān anuvartate matiḥ**

**sva eva loke ramato mahā-muneḥ \|**

**yathā gatir deva-manuṣyayoḥ pṛthak**

**sva eva dharme na paraṁ kṣipet sthitaḥ \|\|**

**śrīdhara-svāmī (bhāvārtha-dīpikā) :** yad uktaṁ lupta-kriyāyāśucaya
iti tat praty āha---neti \| veda-vādān vidhi-niṣedha-rūpān sva eva loke
svātmany eva ramamāṇasya mahato muneḥ samyag viraktasya matir
nānuvartate, nivṛttādhikāratvāt \| adhikāra-bhede dṛṣṭāntaḥ, yathā
devānāṁ gatir ākāśa eva manuṣyāṇāṁ pṛthivyām eva \| ataḥ sva eva dharma
pravṛtti-lakṣaṇe nivṛtti-lakṣaṇe vā sthitaḥ san param anyaṁ dharme
puruṣaṁ vā na kṣipen na nindet, vyavasthitādhikāratvenobhayoḥ satyatvāt
\| na kṣiped eveti vānvayaḥ \|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nānusarati
kuśalācaritenaiṣām iha cārtho na vidyate \| viparyayeṇa vānartha iti \|
svairaṁ caranti munayo\'pi na nāhyamānā iti baddhānāṁ muktānāṁ ca mithaḥ
pṛthageva gatirity atra dṛṣṭāntaḥ \| yatheti \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam**.***

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dehaṁ tyajāmy eva kintu
tvayā śāstrārtham aviduṣā bhagavati śrī-rudre nirdoṣe\'py āropitaṁ
lupta-kriyāyāśucaya ity-ādi-doṣa-kaṇṭakam uddhṛtyaivety āha---neti \|
sva eva loke svātmany eva ramamāṇasya mahā-muneḥ matir veda-vādān
vidhi-niṣedha-rūpān anulakṣyīkṛtya na vartate tatrānadhikārād eveti
bhāvaḥ \| yad uktam---kuśalācaritenaiṣām iha cārtho na vidyate \|
viparyayeṇa cānarthaḥ iti svairaṁ caranti munayo\'pi na nahyamānā iti \|
ato muktānāṁ baddhānāṁ ca mithaḥ pṛthag eva gatir ity atra
dṛṣṭāntaḥ---yatheti \| ata eva sve svīye dharme sthitaḥ paraṁ na kṣiped
iti vidhiḥ \|\|19\|\|

**\...**

**\|\| 4.4.20 \|\|**

**karma pravṛttaṁ ca nivṛttam apy ṛtaṁ**

**vede vivicyobhaya-liṅgam āśritam \|**

**virodhi tad yaugapadaika-kartari**

**dvayaṁ tathā brahmaṇi karma narcchati \|\|**

**śrīdhara-svāmī (bhāvārtha-dīpikā) :** etad evopapādayanty āha \|
pravṛttam agni-hotrādi, nivṛttaṁ śama-damādi, ṛtaṁ satyam eva yato deve
āśritaṁ vihitam \| tac ca vivicya vyavasthayāśritaṁ na tv aviśeṣeṇa \|
vyavasthām evāha \| ubhayaṁ rāga-vairāgya-lakṣaṇaṁ liṅgaṁ cihnam
adhikāri-viśeṣaṇaṁ yasmiṁs tat \|

nanu, yāvaj jīvam agni-hotraṁ juhoti, śānto dāntaḥ ity-ādiṣu naivaṁ
vyavasthā pratīyate ? satyam, tathāpy ubhayor ekādhikāra-virodhāt tathā
paryavasyatīty āha \| yugapad-bhāvo yaugapadaṁ yaugapadenaikasmin
kartari tat karma-dvayaṁ virodhi \|

nanu tarhi nivṛttaṁ karma śivenāpi kartavyam eva na ? ity āha---brahmaṇi
sadāśive kiñcid api karma na ṛcchati na prāpnoti \| ato yathā
pravṛtta-nivṛttayoḥ paraspara-dharmākaraṇena doṣas tatheśvare etad
ubhaya-dharmākaraṇe'pīti bhāvaḥ \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etad eva bhinnagatitvam
eva rāgavati nivṛttaṁ virodhivairāgyavati pravṛttaṁ ca virodhi,
atrā-śaṅkate---nanv iti \| ubhayoḥ pravṛttanivṛttayoḥ tathā paryavasyati
adhikārabhedena paryavasānaṁ prāpnoti \| punar āśaṅkate---nanv iti \|
yataḥ kiṁcinna prāpnoti ato hetoḥ \| iti bhāva iti \| pravṛt tasya
śamadamādyakaraṇe na pratyavāyo yathā nivṛttasyāgnihotrādyakaraṇe na
pratyavāyastatheśvarasyobhayasyāpyakaraṇe na pratyavāya iti tātparyam
\|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam**.***

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu pravṛttaṁ karma śivo
mā karotu nivṛttaṁ kathaṁ na karotīty ata āha---karma pravṛttam
agni-hotrādi, nivṛttaṁ śama-damādi, ṛtaṁ satyam eva \| yato vede āśritaṁ
vihitam \| tac ca vivicya vyavasthayaiva, na tv aviśeṣeṇa \| vyavasthām
evāha---ubhayaṁ rāgo vairāgyaṁ ca cihnam yatra tat rāge saty agnihotrādi
vairāgye sati śama-damādīni vivicyādhikāri-dvaye vyavasthitam ity arthaḥ
\| tat karma-dvayaṁ yaugapadyena yaugapadyenaikasmin kartari virodhi
rāgavati nivṛttaṁ virodhi vairāgyavati pravṛttaṁ virodhi avihitam ity
arthaḥ \| tathaiva tad-dvayaṁ pravṛttaṁ nivṛttaṁ cety ubhayam api na
ṛcchati nāpnoti \| yathā pravṛtta-nivṛttayoḥ paraspara-dharmākaraṇe na
pratyavāyas tathaiveśvarasya tad ubhaya-dharmākaraṇe'pīti bhāvaḥ
\|\|20\|\|

**\...**

**\|\| 4.4.21 \|\|**

**mā vaḥ padavyaḥ pitar asmad-āsthitā**

**yā yajña-śālāsu na dhūma-vartmabhiḥ \|**

**tad-anna-tṛptair asu-bhṛdbhir īḍitā**

**avyakta-liṅgā avadhūta-sevitāḥ \|\|**

**śrīdhara-svāmī (bhāvārtha-dīpikā) :** citā-bhasma-kṛta-snānas tathā
nagna ity-ādinā yo bhogādy-abhāva uktas tatrāha \| he pitaḥ, asmābhir
āsthitā āśritāḥ padavyo'ṇimādi-samṛddhayo vo yuṣmākaṁ mā \| na santīty
arthaḥ \| yato vaḥ padavyo yajña-śālāsv eva bhavanti \| tāś ca
tad-annena yajña-gatenānnena tṛptaiḥ kevalam īḍitā dhūma-vartmabhiś ca
bhujyante \| yā asmat padavyas tās tu naivaṁ bhūtāḥ kiṁ tv
avyakta-liṅgāḥ na vyaktaṁ liṅgaṁ hetur yāsām, icchā-mātra-prabhavatvāt
\| avadhūtair brahma-vidbhiḥ sevitāḥ \| ato'ham āḍhyaḥ, rudro daridra
iti garvaṁ mā kṛthā iti bhāvaḥ \|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** hanta he putrike mamaiva
tadabhāgyaṁ yatparamāgratamasya sadācārasya mama kanyā tvaṁ
bhikṣukakadācāragṛhe patitāsi tadapi guṇaśīlanidhistvaṁ
svabharturapakarṣaṁ yanna sahase tattava pativratācūḍāmaṇerucitam eveti
\| tatra sabhartsanam āha---meti \| ity artha iti \| janmakoṭibhir api
na bhaviṣyantīti bhāvaḥ \| nanvevaṁ kuto brūṣe\'smākam api siddhayaḥ
santyeveti netyāha---yā yajñaśālāsu
tadannatṛptairudaraṁbharairvāyasāditulyairdhūmavartmabhiḥ kāmibhirneḍitā
na stutāḥ kiṁ tvavyaktaliṅgāstvādṛśairalakṣitaprabhāvāḥ brahmavidbhiḥ
sanakādināradādibhiḥ sevitāḥ sevyante, vartamāne ktaḥ \| iti bhāva iti
\|

> akṣaratvādvareṇyatvād bhūtasaṁsārabandhanāt \|
> tattvamatsyarthasiddhatvādavadhūtobhigīyate \|\|

iti tattvavivekokteḥ jñānina evāvadhūtapadavācyā avadhūyante
sevodyatānām api pāpāni yebhyaste\'vadhūtāḥ yeṣāṁ saṁsmaraṇātpuṁsāṁ
sadyaḥ śuddhyanti vai gṛhāḥ ityādervayam evāṭyāstvaṁ daridrosīti
tātparyam \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam**.***

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** hanta putrike !
mamaivetad abhāgyaṁ yat paramāḍhyatamasya sadācārasya mama kanyā tvaṁ
bhikṣuka-kadācāra-gṛhe patitāsi \| tad api saguṇa-bahula-nidhis tvaṁ
sva-bhartur apakarṣaṁ yan na sahase tat tava pativratā-cūḍāmaṇer ucitam
eveti \| tatra sabhartsanam āha---meti \| he pitaḥ ! asmābhir āsthitā
āśritāḥ padavyo'ṇimādi-siddhaiśvarya-vairāgya-jñāna-pemādi-sukhavatyaḥ
vo yuṣmākaṁ mā \| janma-koṭibhir api na bhaviṣyatīty arthaḥ \| nanu kuta
evaṁ brūṣe ? tāḥ siddhayo\'py asmākaṁ santy eva \| nety āha---yāḥ
padavyo yajña-śālāsu na sambhavanti tad-anna-tṛptaiḥ udarambharaiḥ
kāka-tulyair dhūma-vartmabhiḥ karmibhir na stutāḥ, kintv avyakta-liṅgās
tādṛśair alakṣya-prabhāvā avadhūtaiḥ sanakādi-nāradādyaiḥ sevyante \|
vartamāne ktaḥ \|\|21\|\|

**\...**

**\|\| 4.4.22 \|\|**

**naitena dehena hare kṛtāgaso**

**dehodbhavenālam alaṁ kujanmanā \|**

**vrīḍā mamābhūt kujana-prasaṅgatas**

**taj janma dhig yo mahatām avadya-kṛt \|\|**

**śrīdhara-svāmī (bhāvārtha-dīpikā) :** kiṁ bahunoktenemaṁ dehaṁ
tyakṣyāmy evety āha dvābhyām \| etena nālaṁ na pūryate kim \| api tv
alam eva \| kathaṁ bhūtena \| ku-janmanā \| tad evāha \| hare,
kṛtāparādhasya tava dehād udbhūtenotpannena \| nanu ślāghyo'yaṁ dehaḥ
kathaṁ tyājyas tatrāha \| ku-janasya tava prasaṅgataḥ saṁbandhān mama
lajjā'bhūt \| ato yo mahatām apriya-kartā tasmād yaj janma tad dhik \|
tvat-saṁbandhād aślaghyam ity arthaḥ \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** svāśayam āha---kiṁ
bahunetyādi \| tad evaṁ kujanmatvam eva prajāpatitvānmama
dehodbhūtastava dehaḥ ślādhya evetyāśaṅkate---nanv iti \| ato
lajjākaratvāt \| ity artha iti \| rudrāparādhakaraṇāttvamapyaślāghyo
jātastajjātatvādayaṁ deho\'tīvāślāghya iti bhāvaḥ \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** alaṁ-śabdo'tra nivāraṇe \| alaṁ
bhūṣaṇa-paryāpti-śakti-vāraṇa-vācakam ity amaraḥ \| nivāraṇaṁ ca
prayojanābhāvaḥ \| yathā alam ativistareṇety ādau \| tasya ca
vīpsātiśaye \| nañ cātra śivaś cālane \| tataś cāyam arthaḥ---etena
dehena mama vrīḍā nābhūt kim ? api tv abhūd eva \| tasmād etenātyartham
eva prayojanaṁ nāstīti \| yad vā, etenālaṁ prayojnābhāvo na, api tu
prayojanābhāva eva \| tasmād etenālam evety arthaḥ \|\|22\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evaṁ dakṣaṁ vinindya
tat-sambandhāt sva-dehaṁ nindati---naiteneti \| etena mama dehena nālaṁ,
api tv alam alam eva \| kutaḥ ? hare śive kṛtāgasasya tava dehād
udbhūtena yo mahatām avadya-kṛt bhaktāparādhi etaj janma dhik \|\|22\|\|

**\...**

**\|\| 4.4.23 \|\|**

**gotraṁ tvadīyaṁ bhagavān vṛṣadhvajo**

**dākṣāyaṇīty āha yadā sudurmanāḥ \|**

**vyapeta-narma-smitam āśu tadāhaṁ**

**vyutsrakṣya etat kuṇapaṁ tvad-aṅgajam \|\|**

**śrīdhara-svāmī (bhāvārtha-dīpikā) :** kiṁ ca, parihāsādiṣu vinodenāpi
dākṣāyaṇīti saṁbodhayaṁs tvadīyaṁ tvat-saṁbandha-vācakaṁ gotraṁ nāma
yadā vṛṣa-dhvaja āha gṛhṇāti, tadāhaṁ vyapeta-narma-smitaṁ yathā bhavaty
evaṁ su-durmanā atiduḥkhita-cittā bhavāmi \| tat tasmād dhi niścitam
etat kuṇapa-prāyaṁ vyutsrakṣye tyakṣyāmi \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kāraṇāntaram āha---āha
vakṣyati bhaviṣyadarthe laṭ, evaṁ bhavāmi bhaviṣyāmi kuṇapaṁ
kuṇapaprāyaṁ malaprāyaṁ---

> viṭsārikāyāṁ kuṇapī pūtagandhau śave pumān \|
>
> śarīre kuṇapaṁ rakṣomalayoḥ karmaṇaḥ phale \|\| iti svāmī \|

itaḥ pūrvam eva dehaṁ tyakṣya iti bhāvaḥ \| cakravartī---tu parihāsādiṣu
tvadīyaṁ tvatsambandhajñāpakaṁ gotraṁ nāma tvaṁ dākṣāyaṇī bhavasi tava
matsaradveṣanindāvajñādikaṁ sadharma eveti yadā vṛṣadhvaja āha tadāhaṁ
vigatanarmasmitaṁ yathā syād evaṁ sudurmanā bhavāmīti pūrvavat \| gotrā
bhūgavyayorgotraḥ śaile gotraṁ kulākhyayoḥ iti yādavaḥ \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam**.***

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, parihāsādiṣu
**tvadīyaṁ** tvat-saṁbandha-jñāpakaṁ **gotraṁ** nāma tvaṁ **dākṣāyaṇī**
bhavasi tava matsara-dveṣa-nindāvajñādikaṁ sva-dharma eveti yadā
**vṛṣadhvaja** āha **tadāhaṁvigata-narma-smitaṁ** yathā syād evaṁ
**su-durmanā** bhavāmi \| **tat** tasmād dhi niścitam **etat
kuṇapa**-prāyaṁ **vyutsrakṣye** tyakṣyāmi \|\|23\|\|

**\...**

**\|\| 4.4.24 \|\|**

**maitreya uvāca**---

**ity adhvare dakṣam anūdya śatru-han**

**kṣitāv udīcīṁ niṣasāda śānta-vāk \|**

**spṛṣṭvā jalaṁ pīta-dukūla-saṁvṛtā**

**nimīlya dṛg yoga-pathaṁ samāviśat \|\|**

**śrīdhara-svāmī (bhāvārtha-dīpikā) :** dakṣaṁ pratyanuvādaṁ kṛtvā
śatru-han \| krodhādi-ripu-ghātin \| udīcīm udīcyāṁ diśi \| pāṭhāntare
udaṅ-mukhī \| śānta-vāk gṛhīta-maunā \| jalaṁ spṛṣṭvācamya \| dṛk dṛśam
\|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anūdya lakṣīkṛtyoktvā \|
he śatruhann iti \| yathā tvaṁ kāmādirūpaśatru haṁsi tathā sāpi
svadehatyāgamiṣeṇa dakṣaṁ svaśatruṁ jaghāneti bhāvaḥ \| pāṭhāntare
udīcīti pāṭhe \| pītadukūleti \| martukāmānāṁ
kusuṁbharaṁjitavastradhāraṇaucityāt \| udīcīṁ diśamuddiśya kṣitau
niṣasādeti yojyam \| dehatyāgasyāyatnasādhyatvepītikṛtyatātra
yogijanaśikṣaṇāya phalādhikyāya vā darśitā \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** pīta-dukūlety api tādṛśyās
tad-avasthāyām ācāratayā jñeyam \| satīti pūrveṇānvayaḥ \|\|24\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** anūdya dakṣaṁ lakṣyīkṛtya
uktvā he śatruhan ! sva-deha-tyāga-miṣeṇa dakṣaṁ sva-śatruṁ mā
jaghānaiveti bhāvaḥ \| udīcī udaṅ-mukhī \| udīcīm iti pāṭhāntare udīcyāṁ
diśi \| dṛk dṛśaṁ \| pīta-dukūleti martu-kāmānāṁ
kusumbha-rañjita-vasana-dhāraṇaucityāt \| \|\|24\|\|

**\...**

**\|\| 4.4.25 \|\|**

**kṛtvā samānāv anilau jitāsanā**

**sodānam utthāpya ca nābhi-cakrataḥ \|**

**śanair hṛdi sthāpya dhiyorasi sthitaṁ**

**kaṇṭhād bhruvor madhyam aninditānayat \|\|**

**śrīdhara-svāmī (bhāvārtha-dīpikā) :** yoga-mārgam evāha---kṛtveti \|
anilau prāṇāpānāv ūrdhvādhovṛtti-karau nirodhena samānāv eka-rūpau
nābhi-cakre kṛtvā tata udānam utthāpya dhiyā saha hṛdi sthāpayitvā
kaṇṭha-mārgeṇa bhruvor madhyam anayat \|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** jitāsanā
prāṇādisaṁcāravegadehasaṁcalanarahitā \| prathamaṁ recakapūrake
kṛtvā\'nilau ekaviṣayagatī vidhāya tato\'nantaraṁ
mūlādhārādutkramaṇakartāraṁ suṣumṇāsañcāriṇamudānamutthāpyordhvamukhaṁ
kṛtvā nābhicakramānīya tato nābhimaṇḍalāddhiyā niścalayā buddhyā
śanairudvegaṁ vinā hṛdi sthāpya---saṁsthāpyorasi sthitaṁ vāyuṁ kaṇṭhaṁ
nītvā kaṇṭhād bhruvormadhyamanayadityanvayaḥ \| yad vā,
sarvasandhisaṁcāriṇaṁ vāyuṁ vyānamūrdhvādhogatinimittau prāṇāpānau
samānavāyunaikīkṛtya taṁ samānavāyum \| sodānamudānagatyā
sahitamudānenaikīkṛtyoparyupari sthānaṁ jīvena sahānayad iti \| atra
dravyanayanaśaktimatā vāyunā jīvasaṁjñadravyanayanaṁ na tu tanmātraṁ
tasya yogino nityābhyastatvāt \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam**.***

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yoga-mārgam evāha \|
anilau prāṇāpānāv ūrdhvādho-vartinau nirodhena samānāv eka-rūpau
nābhi-cakre kṛtvā tata udānaṁ prati utthāpya dhiyā saha hṛdi sthāpayitvā
\|\|25\|\|

**\...**

**\|\| 4.4.26 \|\|**

**evaṁ sva-dehaṁ mahatāṁ mahīyasā**

**muhuḥ samāropitam aṅkam ādarāt \|**

**jihāsatī dakṣa-ruṣā manasvinī**

**dadhāra gātreṣv anilāgni-dhāraṇām \|\|**

**śrīdhara-svāmī (bhāvārtha-dīpikā) :** mahatāṁ pūjyatamena śrī-rudreṇa
\|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evamuktarītyā bhrūmadhyaṁ
vāyuṁ nītvā svayaṁ ca tatra sthitvā manasvinīvaśīkṛtamanā
mahatāmindrādīnāṁ mahīyasā pūjyatamena hareṇa gātreṣu
karacaraṇādyavayayeṣu \| anilāgnidhāraṇāṁ dehabhasmīkaraṇāya
vāyvagnyutpattilakṣaṇaṁ dhyānaṁ dadhāra cakāra anekārthatvātvāddhātūnām
\| dakṣaruṣetyanenātmahatyādoṣaṁ mārṣṭi \|

> yamuddiśya tyajedehaṁ pāpabhāgī sa jāyate \|
>
> ito na kopayetkaṁcitparalokasukhāya ca \|\| ity-ādipurāṇāntarāt
> \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam**.***

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mahatāṁ mahīyasā
śrī-rudreṇa \|\|26\|\|

**\...**

**\|\| 4.4.27 \|\|**

**tataḥ sva-bhartuś caraṇāmbujāsavaṁ**

**jagad-guroś cintayatī na cāparam \|**

**dadarśa deho hata-kalmaṣaḥ satī**

**sadyaḥ prajajvāla samādhijāgninā \|\|**

**madhvācāryaḥ (bhāgavata-tātparyam) : [+++]{.mark}**

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** caraṇāmbuje āsavaṁ bhajanānandam
\| bhartur aparaṁ na dadarśa \| dehaś ca sadyaḥ prajvalito'bhūt \|
samādhinā yo'gnis tena \|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
tatastasminnanilāgnidhāraṇākāle saptamyarthe tasiḥ \| jagadguroḥ
sarveṣāṁ jñānopadeṣṭṛtvādācār yasya svabhartuḥ śivasya
caraṇayordhyānenotpannānandalakṣaṇamāsavaṁ madhu cintayantyāsvādayantī
hataṁ dakṣakanyātvābhimānalakṣaṇaṁ kalmaṣaṁ yatastathābhūto dehaḥ
prajajvāla didīpe \| jvala-dīptau \| sadyastatkṣaṇa eva na
taduttarakṣaṇa iti vidyudiva pradīpyāntaradhād ity arthaḥ \| tasyā
māyāśaktitvānmāyāyāś ca sākārāyā api nityaiva sā jaganmūrtiryayā
sarvamidaṁ tatam ityādyukternityatvānmāyikavastūnām
evānityatvavyavasthāpanāttasyā apyanitve śaktiśaktimatorabhedāt
māyinantu maheśvaram ity uktestacchaktimata īśvarasyāpyanityatvaṁ syād
atastaddehanāśo na vyākhyeyaḥ \| anyathā
skāndīyakedārakhaṇḍoktaśivadhṛtataddehasya
viṣṇukartṛkacakracchedādyonyādikṣetrotpattivarṇanamasaṅgataṁ syāt \|
tīrthastu---dakṣo madehaṁ mā saṁskuryād iti dehegnidhāraṇāṁ cakāretyāha
\|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** dehe hata-kalmaṣeti sambandhoktiḥ
\| tathā ca vyākhyā---dehe tad-upalakṣite hīrdīti \|\|27\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : [+++]{.mark}**

**\...**

**\|\| 4.4.28 \|\|**

**tat paśyatāṁ khe bhuvi cādbhutaṁ mahad**

**hā heti vādaḥ sumahān ajāyata \|**

**hanta priyā daivatamasya devī**

**jahāv asūn kena satī prakopitā \|\|**

**śrīdhara-svāmī (bhāvārtha-dīpikā) :** sve bhuvi ca hā hety ādi-vādaḥ
\| tam evāha \| hanteti viṣāde daivatam asya priyā kena dakṣeṇa
prakopitā satī \|\|28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evaṁ jagatsundaradehatyāge
kasyāpyantaḥkaraṇakhedo nābhūd iti cettatrāha---tad iti \|
tatsatīdehaprajjvalana-rūpamāścaryam \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam**.***

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** daivatamasya pūryatamasya
priyā kena dakṣeṇa prakopitā satī asūn jahāv iti loka-pratītiḥ
\|\|28\|\|

**\...**

**\|\| 4.4.29 \|\|**

**aho anātmyaṁ mahad asya paśyata**

**prajāpater yasya carācaraṁ prajāḥ \|**

**jahāv asūn yad-vimatātmajā satī**

**manasvinī mānam abhīkṣṇam arhati \|\|**

**śrīdhara-svāmī (bhāvārtha-dīpikā) :** mahad anātmyaṁ daurjanyam \|
asya sarvatra sneha eva nyāyya ity āhuḥ, yasyeti \| yena vimatā'vajñātā
\|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yadvānātmyaṁ na vidyate
ātmā yasya sa mṛtakas tasya bhāvo\'nātmyaṁ
saṁjñāpūrvakavidheranityatvādṛddhy-abhāvaḥ \| yenātmajāyām api sneho

na kṛtaḥ sa mṛtaka eveti dhvanitam \| yena mānārhātmijāvajñātā taṁ
dhigiti bhāvaḥ \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam**.***

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** anātmyaṁ jīvan-mṛtatvam
asya dakṣasya na vidyate ātmā yasya sa mṛtakas tasya bhāvaḥ anātmyaṁ
samjñā-pūrvaka-vidhitvenānityatvād vṛddhy-abhāvaḥ \| yasyeti sarvatraiva
sneha ucitaḥ \| atha ca, sva-kanyāyām api snehābhāva iti jīvan-mṛtatvam
eveti bhāvaḥ \| ātmajā tatrāpi satī tatrāpi manasvinīti dhik dakṣam iti
bhāvaḥ \|\|29\|\|

**\...**

**\|\| 4.4.30 \|\|**

**so'yaṁ durmarṣa-hṛdayo brahma-dhruk ca**

**loke'pakīrtiṁ mahatīm avāpsyati \|**

**yadaṅgajāṁ svāṁ puruṣa-dviḍ udyatāṁ**

**na pratyaṣedhan mṛtaye'parādhataḥ \|\|**

**śrīdhara-svāmī (bhāvārtha-dīpikā) :** durmarṣam atyasahanaṁ hṛdayaṁ
yasya \| loke jana-madhye \| ca-śabdān narakaṁ ca \| yad yataḥ svīyām
aṅga-jāṁ sutām aparā**dhata**ḥ svāvajñayā mṛtaye maraṇāyodyatāṁ na
nivāritavān \| puruṣa-dviṭ śiva-dveṣī \|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ya etādṛśamanāryamakārṣiḥ
soyaṁ dakṣaḥ \| atyasahanamatikrūram \| tatpuruṣāya iti śruteḥ puruṣo
rudraḥ \| anena viṣṇudveṣo\'pi dhvanitaḥ \| puruṣo viṣṇurucyate iti
śruteḥ \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** brahma-bandhur iti kvacit \| loke
cāpakīrtim asatīm ity eva pāṭhaḥ \| bahutra sad api pāṭhāntaraṁ
nāṅgīkṛtam \| ca-śabdān narakaṁ ceti vyākhyānāt \|\|30\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** durmarṣa-hṛdayaḥ
atyasahiṣṇu-manāḥ puruṣa-dviṭ śiva-dveṣī aparādhataḥ svāvajñayā mṛtaye
maraṇāya udyatāṁ na nivāritavān \|\|30\|\|

**\...**

**\|\| 4.4.31 \|\|**

**vadaty evaṁ jane satyā dṛṣṭvāsu-tyāgam adbhutam \|**

**dakṣaṁ tat-pārṣadā hantum udatiṣṭhann udāyudhāḥ \|\|**

**śrīdhara-svāmī (bhāvārtha-dīpikā) :** adbhutaṁ dṛṣṭvā ca \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** adbhutaṁ yogāgninā
dehaprajjvalanalakṣaṇam \| tatpārṣadā rudragaṇāḥ \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam**.***

**\...**

**\|\| 4.4.32 \|\|**

**teṣām āpatatāṁ vegaṁ niśāmya bhagavān bhṛguḥ \|**

**yajña-ghna-ghnena yajuṣā dakṣiṇāgnau juhāva ha \|\|**

**śrīdhara-svāmī (bhāvārtha-dīpikā) :** yajña-ghnān hantīti
yajña-ghna-ghnaṁ tenāpahataṁ rakṣa ity-ādinā \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** teṣāṁ
rudragaṇānāmāpatatāmāgacchatāṁ niśāmya dṛṣṭvā \| apahataṁ rakṣa ity atra
rakṣo yajñaghnaṁ jīvajātam ity arthaḥ \| ādinā yenorasi dustaritāso
yadūnyatāso anṛtaṁ vayantaḥ teṣāṁ vapūṁṣyarciṣā jātavedaśuṣkaṁ na
vṛkṣamuta sandahasva ity-ādigrahaḥ \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam**.***

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yajñaghnān hantīti
tenāpahataṁ rakṣa ity ādinā \|\|32\|\|

**\...**

**\|\| 4.4.33 \|\|**

**adhvaryuṇā hūyamāne devā utpetur ojasā \|**

**ṛbhavo nāma tapasā somaṁ prāptāḥ sahasraśaḥ \|\|**

**śrīdhara-svāmī (bhāvārtha-dīpikā) :** adhvaryuṇā bhṛguṇā \| ye tapasā
somaṁ prāptās te ṛbhavo nāma devā utthitāḥ \|\|33\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tataḥ kimata āha
adhvaryuṇeti \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam**.***

**\...**

**\|\| 4.4.34 \|\|**

**tair alātāyudhaiḥ sarve pramathāḥ saha-guhyakāḥ \|**

**hanyamānā diśo bhejur uśadbhir brahma-tejasā \|\|**

**śrīdhara-svāmī (bhāvārtha-dīpikā) :** brahma-tejasā uśadbhir
dedīpyamānaiḥ \|\|34\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** devagaṇādbrāhmaṇaśaktire
va balīyasī iti dhvanayannāha---tair iti \| yadvośadbhirbhṛgoḥ saṅkalpaṁ
kartum icchadbhiḥ vaśa kāntau - kāntiḥ syād dīptivāṁcchayoḥ iti dharaṇiḥ
\|\|34\|\|

iti śrīmad-bhāgavata-bhāvārtha-dīpikā-prakāśe caturtha-skandhe
caturtho\'dhyāyaḥ \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam**.***

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** brahma-tejasā uśadbhir
dīpyamānaiḥ \|\|34\|\|

iti sārārtha-darśinyāṁ harṣiṇyāṁ bhakta-cetasām \|

caturthasya caturtho'yaṁ saṅgataḥ saṅgataḥ satām \|\|\*\|\|

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁ vaiyāsikyāṁ caturtha-skandhe

satī-dehotsargo nāma caturtho'dhyāyaḥ \|

\|\|4.4\|\|

**\...**

## 

**(4.5)**

**pañcamo'dhyāyaḥ**

<details><summary>विषयः</summary>

vīrabhadra-kṛta-yajña-vidhvaṁsaḥ, dakṣa-vadhaś ca \|
</details>

**\|\| 4.5.1 \|\|**

**maitreya uvāca---**

**bhavo bhavānyā nidhanaṁ prajāpater**

**asat-kṛtāyā avagamya nāradāt \|**

**sva-pārṣada-sainyaṁ ca tad-adhvararbhubhir**

**vidrāvitaṁ krodham apāram ādadhe \|\|**

**śrīdhara-svāmī (bhāvārtha-dīpikā) :**

pañcame tu satī-deha-tyāgam ākarṇya śaṅkaraḥ \|

vīrabhadraṁ ruṣotpādya tena dakṣam aghātayat \|\|

prajā-pater hetor nidhanam \| kutaḥ ? tenāsat-kṛtāyāḥ \| tasyādhvare
ṛbhavo devās taiḥ \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tena vīrabhadreṇa nidhane
hetuṁ pṛcchati kuta iti \| tena dakṣeṇa \| asatkṛtāyā avajñātāyāḥ \|
tasya dakṣasya! apāraṁ mahāntam \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad-adhvara-rtvig-vidrāvitam iti
citsukhaḥ \|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

pañcame śruta-vṛttāntaḥ kupyān dakṣam aghātayat \|

utkṛtya sva-jaṭotthena vīrabhadreṇa dhūrjaṭiḥ \|\|

prajāpater hetor nidhanam \| kutaḥ tenāsatkṛtāyāḥ tasyādhvare ye ṛbhavo
devās taiḥ \|\|1\|\|

**\...**

**\|\| 4.5.2 \|\|**

**kruddhaḥ sudaṣṭauṣṭha-puṭaḥ sa dhūrjaṭir**

**jaṭāṁ taḍid-vahni-saṭogra-rociṣam \|**

**utkṛtya rudraḥ sahasotthito hasan**

**gambhīra-nādo visasarja tāṁ bhuvi \|\|**

**śrīdhara-svāmī (bhāvārtha-dīpikā) :** sa dhūrjaṭiḥ rudro ghoraḥ san
jaṭām utkṛtyotpāṭyotthitaḥ saṁs tāṁ bhuvi visasarja \| sudaṣṭa
oṣṭha-puṭo yena \| taḍitāṁ vahnīnāṁ ca saṭā jvālās tadvad ugraṁ rocir
yasyās tām \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dhūtā kaṁpitā jaṭā asyeti
dhūrjaṭiḥ pṛṣodarādiḥ \| sudaṣṭe oṣṭhayoḥ puṭe\'gre yena sa tathā \|
puṭamagre ca saṁśleṣe iti niruktiḥ \| saṭā jaṭākeśarayoḥ iti medinī \|
lakṣitalakṣaṇāmāśritya svāmicaraṇairjvāletyuktam \| tāṁ jaṭām \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** saṭā jvālāḥ rudro ghoraḥ
san \|\|2\|\|

**\...**

**\|\| 4.5.3 \|\|**

**tato'tikāyas tanuvā spṛśan divaṁ**

**sahasra-bāhur ghana-ruk tri-sūrya-dṛk \|**

**karāla-daṁṣṭro jvalad-agni-mūrdhajaḥ**

**kapāla-mālī vividhodyatāyudhaḥ \|\|**

**śrīdhara-svāmī (bhāvārtha-dīpikā) :** tato jaṭāyāḥ sakāśād **atik**āyo
vīrabhadro jāta iti śeṣaḥ \| tanuvā tanvā dehena divaṁ spṛśan**,**
atyucca ity arthaḥ \| ghana-ruk kṛṣṇa-varṇaḥ \| trayaḥ sūryā iva dṛśo
yasya \| karālās tuṅgā daṁṣṭrā yasya \| jvalad-agnir iva mūrdhajā yasya
\| kapāla-mālā-yuktāḥ \| vividhāny udyatāny āyudhāni yasya \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha iti \|
alpadehena divaḥ sparśānupapatter iti bhāvaḥ \| karālo danture tuṅge
bhīṣaṇe tvabhidheyavat iti medinī \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tato jaṭāyāḥ tanvā divaṁ
spṛśan \| trayaḥ sūryā iva dṛśo yasya so'bhavat \|\|3\|\|

**\...**

**\|\| 4.5.4 \|\|**

**taṁ kiṁ karomīti gṛṇantam āha**

**baddhāñjaliṁ bhagavān bhūta-nāthaḥ \|**

**dakṣaṁ sa-yajñaṁ jahi mad-bhaṭānāṁ**

**tvam agraṇī rudra bhaṭāṁśako me \|\|**

**śrīdhara-svāmī (bhāvārtha-dīpikā) :** he rudra ! he bhaṭa**,**
yuddha-kuśala ! mad-bhaṭānāṁ tvam agraṇīḥ san sa-yajñaṁ dakṣaṁ jahi \|
brahma-tejo durjayam iti mā maṁsthāḥ, yatas tvaṁ me'**ṁ**śakaḥ \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhaṭaḥ syātpuṁsi vīre ca
viśeṣe pāmarasya ca iti medinī \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** he rudra ! he bhaṭa ! he
yuddha-kuśala ! tvaṁ me aṁśaka iti brahma-tejo durjayam iti mā maṁsthā
iti bhāvaḥ \|\|4\|\|

**\...**

**\|\| 4.5.5 \|\|**

**ājñapta evaṁ kupitena manyunā**

**sa deva-devaṁ paricakrame vibhum \|**

**menetadātmānam asaṅga-raṁhasā**

**mahīyasāṁ tāta sahaḥ sahiṣṇum \|\|**

**śrīdhara-svāmī (bhāvārtha-dīpikā) :** manyunā rudrena \| paricakrame
pradakṣiṇīcakāra \| asaṅgam apratighātaṁ yad raṁho vegas tena \| bho
tāta ! mahīyasāṁ balīyasām api sahaḥ sahiṣṇuṁ balaṁ soḍhuṁ kṣamaṁ mene
\|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** manyurdainye kratau krodhe
śoka'śaṅkarabuddhiṣu iti dharaṇiḥ \| namaste rudra manyava iti śruteś ca
\| manyū rudraḥ sa vīrabhadro devadevaṁ mahādevam \|
kathārasāviṣṭacetastvena prīta āha he tāteti \| yadvāsaṅgasyātmārāmasya
rudrasya raṁhasā balena \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** manyunā rudrena \|
paricakrame pradakṣiṇī-cakāra \| asaṅgaṁ kenāpi saha gantum aśakyaṁ yad
raṁho vegas tena \| yad vā, asaṅgasyātma-rūpasya rudrasya raṁhasā
mahīyasāṁ balīyasām api sahaḥ sahiṣṇuṁ balaṁ soḍhuṁ kṣamaṁ mene
\|\|5\|\|

**\...**

**\|\| 4.5.6 \|\|**

**anvīyamānaḥ sa tu rudra-pārṣadair**

**bhṛśaṁ nadadbhir vyanadat subhairavam \|**

**udyamya śūlaṁ jagad-antakāntakaṁ**

**samprādravad ghoṣaṇa-bhūṣaṇāṅghriḥ \|\|**

**śrīdhara-svāmī (bhāvārtha-dīpikā) :** jagad-antako mṛtyus tasyāpy
antakaṁ śūlam \| ghoṣayanti śabdaṁ kurvantīti ghoṣaṇāni nūpurādīni
bhūṣaṇāni yayos tāv aṅghrī yasya saḥ \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa vīrabhadraḥ \|
prasiddham \| subhairavamatibhayaṅkaraṁ yathā syāttathā vyanadat \|
śūlaviśeṣaṇaṁ vā prādravadativegenāgacchat \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** jagad-antakasyāpy
antaka-tulyam \| ghoṣaṇāni śabdāyamānāni bhūṣaṇāni yayos tāv aṅghrī
yasya saḥ \|\|6\|\|

**\...**

**\|\| 4.5.7 \|\|**

**atha rtvijo yajamānaḥ sadasyāḥ**

**kakubhy udīcyāṁ prasamīkṣya reṇum \|**

**tamaḥ kim etat kuta etad rajo'bhūd**

**iti dvijā dvija-patnyaś ca dadhyuḥ \|\|**

**śrīdhara-svāmī (bhāvārtha-dīpikā) :** kakubhi diśi \| tamo na bhavati
kiṁ tu raja iti jñātvāhuḥ \| raja etat kuto'bhūt ? dadhyuś cintayām āsuḥ
\|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atha
vīrabhadrāgamanāraṁbhe \| prathamaṁ tama iti tatastama etanna kintu raja
iti jñātvāhuḥ \| etadrajaḥ kuto\'bhūd iti \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** punar api vividhaṁ
saṁśerate---bātā iti \| upadaṇḍatvādrājye caurabhayaṁ sarvathā nāstīti
bhāvaḥ \| ha prasiddham \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prathamaṁ tama iti \|
tatas tama etan na bhavati, kintu raja iti jñātvāāhuḥ \| raja etat
kuto'bhūd iti \|\|7\|\|

**\...**

**\|\| 4.5.8 \|\|**

**vātā na vānti na hi santi dasyavaḥ**

**prācīna-barhir jīvati hogra-daṇḍaḥ \|**

**gāvo na kālyanta idaṁ kuto rajo**

**loko'dhunā kiṁ pralayāya kalpate \|\|**

**śrīdhara-svāmī (bhāvārtha-dīpikā) :** hetv-antarāsambhavena
autpāttikaṁ kalpayanti---vātā iti \| dasyūnām abhāve hetuḥ,
prācīnabarhis tadānīntano rājā jīvatīti \| na kālyante na śīghraṁ
nīyante \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** punar api vividhaṁ
saṁśerate---bātā iti \| upadaṇḍatvādrājye caurabhayaṁ sarvathā nāstīti
bhāvaḥ \| ha prasiddham \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** punar api vividhaṁ
saṁśerate---vātā iti \| prācīnabarhis tadānīntano rājā iti spaṣṭam
\|\|8\|\|

**\...**

**\|\| 4.5.9 \|\|**

**prasūti-miśrāḥ striya udvigna-cittā**

**ūcur vipāko vṛjinasyaiva tasya \|**

**yat paśyantīnāṁ duhitṝṇāṁ prajeśaḥ**

**sutāṁ satīm avadadhyāv anāgām \|\|**

**śrīdhara-svāmī (bhāvārtha-dīpikā) :** prasūtir dakṣa-patnī sā miśrā
mukhyā yāsām \| vipākaḥ phalam \| paśyantīnām iti tasyāḥ duḥkhādhikye
hetuḥ---**avadadhyau** avajñātavān \| anāgām anāgasam \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasya kasyetyākāṅkṣāyām
āha---yad iti \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prasūtir dakṣa-patnī sā
miśrā mukhyā yāsāṁ tātasya vṛ**jinasya** aparādhasya eṣa vipākaḥ phalam
\| paśyantīnām iti tasyā duḥkhādhikye hetuḥ---**avadadhyau** avajñātavān
\| anāgāṁ niraparādham \|\|9\|\|

**\...**

**\|\| 4.5.10 \|\|**

**yas tv anta-kāle vyupta-jaṭā-kalāpaḥ**

**sva-śūla-sūcy-arpita-dig-gajendraḥ \|**

**vitatya nṛtyaty uditāstra-dor-dhvajān**

**uccāṭṭa-hāsa-stanayitnu-bhinna-dik \|\|**

**śrīdhara-svāmī (bhāvārtha-dīpikā) :** na cedaṁ sutāvajñā-mātraṁ, kiṁ
tu rudrāvajñānaṁ ca, ato nāsya bhadraṁ bhaviṣyatīty āhuḥ---yas tv iti
dvābhyām \| vyupto vikīrṇo jaṭā-kalāpo yasya \| sva-śūlasya sūcyām
agre'rpitāḥ protā dig-gajendrā yena \| uditāny unnamitāny astrāṇi yais
te \| doṣo bāhava eva dhvajās tān vitatya harṣeṇa nṛtyati \|
ucco'ṭṭa-hāsaḥ kaṭhoro hāsa eva stanayitnur garjitaṁ tena bhinnā vidīrṇā
diśo yena saḥ \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** unnamitānyuccaiḥkṛtāni
\|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yas tv anta-kāla iti yugmakam
\|\|10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** na cāsya prajāpates
tejasvitvaṁ śrī-rudre prabhavatīty āhuḥ---yas tv iti dvābhyām \|
vyupta-jaṭā-kalāpaḥ vikīrṇa-jaṭā-puñjaḥ \| uditāny unnamitāny astrāṇi
yeṣu te doṣo bāhava eva dhvajās tān vitatya nṛtyati \| stanayitnur
garjitaṁ tena bhinnā vidīrṇā diśo yena saḥ \|\|10\|\|

**\...**

**\|\| 4.5.11 \|\|**

**amarṣayitvā tam asahya-tejasaṁ**

**manyu-plutaṁ durnirīkṣyaṁ bhru-kuṭyā \|**

**karāla-daṁṣṭrābhir udasta-bhāgaṇaṁ**

**syāt svasti kiṁ kopayato vidhātuḥ \|\|**

**śrīdhara-svāmī (bhāvārtha-dīpikā) :** amarṣayitvā'sahana-yuktaṁ kṛtvā
\| manyu-plutaṁ krodha-vyāptam \| udasto vikṣipto bhagaṇo
nakṣatra-saṅgho yena \| punaś ca taṁ kopayato vidhātur api kiṁ svasti
syān na syād eva, kā'nyasya kathā \|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etena dakṣāparādhena sarva
eva mahāvipadi sapāpanauriva nimajjāma iti bhāvaḥ \| bhagaṇa eva
bhāgaṇaḥ, svārthiko\'ṇ \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** amarṣo'sahanaṁ kopas tu
tat-kārya-bhūtaḥ \|\|11\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** amarṣayitvā kopayitvā
udanta utkṣipto bhāgaṇo vahni-sūryādīnām api jyotir-gaṇo yena tam \|
punar api preyasy-avamānena kopayato vidhātuḥ prajāpateḥ pitur
brahmaṇo'pi kiṁ svasti syāt ? kā'nyasya katheti dakṣasya daurātmyena
sarva eva mahā-vipadi nimaṅkṣyāma iti bhāvaḥ \|\|11\|\|

**\...**

**\|\| 4.5.12 \|\|**

**bahv evam udvigna-dṛśocyamāne**

**janena dakṣasya muhur mahātmanaḥ \|**

**utpetur utpātatamāḥ sahasraśo**

**bhayāvahā divi bhūmau ca paryak \|\|**

**śrīdhara-svāmī (bhāvārtha-dīpikā) :** udvignā pracalitā dṛg yasya tena
janena bahu yathā bhavaty evam ucyamāne saty-utpāta-tamā mahotpātā
utthitāḥ \| paryak sarvataś ca \| kathaṁ-bhūtāḥ ? mahātmano'pi dakṣasya
bhayāvahāḥ \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** janena tatratyalokena \|
mahātmano viparītalakṣaṇayā durātmanaḥ \| yad vā, mahe yajñotsave ātmā
buddhir yasya yajñāviṣṭacetasaḥ karmatantraṁ vitanutām ity-ādinandyukteḥ
\| apinātitejasvina ity arthaḥ svāmyabhipretaḥ \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** hemātavaḥ, satyam eva
brūthety evaṁ janena tatratya-loka-samūhenāpi bahu ucyamāne mahātmano'pi
dakṣasya \| yad vā, viparīta-lakṣaṇasya durātmana ity arthaḥ \|\|12\|\|

**\...**

**\|\| 4.5.13 \|\|**

**tāvat sa rudrānucarair mahā-makho**

**nānāyudhair vāmanakair udāyudhaiḥ \|**

**piṅgaiḥ piśaṅgair makarodarānanaiḥ**

**paryādravadbhir vidurānvarudhyata \|\|**

**śrīdhara-svāmī (bhāvārtha-dīpikā) :** nānāyudhāni yeṣām \| vāmanakair
hrasvaiḥ \| udyatāyudhaiḥ \| piṅgaiḥ kapilaiḥ \| piśaṅgaiḥ pītaiḥ \|
makarasyevodaramānanaṁ ca yeṣāṁ taiḥ \| parito dhāvadbhir avaruddhaḥ
\|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yāvadutpātā
utpannāstāvatkālakṣepamantareṇa \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vāmanakair hrasva-dehaiḥ
\| anvarudhyata āvriyata \|\|13\|\|

**\...**

**\|\| 4.5.14 \|\|**

**kecid babhañjuḥ prāg-vaṁśaṁ patnī-śālāṁ tathāpare \|**

**sada āgnīdhra-śālāṁ ca tad-vihāraṁ mahānasam \|\|**

**śrīdhara-svāmī (bhāvārtha-dīpikā) :** yajña-śālāyāḥ
pūrva-paścima-stambhayor arpitaṁ pūrva-paścimāyataṁ kāṣṭhaṁ prāg-vaṁśas
tam \| yajña-śālāyāḥ paścimataḥ patnī-śālā tām \| yajña-śālāyāḥ purataḥ
sthitaṁ sado maṇḍapaḥ \| sadasaḥ puro havir dhānaṁ tasyottarata
āgnīdhra-śālām \| tad vihāraṁ yajamāna-gṛham \| mahānasaṁ
pāka-bhojana-śālām \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yajña-śālāyāḥ
pūrva-paścima-stambhayor arpitaṁ pūrva-paścimāyataṁ kāṣṭhaṁ prāg-vaṁśaḥ
\| yajña-śālāyāḥ paścimataḥ patnī-śālā \| yajña-śālāyāḥ purataḥ sado
maṇḍapaḥ \| sadasaḥ purato havir dhānaṁ tasyottarata āgnīdhra-śālā \|
tad-vihāraṁ yajamāna-gṛham \| mahānasaṁ pāka-bhojana-śālām \|\|14\|\|

**\...**

**\|\| 4.5.15 \|\|**

**rurujur yajña-pātrāṇi tathaike'gnīn anāśayan \|**

**kuṇḍeṣv amūtrayan kecid bibhidur vedi-mekhalāḥ \|\|**

**śrīdhara-svāmī (bhāvārtha-dīpikā) :** rurujur babhañjuḥ \|
uttara-vedyā mekhalāḥ sīmā-sūtrāṇi \| ājñā gurūṇāṁ hy avicāraṇīyā iti
hetor na te doṣa-bhājina iti bhāvaḥ \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** haviḥśālāyāḥ pūrvabhāge
yajamānādisthityarthe gṛhe prāgvaṁśaśabdo varttate \| prāgvaṁśaḥ
prāgdhavirgehāt ityamarokteḥ \|\|14-15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** rurujur babhañjuḥ
\|\|15\|\|

**\...**

**\|\| 4.5.16 \|\|**

**abādhanta munīn anye eke patnīr atarjayan \|**

**apare jagṛhur devān pratyāsannān palāyitān \|\|**

**śrīdhara-svāmī (bhāvārtha-dīpikā) :** pratyāsannān palāyitān
samīpa-sthān palāyitān api jagṛhuḥ \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tiṣṭhata, bhavatīḥ
saṁprati vidhavāḥ kurma ityaślīlavacobhirvā patnīratarjayana \|
tarjanyutthānapūrvakamakathayan \| pratyāsannānsamīpasthān \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tiṣṭhata bhavatīḥ
samprati vidhavāḥ kurmahe iti aślīla-vacanair vā patnīr atarjayan
\|\|16\|\|

**\...**

**\|\| 4.5.17 \|\|**

**bhṛguṁ babandha maṇimān vīrabhadraḥ prajāpatim \|**

**caṇḍeśaḥ pūṣaṇaṁ devaṁ bhagaṁ nandīśvaro'grahīt \|\|**

**vaṁśīdharaḥ (bhāvārtha-dīpikā-prakāśaḥ) :**
maṇimānkaścidrudragaṇanāthaḥ \| prajāpatiṁ dakṣam \| caṇḍīśacaṇḍeśvaraḥ
\|\|17\|\|

---------------------------------------------------------------------------------------------------------------------

*na katamenāpi vyākhyātam.*

**\...**

**\|\| 4.5.18 \|\|**

**sarva evartvijo dṛṣṭvā sadasyāḥ sa-divaukasaḥ \|**

**tair ardyamānāḥ subhṛśaṁ grāvabhir naikadhādravan \|\|**

**śrīdhara-svāmī (bhāvārtha-dīpikā) :** grāvabhir ardyamānāḥ naikadhā
anekadhā dudruvuḥ \|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sadasyā vidhidarśinaḥ
\|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** grāvabhir ardyamānāḥ
naikadhā dudruvuḥ \|\|18\|\|

**\...**

**\|\| 4.5.19 \|\|**

**juhvataḥ sruva-has tasya śmaśrūṇi bhagavān bhavaḥ \|**

**bhṛgor luluñce sadasi yo'hasac chmaśru darśayan \|\|**

**śrīdhara-svāmī (bhāvārtha-dīpikā) :** sruvo haste yasya \| bhavo
vīrabhadraḥ \| luluñce utpāṭitavān \|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** luñca-apanayane \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhavo vīrabhadraḥ \|
luluñce utpāṭayāmāsa \|\|19\|\|

**\...**

**\|\| 4.5.20 \|\|**

**bhagasya netre bhagavān pātitasya ruṣā bhuvi \|**

**ujjahāra sada-stho'kṣṇā yaḥ śapantam asūsucat \|\|**

**śrīdhara-svāmī (bhāvārtha-dīpikā) :** ujjahārād dhṛtavān \| yaḥ
sadasthaḥ sabhāyāṁ sthitaḥ san śapantaṁ śiva-nindāṁ kurvantaṁ dakṣam
akṣṇākṣini-kocenāsūsucat preritavān \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** akṣinikocena netracālanena
\|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śapantaṁ dakṣam
akṣi-nikocena asūsucat preritavān \|\|20\|\|

**\...**

**\|\| 4.5.21 \|\|**

**pūṣṇo hy apātayad dantān kāliṅgasya yathā balaḥ \|**

**śapyamāne garimaṇi yo'hasad darśayan dataḥ \|\|**

**śrīdhara-svāmī (bhāvārtha-dīpikā) :**
kaliṅga-deśa-rājasyāniruddhodvāhe balabhadro yathā dyūte dantān
pātitavān \| garimaṇi gurutare rudre nindyamāne dato dantān darśayan yo
jahāsa \| pūṣṇor iti pāṭhed vivacanaṁ---aindrāpauṣṇaś carur bhavati ity
atrānya-sahitasyāpi pūṣṇo danta-pāta-prāpty-arthaṁ sūcitavān \| tathā
hi---pūṣā prapiṣṭa-bhāgo'dantako hi taṁ devā abruvan iti vihitasya
peṣaṇasya dvi-daivatyābhāvāt tatra, tasya dantāḥ santīti vaktavyaṁ syāt
\| nacaitat saṅgacchata ity āśaṅkya tatrāpi tasya danta-pāto'vasthābhede
pravṛttena dvi-vacanena prāpyate, ata eva pūṣṇo'nugrahaṁ dvedhā vakṣyati
\| pūṣā tu yajamānasya dadbhir jakṣatu piṣṭa-bhuk iti \| kevalaś cet
prapiṣṭa-bhug bhaviṣyati \| anya-sahitaś ced yajamānasya dadbhir
bhakṣayiṣyatīty arthaḥ \|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** aindrāpūṣāṇau devate caroḥ
sa aindrāpauṣṇaḥ \| devātādvandve ca 7.3.2 iti padadvayādivṛddhiḥ \|
devatādvandve ca 6.3.26 iti pūrvapadasyānaṅ \|
anyasahitasyendrasahitasyāpi dantapātaprāptirarthaḥ \| prayojanaṁ tad
iti dvivacanamityaviśeṣaṇaṁ sūcitavānmaitreya iti śeṣaḥ \|
taddarśayati---tathā hīti \| prakarṣeṇa piṣṭaḥ prapiṣṭo
godhūmacūrṇataṇḍulacūrṇādistallakṣaṇo bhāgo yasya sa tathā \| adantako
dantarahitaḥ \| hi yato devāstaṁ pūṣāṇamitītthamadantakamabruvann iti
mantravihitasya peṣaṇasya piṣṭabhāgasya
pūṣetyekavacanaśruterdvidaivatyābhāvāt \| tatreṁdrasāhityāvasthāyāṁ
tasya pūṣṇaḥ vaktavyaṁ syāt piṣṭātiriktacarudravyasya sattvāt \|
etatsadantatvaṁ na ca saṅgacchate, kutas tasya pūṣṇaḥ sadantatve pūṣā tu
yajamānasya dadbhirjakṣatu piṣṭabhuk ityagrimānugrahasyāyogyatvāpātāt \|
tatrāpīndrasāhityāvasthāyām api \| avasthābhede kevale sāhitya-rūpe \|
ata evāvasthābhedena pūṣṇo dvividhatvād eva \| ityarthaḥ---iti tātparyam
\| kāliṅgasya kaliṅgadeśanṛpasya \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** pūṣṇor iti pāṭhe ṭīkāyāṁ
tat-sahitasyāpīti \| indra-sahito yaḥ pūṣā tasyāpi danta-pātam akarod
iti prāpty-artham ity arthaḥ \| tatra tasya dantīti tad-rahitasyeti
vaktavyaṁ syāt \| itīti kiṁ tatrāha dantī, sa tu pūṣā dantavān ity
arthaḥ \| tasya dantāḥ santīti vā pāṭhaḥ \| āśaṅkya vicārya \| tatrāpi
indra-sahitatve'pīti pūṣṇa ity-ādi pūrvārdham \| śapyamāna ity-ādi
parārdham anayoḥ padyārdhayor viparyayeṇa pāṭhas tu na svāmi-citsukhayoḥ
sammataḥ \|\|21\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
kaliṅga-deśa-rājasyāniruddhodvāhe balabhadro yathā dantān dyūte
utpāṭitavān, garimaṇi garimavati rudre \| dato dantān \| puṣṇor iti
pāṭhe dvi-vacanam aindrāpauṣṇaś carur bhavatīty
atrendra-sahitasyānyasyāpi puṣṇo danta-pātana-prāpty-arthaṁ jñeyam
\|\|21\|\|

**\...**

**\|\| 4.5.22 \|\|**

**ākramyorasi dakṣasya śita-dhāreṇa hetinā \|**

**chindann api tad uddhartuṁ nāśaknot tryambakas tadā \|\|**

**śrīdhara-svāmī (bhāvārtha-dīpikā) :** chindann apīty atra śira ity
upari vyaktībhaviṣyati \| tryambako vīrabhadraḥ \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tacchira uddhartuṁ chettum
\| tadā chedanāvasare \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** hetinā khaḍgena
tan-mastakaṁ tryambako vīrabhadraḥ \|\|22\|\|

**\...**

**\|\| 4.5.23 \|\|**

**śastrair astrānvitair evam anirbhinna-tvacaṁ haraḥ \|**

**vismayaṁ param āpanno dadhyau paśupatiś ciram \|\|**

**śrīdhara-svāmī (bhāvārtha-dīpikā) :** astrānvitair mantra-sahitaiḥ \|
anirbhinnā tvag yasya tathā-bhūtaṁ dṛṣṭveti śeṣaḥ \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tacchira uddhartuṁ chettum
\| tadā chedanāvasare \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śastraiḥ khaḍgādibhiḥ
astrānvitair śara-triśūlādi-sahitair icchann atvacaṁ dṛṣṭveti śeṣaḥ
\|\|23\|\|

**\...**

**\|\| 4.5.24 \|\|**

**dṛṣṭvā saṁjñapanaṁ yogaṁ paśūnāṁ sa patir makhe \|**

**yajamāna-paśoḥ kasya kāyāt tenāharac chiraḥ \|\|**

**śrīdhara-svāmī (bhāvārtha-dīpikā) :** sa paśūnāṁ patir makhe
saṁjñapanaṁ yogaṁ kaṇṭha-niṣpīḍanādi-rūpaṁ māraṇopāyaṁ dṛṣṭvā
tenopāyenāharat \|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa prasiddhaḥ paśupatiḥ
vīrabhadraḥ aṁśāṁśinorabhedopacārādbhavatryaṁbakapaśupatiharaśabdā
vīrabhadravācakā eva vahnikaṇavahninyāyena vā \| yajamāna eva paśus
tasya \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** saṁjñapanaṁ yogaṁ
kaṇṭha-niṣpīḍanena troṭanaṁ, tenopāyenāharat \|\|24\|\|

**\...**

**\|\| 4.5.25 \|\|**

**sādhu-vādas tadā teṣāṁ karma tat tasya paśyatām \|**

**bhūta-preta-piśācānām anyeṣāṁ tad-viparyayaḥ \|\|**

**śrīdhara-svāmī (bhāvārtha-dīpikā) :** anyeṣāṁ brāhmaṇādīnāṁ
tad-viparyayo'sādhu-vādaḥ abhūd iti śeṣaḥ \|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** teṣāṁ rudragaṇānām \|
sādhu kṛtam iti jalpaḥ sādhuvādaḥ \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** anyeṣāṁ viprādīnāṁ
tad-viparyayo'sādhu-vādaḥ \|\|25\|\|

**\...**

**\|\| 4.5.26 \|\|**

**juhāvaitac chiras tasmin dakṣiṇāgnāv amarṣitaḥ \|**

**tad-deva-yajanaṁ dagdhvā prātiṣṭhad guhyakālayam \|\|**

**śrīdhara-svāmī (bhāvārtha-dīpikā) :** guhyakālayaṁ kailāsam \|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasminyajñe \|
dakṣiṇasaṁjñāgnau \| sa ca (dakṣaśca) devayajanaṁ ca (yajñaśca) iti
samāhāradvandvo vā \|\|26\|\|

iti śrīmad-bhāgavata-bhāvārtha-dīpikā-prakāśe caturtha-skandhe
pañcamo\'dhyāyaḥ \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** guhyakālayaṁ kailāsam
\|\|26\|\|

iti sārārtha-darśinyāṁ harṣiṇyāṁ bhakta-cetasām \|

caturthe pañcamo'dhyāyaḥ saṅgataḥ saṅgataḥ satām \|\|\*\|\|

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁ vaiyāsikyāṁ caturtha-skandhe śrī-vidura-maitreya-saṁvāde
dakṣa-yajña-vidhvaṁsanaṁ nāma

pañcamo'dhyāyaḥ \|

\|\|5\|\|

**\...**

**(4.6)**

## 
**atha caturtho'dhyāyaḥ**

<details><summary>विषयः</summary>

brahma-sahitānāṁ devānāṁ kailāse gamanaṁ rudrasya stavanaṁ ca \|
</details>

**\|\| 4.6.1 \|\|**

**maitreya uvāca---**

**atha deva-gaṇāḥ sarve rudrānīkaiḥ parājitāḥ \|**

**śūla-paṭṭiśa-nistriṁśa- gadā-parigha-mudgaraiḥ \|\|**

**śrīdhara-svāmī (bhāvārtha-dīpikā) :**

ṣaṣṭhe tu deva-saṅghena saha gatvā bhavaṁ vidhiḥ \|

sāntvayām āsa dakṣādi jīvitādy artham ādarāt \|\|

atha deva-gaṇāḥ svayaṁbhuve nyavedayann iti dviṭiyenānvayaḥ \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ādinā bhṛgvādigrahaḥ \|
dvitīyādinā śmaśrurohādigrahaḥ \|\| atha dakṣayajñanāśānantaram \|
rudrānīkaiḥ śivasainyaiḥ \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atheti yugmakam \|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

kailāsa-varṇanaṁ ṣaṣṭhe tatratya-baṭa-mūlagam \|

śivaṁ saha surair gatvā stutvā prāsādayad vidhiḥ \|\|1\|\|

**\...**

**\|\| 4.6.2 \|\|**

**sañchinna-bhinna-sarvāṅgāḥ sartvik-sabhyā bhayākulāḥ \|**

**svayambhuve namaskṛtya kārtsnyenaitan nyavedayan \|\|**

**śrīdhara-svāmī (bhāvārtha-dīpikā) :** śūlādibhiḥ sañchinnāni truṭitāni
bhinnāni vidīrṇāny aṅgāni yeṣām \| saha ṛtvigbhiḥ sabhyaiś ca vartamānāḥ
\|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** svayaṁbhuve
svayaṁbhuvamanukūlayitum ity arthaḥ \| kriyārthopapadasya ca karmaṇi
sthāninaḥ iti tumuno\'prayuktasya karmaṇi caturthī, na tu namoyoge \|
upapadavibhakterbalīyastvācchāndasī vā \| etadvṛttaṁ kārtsnyena
sāmastyena \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** svayaṁbhuve svayambhuvam
\|\|2\|\|

**\...**

**\|\| 4.6.3 \|\|**

**upalabhya puraivaitad bhagavān abja-sambhavaḥ \|**

**nārāyaṇaś ca viśvātmā na kasyādhvaram īyatuḥ \|\|**

**madhvācāryaḥ (bhāgavata-tātparyam) :** tri-mūrti-gata-rūpeṇa nārāyaṇo
nāyayau \|\|3\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** kasya dakṣasya yajñe brahmā
viṣṇuś ca neyatur na jagmatuḥ \| yatrārudrako yajñas tatra
nārāyaṇa-viriñcāv api nāgatau \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanu agnau vaiṣṇavaṁ
puroḍāśaṁ nirvapati prajāpatena tvad-etāni iti śrutastau kathaṁ nāhūtau
tatra \| kiñcānāhūtāgre tatsandhānādiprārthanaṁ ca kathaṁ yuktam iti
cedāhūtāvapi tatra na gatāvity āha---upalabhya jñātvā \| samaṣṭijīvatvād
brahmā paramātmatvānnārāyaṇaś ca viśvātmetyubhayorviśeṣaṇam \| purājñāne
hetvantaraṁ ca bhagavāniti \| etadapi dvayorviśeṣaṇam \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** samaṣṭi-jīvatvāt brahmā
paramātmatvān nārāyaṇo viśvātmā \| kasya neyatur adhvaram iti citsukhaḥ
\|\|3\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** upalabhya sarvajñatayā
jñātvā \| kasya dakṣasya \| neyatuḥ na jagmatuḥ \|\|3\|\|

**\...**

**\|\| 4.6.4 \|\|**

**tad ākarṇya vibhuḥ prāha tejīyasi kṛtāgasi \|**

**kṣemāya tatra sā bhūyān na prāyeṇa bubhūṣatām \|\|**

**śrīdhara-svāmī (bhāvārtha-dīpikā) :** vibhur brahmā \| tejīyasy
atitejasvini puruṣe kṛtāgasi saty api svayaṁ tatra kṛtāgasā bubhūṣatām
aparādhaṁ kartum icchatāṁ sā tathā bubhūṣā teṣāṁ kṣemāya na bhūyāt \|
prāyeṇeti lokoktiḥ \| na bhaved evety arthaḥ \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra tejasvini tathā
babhūṣā kṛtāgasāṁ teṣāṁ tejasvinyaparādhakṛtavatām \| ityarthaṁ iti \|
prāyeṇatyanena kasyācanmahadatikramakartur api kṣemo bhaved iti na
mantavyam iti bhāvaḥ \| hanti śreyāṁsi sarvāṇi puṁso mahadatikramaḥ iti
śrīdaśamokteḥ

\|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad ākarṇyeti \| bubhūṣatāṁ
prāptum icchatāṁ kṛtāgastvam iti śeṣaḥ \| kṛtāgasām iti
citsukha-puṇyāraṇyayor mataḥ \| kṛtāparādhībhavitum icchatām ity arthaḥ
\| yad vā, tejīyasi tatra śive bubhūṣatāṁ sambandham icchatāṁ madhye
kṛtāgasi tatra dakṣe sā satī prāyeṇa prācuryeṇa kṣemāya na bhūyāt na
bhaved ity arthaḥ \|\|4\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vibhur brahmā \| tejīyasi
mahātmani jane kṛtāgasi kṛtam āgo'parādho yasya tayābhāve sati \|
kṣemāya sva-kalyāṇāya bubhūṣatām jijīviṣatāṁ tatra kṣeme viṣaye sā
bubhūṣā jijīviṣā mā bhūyāt na bhavatu \| śrī-rudre mahā-tejīyasy
aparādha-viṣayī-bhūte sati aparādhināṁ dakṣādīnāṁ
mṛta-mriyamāṇa-mariṣyatāṁ sva-kṣemāya viṣaya-bhogādy-arthaṁ jijīviṣatāṁ
sā jijīviṣā mā bhavatv ity arthaḥ \| dakṣādayo'parādhino miryantāṁ nāma
mā jīvantu, jīvitvā punar apy aparādhaṁ kariṣyatāṁ teṣāṁ jīvanenālaṁ,
maraṇam eva varam iti bhāvaḥ \| bhavateḥ sattārthatvāt sattāyāś ca
jīvana-rūpatvāt bubhūṣā-jijīviṣayos tulyathārthatā jñeyā \|
prāya-grahaṇaṁ teṣām eva madhye keṣāñcij jīvitvā aparādham akariṣyatāṁ
jijīviṣā jīvanaṁ ca bhūyād ity artha-lābhāya \|\|4\|\|

**\...**

**\|\| 4.6.5 \|\|**

**athāpi yūyaṁ kṛta-kilbiṣā bhavaṁ**

**ye barhiṣo bhāga-bhājaṁ parāduḥ \|**

**prasādayadhvaṁ pariśuddha-cetasā**

**kṣipra-prasādaṁ pragṛhītāṅghri-padmam \|\|**

**śrīdhara-svāmī (bhāvārtha-dīpikā) :** athāpi prasādayadhvaṁ
kṣamāpayata \| ye bhavanto barhiṣo yajñasya bhāga-bhājaṁ parādur dūrād
eva khaṇḍitavantaḥ \| pragṛhītāṅghri-padmaṁ pādau pragṛhyety
arthaḥ\|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** athāpi yadi bubhūṣathety
arthaḥ \| ityarthaṁ iti \| pādagrahaṇamātreṇaiva sa prasīdati
tadantaḥkaraṇamahaṁ jānāmīti bhāvaḥ \| praṇipātapratīkāraḥ saṁraṁbho hi
mahātmanām ity ukteḥ \| uṣṇatvamagnyātapasaṁniyogācchaityaṁ hi yatsā
prakṛtirjalasya iti nyāyāt \| barhiryajñakuśāgniṣu iti dharaṇiḥ
\|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tathāpi yadi bubhūṣathety
arthaḥ \| kṛta-kilbiṣā yūyaṁ bhavaṁ parāduḥ dūrād eva khaṇḍitavantaḥ \|
na ca tat-prasādo duṣkara iti vācyam \| pragṛhīteti
aṅghri-padma-grahaṇa-mātreṇaiva sa prasīdaty eveti tad-antaḥ-karaṇam
ahaṁ jānāmy eveti bhāvaḥ \|\|5\|\|

**\...**

**\|\| 4.6.6 \|\|**

**āśāsānā jīvitam adhvarasya**

**lokaḥ sa-pālaḥ kupite na yasmin \|**

**tam āśu devaṁ priyayā vihīnaṁ**

**kṣamāpayadhvaṁ hṛdi viddhaṁ duruktaiḥ \|\|**

**śrīdhara-svāmī (bhāvārtha-dīpikā) :** adhvarasya jīvitaṁ punaḥ
sandhānaṁ prārthayamānāḥ santaḥ \| yasmin kupite sati sa-pālo loko na
bhaven naśyed ity arthaḥ \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasya kopena
sapālalokasyāpi nāśasaṁbhavādatastaṁ tūrṇaṁ prasādayadhvaṁ, kiṁ ca
tatkope kevalaṁ dakṣaduruktire va na kāraṇam api tu priyāviyogopītītaḥ
śīghraṁ yatadhvam iti bhāvaḥ \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** hṛdi viddham iti
bahiraṅga-dṛṣṭyaivoktam \|\|6\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yasmin kupite sati
sa-pāla eva loko na bhavet, taṁ kṣamāpayadhvam \| yūyam adhvarasya
jīvitaṁ prārthayamānāḥ \|\|6\|\|

**\...**

**\|\| 4.6.7 \|\|**

**nāhaṁ na yajño na ca yūyam anye**

**ye deha-bhājo munayaś ca tattvam \|**

**viduḥ pramāṇaṁ bala-vīryayor vā**

**yasyātma-tantrasya ka upāyaṁ vidhitset \|\|**

**madhvācāryaḥ (bhāgavata-tātparyam) :** yajña indraḥ \| yajño
yajñapatis tv indraḥ puruhūtaḥ puruṣṭuta ity abhidhānam \|
tasyātma-tantrasya tasya viṣṇor mano-vaśasya \|

> nāham indro na caivānye yat tattvaṁ na viduḥ param \|
>
> tasya viṣṇor vaśe rudro mama vāyor athāpi vā \|
>
> nānyasya kasyacit puṁsas tasyetthaṁ vaḥ kutaḥ kṛtam \|\| iti
> brahma-vaivarte \|
>
> mumukṣavo brahmaṇaś ca śivādīndrādibhis tathā \|
>
> śrutvā jñānaṁ paraṁ guhyaṁ mucyante brahmaṇā saha \|\| iti kaurme
> \|\|7\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** vayaṁ tu tatra gantuṁ bibhīmas
tvam eva kañcid upāyaṁ vidhatsveti ced ata āha---neti \| yajñas tadānīṁ
tana indraḥ \| yasya tattvaṁ bala-vīryayoḥ pramāṇam iyattāṁ ca na viduḥ
\| vīryaṁ parākramaḥ \| pāpam iti pāṭhe'parādham \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yajñā yajñapatistvindraḥ
puruhūtaḥ puruṣṭutaḥ iti tīrthokteryajñapadamatra na viṣṇuparaṁ tasya
yaḥ sarvajñaḥ sarvavit iti śrutervyākopāt \| tattvaṁ svarūpaṁ
balavīryetyupalakṣaṇaṁ jñānādīnām \| yadyapi yajñaḥ
svāyaṁbhuvamanvantarendraḥ śrīviṣṇoravatāraḥ yajñādhiṣṭhātṛtvena tasya
prācīnabarhiṣo rājye ṣaṣṭhamanvantare\'pi sthiter iti uktaṁ
svāmicaraṇaistadānīntana indra iti \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yajñaḥ svāyambhuva-manvantarendraḥ
śrī-viṣṇor āveśāvatāraḥ yajñādhiṣṭhātṛtvena tasya prācīnabarhi-rājye
ṣaṣṭha-manvantare'pi sthites tathoktam \|\|7\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu tvām eva vayaṁ
prapannā atas tvam eva kam apy upāyaṁ vidhatsveti tatrāha---nāhaṁ
brahmāpi na yajñaḥ idānīntana indro'pi na ca yūyaṁ yājñiko veda-vido'pi
yasya tattvaṁ bala-vīryayoḥ pramāṇam iyattāṁ ca na viduḥ \|\|7\|\|

**\...**

**\|\| 4.6.8 \|\|**

**sa ittham ādiśya surān ajas tu taiḥ**

**samanvitaḥ pitṛbhiḥ sa-prajeśaiḥ \|**

**yayau sva-dhiṣṇyān nilayaṁ pura-dviṣaḥ**

**kailāsam adri-pravaraṁ priyaṁ prabhoḥ \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mayā saha gamane caiteṣāṁ
śivaḥ kṣipraṁ prasetsyatīti mahādayālorajasya kailāsayātrām āha---sa iti
\|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sa ittham ity-ādi-caturdaśakam
\|\|8\|\|

**\...**

**\|\| 4.6.9 \|\|**

**janmauṣadhi-tapo-mantra- yoga-siddhair naretaraiḥ \|**

**juṣṭaṁ kinnara-gandharvair apsarobhir vṛtaṁ sadā \|\|**

**śrīdhara-svāmī (bhāvārtha-dīpikā) :** kailāsaṁ
varṇayati---janmāuṣadhīty-ādi caturdaśabhiḥ \| naretaraiḥ devair juṣṭam
\|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** janmanā viśiṣṭakulotpattyā
oṣadhinā citrakādyauṣadhena \| tapasā kṛchracāndrāyaṇādinā \| mantreṇa
mahāmṛtyuṁjayādinā \| mahāmṛtyuṁjayamantraś ca
mantramahodadhāvuktaḥ---mahāmṛtyuṁjayaṁ vakṣye duritāpannivāraṇam \|

yaṁ prāpya bhārgavaḥ śaṁbhormṛtāndaityānajīvayat tāraḥ khaṁ vyāpinī
candrayuktā raścaturānanaḥ \| arvīśabindusaṁyukto haṁsaḥ sargī ca
bhūrbhuvaḥ \|

> sakārabālasargāḍhyastryaṁbakaṁ vaidiko manuḥ \|
>
> bhūrbhuvaḥ svo bhujaṅgeśastāro jūṁsargavānbhṛguḥ \|\|
>
> ākāśo manubindvāḍhyaḥ praṇavānto manūttamaḥ \|\|

tathā hi---

oṁ hauṁ oṁ jūṁ saḥ bhūrbhuvaḥ svaḥ tryaṁbakaṁ yajāmahe sugandhiṁ
puṣṭivardhanam \| urvārukam iva bandhanānmṛtyormukṣīya māmṛtāt
bhūrbhuvaḥ svaroṁ jūṁ saḥ hauṁ oṁ \|\|

yogenāṣṭāṅgena \| etaiḥ siddhairnaretarairdaivādibhiḥ \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kailāsaṁ
varṇayati---janmāuṣadhīty-ādi caturdaśabhiḥ \| naretaraiḥ devaiḥ
\|\|9\|\|

**\...**

**\|\| 4.6.10 \|\|**

**nānā-maṇimayaiḥ śṛṅgair nānā-dhātu-vicitritaiḥ \|**

**nānā-druma-latā-gulmair nānā-mṛga-gaṇāvṛtaiḥ \|\|**

**śrīdhara-svāmī (bhāvārtha-dīpikā) :** śṛṅgai ramaṇaṁ rati-pradam ity
uttareṇānvayaḥ \| kathaṁ-bhūtaiḥ ? nānā-dhātubhir vicitritaiḥ
nānā-druma-latā gulmāś ca yeṣu \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** maṇayo marakatādayaḥ \|
dhātavo haritālādayaḥ suvarṇādayaḥ \| mṛgāṇāṁ camaryādīnāṁ gaṇāḥ
samūhāstairāvṛtairveṣṭitaiḥ \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** śṛṅgāṇāṁ pūrvāparaṁ
viśeṣaṇa-dvayaṁ nānā-drumety asya nānā-mṛgeti viśeṣāṇam \|\|10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 4.6.11 \|\|**

**nānāmala-prasravaṇair nānā-kandara-sānubhiḥ \|**

**ramaṇaṁ viharantīnāṁ ramaṇaiḥ siddha-yoṣitām \|\|**

**śrīdhara-svāmī (bhāvārtha-dīpikā) :** nānā amalāni prasravaṇāni yeṣu
\| nānā kandarāḥ sānavaś ca yeṣu \| ramaṇaiḥ saha krīḍantīnām \|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nirjharaḥ prasravoṁbhasām
iti halāyudhaḥ \| jalasya nānātvaṁ mārakatādisthalasaṁparkāt \|
kardamarāhityenāmalatvaṁ na tu śauklyena tathātve nānātvaṁ, kandarā guhā
\| sānavo nagordhvasamabhūmāgāḥ \| ramaṇaṁ ratipradam \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nānāmalety-ādi dvayaṁ tu pṛthag
pṛthag eva \|\|11\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ramaṇaiḥ kāntaiḥ saha
viharantīnāṁ siddha-yoṣitāṁ ramaṇaṁ rati-pradam \|\|11\|\|

**\...**

**\|\| 4.6.12 \|\|**

**mayūra-kekābhirutaṁ madāndhāli-vimūrcchitam \|**

**plāvitai rakta-kaṇṭhānāṁ kūjitaiś ca patattriṇām \|\|**

**śrīdhara-svāmī (bhāvārtha-dīpikā) :** mayūrāṇāṁ kekābhiḥ svanair
nāditam \| madāndhair alibhir vimūrchitaṁ mūrchanā rāga-gati-viśeṣas tad
vyāptaṁ kṛtam \| rakta-kaṇṭhānāṁ kokilānāṁ plāvitaiḥ plutatvaṁ nītaiḥ
svaraiḥ anyeṣāṁ ca patattriṇāṁ kujitaiḥ \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kramayuktāḥ svarāḥ sapta
mūrcchanā yatra sā bhavet \| svarā niṣādādayaḥ \| plutatvamuccaistvam \|
nītaiḥ prāpitaiḥ svaraiścābhirutam \| yad vā, mayūrakekābhiḥ rutaṁ
kṛtaśabdam \| ralope dīrghābhāvo\'tra chandobhaṅgabhayāt gato\'sau
punarājasu itivat \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mayūrāṇāṁ kekā eva abhito
rutāni gṛhasthānām ivokti-pratyukti-kolāhalo yatra taṁ madāndhānām
alīnāṁ gāyakānām iva mūrchitāni rāga-svarālāpa-mūrcchanā, yatra taṁ
rakta-kaṇṭhānāṁ kokilānāṁ patatriṇām anyeṣāṁ ca pakṣiṇāṁ plāvitaiḥ
plutatvaṁ nītaiḥ kujitaiḥ \|\|12\|\|

**\...**

**\|\| 4.6.13 \|\|**

**āhvayantam ivoddhastair dvijān kāma-dughair drumaiḥ \|**

**vrajantam iva mātaṅgair gṛṇantam iva nirjharaiḥ \|\|**

**śrīdhara-svāmī (bhāvārtha-dīpikā) :** uddhastair unnata-śākhair
drumair dvijān pakṣiṇa āhvayantam iva \| loke hi hastam utkṣipyoccaiḥ
svareṇā''hvānam arthināṁ kurvanti \| adriś cotkṣipta-hastākārair drumais
tat raty-apakṣisvanaiś ca tathā lakṣyata ity arthaḥ \| vrajadbhir
mātaṅgair vrajantam iva nirjhara-dhvanibhir gṛṇantaṁ bhāṣamāṇam iva
\|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha iti \| atra
kailāsasya tadvāsasthānasyāpyarthimanorathapūrakatvakathanena śivasya
tathātvaṁ tu kaimutyanyāyasiddham iti dhvanitam \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** uddhastair udgatair
hastair iva kāma-dughair drumair dvijān pakṣiṇo'tithīn brāhmaṇān iva
āhvayantam \| vrajadbhir mātaṅgair vrajantam iva gṛṇadbhir nirjharair
gṛṇantam iva madhuraṁ bhāṣaṇam \|\|13\|\|

**\...**

**\|\| 4.6.14 \|\|**

**mandāraiḥ pārijātaiś ca saralaiś copaśobhitam \|**

**tamālaiḥ śāla-tālaiś ca kovidārāsanārjunaiḥ \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mandāraiḥ puṣpadrumaiḥ \|
pāribhadraiḥ \| saralairdevadārubhiḥ \| tamālaistāpicchaiḥ \| śālaiḥ
sarjaiḥ \| tālaistṛṇarājaiḥ \| kovidāraiḥ kāṁcanārakaiḥ \| asanaiḥ
priyakapuṣpaiḥ \| arjunaiḥ kakubhaiḥ \|\|14\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** maṇḍārādibhir maṇḍitam
\|\|14\|\|

**\...**

**\|\| 4.6.15 \|\|**

**cūtaiḥ kadambair nīpaiś ca nāga-punnāga-campakaiḥ \|**

**pāṭalāśoka-bakulaiḥ kundaiḥ kurabakair api \|\|**

**śrīdhara-svāmī (bhāvārtha-dīpikā) :** cūtāmrayor nīpa-kadambayor
avāntara-jāti-bhedaḥ \| veṇu-kīcakayoś ca nīrandhra-sarandhratvena
bhedaḥ \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nāgo nāgakesaraḥ \|
punnāgaḥ suravallabhaḥ \| kurabakaistilakaiḥ \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** cūtāmrayor
nīpa-kadambayor apy avāntara-jāti-bhedaḥ \| veṇu-kīcakayoś ca
nīrandhra-sarandhratvena \|\|15\|\|

**\...**

**\|\| 4.6.16 \|\|**

**svarṇārṇa-śata-patraiś ca vara-reṇuka-jātibhiḥ \|**

**kubjakair mallikābhiś ca mādhavībhiś ca maṇḍitam \|\|**

**śrīdhara-svāmī (bhāvārtha-dīpikā) :** svarṇārṇaiḥ svarṇa-varṇaiḥ
śata-patrair maṇḍitam \| reṇuka-jātibhir ity atra reṇukā elā \| jātir
mālatī \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** varaḥ karavīraḥ \|
kubjakaiḥ kuṅkumatarubhiḥ \| mādhavī vāsantī \| atra
saṁskṛtādhikāritvātparyāyāntaram evoktamapabhraṁśānāṁ
nānatvāttairbodhanasyāśakyatvāt \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** svarṇārṇeti \| arṇo varṇaḥ
\|\|16\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** reṇuka-jātibhir iti
reṇukā elā \| jātir mālatī \|\|16\|\|

**\...**

**\|\| 4.6.17 \|\|**

**panasodumbarāśvattha-plakṣa-nyagrodha-hiṅgubhiḥ \|**

**bhūrjair oṣadhibhiḥ pūgai rājapūgaiś ca jambubhiḥ \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** panasaḥ
prakāṇḍodbhūtamahāphalavṛkṣaviśeṣaḥ \| uduṁbaro jantuphalaḥ \|
aśvatthaścaladalaḥ \| plakṣaḥ parkaṭī \| nyagrodho baṭaḥ \| hiṅgū
rāmaṭhavṛkṣaḥ \| bhūrjairbhūrjapatraiḥ \| auṣadhībhiḥ
saubhāṁjanādivṛkṣaiḥ \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** hiṅgur atra karāñja-tulyo
vṛkṣa-viśeṣaḥ \|\|17\|\|

**\...**

**\|\| 4.6.18 \|\|**

**kharjūrāmrātakāmrādyaiḥ priyāla-madhukeṅgudaiḥ \|**

**druma-jātibhir anyaiś ca rājitaṁ veṇu-kīcakaiḥ \|\|**

**śrīdhara-svāmī (bhāvārtha-dīpikā) :** druma-jātibhir ity atra jātir
avāntara-bheda-sāmānvayam \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** āmrātakaḥ vidulaḥ \|
priyālo rājādanam \| madhuko madhūkaḥ \| iṅgudī tāpasataruḥ \|
avāntarabhedasāmānyamavāntarajātiḥ \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.6.19 \|\|**

**kumudotpala-kahlāra-śatapatra-vana-rddhibhiḥ \|**

**nalinīṣu kalaṁ kūjat-khaga-vṛndopaśobhitam \|\|**

**śrīdhara-svāmī (bhāvārtha-dīpikā) :** kumudādi-samṛddhibhir hetubhir
nalinīṣu saraḥsu kalaṁ madhuraṁ yathā bhavaty evaṁ kūjanti yāni
pakṣi-vṛndāni tair upaśobhitam \|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kumudādyāḥ
kamalajātayastābhiḥ \| vanarddhibhirjalasamṛddhibhiḥ \| yad vā, \|
kumudādivanānāṁ samūhānāṁ samṛddhibhirādhikyaiḥ vanaṁ napuṁsakaṁ nīre
samūhālayakānane iti kośāt \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nalinīṣu saraḥsu
\|\|19\|\|

**\...**

**\|\| 4.6.20 \|\|**

**mṛgaiḥ śākhāmṛgaiḥ kroḍair mṛgendrair ṛkṣa-śalyakaiḥ \|**

**gavayaiḥ śarabhair vyāghrai rurubhir mahiṣādibhiḥ \|\|**

**śrīdhara-svāmī (bhāvārtha-dīpikā) :** mṛgādibhir nirjuṣṭaṁ niṣevitam
\| pūrvaṁ mṛga-gaṇāḥ śṛṅga-viśeṣaṇatvenoktā idānīṁ svātantryeṇety
apaunaruktyam \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śākhāmṛgā vānarāḥ \| kroḍā
varāhāḥ \| mṛgendrāḥ siṁhāḥ \| ṛkṣā bhallūkāḥ \| śalyakāḥ kaṇṭakabarāhāḥ
\| gavayā vanagāvaḥ \| ādinā śarabhādayo grāhyāḥ \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nānā-mṛga (10) ity asyaiva
vivaraṇaṁ mṛgair iti \| mṛganābhibhir iti kvacit pāṭhaḥ \| karṇorṇādayo
manuṣyākārā mṛga-prāyāḥ \|\|20\|\|[^5]

---------------------------------------------------------------------------------------------------------------------

[^5]: nānā-mṛga (10) ity asyaiva vivaraṇaṁ mṛgair iti \| mṛgendrair
    ṛkṣa-śalyakaiḥ gavayaiḥ śarabhair vyāghrai rurubhir mahiṣādibhiḥ \|
    karṇorṇaika-padāśvāsyair nirjuṣṭaṁ mṛga-nābhibhir iti kvacit pāṭhaḥ
    \| tatra karṇorṇādayo manuṣyākārā mṛga-prāyāḥ \|\| iti pāṭhāntaraḥ.


**viśvanātha-cakravartī (sārārtha-darśiṇī) :** nābhiḥ kastūrī-mṛgaḥ \|
kadalī-samūhaiḥ saṁruddhāni āvṛtāni nalinīnāṁ pulināni taiḥ śrīḥ śobhā
yatra tam \|\|20\|\|

**\...**

**\|\| 4.6.21 \|\|**

**karṇāntraikapadāśvāsyair nirjuṣṭaṁ vṛka-nābhibhiḥ \|**

**kadalī-khaṇḍa-saṁruddha-nalinī-pulina-śriyam \|\|**

**śrīdhara-svāmī (bhāvārtha-dīpikā) :** nābhibhiḥ kastūrī-mṛgaiḥ
kadalī-ṣaṇḍaiḥ saṁruddhānyāvṛtāni nalinīnāṁ pulināni taiḥ śrīḥ śobhā
yasmin \|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śākhāmṛgā vānarāḥ \| kroḍā
varāhāḥ \| mṛgendrāḥ siṁhāḥ \| ṛkṣā bhallūkāḥ \| śalyakāḥ kaṇṭakabarāhāḥ
\| gavayā vanagāvaḥ \| ādinā śarabhādayo grāhyāḥ \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** puṇyaṁ tu cārv api ity amaraḥ \|
cārutvaṁ tatra saugandhika-prāyam eveti tathā tair vyākhyātam \| ato
manvantarāntare'pi gaṅgāyā āgamanaṁ prakārāntareṇa jñeyaṁ
madhya-pada-lopaś ca jñeyaḥ \|\|21\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 4.6.22 \|\|**

**paryastaṁ nandayā satyāḥ snāna-puṇyatarodayā \|**

**vilokya bhūteśa-giriṁ vibudhā vismayaṁ yayuḥ \|\|**

**śrīdhara-svāmī (bhāvārtha-dīpikā) :** nandayā gaṅgayā paryastaṁ
pariveṣṭitam \| satyā bhavānyāḥ snānena puṇyataram ati-sugandham udakaṁ
yasyām \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** puṇyaṁ dharme śobhane ca
sugandhe sukṛtau jale iti kośāt \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vilokyeti sārdhakam \|\|22\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nandayā gaṅgayā paryantaṁ
pariveṣṭitam \| satyā rudrāṇyāḥ snānena puṇyataram udakaṁ yasyāḥ tayā
\|\|21\|\|

**\...**

**\|\| 4.6.23 \|\|**

**dadṛśus tatra te ramyām alakāṁ nāma vai purīm \|**

**vanaṁ saugandhikaṁ cāpi yatra tan-nāma paṅkajam \|\|**

**śrīdhara-svāmī (bhāvārtha-dīpikā) :** tatra girau vanaṁ ca dadṛśuḥ \|
yatra vane tan-nāma saugandhikaṁ paṅkajaṁ bhavati \| jātāv eka-vacanam
\|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** paṅkajāni santi
saugandhikākhyāni mānasasarovarīyakamalajātīnīty arthaḥ \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tan-nāma saugandhikaṁ
nāma paṅkajaṁ bhavati \| jātāv eka-vacanam \|\|23\|\|

**\...**

**\|\| 4.6.24 \|\|**

**nandā cālakanandā ca saritau bāhyataḥ puraḥ \|**

**tīrthapāda-padāmbhoja- rajasātīva pāvane \|\|**

**śrīdhara-svāmī (bhāvārtha-dīpikā) :** purīṁ varṇayati---nandā ceti
caturbhiḥ \| saritau puraḥ purād bāhyato bhavataḥ \| tīrtha-pādasya
hareḥ pādāmbhoja-rajasā \|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tīrthau
tīrthavatpavitrakarau dhyānārcanādinā pādau yasya tasya viṣṇoḥ
padāṁbhojarajasā \| etena bhagīrathānayanātpūrvamapyalakāyāṁ
gaṅgāsadṛśyau nadyāvāstāṁ te ca bhagīrathasaṅgamādatīva pāvanyāvabhūtām
iti \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** puraḥ purād bāhyataḥ
saritau bhavataḥ \|\|24\|\|

**\...**

**\|\| 4.6.25 \|\|**

**yayoḥ sura-striyaḥ kṣattar avaruhya sva-dhiṣṇyataḥ \|**

**krīḍanti puṁsaḥ siñcantyo vigāhya rati-karśitāḥ \|\|**

**śrīdhara-svāmī (bhāvārtha-dīpikā) :** yayor vigāhya praviśya krīḍanti
\|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yayornandālakanandayoḥ \|
tayo ratikarśitad evastrīpāvanakartṛtvena tvām api pāvayiṣyata iti mā
dāsījatvenāpāvanaśaṅkāṁ kurvity abhipretyāha---kṣattar iti \| tvaṁ tu
vyāsodbhūtattvācchuddha eveti bhāvaḥ \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yayor vigāhya \|\|25\|\|

**\...**

**\|\| 4.6.26 \|\|**

**yayos tat-snāna-vibhraṣṭa- nava-kuṅkuma-piñjaram \|**

**vitṛṣo'pi pibanty ambhaḥ pāyayanto gajā gajīḥ \|\|**

**śrīdhara-svāmī (bhāvārtha-dīpikā) :** yayor ambho vigata-tṛṣo'pi gajāḥ
pibanti \| tatra hetuḥ---tāsāṁ sura-strīṇāṁ snānena vibhraṣṭaṁ galitaṁ
yan navaṁ kuṅkumaṁ tena piñjaraṁ pīta-varṇam \| gajīḥ kariṇīḥ \|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra pāne
kuṅkumasaṅgātsugandhaṁ suvarṇaṁ ca vāri dṛṣṭvā pānalolupā āsann ity
arthaḥ \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yayor ambho gajā
vigata-tṛṣo'pi pibanti \| tatra hetuḥ---tāsāṁ sura-strīṇāṁ snānena
vibhraṣṭair nava-kuṅkumaiḥ piñjaraṁ pīta-varṇam sugandhaṁ ca \|\|26\|\|

**\...**

**\|\| 4.6.27 \|\|**

**tāra-hema-mahā-ratna-vimāna-śata-saṅkulām \|**

**juṣṭāṁ puṇya-jana-strībhir yathā khaṁ sa-taḍid-ghanam \|\|**

**śrīdhara-svāmī (bhāvārtha-dīpikā) :** tāraṁ rūpyam \|
tārādi-maya-vimānānāṁ śataiḥ saṅkulām \| taḍidbhiḥ strīṇāṁ, ghanair
vimānānāṁ, khena puryāḥ sādṛśyam \|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tāraṁ rūpye na nā tāmre
mauktikātyuccaśabdayoḥ iti \| mahāratnāni hīrakādīni \| saṅkulāṁ vyāptām
\| puṇyajanā yakṣāḥ \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tāra-hemeti pañcakam \|\|27\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tāro muktā taḍidbhiḥ
strīṇāṁ, ghanair vimānānāṁ, khena puryāḥ sādṛśyam \|\|27\|\|

**\...**

**\|\| 4.6.28 \|\|**

**hitvā yakṣeśvara-purīṁ vanaṁ saugandhikaṁ ca tat \|**

**drumaiḥ kāma-dughair hṛdyaṁ citra-mālya-phala-cchadaiḥ \|\|**

**śrīdhara-svāmī (bhāvārtha-dīpikā) :** yakṣeśvara-purīṁ hitvā'tikramya
tad vanaṁ ca dṛṣṭvā te devā ārād dūrād vaṭaṁ dadṛśur iti
caturthenānvayaḥ \| kathaṁ-bhūtaṁ vanam ? citrāṇi mālyāni phalāni chadāś
ca patrāṇi yeṣu tair drumair hṛdyaṁ sukha-karam \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yakṣeśvara-purīṁ vanaṁ ca
hitvā atikramya te devā ārād dūrād vaṭaṁ dadṛśur ity anvayaḥ \|\|28\|\|

**\...**

**\|\| 4.6.29 \|\|**

**rakta-kaṇṭha-khagānīka- svara-maṇḍita-ṣaṭpadam \|**

**kalahaṁsa-kula-preṣṭhaṁ kharadaṇḍa-jalāśayam \|\|**

**śrīdhara-svāmī (bhāvārtha-dīpikā) :** rakta-kaṇṭha-khagānām anīkasya
svarair maṇḍitāḥ ṣaṭ-padāḥ ṣaṭ-pada-svarā yasmin \| kala-haṁsānāṁ
kulasya preṣṭham \| khara-daṇḍāni padmāni tair yuktā jalāśayā yasmin
\|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** alakāntaḥ praveśe
tadvaicitryadarśanena tatsthena janasaṁllāpena kālakṣepe
chinnadakṣadehena yajñānusandhānaṁ duṣkaraṁ syād iti dhiyā tāṁ purīṁ
tadvanañca hitvā bahire va gacchantaste devā iti \| mālyāni puṣpāṇi \|
chadāḥ patrāṇi \|\|28-29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** rakta-kaṇṭha-khagānām
anīkasya svarair maṇḍitāḥ ṣaṭ-padāḥ ṣaṭ-pada-svarā yasmin \|
kala-haṁsa-kula-preṣṭhāni khara-daṇḍāni padmāni yeṣu te jalāśayā yasmiṁs
tat \|\|29\|\|

**\...**

**\|\| 4.6.30 \|\|**

**vana-kuñjara-saṅghṛṣṭa- haricandana-vāyunā \|**

**adhi puṇyajana-strīṇāṁ muhur unmathayan manaḥ \|\|**

**śrīdhara-svāmī (bhāvārtha-dīpikā) :** vana-kuñjaraiḥ saṅghṛṣṭā ye
hari-candana-drumās tat-sambandhinā vāyunā puṇya-jana-strīṇāṁ manaḥ adhi
adhikam unmathayat \|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** saṅghṛṣṭāḥ
kaṇḍūtivāraṇārtham \| unmathayadviloḍayat \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** adhi adhikaṁ mana
unmathayat kāmoddīpakatvāt iti bhāvaḥ \|\|30\|\|

**\...**

**\|\| 4.6.31 \|\|**

**vaidūrya-kṛta-sopānā vāpya utpala-mālinīḥ \|**

**prāptaṁ kimpuruṣair dṛṣṭvā ta ārād dadṛśur vaṭam \|\|**

**śrīdhara-svāmī (bhāvārtha-dīpikā) :** yatra cotpala-mālinyo vāpyas tat
kiṁpuruṣaiḥ prāptaṁ vanaṁ dṛṣṭvā \| pāṭhāntare kiṁpuruṣaiḥ prāptā vāpīś
ca dṛṣṭvety arthaḥ \|\|31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yatra ca vane \|
pāṭhāntare prāptā iti pāṭhe \| ity artha iti \| dvitīyārtheyaṁ
prathameti bhāvaḥ \| kiṁpuruṣā devayonyavāntarabhedaḥ \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vāpyo vāpīś ca dṛṣṭvā
kiṁpuruṣaiḥ prāptā \| prāptam iti pāṭhe vana-viśeṣaṇam \|\|31\|\|

**\...**

**\|\| 4.6.32 \|\|**

**sa yojana-śatotsedhaḥ pādona-viṭapāyataḥ \|**

**paryak-kṛtācala-cchāyo nirnīḍas tāpa-varjitaḥ \|\|**

**śrīdhara-svāmī (bhāvārtha-dīpikā) :** yojana-śatam utsedha ucchrāyo
yasya \| pādonaiḥ sarvataḥ pañca-saptati-yojana-pramāṇair viṭapaiḥ
śākhābhir āyato vistṛtaḥ \| paryak sarvataḥ kṛtā acalā chāyā yena \|
nirgataṁ nīḍaṁ yasmāt \|\|32\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa vaṭaḥ \| nīḍaṁ
syānakulāyayoḥ \| niścayena stute pakṣigṛhe\'pi iti niruktiḥ \| tāpeti
\| śītasyāpyupalakṣaṇaṁ śītoṣṇarahita ity arthaḥ \|
pakṣivāsarahitatvādanupadravaś ca \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yojana-śatam utsedha
ucchrāyo yasya saḥ \| pādonaiḥ sarvataḥ
pañca-saptati-yojana-pramāṇa-viṭapaiḥ śākhābhir āyato vistṛtaḥ \| paryak
sarvataḥ kṛtā acalā chāyā yena saḥ \| nirnīḍaḥ pakṣi-vāsa-rahitatvād
anupadravaḥ \|\|32\|\|

**\...**

**\|\| 4.6.33 \|\|**

**tasmin mahā-yogamaye mumukṣu-śaraṇe surāḥ \|**

**dadṛśuḥ śivam āsīnaṁ tyaktāmarṣam ivāntakam \|\|**

**śrīdhara-svāmī (bhāvārtha-dīpikā) :** mumukṣūṇāṁ śaraṇe āśraye \|
tyaktām arṣo yo'ntakas tat tulyam \|\|33\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasminvaṭe sāmīpikādhāre
saptamī \| mahāyogānāṁ sanakānāṁ prācuryaṁ yatra tasmiṁs tathā
dakṣakṛtāparādhasmṛtyaivetyuktam \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tasminn iti ṣaṭkam \|\|33\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** antakam iveti tasmin
kṛtasyāparādhasya smṛtyā, tyaktāmarṣam iveti tad api sveṣu
krodha-rahitam iva \|\|33\|\|

**\...**

**\|\| 4.6.34 \|\|**

**sanandanādyair mahā-siddhaiḥ śāntaiḥ saṁśānta-vigraham \|**

**upāsyamānaṁ sakhyā ca bhartrā guhyaka-rakṣasām \|\|**

**śrīdhara-svāmī (bhāvārtha-dīpikā) :** taṁ viśinaṣṭi---sanandanādyair
iti pañcabhiḥ \| sakhyā kuvereṇopāsyamānam \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sanandanādyair ity atra
sanakādyair iti sambandhoktiḥ \|\|34\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** siddhair upāsyamānaṁ
sakhyā kuvereṇa ca \|\|34\|\|

**\...**

**\|\| 4.6.35 \|\|**

**vidyā-tapo-yoga-patham āsthitaṁ tam adhīśvaram \|**

**carantaṁ viśva-suhṛdaṁ vātsalyāl loka-maṅgalam \|\|**

**śrīdhara-svāmī (bhāvārtha-dīpikā) : vidyā** upāsanā, **tapaś**
cittaikāgryaṁ **yogaḥ** samādhis teṣāṁ **panthānaṁ** pravartana-dvārā \|
**lokasya maṅgalaṁ** hitaṁ tapo-vātsalyāt snehād ācarantam \|\|35\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** taṁ śivam \| sanandaḥ
sanandanaḥ \|\|34-35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vidyā-tapo-yogānāṁ
panthānām \| pravartana-dvārā āsthitam āśritaṁ loka-maṅgalaṁ tapaś
carantam \|\|35\|\|

**\...**

**\|\| 4.6.36 \|\|**

**liṅgaṁ ca tāpasābhīṣṭaṁ bhasma-daṇḍa-jaṭājinam \|**

**aṅgena sandhyābhra-rucā candra-lekhāṁ ca bibhratam \|\|**

**śrīdhara-svāmī (bhāvārtha-dīpikā) :** sandhyābhra-rucā
rakta-varṇenāṅgena bhasmādi-liṅgaṁ candra-lekhāṁ ca bibhratam \|\|36\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** liṅgaṁ cihnaṁ liṅgaṁ
śephasi beṣe ca cihne buddhyādisaṁhatau iti yādavaḥ \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tāpasāḥ śaivāḥ teṣām abhiṣṭam \|
aṅgenety atra kakṣeṇeti citsukhaḥ \| kakṣeṇa yoga-padena \|\|36\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tāpasānāṁ śaivānāṁ
sandhābhra-rucā rakta-varṇenāṅgena \|\|36\|\|

**\...**

**\|\| 4.6.37 \|\|**

**upaviṣṭaṁ darbha-mayyāṁ bṛsyāṁ brahma sanātanam \|**

**nāradāya pravocantaṁ pṛcchate śṛṇvatāṁ satām \|\|**

**śrīdhara-svāmī (bhāvārtha-dīpikā) :** vratinām āsanaṁ bṛsī tasyām \|
brahma pravocantam \|\|37\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** brahma vedaṁ satāṁ
śṛṇvatāṁ sanakādīnāṁ madhye nāradasya bhaktatvācchraiṣṭyam \| vedasyāpi
prāyo bhaktipratipādakatvam eveti jñeyam \|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** brahma śrī-bhagavat-tattvam \|
pravocantam ity upadiśantam ity arthaḥ \|\|37\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vratinām āsanaṁ vṛṣī
tasyām upaviṣṭaṁ brahma vedaṁ śṛṇvatāṁ sanandanādīnāṁ sanandanādyair iti
pūrvokteḥ ṣaṣṭhy-antatvāt teṣv api nāradasya śraiṣṭhyaṁ, tasya
bhaktatvāt \| tat-praṣṭavyasya vedasyāpi prāyo bhakti-padārthakatvaṁ
jñeyam \|\|37\|\|

**\...**

**\|\| 4.6.38 \|\|**

**kṛtvorau dakṣiṇe savyaṁ pāda-padmaṁ ca jānuni \|**

**bāhuṁ prakoṣṭhe'kṣa-mālām āsīnaṁ tarka-mudrayā \|\|**

**śrīdhara-svāmī (bhāvārtha-dīpikā) :** savyaṁ pāda-padmaṁ dakṣiṇe ūrau
kṛtvā vinyasya jānuni na savye bāhuṁ kṛtvā dakṣiṇa-bāhu-prakoṣṭe
maṇi-bandha-sthāne akṣa-mālāṁ ca kṛtvā dakṣiṇa-hasta-kṛtayā
tarka-mudrayopalakṣitam āsīnam ity arthaḥ \| tad uktaṁ yoga-śāstre---

> eka-pādam athaikasmin vinyased ūru-saṁsthitam \|
>
> itarasmiṁs tathā bāhuṁ vīrāsanam idaṁ smṛtam \|\|

tarka-mudrā coktā---

> tarjany-aṅguṣṭhayor agre mithaḥ saṁyojya cāṅgulīḥ \|
>
> prasārya bandhanaṁ prāhus tarka-mudreti māntrikāḥ \|\| iti \|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bāhu karam \|\|38\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** savyaṁ pāda-padmaṁ
dakṣiṇe ūrau kṛtvā \| jānuni ca savye savyaṁ bāhuṁ kṛtvā
dakṣiṇa-bāhu-prakoṣṭe maṇi-bandha-sthāne akṣa-mālāṁ kṛtvā
dakṣiṇa-pāṇi-kṛtayā tarka-mudrayā upalakṣitam āsīnam ity arthaḥ \| tad
uktaṁ yoga-śāstre---

> eka-pādam athaikasmin vinyased ūru-saṁsthitam \|
>
> itarasmiṁs tathā bāhuṁ vīrāsanam idaṁ smṛtam \|\|

tarka-mudrā coktā---

> tarjany-aṅguṣṭhayor agre mithaḥ saṁyojya cāṅgulīḥ \|
>
> prasārya bandhanaṁ prāhus tarka-mudreti māntrikāḥ \|\| iti \|\|38\|\|

**\...**

**\|\| 4.6.39 \|\|**

**taṁ brahma-nirvāṇa-samādhim āśritaṁ**

**vyupāśritaṁ giriśaṁ yoga-kakṣām \|**

**sa-loka-pālā munayo manūnām**

**ādyaṁ manuṁ prāñjalayaḥ praṇemuḥ \|\|**

**śrīdhara-svāmī (bhāvārtha-dīpikā) :** brahma-nirvāṇaṁ brahmānandas
tatra samādhir aikāgryaṁ tam āśritam \| yoga-kakṣatāṁ yoga-paṭtaṁ ca
vāma-jānu-dṛḍhīkaraṇārthaṁ viśeṣeṇopāśrtavantam \| manana-śīlā manavas
teṣām ādyaṁ mukhyam \|\|39\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha iti \| etena
vīrāsanamuktam iti bhāvaḥ, tattathā \| tarkamudrā ca tatraivoktā
\|\|38-39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** brahma-nirvāṇaṁ
brahmānandam \|

> adhokṣajālambam ihāśubhātmanaḥ
>
> śarīriṇaḥ saṁsṛti-cakra-śātanam \|
>
> tad brahma-nirvāṇa-sukhaṁ vidur budhāḥ

iti prahlādokter adhokṣajālambanaṁ vā tatra samādhiṁ cittaikāgryam
āśritam \| yoga-kakṣāṁ vāma-jānu-dṛḍhī-karaṇārthaṁ yoga-paṭṭaṁ ca
viśeṣeṇopāśritam \| manūnāṁ manana-śīlānām ādyaṁ mukham \|\|39\|\|

**\...**

**\|\| 4.6.40 \|\|**

**sa tūpalabhyāgatam ātma-yoniṁ**

**surāsureśair abhivanditāṅghriḥ \|**

**utthāya cakre śirasābhivandanam**

**arhattamaḥ kasya yathaiva viṣṇuḥ \|\|**

**madhvācāryaḥ (bhāgavata-tātparyam) :** mahattamas tejasvitamo'rkasya
sakāśād api \|

> tejo'rthe uttamārthe ca pūjārthe ca prayujyate \|
>
> mahac-chabdo mahaḥ-śabdo mānya-śabdas tathaiva ca \|\| iti
> śabda-nirṇaye \|\|40\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** arhattamo viṣṇur vāmana-mūrtir
yathā \| kasya kaśyapasya \|\|40\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa śivaḥ \| ātmayoniṁ
brahmāṇaṁ yathaiva kasya brahmaṇo janakatvādviṣṇurarhattamaḥ pūjyatamas
tathā rudrasya brahmety arthaḥ \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sa tūpalabhyeti sārdhakam \|
brahmaṇaḥ prakaṭena vandanena sattvaṁ viśuddham ity asya tathā
vyākhyānaṁ prakaṭīkṛtam \|\|40\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** abhivandanam arthāt
tasyātma-yoneś cakre, arhattamaḥ yadyap svataḥ pūjyas tad api tasya
pitṛtvād iti bhāvaḥ \| yathā viṣṇur vāmanaḥ kasya kaśyapa-prajāpateḥ
\|\|40\|\|

**\...**

**\|\| 4.6.41 \|\|**

**tathāpare siddha-gaṇā maharṣibhir**

**ye vai samantād anu nīlalohitam \|**

**namaskṛtaḥ prāha śaśāṅka-śekharaṁ**

**kṛta-praṇāmaṁ prahasann ivātmabhūḥ \|\|**

**śrīdhara-svāmī (bhāvārtha-dīpikā) :** maharṣibhiḥ sahitā ye
nīla-lohitam anuvartante te'pi tasmai vandanaṁ cakruḥ \| evaṁ sarvair
namaskṛtaḥ prāha \| kṛtaḥ praṇāmo devair yasmai tam \|\|41\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** te\'pare\'pi \| tasmai
brahmaṇe \| tathā rudravat \| vandanaṁ natim \|\|41\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** namaskṛta ity ardhakam \|\|41\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** maharṣibhiḥ sahitā ye
nāradādayo nīla-lohitam anuvartante sma, te'pi tasya vandanaṁ cakruḥ \|
evaṁ namaskṛto brahmā kṛta-praṇāmo devair yasmai tam śivam \| ivety
anenāntar-bhayād bahir eva mukha-prasādaḥ prakāśita ity uktam \|\|41\|\|

**\...**

**\|\| 4.6.42 \|\|**

**brahmovāca---**

**jāne tvām īśaṁ viśvasya jagato yoni-bījayoḥ \|**

**śakteḥ śivasya ca paraṁ yat tad brahmā nirantaram \|\|**

**madhvācāryaḥ (bhāgavata-tātparyam) :** antaryāmy-apekṣayā śakteḥ
śivasya ca param iti \|

kriyante stutayo'nyatra tad-antaryāmy-apekṣayā \|

na jīveṣu guṇāḥ pūrṇā yathā-yogyā hi tad-gatāḥ \|\| iti brāhme
\|\|42\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** yadyapi tvaṁ nīcavan māṁ
namaskaroṣi tathāpi tavaiścaryam ahaṁ vedmīty āha---jāna iti \| tvāṁ
viśvasyeśaṁ jāne \| tatra hetuḥ, jagato yonir yā śaktiḥ prakṛtir bījaṁ
śivaḥ puruṣas tayoḥ kāraṇam \| tathāpi nirantaraṁ nirbhedaṁ yad brahma
nirvikāraṁ tad eva tvam iti jāne \|\|42\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra viśveśatve \|
tathāpīśatve\'pi \|\|42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatra śaiva-matam āśritya
sarva-paratvena stauti---jāne iti \| śaivāḥ khalu
bhagavat-prakṛti-puruṣān sadā-śiva-rūpatvena manyante \| tataś cāyam
arthaḥ---tvāṁ viśvasya prākṛtā'prākṛta-lakṣaṇasya sarvasyaiveśaṁ
sadā-śiva-rūpaṁ jāne \| yato jagataḥ prākṛta-prapañcasya yoni-bījayoḥ
paraṁ jāne \| yoni-bīje eva krameṇa vyanakti śakteḥ śivasya ceti \|
tatra kecin nirbhedaṁ brahma parama-kāraṇatvena yan manyante tac ca tvām
eva jāne ity āha---yat tad iti \|\|42\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yadyapi tvaṁ māṁ
praṇamasi, tad api parameśvareṇaikyāt tavaiśvaryam adhikam iti
śaiva-matam āśrity āha---jāne iti \| śaivāḥ khalu
bhagavat-prakṛti-puruṣān sadā-śiva-rūpatvena manyante \| tataś cāyam
arthaḥ---tvāṁ viśvasya prākṛtāprākṛta-lakṣaṇasya sarvasyeśaṁ
sadā-śiva-rūpaṁ jāne \| yato jagataḥ prākṛta-prapañcasya yoni-bījayoḥ
paraṁ jāne \| yoni-bīje eva krameṇa vyanakti---śakteḥ śivasya ceti yat
prasiddhaṁ nirantaraṁ nirbhedaṁ brahma, tad api tvām eva jāne \|\|42\|\|

**\...**

**\|\| 4.6.43 \|\|**

**tvam eva bhagavann etac chiva-śaktyoḥ svarūpayoḥ \|**

**viśvaṁ sṛjasi pāsy atsi krīḍann ūrṇa-paṭo yathā \|\|**

**madhvācāryaḥ (bhāgavata-tātparyam) :** tad-vaśatvāt svarūpaṁ tu viṣṇoḥ
sarvam udīryate \|

svarūpaṁ sa ca sarvatra bimbatvād eva sūcyate \|\|

sākṣāt svarūpaṁ matsyādyā viṣṇottamr nānyat kathañcana \|

tasmād anya-gatā doṣo na tasmin puruṣottame \|\| iti tattva-nirṇaye
\|\|43\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** nanu viruddham etat ?
tatrāha---tvam eva sa-rūpayor avibhaktayoḥ śiva-śaktyoḥ kṛīḍan
viśva-sṛṣṭy-ādi karoṣi \| ūrṇa-nābhir iva \| svarūpayor iti pāṭhe
svāṁśayoḥ \| ato na virodhaḥ \|\|43\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atrākṣipati---nanv iti \|
etadīśatve brahmatvaṁ viruddhaṁ māyāśabaleśasya tadrahitabrahmatvaṁ
tejastimiraikatrasthitivanna saṅgacchate\'to viruddham \| atastayoḥ
tadabhinnābhinnasya tadabhinnatvaniyamāt iti nyāyena tadabhinnatvāt \|
tathā hi-tacchabdena brahma tadabhinna īśastadabhinnau prakṛtipuruṣau
tayostadabhinnatvaṁ brahmābhinnatvam evety arthaḥ \|
śivaśaktyorityadhikaraṇe saptamī \| tatra krīḍann ity arthaḥ \| yad vā,
dvitīyārthe ṣaṣṭhī \| te krīḍan krīḍayiṣyann ity arthaḥ \| tṛtīyārthe
ṣaṣṭhīti cakravartī \| tābhyāṁ krīḍann ity arthaḥ \|\|43\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** śiva-śaktyor iti śiva-śaktī
nimittī-kṛtyety arthaḥ \|\|43\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śiva-śaktyoḥ
puruṣa-prakṛtyoḥ svarūpayoḥ svāṁśayor iti pāṭhe śivasya svāṁśatvāt
śaktes tac-chāyā-rūpatvāt tat-samāna-rūpayoḥ \| tṛtīyārthe ṣaṣṭhī
tābhyām viśvaṁ sṛjasi \|\|43\|\|

**\...**

**\|\| 4.6.44 \|\|**

**tvam eva dharmārtha-dughābhipattaye**

**dakṣeṇa sūtreṇa sasarjithādhvaram \|**

**tvayaiva loke'vasitāś ca setavo**

**yān brāhmaṇāḥ śraddadhate dhṛta-vratāḥ \|\|**

**madhvācāryaḥ (bhāgavata-tātparyam) :** abhipattaye pratīkārāya \|
sūtreṇa doṣa-sūcakena \|\|44\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** dharmam arthaṁ ca dogdhi yā
trayī tasyā abhipattaye rakṣaṇāyādhvaraṁ sṛṣṭavān asi \| yad vā, he
dharmārtha-dugha, dharmādy-abhipattaye tat-prāptaye \| dakṣeṇa sūtreṇa
nimittena \| setavo varṇāś ca maryādāś ca avasitā nibaddhā nirṇītā iti
vā śraddadhate śraddhayā'nutiṣṭhanti \|\|44\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** abhipūrvapade
rakṣaṇārthānupalabdherāha---yadveti \| abhipattipadena dharmādyanvayastu
prasaṅgabalenaivetyāha---tatprāptaye dharmādiprāptaye \| sūtraṁ
syāttantuśāstrayoḥ iti niruktyukteḥ \|
sūtrapadasyārthadvayavācakatvādāha---nirṇītā iti veti \| tathā ca
sūtreṇa tantunā vastram iva nibaddhāḥ sūtreṇa nirṇītā iti vivekaḥ \| ato
dakṣavadhe sati saṁprati dharmapravartakasyābhāvāddharmasya lope lokasya
durgatiḥ syād iti bhāvaḥ \|\|44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tvam ity asya ṭīkāyāṁ nibaddhā ity
atra sūtreṇa tantunā nirṇītā iti sūtreṇa śāstra-viśeṣa-rūpeṇeti jñeyam
\|\|44\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** he dharmārtha-dugha !
abhipattaye dharma-rūpārthasya pravartanāya dakṣeṇa dakṣa-rūpa-sūtreṇa
adhvara-rūpaṁ vastraṁ tantuvāya iva tvaṁ sasarjitha, tathā loke setavo
varṇāśrama-dharma-maryādāś ca tvayaivāvasitā nirṇītā \| ato dakṣa-vadhe
sati samprati dharma-pravartakasyābhāvāt dharmasya lope lokasya durgatiḥ
syād iti bhāvaḥ \|\|44\|\|

**\...**

**\|\| 4.6.45 \|\|**

**tvaṁ karmaṇāṁ maṅgala maṅgalānāṁ**

**kartuḥ sva-lokaṁ tanuṣe svaḥ paraṁ vā \|**

**amaṅgalānāṁ ca tamisram ulbaṇaṁ**

**viparyayaḥ kena tad eva kasyacit \|\|**

**śrīdhara-svāmī (bhāvārtha-dīpikā) :** sarva-karma-phala-dātāpi tvam
evety āha---he maṅgala ! maṅgalānāṁ śubhānāṁ karmaṇāṁ kartuḥ svaḥ
svargaṁ paraṁ mokṣaṁ vā tanuṣe \| amaṅgalānām aśubhānāṁ karmāṇāṁ kartuś
ca tamisraṁ narakaṁ tanuṣe \| tatra kena hetunā ? tad eva tasminn eva
kasyacid viparyayo bhavati \|\|45\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** he maṅgala kalyāṇa-rūpa \|
tatra śubhāśubhayormadhye \| tasminneva śubhāśubhakarmaṇyeva \| yathā
puṇyakarturdakṣādestamisraṁ pāpaṁ karturajāmilāderapavarga iti tvaṁ
pṛcchyase iti bhāvaḥ \| tīrthastu-nāyaṁ niyamo
draḍhīyānviparyayadarśanādityākṣipya samādadhau \|
kenacidbhaktadveṣādinā hetunā kasyacid eva dharmādeḥ phalaviparyayaḥ
syānna tu sarvasyetyajñānāṁ dharmasūkṣmatvajñānaṁ durlabham iti bhāvaḥ
\|\|45\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** viparyayaḥ kenety atra
mahāparādha-mahad-upāsana-svabhāveneti tattvaṁ jñeyam \| vakṣyate
ca---kurv adhvarasya \[bhā.pu. 4.6.50\] ity-ādinā tad evety atra tu
deveti puṇyāraṇya-pāṭhāntaram \|\|45\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** karma-phala-dātāpi tvam
evety āha---tvam iti \| maṅgalānāṁ puṇyānāṁ kartuḥ svaḥ svarga-lokaṁ
tanuṣe paraṁ mokṣaṁ vā \| amaṅgalānām pāpānāṁ kartus tamisraṁ narakam \|
tad eva tatraiva kena hetunā kasyacid viparyayo bhavet ? puṇya-kartur
api dakṣādes tamisraṁ, pāpa-kartur apy ajāmilāder apavarga iti tvaṁ
pṛcchase iti bhāvaḥ \|\|45\|\|

**\...**

**\|\| 4.6.46 \|\|**

**na vai satāṁ tvac-caraṇārpitātmanāṁ**

**bhūteṣu sarveṣv abhipaśyatāṁ tava \|**

**bhūtāni cātmany apṛthag-didṛkṣatāṁ**

**prāyeṇa roṣo'bhibhaved yathā paśum \|\|**

**madhvācāryaḥ (bhāgavata-tātparyam) :** tava tvām \| caturṣu ṣaṣṭhīti
sūtrāt \|

> viṣṇv-adhīnā jagat-sattā-pratīti-ceṣṭitaṁ gatiḥ \|
>
> iti yan niyataṁ jñānam apṛthag-darśanaṁ smṛtam \|\|
>
> mithyā jñānaṁ pṛthag jñānam iti veda-vido viduḥ \|
>
> yathaivārthas tathā jñānam apṛthag-dṛṣṭir ucyate \|\| iti gāruḍe
> \|\|46-47\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tvat-kopo'tra hetur ity
asaṁbhāvitam iti kaimutya-nyāyenāha \| na vai satāṁ sataḥ roṣo'bhibhavet
\| tava tvām \| dvitīyārthe ṣaṣṭhyau \| paśum ajñaṁ yathā'bhibhavati
tadvat \|\|46\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atra yajñanāśe \|
cakravartī tu-mama roṣaprasādāveva tatra hetū iti cenmaivaṁ tava prasāda
eva bhavenna tu roṣa iti kaimutyanyāyenāha---ātmani paramātmani tvayi \|
yad vā, ātmani svasminnapṛthagbhedena svasminsukhaduḥkhe iva bhūtānyapi
sukhaduḥkhavanti didṛkṣatāṁ draṣṭumicchatām eva kimuta paśyatām iti
paśava eva roṣavanto bhavanti na tu santaḥ \| prāyeṇeti
jayavijayaviṣayakaroṣavatāṁ sanakādīnām iva dakṣaviṣayakastava roṣa
ātmārāmasyāpyabhūd iti sūcayati \|\|46\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** na vai iti \| ātmani paramātmani
tvayi ananyatvena paśyatām \|\|46\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tvat-kopo'tra hetur ity
asaṁbhāvitam iti kaimutya-nyāyenāha \| na vai satāṁ sataḥ roṣo'bhibhavet
\| tava tvām \| dvitīyārthe ṣaṣṭhyau \| paśum ajñaṁ yathā'bhibhavati
tadvat \|\|46\|\|

**\...**

**\|\| 4.6.47 \|\|**

**pṛthag-dhiyaḥ karma-dṛśo durāśayāḥ**

**parodayenārpita-hṛd-rujo'niśam \|**

**parān duruktair vitudanty aruntudās**

**tān māvadhīd daiva-vadhān bhavad-vidhaḥ \|\|**

**śrīdhara-svāmī (bhāvārtha-dīpikā) :** ato ye pṛthag-dhiyo
bheda-dṛśo'taḥ karmaṇy eva dṛṣṭir yeṣām \| duṣṭa āśayo yeṣām \| pareṣām
udayena sampadā arpitā hṛdi rug yeṣām \| aruntudā marma-bhettāraḥ \|
daivenaiva vadho yeṣāṁ tān bhavad-vidho nirupamaḥ sādhur māvadhīn na
hanyāt \|\|47\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ato vijñānāṁ roṣābhāvāt \|
ato bhedadarśitvāt \| yuṣmatkopaviṣayībhūtatve teṣāṁ kadāpyuddhāro na
bhāvīti bhāvaḥ \|\|47\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bhavad-vidho bhavāniti viśeṣaḥ
tato nirupama ity evārthaḥ \| yad vā, bhavad-vidho'pi kim uta bhavān ity
arthaḥ \|\|47\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanv asatsu
roṣa-hetuka-samucita-śānti-pradānena vinā kṛtānām āgasāṁ phalāprāptyā
sarva evāsanto bhaveyus tatrāha---pṛthag-dhiya iti \| parodayena
para-sampad-dṛṣṭyā aruntudā marma-bhettāraḥ \| daivenaiva vadho yeṣām
iti svāparādhenaiva te dakṣādayo mariṣyanti, tān mā vadhīr iti
yuṣmat-kopa-viṣayībhūtatve teṣāṁ kadāpy uddhāro na bhāvīti bhāvaḥ
\|\|47\|\|

**\...**

**\|\| 4.6.48 \|\|**

**yasmin yadā puṣkara-nābha-māyayā**

**durantayā spṛṣṭa-dhiyaḥ pṛthag-dṛśaḥ \|**

**kurvanti tatra hy anukampayā kṛpāṁ**

**na sādhavo daiva-balāt kṛte kramam \|\|**

**madhvācāryaḥ (bhāgavata-tātparyam) :** yadā yasmāt \|

> hṛdayasya dravībhāvas tv anukampeti kathyate \|
>
> upakāraṁ kartum icchā kṛpety āhur manīṣiṇaḥ \|\| iti śabda-nirṇaye
> \|\|48\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** pratyuta sādhūnāṁ vṛttam
ālokyānugraham eva kartum arhasīty āha dvābhyām \| yasmin deśe \| yadā
kāle \| spṛṣṭa-dhiyo mohita-cittāḥ pṛthag dṛśo bhavanti \| tatrāparādhe
sādhavo hy anukampayā'nantaram eva para-duḥkhāsahiṣṇutayā
citta-prakampena kṛpāṁ kurvanti, natu kramaṁ parākramam \| kutaḥ ?
daiva-balāt kṛte'rthe mamaiva daivam evaṁ bhūtaṁ ko'trāparādhas teṣām
iti matvā tad dhananaṁ na kurvata ity arthaḥ \|\|48\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sarvasahanaśīlā api
sādhavaḥ paraduḥkhāsahiṣṇavaḥ svāparādhino\'pi dayanta
evetyāha---sādhuvṛttam iti \| ity artha iti \| sukhaduḥkhaprado nānyaḥ
puruṣasya ityādyukter iti bhāvaḥ \|

> hṛdayasya dravībhāvo hyanukaṁpeti kathyate \|
>
> upakāraṁ kartum icchā kṛpetyāhurmanīṣiṇaḥ \|\| iti tīrthaḥ \|\|48\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nanu puṣkaranābha eveśvaraḥ, ahaṁ
tu tad-bhakta eva \| tatrāha---yasminn iti dvābhyām \| sādhāraṇā api
sādhavaḥ bhagavat-pakṣe teṣāṁ pṛthag-dṛśām eva daiva-balād iti jñeyam
\|\|48\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sarva-sahana-śīlā api
sādhavaḥ para-duḥkhāsahiṣṇavaḥ syur atas te svāparādhino'pi dayanta
evety āha---yasmin deśe yadā vā kāle spṛṣṭa-dhiyo'bhibhūta-buddhayaḥ
kurvanti, duṣkṛtam iti śeṣaḥ \| tatra teṣu anukampayā
kṛpālutva-svabhāvena kṛpām eva kurvanti, na tu teṣu daivenaiva balātkṛte
duḥkha-dānārthaṁ balātkāre kṛte sati, kramaṁ parākramam \|\|48\|\|

**\...**

**\|\| 4.6.49 \|\|**

**bhavāṁs tu puṁsaḥ paramasya māyayā**

**durantayāspṛṣṭa-matiḥ samasta-dṛk \|**

**tayā hatātmasv anukarma-cetaḥsv**

**anugrahaṁ kartum ihārhasi prabho \|\|**

**madhvācāryaḥ (bhāgavata-tātparyam) :**

> māyayā viṣṇv-adhīnayā bandhaka-śaktyā \|
>
> viṣṇu-māyā harer icchā bandha-śaktiś ca tad-vaśā \|
>
> sarvatragā harer icchā bandha-śaktir jña-varjitā \|\| iti
> śabda-nirṇaye \|\|49\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** bhavāṁs tv aspṛṣṭa-matiḥ \| ata
eva samasta-dṛk sarva-jñaḥ \| tayā māyayā hata ātmā yeṣāṁ teṣv ata eva
karmānugata-citteṣv ihāparādhe'nugrahaṁ kartum arhasi \|\|49\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tava tu sādhucūḍāmaṇeḥ
kopo na saṁbhaved ity āha---bhavāṁstv iti \| ato māyāspṛṣṭamatitvāt \|
samastadṛk teṣāmaparādhaphalaṁ mahāduḥkhaṁ paśyasyeveti bhāvaḥ \| ata
eva māyāhatātmatvād eva \| ete khalu māyayā hatabuddhayaḥ kathaṁ vivekaṁ
labhantāṁ nānākarmagrastamanasaḥ kathaṁ vā sādhūnpaśyantvityata eteṣu
mama dathaivociteti vicāryānugrahaṁ kartumarhasīti bhāvaḥ \|\|49\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tu-śabdas tebhyo
vaiśiṣṭya-bodhakaḥ \| arhasi tvam iti śeṣaḥ \|\|49\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tava tu sādhu-cūḍāmaṇeḥ
kopo naiva sambhaved ity āha---bhavāṁs tv iti \| aspṛṣṭa-matiḥ, ataḥ
samasta-dṛk teṣām aparādha-phalaṁ mahā-duḥkhaṁ paśyasy eveti bhāvaḥ \|
teṣv anugraha-prakāram āha---tayā hatātmasv iti anukarma-cetaḥsv iti
tasminn iti \| ete khalu māyayā hata-buddhayaḥ \| kathaṁ vivekaṁ
labhantāṁ nānā-karma-grasta-manasaḥ ? kathaṁ vā sādhūn paśyantv ity ata
eteṣu mama dayaivociteti \|\|49\|\|

**\...**

**\|\| 4.6.50 \|\|**

**kurv adhvarasyoddharaṇaṁ hatasya bhoḥ**

**tvayāsamāptasya mano prajāpateḥ \|**

**na yatra bhāgaṁ tava bhāgino daduḥ**

**kuyājino yena makho ninīyate \|\|**

**śrīdhara-svāmī (bhāvārtha-dīpikā) :** evaṁ sāmānyenoktvā prastutam
āha---kurv iti tribhiḥ \| tvayā hatasya, ata eva **asamā**ptasya
prajāpater adhvarasya \| he mano ! yatra adhvare ku-yājñikāḥ bhāgino'pi
tava bhāgaṁ na daduḥ \| bhāgārhatvam āha---yena tvayā makho ninīyate
phalaṁ prāpyate \|\|50\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tarhi saṁprati kiṁ
karttavyaṁ tad brūhīti prastutam āha---kurv iti \| ata eva tvayā
hatatvād eva \| he mano mananaśīla mantramūrte vā manurmantre ca manane
svāyaṁbhavaprabhṛtiṣu iti dharaṇiḥ \| mantraire va makhasiddhirasti te
ca tvanmūrtibhūtā ata uktaṁ yena tvayeti svāmicaraṇaiḥ \|
yāgo\'mantro\'dakṣiṇaś ca na phalaṁ dāsyati kvacit iti purāṇāt
\|\|50\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kuyājina iti kvacit kuspardhina
iti citsukhaḥ \|\|50\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tarhi samprati kiṁ
kartavyaṁ tad brūhīty ata āha---kurv iti \| tvayā hatasya ata eva
**asamā**ptasya prajāpater adhvarasya \| he mano ! yatra adhvare
bhāgino'pi tava bhāgaṁ na daduḥ, yena phala-dātrā tvayā makho ninīyate
phalaṁ prāpyate \|\|50\|\|

**\...**

**\|\| 4.6.51 \|\|**

**jīvatād yajamāno'yaṁ prapadyetākṣiṇī bhagaḥ \|**

**bhṛgoḥ śmaśrūṇi rohantu pūṣṇo dantāś ca pūrvavat \|\|**

**vaṁśīdharaḥ (bhāvārtha-dīpikā-prakāśaḥ) :** yajamāna-sadbhāve yāgo
dvāraḥ saṁbhavati tasya mayā hatatvāt kathaṁ naṣṭākṣādy-avayavānāṁ
sva-bhāga-nirīkṣaṇaṁ kathaṁ cāyudhāśmabhir bhagna-gātrāṇām ṛtvijāṁ ca
homāṅgatvam ity āśaṅkya tvad-anugraha-sudhā-samudra-magnāḥ sarve
saṁpannā bhavantv ity āha---**jīvatād** iti \|\|51\|\|

---------------------------------------------------------------------------------------------------------------------

*na katamena vyākhyātam.*

**\...**

**\|\| 4.6.52 \|\|**

**devānāṁ bhagna-gātrāṇām ṛtvijāṁ cāyudhāśmabhiḥ \|**

**bhavatānugṛhītānām āśu manyo'stv anāturam \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** he manyo ! anāturam ārogyam astu \|\|52\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** he manyo mūrte \|
etatsamāptiṁ vinā tavaivāṅgabhaṅgo nānyasyetyabhiprāyaḥ \|\|52\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

**\...**

**\|\| 4.6.53 \|\|**

**eṣa te rudra bhāgo'stu yad-ucchiṣṭo'dhvarasya vai \|**

**yajñas te rudra bhāgena kalpatām adya yajña-han \|\|**

**śrīdhara-svāmī (bhāvārtha-dīpikā) :** bhāgaś ca tavāstv ity āha---eṣa
iti \| he rudra ! yāvad ity arthe yad ity avyayam \| yajñe kṛte yāvān
ucchiṣṭo'vaśiṣṭo'rthas tāvān eṣa tava bhāgo'stu \| he rudra ! te
bhāgenādya yajñaḥ kalpatāṁ sampadyatām \|\|53\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sarvaṁ niravadyaṁ syād
yadi mama bhāgo bhaved iti cettavāyamanuśoko mā bhūd ity āha---eṣa ta
iti \| ucchiṣṭaḥ sviṣṭakṛdbhāgaḥ yadagnaye sviṣṭakṛte samavadyati
bhāgadheyenaiva tadrudraṁ samardvayati sakṛtsakṛdavadyati sakṛd eva hi
rudra uttarārddhādavadyatyeṣā vai rudrasya dik svīyāyām eva diśi rudraṁ
niravadayate iti śruter iti tīrthaḥ \| utkṛṣṭaḥ śiṣṭaḥ ucchiṣṭo na tu
bhuktāvaśiṣṭa ity arthaḥ \| ata eva śrīmahābhārate\'nuśāsanike ity uktaṁ
rudrasya vikramaṁ dṛṣṭvā bhītā devāḥ saharṣibhiḥ ityārabhya rudrasya
bhāgaṁ yajñe ca viśiṣṭaṁ te tvakalpayan ityantena \| kiṁ ca rudrasya
deveṣa brāhmaṇatvād api nocchiṣṭabhāgārthatā brahmāṇasyāgrabhojitvāt \|

> vipro vāḍavamukhyau ca sarvaśreṣṭhograbhugguruḥ \|
>
> puruṣo vīranāmā ca brāhmaṇo brahmavitkaviḥ \|\|
>
> vaiṣṇavāgryo dvijāgryaś ca sarvapūjyo dharāmaraḥ \|\| iti
> sarvārthacintāmaṇyukteḥ \|

rudrasya brāhmaṇatvaṁ tu tvaṁ hi bhagavandeveṣu brāhmaṇo\'haṁ manuṣyeṣu
brāhmaṇaḥ brāhmaṇo hi brāhmaṇamupadhāvati iti jābālaśruteḥ \| ato
yāgārthānītaśuddhāvaśiṣṭadravyam eva rudrabhāgastaṁ vinā yāgo na
puryyate tato yāgedhikam eva vasusaṁpādyam \| ucchiṣṭasya
sarvotkarṣatātharvavedaikādaśakāṇḍacaturthānuvākāraṁbhe proktā \| tathā
hi---

> ucchiṣṭe nāma rūpaṁ cocchiṣṭe loka āhitaḥ \|
>
> ucchiṣṭa indraścāgniś ca viśvamantaḥ samāhitam \|\|
>
> ucchiṣṭe dyāvāpṛthivī viśvaṁ bhūtaṁ samāhitam \|
>
> āpaḥ samudra ucchiṣṭe candramā vāta āhitaḥ \|\|
>
> sannucchiṣṭe prasaṁścobhau mṛtyurvājaḥ prajāpatiḥ \|
>
> laukyā ucchiṣṭa āyattāvaścandraścāpi śrīmayi \|\|
>
> dṛḍho dṛṁhaḥ sthiro\'nyo brahmaviśvasṛjo daśa \|
>
> nābhim iva sarvataścakramucchiṣṭe devatāḥ śritāḥ \|\|
>
> ṛksāmayajurucchiṣṭa udgīthaḥ prastutaṁ stutam \|
>
> hiṅkāra ucchiṣṭe svaraḥ sāmno meḍiś ca tanmayi \|\|
>
> aindrāgnaṁ pāvamānaṁ mahānāmnīmahāvratam \|
>
> ucchiṣṭe yajñasyāṅgānyantargarbha iva mātari \|\|
>
> rājasūyaṁ vājapeyamagniṣṭomastadhvaraḥ \|
>
> arkāśvamedhāucchiṣṭe jīvabarhimadi tamaḥ \|\|
>
> agnyādheyamatho dīkṣā kāmaśchandasā saha \|
>
> utsannā yajñāḥ satrāṇyucchiṣṭe\'dhisamāhitāḥ \|\|
>
> agnihotraṁ ca śraddhā ca vaṣaṭkāro vrataṁ tapaḥ \|
>
> dakṣiṇeṣṭaṁ pūrtaṁ cocchiṣṭe\'dhisamāhitāḥ \|\|
>
> ekarātro dvirātraḥ sadyaḥ krīḥ prakrīrukthaḥ \|
>
> oṁ taṁ nihitamucchiṣṭe yajñasyāṇūni vidyayā \|
>
> catūrātraḥ pañcarātraḥ ṣaḍrātraścobhayaḥ saha \|
>
> ṣoḍaśī śatarātraścocchiṣṭājjajñire sarve ye yajñā amṛtehitāḥ \|\|
>
> pratīhāro nidhanaṁ viśvajjiccābhijaccayaḥ \|\|
>
> sāhnātipatrāvucchiṣṭe dvādaśāho\'pi tanmayi sūnṛtāsaṁnatiḥ kṣemaḥ
> svadhorjāmṛtaṁsaha \|
>
> ucchiṣṭe sarve pratyaṁcaḥ kāmāḥ kāmena tātṛpuḥ navabhūmīḥ samudrā
> ucchiṣṭedhiśritā divaḥ \|
>
> āsūryo bhātyucchiṣṭehorātre api tanmayi \|\|
>
> upahavyaṁ viṣvantaṁ ye ca yajñā guhāhitāḥ \|
>
> bibharti bhartā viśvasyocchiṣṭo janituḥ pitā pitā janiturucchiṣṭo\'sau
> pautraḥ pitāmahaḥ \|
>
> sa kṣipati viśvasyeśāno vṛṣā bhūbhyāmatighnaḥ \|\|
>
> ṛtaṁ satyaṁ tapo rāṣṭraṁ śramo dharmaś ca karma ca \|
>
> bhūtaṁ bhaviṣyaducchiṣṭe vīryaṁ lakṣmībalaṁ bale \|\|
>
> samṛddhiroja ākūtiḥ kṣatraṁ rāṣṭraṁ ṣaḍurvyaḥ \|
>
> sam̐vatsaroɱpyucchiṣṭa iḍā praiṣā grahā haviḥ \|\|
>
> caturhotāra āpriyaścāturmāsyāni nīvidaḥ \|
>
> ucchiṣṭe yajñā hotrāḥ paśubandhāstadiṣṭayaḥ \|\|
>
> arddhamāsāś ca māsāścārtavā ṛtubhiḥ saha \|
>
> ucchiṣṭe ghoṣiṇīrāpaḥ stanayitnuḥ śrutirmahī \|\|
>
> śarkarāḥ sikatā aśmāna oṣadhayo vīradhastṛṇāḥ \|
>
> abhrāṇi vidyuto varṣamucchiṣṭe saṁśritāśritāḥ \|\|
>
> rāddhiḥ prāptiḥ samāptirvyāptirmaṁharādhatuḥ \|
>
> atyāptirucchiṣṭe bhūtiścāhitānihitā hitā \|\|
>
> yacca praṇiti prāṇena yacca paśyati cakṣuṣā \|
>
> ucchiṣṭā jajñire sarve divi devā divi śritāḥ ṛcaḥ sāmāni cchandāṁsi
> purāṇaṁ yajuṣā saha \|
>
> ucchiṣṭā jajñire prāṇāpānau cakṣuḥ śrotramacitiś ca kṣitiś ca vā \|
>
> ucchiṣṭājja ānandāmodāḥ pramudo\'bhīmodo mudaś ca ye \|
>
> ucchiṣṭājjajñire devāḥ pitaro manuṣyā gandharvāpsarasaś ca ye \|
>
> ucchiṣṭājjajñire sarve divi devā diviśritāḥ \|\|

itthaṁ sarvopādānatve ucchiṣṭasya sarvotkṛṣṭatvād eva devaiḥ
śrīmahādevasya sa bhāgaḥ kalpito\'nyathā sarvadevagurostahānaṁ na
saṅgacchate \| sviṣṭakṛtsaṁjñāhutirevocchiṣṭapadavācyā tāṁ vinā na
yāgapūrtirastīti \| apūrṇo hi yāgo na phalaṁ dātuṁ śaknoti
yaccopayuktāvaśiṣṭaṁ vastu tanna rudrabhāgosti, kiṁ tu
yāgaśālāgatamanupahataṁ yasthitaṁ tadapi rudrabhāga eva yajñavāstugataṁ
sarvamucchiṣṭamṛṣayaḥ kvacit \| cakrurrbhāgaṁ hi rudrāya iti navame
nabhagokteḥ \| utkṛṣṭaṁ śiṣṭamucchiṣṭam iti nirukteḥ \| tvaṁ hi
bhagavandeveṣu brāhmaṇo\'haṁ manuṣyeṣu iti
jābālopaniṣadukteragrabhokturbrāhmaṇadevasya
rudrasyocchiṣṭadānaucityādutkṛṣṭabhāga evocchiṣṭapadārtha iti \|\|53\|\|

iti śrīmad-bhāgavata-bhāvārtha-dīpikā-prakāśe caturtha-skandhe
ṣaṣṭo\'dhyāyaḥ \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** eṣa te bhāgo'stu yad
ucchiṣṭaḥ utkṛṣṭaḥ śiṣṭo'vaśiṣṭo'rthaḥ, tena te bhāgena yajñaḥ kalpatāṁ
sampadyatām \|\|53\|\|

**\...**

iti sārārtha-darśinyāṁ harṣiṇyāṁ bhakta-cetasām \|

ṣaṣṭho'dhyāyaś caturthasya saṅgataḥ saṅgataḥ satām \|\|\*\|\|

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁ vaiyāsikyāṁ caturtha-skandhe

rudra-sāntvanaṁ nāma

ṣaṣṭho'dhyāyaḥ \|

\|\| 4.6 \|\|

**\...**

**(4.7)**

## 
**saptamo'dhyāyaḥ**

<details><summary>विषयः</summary>

rudra-vara-dānaṁ dakṣa-jīvanaṁ yajña-sandhānaṁ sarva-deva-kṛta-viṣṇu-stutiś ca \|
</details>

**\|\| 4.7.1 \|\|**

**maitreya uvāca---**

**ity ajenānunītena bhavena parituṣyatā \|**

**abhyadhāyi mahā-bāho prahasya śrūyatām iti \|\|**

**śrīdhara-svāmī (bhāvārtha-dīpikā) :**

saptame viṣṇur udbhūtaḥ stuto dakṣa-bhavādibhiḥ \|

yajñaṁ pravartayāmāsa dakṣeṇeti nirūpyate \|\|

ajena yo'nunītaḥ prārthito bhavas tenābhihitam \| he mahā-baho vidura
\|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ādinendramunidevādigrahaḥ
\| ity uktarītyā dharmaparipanthino bādheta iti bāhū mahāntau bāhū yasya
sa tatheti \| yamāvatāratvādity abhiprāyaḥ \| yad vā, svasaṅgināṁ
tattvopadeśena bādhate śokamohādikam iti bāhurvivekī mahāścāsau
bāhurvivekī tatsaṁbuddhau tathā \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mahād eva uvāceti na sārvatrikam
\|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

śambhuṁ stutavatā viṣṇur āvirbhūtaḥ sa tuṣṭuve \|

dakṣeṇa ṛtvig-ādyaiś ca yajña-pūrtiś ca saptame \|\|o\|\|

ajenānunīto yo bhavas tena \|\|1\|\|

**\...**

**\|\| 4.7.2 \|\|**

**mahād eva uvāca---**

**nāghaṁ prajeśa bālānāṁ varṇaye nānucintaye \|**

**deva-māyābhibhūtānāṁ daṇḍas tatra dhṛto mayā \|\|**

**śrīdhara-svāmī (bhāvārtha-dīpikā) :** agham aparādham \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prajeśetyanena
daṇḍādhikāro vastutas tavaiva tavodbhūtatvānmamāpi daṇḍakaraṇe na doṣa
ity uktam \| kiṁ ca---bālatvādṛkṣasya tadaparādham api na gaṇaye \| nanu
tava śvaśuratvāttasyātijyeṣṭhatvaṁ kathaṁ taṁ bālaṁ manyase iti ced atra
śrīmadvālmīkīyavākyena samādhatte tathāhi---

> guru-lāghavam arthānāṁ prāraṁbhe karmaṇaḥ phalam \|
>
> tattvato yo na jānāti sa bālaḥ procyate budhaiḥ \|\|

ity ukta-bāla-lakṣaṇavattvāt sa bāla eva \| bahutvaṁ tad-ṛtvig-apekṣaṁ
tarhi bālatve\'pi śvaśuratvād anutāpaṁ tu karoṣy eva
tatrāha---nānucintaye paścāt-tāpaṁ na karomi \| tatra hetuḥ daṇḍas
tatreti \| tatra dakṣādau \| aparādhānanurūpa-daṇḍe hi paścāttāpo
bhavati mayā tu tathā na kṛtam iti bhāvaḥ \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** daṇḍaḥ, kintu teṣām eva hitārthāya
śikṣā ity arthaḥ \|\|2\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** he prajeśa \| pareśeti ca
pāṭhaḥ \| bālānām ajñānāṁ daṇḍas teṣāṁ hitārthaṁ śikṣā-rūpaḥ \|\|2\|\|

**\...**

**\|\| 4.7.3 \|\|**

**prajāpater dagdha-śīrṣṇo bhavatv aja-mukhaṁ śiraḥ \|**

**mitrasya cakṣuṣekṣeta bhāgaṁ svaṁ barhiṣo bhagaḥ \|\|**

**śrīdhara-svāmī (bhāvārtha-dīpikā) :** svāparādham apahṛtyānugṛhṇāti \|
dagdhaṁ śīrṣaṁ yasya tasya prajā-pater ajasya mukhaṁ yasmiṁs tat
tathābhūtaṁ śiro'stu \| barhiṣaḥ sambandhinaṁ bhāgam \| mitra-nāmno
devasya \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
putracchātrādibhirgurorvākyaṁ sabahumānaṁ grāhyam iti
darśayannāha---prajāpater iti \|
dagdhaśīrṣatvātpūrvaśiro\'nusandhānābhāvaḥ \|
svapauruṣajayastaṁbhasthāpanāyājñajanaśikṣaṇāya ca
bhagādīnāmapyanyāvayavaire va svanirvāhaḥ syād ity
abhipretyāha---mitrasyeti \| svanetrasya sūcakatvalakṣaṇadoṣaduṣṭatvād
iti bhāvaḥ \| bhāgaṁ svam iti \| tadvidhajanacakṣuṣaḥ \|
svabhojyamātravastudarśanatātparyakatvena
pāramārthakatvābhāvādvaiyarthyam iti bhāvaḥ \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** aja-mukham iti tasya
tat-tulya-vāg-buddhitvād iti bhāvaḥ \| mitrasya cakṣuṣeti
svanetra-sūcakatva-lakṣaṇa-doṣa-duṣṭatvād iti bhāvaḥ \| bhāgaṁ svam iti
tad-vidha-jana-cakṣuṣaḥ sva-bhojya-vasta-mātra-darśana-tātparyakatvena
pāramārthikatvābhāvād vaiyarthyād iti bhāvaḥ \|\|3\|\|

**\...**

**\|\| 4.7.4 \|\|**

**pūṣā tu yajamānasya dadbhir jakṣatu piṣṭa-bhuk \|**

**devāḥ prakṛta-sarvāṅgā ye ma uccheṣaṇaṁ daduḥ \|\|**

**śrīdhara-svāmī (bhāvārtha-dīpikā) :** prakarṣeṇa kṛtāni lagnāny aṅgāni
yeṣāṁ te bhavantu \| uccheṣaṇaṁ yajñāvaśiṣṭam \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pūṣā
kevalaścetpiṣṭabhugbhavatu, anyasahitaścedyajamānasya dadbhirjakṣatu
bhakṣatu jakṣa-bhakṣahasanayoḥ iti \| tasya dantānprakāśya sādhūnhasataḥ
sarvathaiva dantadhāraṇānaucityād iti bhāvaḥ \| uccheṣaṇamutkṛṣṭaśeṣaṁ
śivabhāgaṁ daduḥ \| uccheṣaṇabhāgo vai rudra iti śruteḥ \| ye ye vā me
mahyaṁ dakṣayajñe māmanādṛtya prathamaṁ bhuktatvācchinnāṅgā
abhūvansaṁprati te prakṛtasarvāṅgā bhavantu \| mannindanasamaye
dakṣapakṣagrahaṇācchinnāṅgā apyadhunā mama bhāgadānātpūrṇāṅgāḥ santv iti
bhāvaḥ \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** me ma uccheṣaṇaṁ yajñāvaśiṣṭaṁ
dadur iti mām anādṛtya svayaṁ prathamaṁ bhūktatvāt ye cchinnāṅgā
babhūvus te prakṛta-sarvaṅgā bhavantv ity arthaḥ \|\|4\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pūṣā kevalś cet
piṣṭa-bhug bhavatu \| anya-sahitaś cet yajamānasya dadbhir iti tasya
dantān prakāśya sādhūn hasataḥ sarvathaiva danta-dhāraṇānaucityād iti
bhāvaḥ \| uccheṣaṇam utkṛṣṭaṁ śeṣaṁ śiva-bhāgaṁ ye na dadus te devāḥ
asmad-dveṣiṇaḥ dakṣasya yajñe bhukta-bhāgatvāt chinnāṅgā abhūvan \|
samprati prakṛta-sarvāṅgā bhavantu \| man-nindana-samaye
dakṣa-pakṣasyāgrahaṇād iti bhāvaḥ \|\|4\|\|

**\...**

**\|\| 4.7.5 \|\|**

**bāhubhyām aśvinoḥ pūṣṇo hastābhyāṁ kṛta-bāhavaḥ \|**

**bhavantv adhvaryavaś cānye basta-śmaśrur bhṛgur bhavet \|\|**

**śrīdhara-svāmī (bhāvārtha-dīpikā) :** yeṣāṁ tv aṅgāni naṣṭāni te tv
aśvinor bāhubhyāṁ kṛta-bāhavaḥ pūṣṇo hastābhyāṁ kṛta-hastāś ca bhavantu
\| adhvaryavaḥ anye ca ṛtvijaḥ \| bas tasya śmaśrūṇy eva śmaśrūṇi yasya
\|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tan-madhye ye kecid
adhvaryavo dakṣa-pakṣapātinas tat-samaye bāhu-hasta-cālanaṁ cakrus te
bhagna-bāhu-hastā aśvinor bāhubhyāṁ kṛta-bāhavaḥ puṣṇo hastābhyāṁ
kṛta-hastā bhavantu \| kiṁ ca, bhṛgoḥ śmaśrūṇy ulluñcitāni \| sa ca
dakṣasya mukha evāmātyo'to vasta-mukhasya tasya \| śmaśrūṇi prāpnotv ity
abhipretyāha---b asta-śmaśrur iti \|\|5\|\|

**\...**

**\|\| 4.7.6 \|\|**

**maitreya uvāca---**

**tadā sarvāṇi bhūtāni śrutvā mīḍhuṣṭamoditam \|**

**parituṣṭātmabhis tāta sādhu sādhv ity athābruvan \|\|**

**śrīdhara-svāmī (bhāvārtha-dīpikā) :** mīḍhūṣṭamaḥ śivas tenoktam \|
parituṣṭaiś cittaiḥ \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tanmadhye ye
kecidadhvaryavo dakṣapakṣapātino hastacālanaṁ cakruste ca bhagnahastā
āsan devasya tvā savituḥ prasave\'śvinorbāhubhyāṁ pūṣṇo hastābhyām iti
śruteḥ \| bhṛgurhi dakṣasya mukhyāmātyo\'to bastamukhasya dakṣasya
bastaśmaśrurevāmātya ucita iti bhāvaḥ \|\|5-6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atiśayena mīḍhvān
kāma-varṣī \| mīḍhuṣṭamaḥ śivas tasyoditaṁ vacanam \|\|6\|\|

**\...**

**\|\| 4.7.7 \|\|**

**tato mīḍhvāṁsam āmantrya śunāsīrāḥ saharṣibhiḥ \|**

**bhūyas tad deva-yajanaṁ sa-mīḍhvad-vedhaso yayuḥ \|\|**

**śrīdhara-svāmī (bhāvārtha-dīpikā) :** mīḍhvāṁsaṁ śivaṁ tvayāgatya
sarvaṁ kāryam ity āmantrya saṁprārthya \| śunāsīrā devāḥ saha-mīḍhuṣā
vedhasā ca vartamānāḥ sa-mīḍhvad-vedhasaḥ \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** praṇatajanebhyo\'bhīṣṭaṁ
mimihur iti mīḍhvāṁsaḥ miha-secane kvasupratyaye rūpaṁ
dāśvānsāhvānmīḍhvāṁś ca iti nipātātsiddham \| teṣāmatiśāyena mīḍhvān
mīḍhuṣṭamaḥ anena tadānīm evaitannāmopalabdham iti rahasyaṁ jñāyate \|
parituṣṭātmabhiḥ prasannacetobhiḥ, tatra yajñe \| atheti maṅgale \|
sādhu sādhv iti maṅgalamabruvan \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mīḍhvāṁsaṁ śivam āmantrya
tvayā tatrāgatya yajñaḥ sampādanīya iti samprārthya sunāsīrā devāḥ
mīḍhuṣā vedhasā ca saha vartamānāḥ \|\|7\|\|

**\...**

**\|\| 4.7.8-9 \|\|**

**vidhāya kārtsnyena ca tad yad āha bhagavān bhavaḥ \|**

**sandadhuḥ kasya kāyena savanīya-paśoḥ śiraḥ \|\|**

**sandhīyamāne śirasi dakṣo rudrābhivīkṣitaḥ \|**

**sadyaḥ supta ivottasthau dadṛśe cāgrato mṛḍam \|\|**

**śrīdhara-svāmī (bhāvārtha-dīpikā) :** kārtsnyena
vaktra-hasta-bāhv-ādi-sādhāraṇyaṁ vidhāya \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tato
maṅgaladhvaneranantaraṁ suṣṭhu nāsīraṁ senāmukhaṁ yeṣāṁ te tathā śuno
vāyuḥ śīraḥ sūryastau vidyete yeṣu te śunāśīrā iti anyeṣām api iti
pūrvapadasya dīrgha iti tālavyadvayako\'pi pāṭho\'sti \|

> śuno vāyuḥ samākhyātaḥ śīraḥ sūryas tathā halam \|
>
> nāsīrogresare proktas tathā senā-mukhe\'pi ca \|\| iti haridīkṣitaḥ
> \|\|

tadvidhāya mitrādir bhagādibhyaś cakṣurādi-dānam eva sādhāraṇyaṁ
tat-kṛtvety arthaḥ \| yad bhagavān mitrasya cakṣuṣaikṣetety ādy āha tad
ity arthaḥ \| savanīya-paśor yajña-paśoś chāgasyety arthaḥ \| kasya
dakṣasya \|\|8-9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yad āha---tad-vidhāyeti
\| bhagādibhyaś cakṣur-ādīni dattvety arthaḥ \|\|8\|\|

**\...**

**\|\| 4.7.10 \|\|**

**tadā vṛṣadhvaja-dveṣa- kalilātmā prajāpatiḥ \|**

**śivāvalokād abhavac charad-dhrada ivāmalaḥ \|\|**

**śrīdhara-svāmī (bhāvārtha-dīpikā) :** pūrvaṁ vṛṣadhvaja-dveṣeṇa
kalilaḥ kaluṣīkṛta ātmā yasya saḥ \| tadā śarat-kālīno hrada
ivāmalo'bhavat \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tadā rudra-dṛṣṭy-uttaram
utthāne \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kalilātmā kauṣīkṛtātmāpi
\|\|10\|\|

**\...**

**\|\| 4.7.11-12 \|\|**

**bhava-stavāya kṛta-dhīr nāśaknod anurāgataḥ \|**

**autkaṇṭhyād bāṣpa-kalayā samparetāṁ sutāṁ smaran \|\|**

**kṛcchrāt saṁstabhya ca manaḥ prema-vihvalitaḥ sudhīḥ \|**

**śaśaṁsa nirvyalīkena bhāveneśaṁ prajāpatiḥ \|\|**

**vaṁśīdharaḥ (bhāvārtha-dīpikā-prakāśaḥ) :** autkaṇṭhyāta snehajanyāt
\|\| bhāvena premṇā \|\|11-12\|\|

---------------------------------------------------------------------------------------------------------------------

*na kenatamena vyākhyātam.*

**\...**

**\|\| 4.7.13 \|\|**

**dakṣa uvāca---**

**bhūyān anugraha aho bhavatā kṛto me**

**daṇḍas tvayā mayi bhṛto yad api pralabdhaḥ \|**

**na brahma-bandhuṣu ca vāṁ bhagavann avajñā**

**tubhyaṁ hareś ca kuta eva dhṛta-vrateṣu \|\|**

**śrīdhara-svāmī (bhāvārtha-dīpikā) :** yad api yady api pralabdhaḥ
parābhūto mayā bhavāṁs tathāpi tvayā daṇḍo bhṛtaḥ śikṣā kṛtā,
natupekṣito'smi \| yuktam evaitad ity āha \| brahma-bandhuṣu ca
brāhmaṇābhāseṣv api tubhyaṁ tava hareś ceti vāṁ yuvayor avajñopekṣā
nāsti \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dhṛtavrateṣu
tapovidyāyukteṣu \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yadyapi vipralabdhas
tiraskṛtaḥ, tad api mayi daṇḍo bhṛtaḥ dhṛta ātmīyatva-buddhyā śikṣā kṛtā
na tūpekṣito'smi \| yuktam evaitad ity āha---brahma-bandhuṣu ca
brāhmaṇābhāseṣv api tubhyaṁ tava hareś ceti vām avajñā nāsti \|\|13\|\|

**\...**

**\|\| 4.7.14 \|\|**

**vidyā-tapo-vrata-dharān mukhataḥ sma viprān**

**brahmātma-tattvam avituṁ prathamaṁ tvam asrāk \|**

**tad brāhmaṇān parama sarva-vipatsu pāsi**

**pālaḥ paśūn iva vibho pragṛhīta-daṇḍaḥ \|\|**

**śrīdhara-svāmī (bhāvārtha-dīpikā) :** tatra hetum āha---vidyeti \|
brahmā bhūtvā tvam asrāg asrākṣīḥ \| kim artham ? ātma-tattvam avitum \|
yad vā, brahma vedam ātma-tattvaṁ cāvituṁ saṁpradāya-pravartanena
jñāpayitum ity arthaḥ \| tat tasmāt \| he parama utkṛṣṭa \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatropekṣābhāve \|
asrāgiti sico lopa ārṣaḥ \| bhūtveti kriyāpadādhyāhāre
gauravamālakṣyāha---yadveti \| ity artha iti \|
adhyayanādhyāpanavedarakṣaṇārtham upadeśavicārādinātmatattvarakṣaṇārthaṁ
ceti bhāvaḥ \| etena brāhmaṇasyaivātmatattvopadeśe\'dhikāro nānyasyāta
eva viduro dhṛtarāṣṭopadeśārthaṁ svasya
sākṣādyamarājāvatāratve\'pyanadhikāriṇaṁ matvā sanatsujātamānāyyaiva
dhṛtarāṣṭrāyātmatattvamupadeśitavānityudyogaparvaṇi mahābhārate sphuṭam
\| vastutas tu---

> brāhmaṇasyaivādhikāro dharmamātropadeśane \|
>
> anyopadiṣṭadharmeṇa phalaṁ prāyo na jāyate \|\|
>
> jānāno\'pi svayaṁ vipramukhāt śrutvā samācaret \|
>
> apṛṣṭvā brāhmaṇaṁ karma kartā narakamāpnuyāt \|\| iti saṁhitokteḥ \|

tathaiva pañcame vakṣyati \| yadyapi svaviditaṁ sakaladharmaṁ brāhmaṁ
guhyaṁ brāhmaṇairdarśitamārgeṇa sāmādibhirjanatāmanuśaśāsa iti
vacanātsvayamīśvarāvatāro\'py ṛṣabhadevo dharmarakṣaṇārthaṁ tathā
cakāretyalaṁ prasaktānuprasaktyā \| tasmādātmatattvarakṣaṇārthasṛṣṭatvāt
\| śiṣṭācārapravartakatvādāha---he parama he śīrṣaṇya---

> dharmātmā dharmakartā ca tathā dharmapravartakaḥ \|
>
> paramaḥ procyate vijñaistaddhīno\'paramo mataḥ \|\| iti saṁhitokteḥ
> \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatra hetuḥ---vidyeti \|
tvam eva brahmā bhūtvā asrāk asrākṣīḥ \| yad vā, brahma vedam
ātma-tattvaṁ ca rakṣituṁ tat tasmāt he parama paśūn ity asmākaṁ paśutvam
\| tava paśupatitvam \|\|14\|\|

**\...**

**\|\| 4.7.15 \|\|**

**yo'sau mayāvidita-tattva-dṛśā sabhāyāṁ**

**kṣipto durukti-viśikhair vigaṇayya tan mām \|**

**arvāk patantam arhattama-nindayāpād**

**dṛṣṭyārdrayā sa bhagavān sva-kṛtena tuṣyet \|\|**

**śrīdhara-svāmī (bhāvārtha-dīpikā) :** atra ca praty-upakāro nāstīy
āha---yo'sāv iti \| avidita-tattva-dṛśā aprāpta-tattva-jñānena \| tad
agaṇayya vismṛtya \| arhat-tama-nindayā'rvāg adhaḥ patantaṁ mām
apādrakṣitavān \| sva-kṛtenaiva parānugraheṇaiva tuṣyet \| na mayā tat
pratikartuṁ śakyam ity arthaḥ \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhavānkṛpāsamudro'haṁ
nirghṛṇa ity abhipretyāha---atra ceti \| madrakṣaṇakarmaṇi
tanmatkṛtasvāvajñām arhattamasya tava \| adho narake \| ity artha iti \|
svakarmaṇā svayam eva tuṣṭo bhava, na ca tvattoṣaheturmayi kiñcidastīti
bhāvaḥ \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mahad-aparādhas tu---cāṭukārādinā
vā, tat-prīty-artha-kṛtena
nirantara-dīrgha-kālīna-bhagavan-nāma-kīrtanena vā taṁ prasādya
kṣamāpaṇīya ity avocāmaiva---tat prasādaṁ vinā tad-asiddheḥ \| ata eva
pūrvatroktaṁ śrī-śivaṁ prati dakṣeṇa---yo'sāv iti \| evam uttaratrāpi
jñeyam \|\|15\|\| \[bhakti-sandarbha 303\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** etat pratyupakartuṁ na
śaknomīty āha---yo'sau bhavān avidita-tattva-jñānena tat-tiraskaraṇaṁ
vigaṇayya vastu-buddhyā na gaṇayitvā arvāg adhaḥ patantaṁ
kṛpāmṛtenārdrayā dṛṣṭyā apāt \| anyathā mama narakād uddhāro nābhaviṣyad
iti bhāvaḥ \| sva-kṛtena purānugraheṇaiva tuṣyet \| na tu
tat-toṣa-kāraṇaṁ kim api mayy astīti bhāvaḥ \|\|15\|\|

**\...**

**\|\| 4.7.16 \|\|**

**maitreya uvāca---**

**kṣamāpyaivaṁ sa mīḍhvāṁsaṁ brahmaṇā cānumantritaḥ \|**

**karma santānayām āsa sopādhyāyartvig-ādibhiḥ \|\|**

**śrīdhara-svāmī (bhāvārtha-dīpikā) :** anumantrito'nujñātaḥ \|
upādhyāya-sahitair ṛtvig-ādibhiḥ anuvartayām āsa \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa dakṣaḥ anuvartayāmāsa
pravarttayāṁcakāra \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sopādhyāyir ṛtvig-ādibhir
anuvartayāmāsa \|\|16\|\|

**\...**

**\|\| 4.7.17 \|\|**

**vaiṣṇavaṁ yajña-santatyai tri-kapālaṁ dvijottamāḥ \|**

**puroḍāśaṁ niravapan vīra-saṁsarga-śuddhaye \|\|**

**śrīdhara-svāmī (bhāvārtha-dīpikā) :** vīrāṇāṁ pramathādīnāṁ
saṁsarga-kṛta-doṣasya śuddhaye nivṛtty-artham \|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vaiṣṇavaṁ viṣṇudevatākaṁ
trikapālaṁ trikapālasaṁskṛtaṁ niravapan samantraṁ daduḥ \| vīro
vīrabhadras tasya saṁsarga upadravas tasya śuddhaye nivṛttyai, etena
duṣṭayāgo\'pi viṣṇupūjanācchudhyatītyuktam \|
taṇḍulapiṣṭanirmitakūrmākāraḥ puroḍāśaḥ puro dāśyata iti puroḍāśotra
dasya ḍatvamārṣam \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vaiṣṇavaṁ viṣṇu-devatākaṁ
niravapan juhuvuḥ \| vīrāṇāṁ pramathādīnāṁ
saṁsarga-kṛta-doṣa-śuddhy-artham \|\|17\|\|

**\...**

**\|\| 4.7.18 \|\|**

**adhvaryuṇātta-haviṣā yajamāno viśāmpate \|**

**dhiyā viśuddhayā dadhyau tathā prādurabhūd dhariḥ \|\|**

**śrīdhara-svāmī (bhāvārtha-dīpikā) :** upātta-haviṣā'dhvaryuṇā saha
viśuddhayā dadhyau \| he viśāṁ-pate vidura \|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yathā dadhyau tathā tena
rūpeṇa viśāṁpate ityasya viśāṁ viṣayapraveśavatāmindriyāṇāṁ
patervaśīkartustava yathā śuddhabuddhitvāddhareḥ prādurbhāvas tathā
tatrāpītyabhiprāyaḥ \| yad vā, rājabhrātṛtvādvidure\'pi
viśāṁpatitvamastyeveti \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ātta-haviṣā adhvaryuṇā
saha \| he viśāṁ-pate vidura tathā dadhyau yathā prādurabhūd iti
\|\|18\|\|

**\...**

**\|\| 4.7.19 \|\|**

**tadā sva-prabhayā teṣāṁ dyotayantyā diśo daśa \|**

**muṣṇaṁs teja upānītas tārkṣyeṇa stotra-vājinā \|\|**

**śrīdhara-svāmī (bhāvārtha-dīpikā) :** svayā prabhayā teṣāṁ tejo
muṣṇaṁs tiraskurvan \| upānītaḥ samīpaṁ prāpitaḥ \| stotre
bṛhad-rathantare vājau pakṣau tad vatā \| bṛhad-rathantare pakṣau iti
śruteḥ \|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tadā dhyānakāle
bṛhadrathantarākhye vedopaniṣadāv iti śrutipadārthaḥ \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tadeti trikam \|\|19\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** teṣāṁ brahmādīnāṁ tejo
muñcan hariḥ upānītaḥ samīpaṁ prāpitaḥ \| stotre bṛhadrathantare vājau
pakṣau tadvatā bṛhad-rathantare pakṣau iti śruteḥ \|\|19\|\|

**\...**

**\|\| 4.7.20 \|\|**

**śyāmo hiraṇya-raśano'rka-kirīṭa-juṣṭo**

**nīlālaka-bhramara-maṇḍita-kuṇḍalāsyaḥ \|**

**śaṅkhābja-cakra-śara-cāpa-gadāsi-carma-**

**vyagrair hiraṇmaya-bhujair iva karṇikāraḥ \|\|**

**śrīdhara-svāmī (bhāvārtha-dīpikā) :** tam evānuvarṇayati---śyāma iti
dvābhyām \| hiraṇyavad raśanā yasyeti vastraṁ lakṣyate \| arka-tulyena
kirīṭena juṣṭaḥ \| nīlālakā eva bhramarās tair maṇḍitaṁ kuṇḍala-yuktam
āsyaṁ yasya \| kambv-ādibhir āyudhair bhṛtya-rakṣārthaṁ vyagrair
hiraṇmayair bhujaiḥ puṣpitaḥ karṇikāra iva śobhamānaḥ \| bhujānāṁ
hiraṇmayatvaṁ keyūra-kaṅkaṇa-mudrikādy-alaṅkāraiḥ \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tam eva tatrāgatam eva \|
yad vā, kambvādīni hastānasthitatvādviśiṣṭānyagrāṇi yeṣu tathābhūtā
hiraṇmayā bhujā eva prathamātiśayoktyāṣṭaiva dalāni taiḥ śobhamānaḥ
karṇikāraḥ kamalarāja iva mattvarthīyārśa ādinācā vā
karṇikāyāmarāstadākārāṇi dalāni santyasyeti karṇikāraḥ \| yad vā,
karṇikāṁ rāti dadātīti vyutpattyā vā karṇikāraśabdenātra padmābhidhānāt
\| karṇikāraḥ pumānāragvadhadrau ca drumotpale iti medinī \|
drumaścotpalañca drumotpalam iti samāhāradvandvo\'pi sambhavatīti
\|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kambv-abjādibhir viśiṣṭāny agrāṇi
yeṣāṁ taiḥ \|\|20\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tam
evānuvarṇayati---śyāma iti dvābhyām \| hiraṇya-raśanaḥ
kaṅkaṇa-kiṅkiṇīkaḥ \| pītāmbarasyārthataḥ prāptatvād anuktiḥ
rasanā-śabdena vastraṁ vā lakṣayitavyam \|
arka-tulyojjvala-kirīṭa-yuktaḥ \| nīlālakā eva bhramarās tair maṇḍitaṁ
kuṇḍala-yuktam āsyaṁ yasyeti bhramara-padenāsyasya padmatvam \| tataś ca
kuṇḍalayos tat-phullīkaraṇārtham āgatayoḥ sūryatvaṁ kambv-ādibhir
āyudhair bhṛtya-rakṣārthaṁ vyagrair hiraṇmayaiḥ
kanaka-keyūra-kaṅkaṇa-mudrikādi-mattena kanaka-mayair bhujaiḥ puṣpitaḥ
karṇikāra iva śobhamānaḥ \|

yad vā, kambv-ādīni hastāgra-sthitatvād viśiṣṭāny agrāṇi yeṣu tayābhāvā
hiraṇmayā bhujā eva prathamātiśayoktyāt aṣṭaiva dalāni taiḥ śobhamānaḥ
karṇikāraḥ kamala-rāja iva matv-arthīyārśādinā ca vā karṇikāṁ rāti
dadātīti vyutpattyā vā karṇikāra-śabdenātra padmābhidhānam \|\|20\|\|

**\...**

**\|\| 4.7.21 \|\|**

**vakṣasy adhiśrita-vadhūr vana-māly udāra-**

**hāsāvaloka-kalayā ramayaṁś ca viśvam \|**

**pārśva-bhramad-vyajana-cāmara-rāja-haṁsaḥ**

**śvetātapatatra-śaśinopari rajyamānaḥ \|\|**

**śrīdhara-svāmī (bhāvārtha-dīpikā) :** vakṣasy adhiśritā vadhūr lakṣmīr
yasya saḥ \| udāro hāso'valokaś ca tayoḥ kalayā leśena \| pārśve
ubhayato bhramatī vyajana-cāmare eva rāja-haṁsau yasmin saḥ \|
rajyamānaḥ śobhātiśayaṁ nīyamānaḥ \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vadhūr lakṣmīḥ \|
udārayor mahā-mādhurya-ratna-varṣiṇor hāsāvalokayoḥ kalayā vaidagdhyā
viśvam eva ramayan kiṁ punar bhaktān \| pārśvayor bhramantī
vyajana-cāmare eva rāja-haṁsau yasmin saḥ \| śvetātapatram eva śaśī tena
upari-sthiteneti sarvopari śaśī tat-tale kirīṭa-rūpo'rkaḥ, tat-tale
āsya-rūpaṁ kamalaṁ, tat-pārśva-dvaye nṛtyat-kuṇḍala-rūpaṁ punar
arka-dvayam \| tat-pārśva-dvaye cāmara-rūpe haṁsa-dvayam \|
mukha-kamala-tale lakṣmī-rūpā vidyut-sarva-samuditaṁ punar aṣṭa-dalam
ekaṁ kamalam eva
candrārka-vidyud-bhramara-haṁsa-śaṅkha-cakra-gadā-padma-cāpa-śara-carmāsi-yuktam
atyadbhutam \| sa viṣṇur adṛśyata ity arthaḥ \|\|21\|\|

**\...**

**\|\| 4.7.22 \|\|**

**tam upāgatam ālakṣya sarve sura-gaṇādayaḥ \|**

**praṇemuḥ sahasotthāya brahmendra-tryakṣa-nāyakāḥ \|\|**

**śrīdhara-svāmī (bhāvārtha-dīpikā) :** brahmendra-tryakṣā nāyakā mukhyā
yeṣāṁ te \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** brahmendra-tryakṣā nāyakā
yeṣāṁ te \|\|22\|\|

**\...**

**\|\| 4.7.23 \|\|**

**tat-tejasā hata-rucaḥ sanna-jihvāḥ sa-sādhvasāḥ \|**

**mūrdhnā dhṛtāñjali-puṭā upatasthur adhokṣajam \|\|**

**śrīdhara-svāmī (bhāvārtha-dīpikā) :** hata-rucas tiraskṛta-prabhāḥ \|
sanna-jihvā gadgada-vācaḥ \| sa-sādhvasās tan mahimnā kṣubhita-cittāḥ \|
upatasthus tuṣṭuvuḥ \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
udārayormahāmādhuryaraṅgavarṣiṇorhāsāvalokayoḥ kalayā vaidagdhyā viśvam
eva ramayan kiṁ punar bhaktān \| tathā ca sarvopari śaśī tattale
kirīṭa-rūporkaḥ tattale āsya-rūpaṁ kamalaṁ tatpāśrvadvaye
nṛtyatkuṇḍala-rūpaṁ punar arkadvayaṁ tatpārśvadvaye cāmara-rūpaṁ
haṁsadvayaṁ mukhakamalatale lakṣmīrūpā vidyut sarvasamucitaṁ punar
aṣṭadalamekaṁ kamalam eva
candrārkavidyudbhramarahaṁsaśaṅkhacakragadāpadmacāpaśaracarmāsiyuktamatyadbhutaṁ
sa viṣṇuradṛśyatety arthaḥ \|\|21-23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sanna-jihvāḥ
sa-gadgada-vācaḥ, sa-sādhvasās sa-sambhramāṁ kṣubhita-cittāḥ \| mūrdhnā
mūrdhni \|\|23\|\|

**\...**

**\|\| 4.7.24 \|\|**

**apy arvāg-vṛttayo yasya mahi tv ātmabhuv-ādayaḥ \|**

**yathā-mati gṛṇanti sma kṛtānugraha-vigraham \|\|**

**śrīdhara-svāmī (bhāvārtha-dīpikā) :** yasya mahimānaṁ prati tu arvāg
eva vṛttir yeṣāṁ te'pi yathā-mati gṛṇanti sma astuvan \| kṛtaḥ
prakaṭīkṛto'nugrahārthaṁ vigraho yena tam \| yad vā, teṣām
arvāg-vṛttitve hetuḥ, te tu tasya mahi mahimā \| vibhūti-mātra-rūpā ity
arthaḥ \|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** stutisādhanavāgindriyasya
sannatvāttadvyāpārābhāve kathaṁ te tuṣṭuvus tatrāha---apīti \| mahi
prati anantatvādarvāgvṛittayo\'prāptavāṅmanasavyāpārā api \|
mahiśabdasya mahimārthavācakatve\'pi pratipadādhyāhāre gauravaṁ
matvāha---yadveti \| vedāḥ pramāṇamitivadyasya bhagavata ātmabhuvādayo
mahīti prayogaḥ \| ity artha iti \| na hi śaktīnāṁ śaktatvaṁ
saṁbhavatīti bhāvaḥ \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mahitvaṁ mahimānaṁ prati
\| tu arvāg eva vṛttir yeṣāṁ te'pi \|\|24\|\|

**\...**

**\|\| 4.7.25 \|\|**

**dakṣo gṛhītārhaṇa-sādanottamaṁ**

**yajñeśvaraṁ viśva-sṛjāṁ paraṁ gurum \|**

**sunanda-nandādy-anugair vṛtaṁ mudā**

**gṛṇan prapede prayataḥ kṛtāñjaliḥ \|\|**

**śrīdhara-svāmī (bhāvārtha-dīpikā) :** tatra tāvad dakṣa-stuti-prakāram
āha---dakṣa iti \| gṛhītam arhaṇa-sādanottamaṁ yena tam \| uttame pātre
āsādyārhaṇeṣu samarpiteṣu prītyā sārhaṇa-pātraṁ svayam eva yena gṛhītam
ity arthaḥ \| yad vā, kathaṁ prapede \| gṛhītam arhaṇa-sādanottamaṁ
yathā bhavati tad gṛhītvā prapede ity arthaḥ \| gṛhītveti pāṭhas tu
sugamaḥ \| gṛṇan stuvan prapede śaraṇaṁ jagāma \|

> dakṣa-ṛtvik-sadasyeśa-bhṛgu-brahmendra-yoṣitaḥ \|
>
> ṛṣayaś ca tathā siddhā yajamānī ca loka-pāḥ \|\|
>
> yogi-brahmāgni-devāś ca stuvanti jagadīśvaram \|
>
> tathā gandharva-vidyādhara-brāhmaṇāś ca pṛthaṅ mataiḥ \|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra teṣvātmabhuvādiṣu \|
yakṣasya yajamānatvena mukhyatvāttāvadādau tatkartṛkastutiprakāram
āha---uttame pātre svarṇādinirmite pātre \| āgate prāpte\'rhaṇeṣu
pūjādravyeṣu samarpiteṣu sthāpiteṣu satsu \| ity artha iti \|
pūjādravyasahitaṁ pātraṁ sthālam eva yena bhaktipāravaśyātsvīkṛtam iti
bhāvaḥ \| arthyate pūjyate ebhirityarhaṇāni puṣpākṣatādīni \| tāni
sādyante sthāpyante\'sminnityarhaṇasādanaṁ tacottamamarhaṇasādanottamam
\| yad vā, sādyate\'sminn iti sādanaṁ taccottamaṁ
sādanottamamarhaṇasādanottamam iti \| saṁbhavatvātprakārāntaram āha---
yadveti \| ity artha iti \| pūjanapātramādāya stutiṁ kurvanprāpeti
bhāvaḥ \| dakṣādaya ūnaviṁśatisaṅkhyākāḥ
pṛthaṅmatairnijanijābhimatavākyaiḥ \| pṛthakpṛthakchandobhiś ca
sarveśvaraṁ stuvantīti svāmicaraṇaiḥ saṅgṛhītaślokārthaḥ \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** arvāg-vṛttitvam eva sarveṣāṁ
darśayati---dakṣa ity-ādinā \|\|25\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** gṛhītam
arhaṇa-sādhanottamaṁ yatra tad yathā syāt tathā, sādanaṁ pātraṁ,
gṛhītveti ca pāṭhaḥ \|\|25\|\|

**\...**

**\|\| 4.7.26 \|\|**

**dakṣa uvāca---**

**śuddhaṁ sva-dhāmny uparatākhila-buddhy-avasthaṁ**

**cin-mātram ekam abhayaṁ pratiṣidhya māyām \|**

**tiṣṭhaṁs tayaiva puruṣatvam upetya tasyām**

**āste bhavān apariśuddha ivātma-tantraḥ \|\|**

**madhvācāryaḥ (bhāgavata-tātparyam) :**

> jaḍa-māyā na tasyāsti śarīratvena kutracit \|
>
> sṛṣṭvā tathā śarīrāṇi tat-sthiteḥ puruṣaḥ smṛtaḥ \|\|
>
> māyā-maya-śarīrāyām api viṣṇuḥ svayaṁ sthitaḥ \|
>
> tasmāt prākṛta ity eva jīvavat taṁ vadanti hi \|\|
>
> adṛṣṭatve'pi tad-dharmas tadgatvād eva kāraṇāt \|\| iti tattva-viveke
> \|\|26\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** nanu sākṣāt paramaiśvara eva
rudras tasya brahma-putratvena jīvatvam anukāra-mātram \| hanta kim iti
tvayā bheda-dṛṣṭyā'sāv avajñāta iti māṁ bhagavān ākṣepsyatīty āśaṅkya,
apracyuta-svarūpasya jīva-dharma-nāṭyaṁ tavaiva saṅgachate nānyasyety
āha---śuddham iti \| sva-dhāmni svarūpe tiṣṭhan bhavān śuddhaṁ
cin-mātraṁ caitanya-dhanaḥ \| śuddhatve hetuḥ, uparatā
nitya-nivṛttā'khilā buddhya-vasthā yasmāt \| ataḥ ekaṁ bheda-śunyam \|
ata evābhayam \| dvitīyād vai bhayaṁ bhavati \[bṛ.ā.u. 1.4.2\] iti
śruteḥ \| jīvasyāpi vastuta evaṁ bhūtatvāt tad vailakṣaṇyārtham uktam \|
māyāṁ pratiṣidhyābhibhūya sva-tantra eva saṁstayā māyayā puruṣatvaṁ
manuṣya-nāṭyam upetya tasyāṁ māyāyāṁ tiṣṭhann apariśuddha iva
rāgādimānivāste \| rāma-kṛṣṇādy-avatāre tathā pratīyate bhavān ity
arthaḥ \| anye tv avidyopādhayo māyābhibhūtāḥ saṁsaranti \| atas tvam
eveśvaro na rudrādaya iti bhāvaḥ \| ata evemāṁ dṛṣṭiṁ bhagavān
vārayiṣyati \| ahaṁ brahmā ca śarvaś ca jagataḥ kāraṇaṁ param ity-ādinā
\|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** svayamākṣipya samādadhāna
āha---nanv iti \| tasya rudrasya buddhyāvasthā jāgaraṇādayaḥ \| buddher
jāgaraṇaṁ svapnaḥ suṣuptir iti vṛttayaḥ ity ukteḥ \| ato
nivṛttākhilabuddhyavasthatvāt \| bhedaś ca viśvataijasādirūpo
jāgradādikṛta evety arthaḥ \| ata evaikatvād eva \| sphuṭārthā śrutirna
vyākhyātā \| ity artha iti \| vidyopādhir īśvarastvam eva yato
manuṣyanāṭyaṁ yathārthamabhinetuṁ satrājitaṁ śvaśuraṁ mṛtaṁ śrutvā aho
naḥ paramaṁ kaṣṭamityasrākṣau vilepatuḥ iti satyabhāmāsannidhau sarāga
ivārodīttathā rāmāvatāre pitṛmṛtiṁ śrutvā sarvasannidhāveva citrakūṭe
vyalapatsītāharaṇottaramatīva kāmārta iva lakṣmaṇapārśve śuśoca \| tena
ca kiṁ tavātmārāmatā pracyutā? neti bhāvaḥ \| iti bhāva iti \|
avidyopādhayo rudrādyāstvad-dṛṣṭyā mānuṣyanāṭyaṁ kurvanto\'py abhinetuṁ
na jānanti yato mayi śvaśure sabhāyāmātmārāmatvaṁ prakāśitavānatastvam
evākhilakalāvicakṣaṇa īśvarosi nānya ityāśayaḥ \| punar api śrīrudre
kaṭākṣaḥ śrīrudrāparādhaśeṣeṇaiva bhagavad-vigrahe māthikabuddhirapīti
jñeyam \| ata eveśvaratvād eva \| chandaścedaṁ vasantatilakā tabhajā
jagau gaḥ iti lakṣaṇavattvāt \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** guṇa-saṁsargiṇām tad-āveśo
nādbhutaḥ, yataḥ sṛjāmi tan-niyukto'ham \[bhā.pu. 2.6.32\] ity ādi
nyāyenāsvatantratayā brahma-rudrāv api kadācit tad-āviṣṭau bhavataḥ \|
kintu, bhavān eva tat-saṁsarge'pi tad-anāviṣṭa iti sva-doṣamārjanārtham
āha---śuddham iti \| śuddham ity ādi-lakṣaṇaṁ yat-tattvaṁ tad-rūpo
bhavān śrī-bhagavad-rūpe sva-dhāmni svarūpa-śakti-vaibhave
parama-vaikuṇṭhe tiṣṭhan śuddha-sattvādau hetuḥ māyāṁ pratiṣidhya na
yatra māyety uktatvāt svarūpa-śaktyāviṣkāreṇa tat-sambandhaṁ parihṛtyeti
tad evaṁ tiṣṭhann evātma-tantraḥ sann aṁśena tayaiva māyayā puruṣatvaṁ
tad-draṣṭṛtvam upetya tasyām eva māyāyāṁ sva-kāryāyāṁ tat-tan-niyamādinā
apariśuddha ivāste \| tathā pratīyate mātram ity arthaḥ \|\|26\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śuddhaṁ cin-mātram eva
bhavān-māyāṁ pratiṣidhya sva-dhāmni svarūpe tiṣṭhann eva bhavān tayaiva
māyayā puruṣatvaṁ manuṣya-nāṭyam upetya tasyāṁ māyāy;m
rāma-kṛṣṇādy-avatāreṣu apariśuddha iva rāgādimān ivāste \| atas tvam
eveśvaro vidyopādhir anye tv avidyopādhayo rudrādyās tad-dṛṣṭyā
manuṣya-nāṭyaṁ kurvanto'py abhinetuṁ na jānanti \| śvaśure mayi sabhāyām
ācāryrūpatvaṁ prakāśitavantaḥ \| tvaṁ tu śvaśuraṁ satrājitaṁ mṛtaṁ
śrutvā, aho naḥ paramaṁ kaṣṭam ity asakṣau vilepatur iti
satyabhāmā-sannidhau sa-rāma evārodīḥ iti tena kiṁ tavācāryrūpatvaṁ
pracyutam iti bhagavān evākhila-kalā-vicakṣaṇa iti punar api śrī-rudre
kaṭākṣaḥ \| śrī-rudrāparādha-śeṣeṇaiva bhagavad-vigrahe
māyikatva-buddhir apīti jñeyam \|

kiṁ ca, sva-dhāmni vaikuṇṭhe tiṣṭhann eva tayaiva māyayā sahitaḥ
puruṣatvaṁ mahat-sraṣṭṛ-rūpam upetya tasyāṁ māyāyāṁ māyikeṣu
samaṣṭi-vyaṣṭiṣu ca āste antaryāmi-rūpeṇa vasati \| yad uktaṁ---

> viṣṇos tu trīṇi rūpāṇi puruṣākhyāny atho viduḥ \|
>
> ekaṁ tu mahataḥ sraṣṭṛ dvitīyaṁ tantu-saṁsthitam \|
>
> tṛtīyaṁ sarva-bhūta-sthaṁ tāni jñātvā vimucyate \|\| iti \|

apariśuddhaḥ na tv apariśuddhaḥ māyāyāṁ sthito'pi tat-sambandhābhāvād
iti bhāvaḥ \| iti tu vāstavārtho jñeyaḥ \|\|26\|\|

**\...**

**\|\| 4.7.27 \|\|**

**ṛtvija ūcuḥ---**

**tattvaṁ na te vayam anañjana rudra-śāpāt**

**karmaṇy avagraha-dhiyo bhagavan vidāmaḥ \|**

**dharmopalakṣaṇam idaṁ trivṛd adhvarākhyaṁ**

**jñātaṁ yad-artham adhidaivam ado vyavasthāḥ \|\|**

**madhvācāryaḥ (bhāgavata-tātparyam) : adhidaivam** uttama-daivam \| yad
yajña-bhāgārtham \| yajña-bhuk devatā śarīram āsthāya \| bhuṅkte
yajña-bhujo devān āviśya puruṣottama iti ca \|\|27\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** ṛtvijo'pi svasyāparādhaṁ
pariharantaḥ stuvanti \| bho **anañjana** ! upādhi-mala-śūnya ! yady api
tvam eva rudrādi-devatā-rūpaḥ, tathāpi nandīśvara-śāpāt karmaṇy eva
durāgraha-dhiyaḥ santas tava tattvaṁ na vidmaḥ kiṁ tu
dharmasyāpūrvasyopalakṣaṇa-bhūtaṁ tri-vṛt trayī-pratipādyam adhvarākhyaṁ
tava rūpam asmābhir jñātam \| kīdṛśam ? yad arthaṁ yasya
siddhaye'dhidaivaṁ devatā'dhikāreṇādo-vyavasthāḥ amūrkhya-vasthāḥ \|
atreyam eva devatā nānyety evaṁ bhūtā niyamā ity arthaḥ \| yad vā,
vyavasthā ity ākhyātam \| aḍāgamādy-abhāva ārṣaḥ \| yad-arthamada idam
indrādy-adhidaivaṁ rūpaṁ viśeṣeṇāsthitavān asīty arthaḥ \|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha iti \|
devatādhikaraṇe pūrvamīmāṁsāyāṁ tattaddevatādhikāreṇa
tattatkarmavyavasthāḥ kṛtāstvayaiva jaiminyādirūpeṇeti bhāvaḥ \| bhavatu
vyavasthā, kiṁ tayā mameti cedarthaṁram āha---yadveti \| ākhyātaṁ
tiṅantam \| ity artha iti \| yajñakarmaniṣpattaya
evaikastvamindrādidevatārūpeṇa bahudhāsīti bhāvaḥ \|
anaṁjanetyāmantraṇena tvāṁ vinā sarve sopādhikā evātastvam
evopādhinivṛttaye sevya ity uktam \|\|27\|\|

---------------------------------------------------------------------------------------------------------------------

**kaivalya-dīpikā :** **utpatti-** iti \| **utpattiḥ** saṁsāraḥ \|
**aśaraṇe** rakṣaka-hīne \| **vyālāḥ anviṣṭo** hṛṣṭaḥ **mṛga-tṛḍ**
mṛgatṛṣṇā \| **ātmā** **geho** gehaṁ ca \| **urur bhāro** yasya
**dvandvāni** harṣa-viṣādādīni \| **śvabhraṁ** gartaḥ \| **mṛgāḥ**
siṁhādayaḥ \| **ajñāḥ** paṇḍitaṁ-manyāḥ \| teṣāṁ svārtha-saṅghaḥ
**upasṛṣṭa** upadrutaḥ **kadā yāti** ? ko'pi kadāpi na yāti \|
mārgāntarayati tattvād ity arthaḥ \| atra ca ghora-saṁsāra-darśanāt \|
sadasyeṣu bhayam utpannam iti **śaraṇada** ity anena vyañjitam \|
bhītānāṁ hi śaraṇecchā \|\|27\|\| \[mu.pha. 15.25\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vyavasyeti citsukha-pāṭhāntaram
\|\|27\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** he anañjana !
māyopādhi-rahita ! nandīśvara-śāpāt karmaṇi durāgraha-dhiyo vayam api na
vidmo dakṣaḥ kathaṁ jñāsyatīti dakṣe kaṭākṣaḥ \| tarhi kiṁ jānītha ? iti
tatrāhuḥ---dharma upalakṣyate'neneti tat trivṛt trayī-pratipādyam
adhvarākhyaṁ tava svarūpa m eva jñātam asmābhiḥ \| yad-arthaṁ yasya
siddhaye \| adhidaivaṁ devādhikaraṇe ado vyavasthā iyam atra devatety
evam amūr vyavasthā bhavanti \|\|27\|\|

**\...**

**\|\| 4.7.28 \|\|**

**sadasyā ūcuḥ---**

**utpatty-adhvany aśaraṇa uru-kleśa-durge'ntakogra-**

**vyālānviṣṭe viṣaya-mṛga-tṛṣy ātma-gehoru-bhāraḥ \|**

**dvandva-śvabhre khala-mṛga-bhaye śoka-dāve\'jña-sārthaḥ**

**pādaukas te śaraṇada kadā yāti kāmopasṛṣṭaḥ \|\|**

**madhvācāryaḥ (bhāgavata-tātparyam) :**

> **utpattir** hari-rūpāṇāṁ vyaktir eva na saṁśayaḥ \|
>
> utpattir eva jīvānāṁ dehotpattir itīryate \|\| iti tattva-nirṇaye
> \|\|28\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) : sadasyās** tu nirīśvare'pi
dakṣādhvare dhana-lobhena sva-pravṛttim anucintyānutaptā viraktim
āśāsānāḥ stuvanti\--he **śaraṇada** ! āśraya-pada, **utpatty-adhvani**
saṁsāra-mārge vartamāno'**jñānāṁ sārthaḥ** samūhas **te pādaukaḥ**
tvat-pāda-rūpaṁ nivāsaṁ **kadā yāsyati** ? kathaṁ-bhūte saṁsāra-mārge ?
**aśaraṇe** viśrāma-sthāna-śūnye \| **uru-kleśā** eva **durgam**
asthānāni yasmin \| **antaka evogro** **vyālaḥ**, tenānviṣṭe lakṣyīkṛte
**viṣaya**-rūpā **mṛga-tṛṇ** mṛga-tṛṣṇikā yasmin \| **ātmā**
ahaṅkārāspadaṁ śarīraṁ mamatvāspadaṁ **gehaṁ** ca sa eva **urur bhāro**
yasya saḥ \| **dvandvāni** sukha-duḥkhādīny eva **śvabhāṇi** gartā
yasmin \| **khalā** eva **mṛgā** vyāghrādayas tebhyo **bhayaṁ** yasmin
\| **śoka** eva **dāvāgnir** yasmin \| **kāmenopasṛṣṭaḥ** pīḍitaḥ
\|\|28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sadasyā vidhi-darśinaḥ ity
amaraḥ \| śaraṇaṁ gṛha-rakṣitroḥ ity amaraś ca \| he āśrayaprada ! iti
\| yadi tvām āśraya-pradaṁ nāśrayeta tadā tvayā kiṁ kartavyam ? iti
dakṣe kaṭākṣābhiprāyā saṁbuddhiḥ \| **utpatti**-rūpo yo\'**dhvā**
tasminn utpatti-padam upalakṣaṇaṁ mṛty-ādeḥ, **kadā yāti** vibhāṣā
kadā-karhyoḥ iti bhaviṣyati laṭ \| chandaś cedaṁ
mandākrāntā---mandākrāntāmbudhi-rasanagair mo ma-nau tau ga-yugmam iti
lakṣaṇāt \|\|28\|\|

---------------------------------------------------------------------------------------------------------------------

**kaivalya-dīpikā :** **utpatti-** iti \| **utpattiḥ** saṁsāraḥ \|
**aśaraṇe** rakṣaka-hīne \| **vyālāḥ anviṣṭo** hṛṣṭaḥ **mṛga-tṛḍ**
mṛgatṛṣṇā \| **ātmā** **geho** gehaṁ ca \| **urur bhāro** yasya
**dvandvāni** harṣa-viṣādādīni \| **śvabhraṁ** gartaḥ \| **mṛgāḥ**
siṁhādayaḥ \| **ajñāḥ** paṇḍitaṁ-manyāḥ \| teṣāṁ svārtha-saṅghaḥ
**upasṛṣṭa** upadrutaḥ **kadā yāti** ? ko'pi kadāpi na yāti \|
mārgāntarayati tattvād ity arthaḥ \| atra ca ghora-saṁsāra-darśanāt \|
sadasyeṣu bhayam utpannam iti **śaraṇada** ity anena vyañjitam \|
bhītānāṁ hi śaraṇecchā \|\|28\|\| \[mu.pha. 15.25\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sadasyās tu karma-mārgair
nānā-duḥkhaṁ vicārya tad-uparati-sadanaṁ tac-caraṇopasaraṇam eva
prārthayante---**utpattīti** \| \"vyālākṛṣṭa\" iti citsukhaḥ \|\|28\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : [+++]{.mark}**

**\...**

**\|\| 4.7.29 \|\|**

**rudra uvāca---**

**tava varada varāṅghrāv āśiṣehākhilārthe**

**hy api munibhir asaktair ādareṇārhaṇīye \|**

**yadi racita-dhiyaṁ māvidya-loko'paviddhaṁ**

**japati na gaṇaye tat tvat-parānugraheṇa \|\|**

**madhvācāryaḥ (bhāgavata-tātparyam) :** āśiṣo'pi tata eva bhavantīty
ataś ca śabdaḥ \|\|29\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** śrī-rudras tu pūrvaṁ mama nindā
duḥsahā āsīt, idānīṁ tu tāṁ na gaṇayāmīty āha---taveti \| āśiṣā
kāmenāsaktair niṣkāmai racita-dhiyam abhiniveśita-cittam \| mā
kāma-vidyo vidyā-hīno loko yady apaviddhaṁ japaty ācārā-bhraṣṭaṁ jalpati
taj jalpanam ahaṁ na gaṇaye \| tatra hetuḥ---tava yaḥ paro'nugrahas tena
\| tvat-parāṇāṁ vā yo'nugrahas tena \|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tavāṅghrau tvaccaraṇe \|
mālinī vṛttam \| nanamayayayuteyaṁ mālinī bhogilokaiḥ iti lakṣaṇāt
\|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** śrī-rudras tu anyair durūhaṁ
sva-rahasyaṁ bhaktyāveśena prakaṭayann eva stauti taveti \| āśiṣā
kāmanayā hetunā akhilārthe tad-dātarīty arthaḥ \| āśiṣam āśayādhye iti
\| citsukhaḥ \| māvidyety ādau māṁ viddhi lokān api svān ajiteti
citsukhaḥ \|\|29\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** āśiṣā kāmena hetunā \|
akhilārthe akhilārtha-dātāry api asaktair niṣkāmair arhanīye sevitum
arhe aṅghrau racita-dhiyam āveśita-buddhim \| mā mām \| na vidyate vidyā
jñānaṁ yasya tayābhāvo loko dakṣādir yadi apaviddham ācārā-bhraṣṭaṁ
japati jalpati, tad api taj jalpanam tava yaḥ paro'nugrahas tvat-parāṇāṁ
vānugrahas tena na gaṇaye \|\|29\|\|

**\...**

**\|\| 4.7.30 \|\|**

**bhṛgur uvāca---**

**yan māyayā gahanayāpahṛtātma-bodhā**

**brahmādayas tanu-bhṛtas tamasi svapantaḥ \|**

**nātmanśritaṁ tava vidanty adhunāpi tattvaṁ**

**so'yaṁ prasīdatu bhavān praṇatātma-bandhuḥ \|\|**

**śrīdhara-svāmī (bhāvārtha-dīpikā) :** bhṛgus tu svabhāvatas
tattva-jñāna-hīnā jīvā ato'jñāna-kṛtaṁ mama duśceṣṭitaṁ kṣamasvety
āha---yan māyayeti \| ātmann ātmani śritam anugataṁ tava tattvaṁ na
vidanti \| praṇatānām ātma bandhuś ca \|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atastattvajñānahīnatvāt \|
brahmādaya iti rudre kaṭākṣaḥ \| yad vā, brahmādikāraṇaṁ yeṣāṁ te tathā
tattvaṁ svarūpaṁ na vidanti \| jānīma ity abhimānagrastā anyānevājñānino
vadantīti bhāvaḥ \| ahaṁ tu yathārthavāditvādaparādhī bhavāmyeveti
bhāvaḥ \| bhavāṁstu na brahmādīnāṁ na madvidhānāṁ kiṁ tu praṇatānāṁ
namrasvabhāvānāmakiṁcanānāṁ bandhurhitakarastadapi prasīdatu
madaparādhaṁ kṣāmyatu \| vasantatilakā vṛttam \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nātmāśritam iti puṇyāraṇyaḥ
\|\|30\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** brahmādaya iti śrī-rudre
kaṭākṣaḥ \| tamasi svapanta iti te'py avidyā-grastā eva ātmānuśritaṁ
sva-prakāśaṁ tava tattvam adhunāpi na vidanti, jānīma ity
abhimāna-grastānyān evājñānino vadantīti bhāvaḥ \| prasīdatv iti ahaṁ tv
aparādhī yathārtha-vāditvād bhavāmy eveti bhāvaḥ \| bhavāṁs tu na
brahmādīnāṁ nāpi mad-vidhānāṁ kintu praṇatānāṁ namra-svabhāvānām
akiñcanānāṁ bandhuḥ \| tad api prasīdatu mad-aparādham imaṁ kṣamatu
\|\|30\|\|

**\...**

**\|\| 4.7.31 \|\|**

**brahmovāca---**

**naitat svarūpaṁ bhavato'sau padārtha-**

**bheda-grahaiḥ puruṣo yāvad īkṣet \|**

**jñānasya cārthasya guṇasya cāśrayo**

**māyāmayād vyatirikto matas tvam \|\|**

**madhvācāryaḥ (bhāgavata-tātparyam) :**

> avyaktādi-padārthānāṁ viśeṣa-jñāninām api tu \|
>
> na deho vaiṣṇavo jñeyaḥ ānandaḥ prākṛto na hi \|\| iti tattva-sāre \|
>
> padārtha-bheda-grahaḥ padārtha-viśeṣajñaḥ \|
>
> bhedo'ntaraṁ viśeṣaś ca sūkṣmekṣā cābhidhīyate \|\| iti tattva-nirṇaye
> \|\|32\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** brahmādayo na vidantīti
bhṛguṇokte tad asahamāno brahmā tattva-jñānam āviṣkurvann ivāha---naitad
iti \| padārtha-bheda-grāhakair indriyaiḥ \| guṇasyendriyasya \| yad vā,
jñānārthayoḥ kāraṇasya sattvādeḥ \| ata evāsato māyā-mayād vyatirikto
bhavān \|\|31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yāvadīkṣeta
tāvatsakalametadbhavataḥ svarūpaṁ netyanvayaḥ \| yata etad dṛśyaṁ
jñānārthendriyāṇāṁ māyāmayānāmāśrayo viṣayaḥ arthontaḥkaraṇaṁ tvaṁ tu
tadrahita ity arthaḥ svāmisaṁmataḥ \| viśvanāthastu-padārthānāṁ
śabdasparśādīnāṁ bhedagrāhakairindriyaistavaitat-svarūpaṁ śrīmūrtiṁ
yāvanna paśyettāvad eva jñānasyādhidaivasyārthasyādhibhūtasya
guṇasyādhyātmatvasya cāśrayaḥ syāt \| tvat-svarūpe sākṣāddṛṣṭe sati na
jñānāderāśrayaḥ \| kiṁ tvaprākṛta eva syād yatastvaṁ
māyāmayādadhidaivādervyatiriktaścidrūpo na tairgṛhyasa ityetāvattattvaṁ
vayaṁ jānīmota ete prākṛtendriyāḥ paśyāma ity abhimānavanto\'pi
tat-svarūpaṁ naiva paśyantīti bhṛgvādiṣu kaṭākṣaḥ \|
sandarbhastu-śrībrahmāpi bhṛguvākyamanumodamāna evāha---indriyaiḥ
karaṇabhūtaiḥ puruṣo yāvadvastu jānāti tāvati vastuni bhavata
etacchrīvigrahātmakaṁ svarūpaṁ na syātkintu tāvadatikramyaiva syāt yato
vāco nivarttante ity-ādiśruteḥ \| tarhi kiṁ lakṣaṇaṁ
tatrāha---jñānasyeti \| tadetadvigrahalakṣaṇatvam evāśrayaḥ nātaḥ paraṁ
parama yadbhavataḥ svarūpam ityādyukteḥ \| tasmātkṛpayā svayam eva
prakāśata iti bhāvaḥ \| vyatiriktomatastvam iti citsukhasaṁmataḥ pāṭhaḥ
\| tatra vyatiriktaścāsāvomoṅkāraśceti vyatiriktom atastvam iti cchedaḥ
\|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** śrī-brahmāpi bhṛgu-vākyam
anumodamāna evāha---naitad iti \| indriyaiḥ karaṇa-bhūtaiḥ puruṣo yāvad
vastu jānāti tāvati vastuni bhavata etat śrī-vigrahātmakaṁ svarūpaṁ na
syāt \| kintu tāvad atikramyaiva syād ity arthaḥ \| tarhi kiṁ-lakṣaṇam ?
tatrāha---jñānasyeti \| tad eva tad-vigraha-lakṣaṇas tvam evāśrayaḥ \|
nātaḥ paraṁ paramaṁ yad bhavataḥ svarūpam ity-ādeḥ tasmāt kṛpayā svayam
eva prakāśata iti bhāvaḥ \| vyatirikto matas tvam iti
citsukha-pāṭhāntaram \| vyatiriktaś cāsau oṅkāraś ceti \|\|31\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** padārtha-bheda-grahair
viṣaya-grāhakair indriyais tava etat-svarūpaṁ śrī-mūrtiṁ yāvan na paśyet
tāvad eva jñānasyādhidaivasyathārthasyādhibhūtasya guṇasyādhyātmasya
cāśrayaḥ syāt \| tat-svarūpe sākṣād-dṛṣṭe sati na jñānād evāśrayaḥ \|
kintv aprākṛta eva syāt, yatas tvaṁ māyā-mayād asato'dhidaivāder
vyatiriktaś cid-rūpo na tair gṛhyase ity etāvat tattvaṁ tu vayaṁ
jānīmo'ta ete prākṛtendriyāḥ paśyāma ity abhimānavanto'pi tat-svarūpaṁ
naiva paśyantīti bhṛgv-ādiṣu kaṭākṣaḥ \|\|31\|\|

**\...**

**\|\| 4.7.32 \|\|**

**indra uvāca---**

**idam apy acyuta viśva-bhāvanaṁ**

**vapur ānanda-karaṁ mano-dṛśām \|**

**sura-vidviṭ-kṣapaṇair udāyudhair**

**bhuja-daṇḍair upapannam aṣṭabhiḥ \|\|**

**śrīdhara-svāmī (bhāvārtha-dīpikā) :** indras tv indriya-viṣayaḥ
sarvo'pi mithyeti brahmaṇoktam asahamāna āha \| idaṁ tava vapur apy
upapannam eva natu prapañcavad anirvacanīya-tayānupapannam \| surāṇāṁ
vidviṣaḥ kṣapayantīti tathā tair bhuja-daṇḍair upalakṣitam \|\|32\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** he acyuteti \| te sarvāṇi
rūpāṇi cyutivarjitānyevetyāha---idamaṣṭabhujaṁ vapuḥ śubhākāraṁ tanuḥ
śubhākāre tanau vapuḥ iti yādavaḥ \| viśvaṁ bhāvayati bhāvavantaṁ
karotīti tathā \| asmadādyānaṁdānyathānupapattirevātra pramāṇam iti
brahmaṇi kaṭākṣaḥ \| upajātiridaṁ chaṁdaḥ
sahajāsīdhucchaṁdasorlakṣaṇavattvāt ādyapāde tu sahajā sasajaṁ guruyadā
iti lakṣaṇamanyeṣu sīdhurasti iha sīdhuḥ sabharā lagau yadi iti lakṣaṇāt
\|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** prāyo'sau caturbhuja evāvirbhavati
samprati tv aṣṭa-bhuja iti sāścaryam indra uvāca \| idam apīti \| na
kevalam ānanda-karaṁ bhuja-bāhulyenāsura-kṣapaṇā'tiśayād yukteś ca
\|\|32\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** idaṁ tava vapur viśvam
api kṛpayā bhāvavantaṁ karotīti tat \| sura-vidviṭ-kṣapaṇair
duṣṭa-saṁhārakair ity aṣṭa-bhujam idaṁ te vapur asmābhiḥ prākṛtendriyair
apy anirvacyayā tvat-kṛpayā dṛṣṭam eva ānanda-karam ity
asmad-ādy-ānandānyathānupapattir evātra pramāṇam iti brahmaṇi kaṭākṣaḥ
\|\|32\|\|

**\...**

**\|\| 4.7.33 \|\|**

**patnya ūcuḥ---**

**yajño'yaṁ tava yajanāya kena sṛṣṭo**

**vidhvastaḥ paśupatinādya dakṣa-kopāt \|**

**taṁ nas tvaṁ śava-śaya-nābha-śānta-medhaṁ**

**yajñātman nalina-rucā dṛśā punīhi \|\|**

**śrīdhara-svāmī (bhāvārtha-dīpikā) :** ṛtvijāṁ patnyaḥ stuvanti \|
yajño'yaṁ tava yajanāya tvāṁ yaṣṭum \| kena brahmaṇā pūrvaṁ sṛṣṭaḥ \| he
yajñātman ! taṁ no yajñaṁ nalina-kāntyā dṛśā netreṇa punīhi pavitraṁ
kuru \| kathaṁ-bhūtaṁ yajñam ? śavāḥ śerate yasminn iti śava-śayanaṁ
śmaśānaṁ tadvad ābhā pratītir yasya sa cāsau śānta-medhaś coparatotsavaḥ
\| medha-śabdena paśu-hiṁsādy-utsavo lakṣyate \| śavam udakaṁ tatra śete
iti tathā padmaṁ tan-nābheti saṁbodhanaṁ vā \|\|33\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** antarāyitasya karmaṇaḥ
pūrṇaphalavattvasiddhiḥ śrīnārāyaṇakaṭākṣeṇaivetyabhipretya patnyaḥ
stuvanti yajñātmannityasya yajño vai viṣṇuḥ iti śruteryajñasya tava
rūpatvādetadapūrtau tvad-aṅgavaikalyam eva syāttacca nocitamatosya
pūrtim eva saṁpādayetyabhiprāyaḥ \| śavaśayanādināśucitāṁ prāptasya
śodhanaṁ tvatkṛpādṛṣṭyaiva nānyatheti bhāvaḥ \| yatra tvad-āgamanaṁ
nāsti tatra tu tava nāmoccāraṇādyeva vaikalyamapākaroti \|

> mantratastantrataśchidraṁ deśakālārhavastutaḥ \|
>
> sarvaṁ karoti niśchidraṁ nāmasaṅkīrtanaṁ tava \|\| iti vakṣyamāṇatvāt
> \|
>
> yasya smṛtyā ca nāmoktyā tapoyajñakriyādiṣu \|
>
> nyūnaṁ saṁpūrṇatāṁ yāti taṁ dhyāyedacyutaṁ sadā \|\| iti purāṇāntarāc
> ca \|

sākṣād atra tavāgamane yadyapi yajñapūrtau saṁśayo nāsti
tathāpyatyudārāttvattaḥ kiñcitprārthanamucitam evāsmākaṁ
strīsvabhāvatvādveti matvāhuḥ punīhīti \| yad vā, śayanābheti
sarvādikāraṇasya tavaivaitadapi saṁpādyamity abhiprāyeṇāhuḥ \|
śavamityudakaparyāyatvena vaidikanighaṇṭau prasiddhaṁ medinyāmapyuktaṁ
śavaḥ syātkuṇape pumān \| napuṁsakaṁ tu pānīye iti
hiṁsārthakatvānmedhṛdhātoḥ tava sannidhānaṁ vinā saprayatnairapyetairna
kiñcitsidhyatītyavagatamasmābhir iti sarveṣu kaṭākṣaḥ \|
praharṣiṇīvṛttaṁ tryāśābhirmanajaragāḥ praharṣiṇīyam iti lakṣaṇāt
\|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yajñapatnyas tu
tat-kṛpā-dṛṣṭyārdrita-cittāḥ duḥkhaṁ nivedayanti---yajña iti \|\|33\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kena brahmaṇā ?
śava-śabdasyodaka-vācitvāt śava-śayanaṁ kamalaṁ tan-nābha, śānta-medham
uparata-paśu-hiṁsotsavaṁ dṛśā punīhīti tvat-sannidhānaṁ vinā vartamānaiḥ
sa-prayatnair apy ete kim api na sidhyatīty avagatam iti sarveṣv eva
kaṭākṣaḥ \|\|33\|\|

**\...**

**\|\| 4.7.34 \|\|**

**ṛṣaya ūcuḥ---**

**ananvitaṁ te bhagavan viceṣṭitaṁ**

**yad ātmanā carasi hi karma nājyase \|**

**vibhūtaye yata upasedur īśvarīṁ**

**na manyate svayam anuvartatīṁ bhavān \|\|**

**madhvācāryaḥ (bhāgavata-tātparyam) :** īśvarāṁs tu \|\|33\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** ṛṣayas tu karmāṇy anutiṣṭhantas
tat puṇyena tat phalena ca yujyante bhagavati tu tad abhāvam ālakṣya
vismitāḥ stuvanti \| ananvitam aghaṭamānaṁ yad yasmād ātmanā svayaṁ
karmācarasy anutiṣṭhasi, na tv ajyase lipyase \| yataś cānye vibhūtaye
saṁpade īśvarīṁ lakṣmīm upasedur bhejuḥ \| yad vā, yata iti
sārva-vibhaktikastasiḥ \| yām ity arthaḥ \| bhavāṁs tu svayam
evānuvartamānāṁ tāṁ na manyate nādriyate \|\|34\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
bhagavannityatarkyaiśvaryam āha---karmakāriṇastvanye sarve lipyanta
eveti brahmādiṣu kaṭākṣaḥ \| lakṣmīrapyaprāptaprāptaye bhajatīti na
jānāmi kiṁ karturdharmavajjālasyandanavadbhaktikaraṇamasyāḥ svabhāva
eveti jānāmīty arthaḥ \| rucirāvṛttam jabhau sabhau guru rucirā
caturgrahaiḥ iti tallakṣaṇāt \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** īśvarīṁ jagal-lakṣmīm, anuvartanīm
iti citsukhaḥ \|\|34\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ananvitam aghaṭamānaṁ yad
yasmād ātmanā svayaṁ karmācarasi anutiṣṭhasi, atha ca nājyase na lipyase
karma-kāriṇas tv anye sarve lipyanta eveti brahmādiṣu kaṭākṣaḥ \| yataś
ca anye vibhūtaye sampade īśvarīṁ lakṣmīm upaseduḥ bhejuḥ \| yad vā,
yata iti sārvavibhaktikas tasiḥ, yām ity arthaḥ \| bhavāṁs tu svayam
evānuvartamānāṁ tāṁ na manyate nādriyate \|\|34\|\|

**\...**

**\|\| 4.7.35 \|\|**

**siddhā ūcuḥ---**

**ayaṁ tvat-kathā-mṛṣṭa-pīyūṣa-nadyāṁ**

**mano-vāraṇaḥ kleśa-dāvāgni-dagdhaḥ \|**

**tṛṣārto'vagāḍho na sasmāra dāvaṁ**

**na niṣkrāmati brahma-sampannavan naḥ \|\|**

**śrīdhara-svāmī (bhāvārtha-dīpikā) :** siddhās tu tat kathā-sukham
abhinandantaḥ stuvanti\--ayaṁ no mano-gajas tvat-kathaiva mṛṣṭaṁ śuddhaṁ
pīyūṣaṁ tan-mayī yā nadī tasyām avagāḍhaḥ praviṣṭo dāvāgni-tulyaṁ
saṁsāra-tāpaṁ na saṁsmarati sma \| na ca tato nirgacchati \|
brahma-saṁpannavad brahmaikyaṁ prāpta iva \|\|35\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** siddhāḥ kevalayā muktyaiva
premasiddhiṁ prāptā ity arthaḥ \| devayoniviśeṣā vā kiṁ
karmakaraṇākaraṇalepālepavicāreṇa bhagavato līlākathāmṛta eva
nimajjateti ṛṣiṣu kaṭākṣaḥ \| bhujaṅga-prayātaṁ vṛttam caturbhir
ya-kārair bhujaṅga-prayātam iti lakṣaṇāt \|\|35\|\|

---------------------------------------------------------------------------------------------------------------------

**kaivalya-dīpikā :** siddhāḥ \| **ayam** iti \| **mṛṣṭaṁ** nirmalaṁ
mana eva **vāraṇo** gajaḥ \| **kleśāḥ** avidyādayaḥ pañca **avagāḍho**
magnaḥ \| **dāhaṁ** prāg jātam \| **brahma sampannavat** samādhisthavat
\|\|35\|\| \[mu.pha. 17.36\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** siddhā atra ātmārāmāḥ te iti
citsukhaḥ \|\|35\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** siddhā iti kevalayā
bhaktyaiva prema-siddhiṁ prāptā ity arthaḥ \| tat-kathaiva
mṛṣṭa-pīyūṣa-nadī śuddhāmṛta-nadī tasyām avagāḍhaḥ nimagnaḥ dāvaṁ
saṁsāra-jvālāṁ vismṛtavān \| atas tato na niṣkrāmati \|
brahma-sampannavat brahmaikyaṁ prāpta iveti kiṁ karma
karaṇākaraṇa-lepālepāvicāreṇa bhagavato līlā-kathāmṛte nimajjām eti
ṛṣiṣu kaṭākṣaḥ \|\|35\|\|

**\...**

**\|\| 4.7.36 \|\|**

**yajamāny uvāca---**

**svāgataṁ te prasīdeśa tubhyaṁ namaḥ**

**śrīnivāsa śriyā kāntayā trāhi naḥ \|**

**tvām ṛte'dhīśa nāṅgair makhaḥ śobhate**

**śīrṣa-hīnaḥ ka-bandho yathā puruṣaḥ \|\|**

**śrīdhara-svāmī (bhāvārtha-dīpikā) :** yajamānī dakṣa-patnī stauti---te
svāgataṁ bhadram āgamanaṁ jātam \| he adhīśa ! yathā śirasā hīnaḥ
kabandha-mātraḥ puruṣo'ṅgaiḥ kara-caraṇādy-avayavaiḥ śobhamānair api na
śobhate tathā tvāṁ vinā kevalaṁ prayājādy-aṅgair makho na śobhate \| ato
naḥ śriyā saha trāyasva tvad-bhaktān kurv ity arthaḥ \|\|36\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dakṣapatnī prasūtiḥ \| īśa
śrīnivāsādhīśeti saṁbuddhitrayeṇa svasya bhagavajjñāne
svāyaṁbhuvaputrīttvena devahūtisvasṛttvena
mātṛṣvasṛtvāttadvattakṛpākaṭākṣaṁ bodhayatīti jñeyaṁ, prathamamīśoktyā
śiveti prasaṅgas tad-vāraṇāyāha---**adhīśa** iti \| tathāpi brahmaṇaḥ
surajyeṣṭhatvāsarvapravartakatvāttatra prasaktivāraṇāya śrīnivāseti \|
yataḥ śriyā saha madgṛhamāgatosyato rudrāparādhavidhvastānnastrāhīti
yato na śobhate\'to hetoḥ \| ity artha iti \| bhaktyaiva
sākṣādbhavasyato bhaktidānena no\'nugṛhāṇeti bhāvaḥ \| tvāmṛte ity uktyā
sarvadeveṣu kaṭākṣaḥ \| sragviṇīvṛttaṁ kīrtitaiṣā catūrophikā sragviṇī
iti lakṣaṇāt \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yajamānā iti citsukhaḥ \|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yajamānī dakṣa-patnī
prasūtiḥ \| śriyā kāntayeti mayi tvad-dāsa-svāyambhuva-manoḥ putryāṁ
devahūtāv iva tava mahatī kṛpāstīty avagatam, yataḥ svakāntāṁ śriyaṁ
mad-gṛhamānaiṣīs tan no'smān rudrāparādha-vidhvasta na trāhi \| tvām ṛta
iti brahmādi-sarva-deveṣu kaṭākṣaḥ \|\|36\|\|

**\...**

**\|\| 4.7.37 \|\|**

**lokapālā ūcuḥ---**

**dṛṣṭaḥ kiṁ no dṛgbhir asad-grahais tvaṁ**

**pratyag-draṣṭā dṛśyate yena viśvam \|**

**māyā hy eṣā bhavadīyā hi bhūman**

**yas tvaṁ ṣaṣṭhaḥ pañcabhir bhāsi bhūtaiḥ \|\|**

**madhvācāryaḥ (bhāgavata-tātparyam) :** māyā hy eṣā bhavadīyā
bhagavat-sāmarthyam eva \| bhagavan-mahimnevāsau yad-dṛśyā bhagavān
svayam iti ca \|\|37\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** loka-pālās tv
īśvaratvābhimānārūḍhā bhagavatas tattvam apaśyanta ūcuḥ \| dṛṣṭaḥ kim ?
na dṛṣṭa ity arthaḥ \| kutaḥ ? asad-grahaiḥ \| puṁstvam āviṣṭa-liṅgatvāt
\| asat-prakāśa-rūpābhir dṛgbhir indriyaiḥ \| ayaṁ
bhāvaḥ---śuddha-cittānāṁ tvaṁ śuddha-sattva-mūrtir bhāsi \| asmākaṁ tu
bahirmukhendriyāṇāṁ pañca-bhūtopalakṣito jīva-viśeṣa ivāvabhāsi \| atas
tvam asmad indriya-gocaro na bhavasi \| dhig asmaj jīvitam iti
\|\|37\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha iti \| bhaktyā
vinā tvad-rūpadarśanaṁ na saṁbhavati paśyanti te me rucirāṇyaṁba santo
divyāni rūpāṇi ityādyukter iti bhāvaḥ \| svayam evoktārthāśayam āha
svāmī \| ayaṁ bhāva iti \| atonyathā pratīteḥ \| cakravartī
asadgrahairviṣayagrāhibhirindriyaistvaṁ kiṁ no dṛṣṭo\'pi tu dṛṣṭa evety
arthaḥ \| pratyagapi draṣṭāpi tvaṁ tvatkṛpayaiva dṛśyaḥ syā ity arthaḥ
\| yatastvaṁ ṣaṣṭhaḥ pañcabhūtātirikto\'pi
pañcabhirbhūtairbhautikaśarīro bhāsītyeṣā bhavadīyā māyaiva kṛpaiva vā
\| ye tu tvadīya-śrīvigrahasya bhautikatvaṁ manyante jarāsandhādibhiriva
dṛṣṭo\'pi tvaṁ mādhuryānupalaṁbhānnaiva dṛṣṭa iti \| bhūmann iti
vyāpakasyāpi vyāpyatvena pratītirvinā anugrahaṁ na ghaṭata iti
tātparyakam \| śuṣkajñāniṣu deveṣvṛṣiṣu ca kaṭākṣaḥ \| śālinīvṛttam
māttau gau cecchālinī vedalokaiḥ iti lakṣaṇāt \| sandarbhakārastvatra
śrīvigrahasya lokapālāstu dṛśyatvaṁ bhautikatvaṁ ca nivārayanti dṛṣṭaḥ
kinna iti \| kiṁ tu svayam eva prakāśasa ity arthaḥ \| tatra hetuḥ
ṣaṣṭhaḥ pañcabhūtātirikto yastvaṁ pañcabhirbhūtaiḥ svopādhibhire va
bhāsi nātmaneti yatsaiṣā tvadīyā māyaiva māyābhibhūtānām eva tathā
viveko bhavatīty arthaḥ \| pratyagdṛṣṭyeti citsukhaḥ \|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** loka-pālās tu tac-chrī-vigrahasya
dṛśyatvaṁ bhautikatvaṁ ca nivārayanti---dṛṣṭaṁ kiṁ na iti \| kintu
svayam eva prakāśasa ity arthaḥ \| tatra hetuḥ---ṣaṣṭhaḥ
pañca-bhūtātirikto yas tvaṁ sa-pañcabhir bhūtaiḥ svopādhibhir eva bhāsi
nātmaneti yat saiṣā tvadīyā māyaiva \| māyābhibhūtānām eva tathā viveko
bhavatīty arthaḥ \| pratyag-dṛṣṭyā iti citsukhaḥ \|\|37\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** asad-grahair
viṣaya-grāhiṇībhir indriyais tvaṁ kiṁ no dṛṣṭaḥ ? api tu dṛṣṭa ity
arthaḥ \| asad-grahair iti puṁstvam ajahal-liṅgatvāt pratyag api
draṣṭāsi \| tvaṁ tvat-kṛpayaiva dṛśyaḥ syāḥ ity arthaḥ \| yatas tvaṁ
ṣaṣṭhaḥ pañca-bhūtātirikto'pi pañcabhir bhūtair bhautika-śarīro bhāsīty
eṣā bhavadīyā māyaiveti \| tvadīya-śrī-vigrahasya bhautikatvaṁ ye
manyante tair jarāsandhādibhir iva dṛṣṭo'pi tvaṁ mādhuryānupalambhāt
naiva dṛṣṭa iti śuṣka-jñāniṣu ṛṣiṣu deveṣu ca kaṭākṣaḥ \|\|37\|\|

**\...**

**\|\| 4.7.38 \|\|**

**yogeśvarā ūcuḥ---**

**preyān na te'nyo'sty amutas tvayi prabho**

**viśvātmanīkṣen na pṛthag ya ātmanaḥ \|**

**athāpi bhaktyeśa tayopadhāvatām**

**ananya-vṛttyānugṛhāṇa vatsala \|\|**

**madhvācāryaḥ (bhāgavata-tātparyam) :** na pṛthag ya ātmanaḥ \| anyathā
yo na paśyati \|

> pṛthag jñānaṁ tad ity āhur yat kiñcid vīkṣate'nyathā \|
>
> jñāna-jñeyāvirodhena na pṛthak vastuto dṛśiḥ \|\|
>
> kecid bhedaṁ vinindanti hy āsura-jñāna-vṛttayaḥ \|
>
> nirākurvanty atho mandā bhedasya paramārthatām \|\|
>
> ye tu tattva-vido mukhyā bhedaṁ brahmāṇy avastunoḥ \|
>
> paramārtham iti jñātvā nityaṁ viṣṇum upāsate \|\| iti gāruḍe \|

he bhūteśa ! tayānanya-vṛttyopadhāvatām asmākam anugraho'sty eva,
tathāpi punar anugṛhāṇa \|

> yathārtha-jñānino nānyaḥ priyo viṣṇos tu kaścana \|
>
> tathāpy adhika-santuṣṭyai prasīdety arthanaṁ punaḥ \|\| iti \|\|38\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** yogeśvarās tad-abhedena bhajatām
anugraha-bhāktvaṁ manyamānāḥ svāmi-bhṛtya-bhāvena bhajatām apy anugrahaṁ
prārthayamānāḥ stuvanti dvābhyām---preyān iti \| viśvātmani
para-brahmaṇi tvayi ya ātmanaḥ pṛthaktvaṁ nekṣeta, amuto'muṣmād anyas te
preṣṭho nāsti, ātmano jīvān pṛthaṅ nekṣeteti vā \| he vatsala !
bhakta-jana-priya ! ananya-vṛttyā'vyabhicāriṇyā bhaktyā
bhajato'nugṛhāṇety arthaḥ \|\|38\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kevalasya
svasyābhedadarśane\'py anyajīvānāṁ tathādarśanenādvaitasiddhirata
āhātmano jīvāniti \| jīveṣu svasyāpyāgatatvānnādvaitahānir iti bhāvaḥ \|
ity artha iti \| bhaktavatsalanāmatvād iti bhāvaḥ\|
nāmaikadeśāccāraṇanyāyena vatsalapadena bhaktavatsala eva labhyate yathā
devaviśvadruho\'pi hi ityekādaśe -skandhe devapadena vasudevagrahaḥ \|
yadyapi jñāninaste preyānnānyaḥ priyo hi jñānino\'tyarthamahaṁ sa ca
mama priyaḥ iti tvad-uktestathāpi tadapi bhṛtyeśatayāhaṁ te bhṛtyastvaṁ
ma īśa iti bhāvenopadhāvatāṁ bhajatāṁ bhaktyā
ananyavṛttivartanamanuvṛttistayaiva taddānenaivāsmānanugṛhāṇa \| nikṛṣṭā
vayaṁ tvad-abhedabhāvaṁ prāptuṁ kathaṁ śaknuma iti dyotitayā vyājastutyā
dāsā eva tavātipriyā iti jñāniṣu kaṭākṣastad uktaṁ tvayaiva---

> na tathā me priyatama ātmayonirna śaṅkaraḥ \|
>
> na ca saṅkarṣaṇo na śrīrnaivātmā ca yathā bhavān \|\| iti

nāhamātmānamāśāse madbhaktaiḥ sādhubhirvinā iti tatra liṅgaṁ vatsaleti
\| tvaṁ bhaktavatsala iti sarvatra śrūyase na jñānivatsala iti \|
sandarbhakārastu-prastutatvādasmān jñānibhaktānapyanugṛhāṇeti labhyata
ity āha \| vīrāsikā syāttayugaṁ yadā yarau iti
lakṣaṇavattvādvīrāsikāvṛttam \| bhṛtyeśatayā iti pāṭho\'pi vyākhyātaḥ \|
bhaktyeśa iti pāṭhe īśeti saṁbuddhiranugrahe sāmarthyabodhikā \|
bhaktyeśa tavopadhāvatām iti pāṭhe taveti dvitīyārthe ṣaṣṭhī \| atra
viśvanāthaḥ---nanu parabrahmaṇo mama māyāśābalya eva sākāratvaṁ tasmiṁś
ca sati bhṛtyeśabhāvas tatra ca sati bhaktavātsalyam iti kecidvyācakṣate
satyaṁ te bhrāntā evetyāhuḥ \|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** preyān iti \| ayam arthaḥ---yas
tvayi viśvātmani ātmano jīvān īkṣeta tvac-chaktitvāt tvad-ananyatvenaiva
jānāti, na tu pṛthak svatantratvenekṣeta amutaḥ amuṣmāt yadyapi te
preyān nāsti \| vatsala! he bhṛtya-priya! bhṛtyeśa-bhāvena ye bhajanti
teṣāṁ yā ananyā vṛttiḥ avyabhicāriṇī nija-bhaktis **tayā** eva eva
**anug**ṛhāṇa \| prastutatvenāsmān jñāni-bhaktān iti labhyata iti
\|\|38\|\| (bhakti-sandarbha **2**01)

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tvayi viśvātmani ātmano
jīvān yaḥ pṛthaṅ nekṣeta tvac-chaktitvāt tad-ananyatvenaiva jānāti,
amutaḥ amuṣmāt yadyapi te preyān anyo nāsti**,**priyo hi
jñānino'tyartham ahaṁ sa ca mama priyaḥ \[gītā 7.15\] iti tvad-ukteḥ,
tathāpi tad api bhṛtyeśa ! tayā ahaṁ te bhṛtyas tvaṁ me īśa iti bhedena
dāsa-prabhu-bheda-bhāvena upādhāvatāṁ sevamānānāṁ yā ananya-vṛttiḥ
ananya-bhaktyā anuvṛttis tayaiva tad-dānenaivāsmān anugṛhāṇa \|

vayaṁ nikṛṣṭās tad-abheda-bhāvaṁ prāptuṁ kathaṁ śaknuma iti dyotitayā
vyāja-stutyā dāsā eva tavātipriyā iti jñāniṣu kaṭākṣaḥ \| yad uktaṁ
tvayaiva---

> na tathā me priyatama ātma-yonir na śaṅkaraḥ \|
>
> na ca saṅkarṣaṇo na śrīr naivātmā ca yathā bhavān \|\| \[bhā.pu.
> 11.14.15\] iti \|
>
> nāham ātmānam āśāse mad-bhaktaiḥ sādhubhir vinā \[bhā.pu. 9.4.64\] iti
> \|

tatra liṅgaṁ he **vatsala** ! iti tvaṁ bhakta-vatsala iti sarvatra
śrūyase, na tu jñāni-vatsalaḥ \|\|38\|\|

**\...**

**\|\| 4.7.39 \|\|**

**jagad-udbhava-sthiti-layeṣu daivato**

**bhidyamāna-guṇayātma-māyayā \|**

**racitātma-bheda-mataye sva-saṁsthayā**

**vinivartita-bhrama-guṇātmane namaḥ \|\|**

**madhvācāryaḥ (bhāgavata-tātparyam) :** prakṛtyā jaḍayā mithyā-jñānaṁ
janayatīśvaraḥ \|

tasya bhramaś ca sattvādyā na santi parameśituḥ \|\| iti ca \|\|39\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** avyabhicāriṇī bhaktiḥ kathaṁ
syād bhajanīyānāṁ bahutvād ity āśaṅkyāhuḥ \| jagata udbhavādiṣu
nimitteṣu daivato jīvādṛṣṭād bahudhā bhidyamānā guṇā yāsyās tayā
sva-māyayātmani svarūpe racitā brhmādi-bheda-matir yena tasmai \|
sva-saṁsthayā kevala-svarūpāvasthānena ca vinivartito bheda-bhramo guṇāś
ca tad dhetava ātmani yena tasmai \|\|39\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vinivartito bheda-rūpo
guṇātmā guṇabuddhiryatra tasmai \| ātmā yatno dhṛtirbuddhiḥ ity amaraḥ
\| sandarbhastu-nanu yogeśvaratvābhimāne sati bhṛtyeśatvādyabhimānaḥ
kutaḥ syāttatrāha---sarvo\'py anyobhimānastanmāyāguṇabhedabhrameṇaiva
jīveṣu racitastataḥ svasphūrtyā tasminnivartite tvatprasādātso\'pi syād
ityāhurjagad iti \| ātmanāṁ jīvānāṁ bhedamatirnānābhimānaḥ \| yad vā, he
nivartitabhrama jñānānandādikalyāṇaguṇavate namaḥ \|\|39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nanu yogeśvaratvādy-abhimāne sati
bhṛtyatvādy-abhimānaḥ kutaḥ syāt ? ucyate---sarvo'py anyo'bhimānas
tvan-māyā-guṇa-bheda-bhrameṇaiva jīveṣu racitaḥ \| tataḥ sva-sphūrtyā
tasmin nivartite tvat-prasādāt so'pi syād ity āhuḥ---jagad iti \|
ātmanāṁ jīvānāṁ bheda-matir nānā'bhimānaḥ \|\|39\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu para-brahmaṇo mama
māyā-śāvalya eva sākāratvaṁ tasmiṁś ca sati bhṛtyeśa-bhāvas tatra ca
sati bhakta-vātsalyam iti kecid vyācakṣate \| satyaṁ, te bhrāntā evety
āhuḥ---jagad iti \| daivato jīvādṛṣṭāt bahudhā bhidyamānā guṇā yasyās
tayā sva-māyayā racitā ātmani sva-svarūpe sṛṣṭy-ādy-arthaṁ
brahmādi-bheda-matir yena tasmai, sva-saṁsthayā svarūpāvasthānena tu
vinivartito bhrama-rūpo guṇātmā guṇa-buddhir yatra tasmai \| ātmā yatno
dhṛtir buddhir ity amaraḥ \|\|39\|\|

**\...**

**\|\| 4.7.40 \|\|**

**brahmovāca---**

**namas te śrita-sattvāya dharmādīnāṁ ca sūtaye \|**

**nirguṇāya ca yat-kāṣṭhāṁ nāhaṁ vedāpare'pi ca \|\|**

**śrīdhara-svāmī (bhāvārtha-dīpikā) :** śabda-brahma stauti---namas ta
iti \| śritaṁ svīkṛtaṁ sattvaṁ yenāto dharmādi-phala-prasavitre \| nanu
sattva-guṇatvaṁ nirguṇatvaṁ caikasya katham ity āśaṅkyāha \| yasya
kāṣṭhāṁ tattvaṁ nāhaṁ vedmi, apare brahmādayaś ca vidus tasmai
\|\|40\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śabdabrahma tatratyopayogī
karmapratipādako vedaḥ \| vedastattvaṁ tapo brahma ity amaraḥ \| ataḥ
svīkṛtasattvatvāt \| dharmādīhādinā jñānavairāgyaiśvaryagrahaḥ \| ekasya
sattvaguṇatvanirguṇatvamākṣipati-nanv iti \| apare jñānapratipādakā
vedāś ca na viduḥ kimutaite \| etena sa karmajñāniṣu kaṭākṣaḥ
kāṣṭhotkarṣe sīmni diśi yāthārthyapi ca kathyate iti yādavaḥ \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** śabda-brahmovāceti atrāyaṁ
viriñciḥ pūrvatra tu yajñādhikārīti vā \| pakṣe cātra pūrvaṁ
brahmā'pekṣayā yad indrasya jñānādhikyaṁ svāmibhir darśitam \| tad api
yuktam eva mantavyam \|\|40\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** brahmovāceti \|
tatratyopayogī karma-pratipādako vedaḥ, vedas tattvaṁ tapo brahma ity
amaraḥ \| śritaṁ sattvaṁsattva-guṇo'yaṁ
dharma-jñāna-vairāgya-aiśvaryāṇāṁ sūtaye utpattyai kāṣṭhāṁ tattvam
apare'pi jñāna-pratipādakā vedāś ca na viduḥ \| kim utaite iti karmiṣu
jñāniṣu ca kaṭākṣaḥ \|\|40\|\|

**\...**

**\|\| 4.7.41 \|\|**

**agnir uvāca---**

**yat-tejasāhaṁ susamiddha-tejā**

**havyaṁ vahe svadhvara ājya-siktam \|**

**taṁ yajñiyaṁ pañca-vidhaṁ ca pañcabhiḥ**

**sviṣṭaṁ yajurbhiḥ praṇato'smi yajñam \|\|**

**madhvācāryaḥ (bhāgavata-tātparyam) :**

> yajño yajña-pumāṁś caiva yajñeśo yajña-bhāvanaḥ \|
>
> yajña-bhuk ceti pañcātmā yajñeṣv ijyo hariḥ svayam \|\|
>
> āśrāvayanta śrauṣaḍ yajātho ye yajāmahe \|
>
> vaṣāt-kārāstikair nityaṁ yajurbhiḥ pañcabhir vibhuḥ \|\| iti
> tantra-sāre \|\|41\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** agnis tu yajña-mūrtiṁ praṇamati
\| yasya tejasā suṣṭhu samiddhaṁ pradīptaṁ tejo yasya so'haṁ
praśaste'dhvare havir vahāmi \| taṁ yajñiyaṁ yajñāya hitaṁ pālakam \|
yajñaṁ yajña-mūrtim \| pañca-vidhatvam aitareyake uktam---sa eṣa yajñaḥ
pañca-vidho'gni-hotraṁ darśa-pūrṇa-māsau cātur-māsyāni paśuḥ śobhaḥ iti
\| pañcabhir yajurbhir yajña-mantraiḥ sviṣṭaṁ supūjitam \| tathā ca
śrutiḥ---āśrāvayeti catur-akṣaraṁ, astu śrauṣaḍ iti catur-akṣaraṁ,
yajeti dvy-akṣaraṁ ye yajāmaha iti pañcākṣaraṁ, dvy-akṣaro vaṣaṭ-kāraḥ
\| smṛtiś ca---

> caturbhiś ca caturbhiś ca dvābhyāṁ pañcabhir eva ca \|
>
> hūyate ca punar dvābhyāṁ sa me viṣṇuḥ prasīdatu \|\| iti \|\|41\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
yajñakuṇḍasthognirāha---kevalaṁ havirvahāmi na tu tava tattvaṁ jānāmi \|
jānīma iti jñānābhimāniṣu yājñikeṣu kaṭākṣaḥ sa eṣa ity-ādiśrutiḥ
spaṣṭārthā \| tathā cetyuktāvapi tathā smṛteś ca caturbhirity-ādipadaṁ
varṇasaṅkhyāparaṁ sa yajña-rūpaḥ \| upajātiśchandaḥ \|
indravajrenduvaṁśayoḥ pādavattvāt tṛtīyapāde induvaṁśā syād iduvaṁśā
tayugaṁ yadā jarau iti lakṣaṇāt \| apareṣu tvindravajrā syād indravajrā
yadi tau jagau gaḥ iti lakṣaṇāt \|\|41\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yajña-kuṇḍa-stho'gnir
āha---yat tejaseti \| svadhvare praśasta-yajñe havyaṁ havir vahāmi
kevalaṁ, na tu tava tattvaṁ jānāmīti jñānābhimāni-yājñikeṣu kaṭākṣaḥ \|
taṁ yajñiyaṁ yajñāya hitaṁ, pañca-vidhatvam aitareyake uktam---sa eva
yajñaḥ \| pañca-vidho'gnihotraṁ darśa-pūrṇamāsau cātur-māsyāni paśuḥ
śobhaḥ iti \| pañcabhir yajurbhir mantraiḥ sviṣṭam \| tathā ca
śrutiḥ---āśrāvayeti catur-akṣaraṁ, astu śrauṣaḍ iti catur-akṣaraṁ,
yajeti dvy-akṣaraṁ ye yajāmaha iti pañcākṣaraṁ, dvy-akṣaro vaṣaṭ-kāraḥ
iti \| smṛtiś ca---

> caturbhiś ca caturbhiś ca dvābhyāṁ pañcabhir eva ca \|
>
> hūyate ca punar dvābhyāṁ sa me viṣṇuḥ prasīdatu \|\| iti \|

yajñaṁ yajña-mūrtim \|\|41\|\|

**\...**

**\|\| 4.7.42 \|\|**

**purā kalpāpāye sva-kṛtam udarī-kṛtya vikṛtaṁ**

**tvam evādyas tasmin salila uragendrādhiśayane \|**

**pumān śeṣe siddhair hṛdi vimṛśitādhyātma-padaviḥ**

**sa evādyākṣṇor yaḥ pathi carasi bhṛtyān avasi naḥ \|\|**

**śrīdhara-svāmī (bhāvārtha-dīpikā) :** devās tu satyaṁ vayam api devās
tathāpi jagad-ādy-antayos tvam eva nānyaḥ kaścid ity āhuḥ---pureti \|
kalpāpāye pralaye vikṛtaṁ kārya-jātam udarīkṛtya saṁhṛtya tvam **eva**
ādyaḥ pumān uragendra evādhikaṁ śayanaṁ śayyā tasmin śeṣe śayanaṁ karoṣi
\| siddhair jana-lokādi-vāsibhir vimṛśitā vicintitā**adhy**ātma-padavī
jñāna-mārgo yasya sa eva tvaṁ ya idānīm akṣṇoḥ pathi carasi
pratyakṣo\'si \| avasi rakṣasi \|\|42\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tvatpālitairbhṛtyaire va
tvaṁ dṛśyase nānyair iti yājñikakarmavatsu jñāniṣu ca kaṭākṣaḥ \|
rasairudraiśchinnā yamanasabhalā gaḥ śikhariṇī iti
lakṣaṇavattvācchikhariṇīvṛttam \|\|42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sva-kṛtaṁ sva-sṛṣṭaṁ
vikṛtaṁ kārya-jātam udarīkṛtya udarasthīkṛtya, vimṛśitā adhyātma-padavī
jñāna-mārgo yasya saḥ \| bhṛtyān avasi pālayasīti pathi carasīty ābhyām
dvābhyām tvat-pālitair bhṛtyair eva tvaṁ dṛśyate jñāyase nānyair iti
yājñika-karmiṣu jñāniṣu ca kaṭākṣaḥ \|\|42\|\|

**\...**

**\|\| 4.7.43 \|\|**

**gandharvā ūcuḥ---**

**aṁśāṁśās te deva marīcy-ādaya ete**

**brahmendrādyā deva-gaṇā rudra-purogāḥ \|**

**krīḍā-bhāṇḍaṁ viśvam idaṁ yasya vibhūman**

**tasmai nityaṁ nātha namas te karavāma \|\|**

**śrīdhara-svāmī (bhāvārtha-dīpikā) :** gandharvāpsarasas tu vayaṁ bhiyā
kevalaṁ sarvān api parameśvaratvena upaślokayāmas tvam eva tu
parameśvaro'nye tu tvad-aṁśā evety āhuḥ---aṁśāṁśā iti \| he vibhūman
mahattama ! krīḍā-bhāṇḍaṁ krīdopakaraṇaṁ viśvaṁ brahmāṇḍaṁ yasya tasmai
te namanaṁ kurmaḥ \|\|43\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** he deva sarveṣu
dedīpyamāna, ata eva vibhūmansarveśvara marīcyādayo\'śāṁśā aṁśo brahmā
tadaṁśā brahmādyā aṁśā eva \| yad vā, brahmāpi
tvannābhikañjodbhūtatvādaṁśāṁśa eva \| rudrādyā api
brahmodbhutatvādaṁśāṁśā eva tvad-aṁśatvātteṣāṁ vastutatvām eva stuvīmaḥ
\| te tu khalvīśvarābhimānina eva, na tvīśvarā iti brahmādiṣu kaṭākṣaḥ
\| mattamayūraṁ vṛttam vedai randhrairtau yasagā mattamayūram iti
lakṣaṇāt \|\|43\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tubhyam eva nityaṁ namaḥ
karavāmeti vayaṁ yasya sabhāṁ praviśāmas tam eva parameśvaratvena
stuvānā api teṣāṁ tvad-aṁśāṁśatvāt tvām eva vastutaḥ stuvāmeti te khalv
īśvarābhimānina eva na tv īśvarā iti brahmādiṣu kaṭākṣaḥ \|\|43\|\|

**\...**

**\|\| 4.7.44 \|\|**

**vidyādharā ūcuḥ---**

**tvan-māyayārtham abhipadya kalevare'smin**

**kṛtvā mamāham iti durmatir utpathaiḥ svaiḥ \|**

**kṣipto'py asad-viṣaya-lālasa ātma-mohaṁ**

**yuṣmat-kathāmṛta-niṣevaka udvyudasyet \|\|**

**śrīdhara-svāmī (bhāvārtha-dīpikā) :** vidyādharās tu kevalaṁ vidyābhiḥ
saṁpadaḥ prāpyante ahaṅkārādi-vyāmoha-nivṛttis tu tvat-kathā-śravaṇaṁ
vinā nāstīty āhuḥ \| arthaṁ puruṣārtha-sādhanaṁ kalevaram abhipadya
prāpya tvan-māyayāsmin mamety aham iti cābhimānaṁ kṛtvemam ātma-mohaṁ
yuṣmat kathāmṛta-niṣevaka uduccair vyudasyet parityajen nānyaḥ \| nanu
svaiḥ putrādibhir adhikṣipto duḥkhitaḥ san parityajed eva, nety āhuḥ \|
kṣipto'pi durmatiḥ \| asatsu viṣayeṣv eva lālasā tṛṣṇā yasya saḥ
\|\|44\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atrākṣipati-nanv iti \|
atra śuṣkajñāniṣu kaṭākṣaḥ \| vasantatilakāvṛttam \|\|44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** arthaṁ viṣayam abhipadya
prāpya mamāham ity abhimānaṁ ca kṛtvā durmatiḥ svaiḥ putrādibhiḥ
kṣipto'py asad-viṣaya-lālasa eva imam ātma-mohaṁ
yuṣmat-kathāmṛta-niṣevakaḥ san uccair vyudasyet parityajyen nānya iti
śuṣka-jñāniṣu kaṭākṣaḥ \|\|44\|\|

**\...**

**\|\| 4.7.45 \|\|**

**brāhmaṇā ūcuḥ---**

**tvaṁ kratus tvaṁ havis tvaṁ hutāśaḥ svayaṁ**

**tvaṁ hi mantraḥ samid-darbha-pātrāṇi ca \|**

**tvaṁ sadasyartvijo dampatī devatā**

**agnihotraṁ svadhā soma ājyaṁ paśuḥ \|\|**

**madhvācāryaḥ (bhāgavata-tātparyam) :** sarva-śabdābhidheyatvaṁ
sarvāntaryāmikatvataḥ \|

na tu sarva-svarūpatvāt sarva-bhinno yato hariḥ \|\| iti mātsye
\|\|45\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** brāhmaṇāḥ stuvanti---tvam iti
tribhiḥ \| sadasyāś ca ṛtvijaś ca \|\|45\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sragviṇī chandodvayam
\|\|45\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sadasyāś ca ṛtvijaś ca te
\|\|45\|\|

**\...**

**\|\| 4.7.46 \|\|**

**tvaṁ purā gāṁ rasāyā mahā-sūkaro**

**daṁṣṭrayā padminīṁ vāraṇendro yathā \|**

**stūyamāno nadal līlayā yogibhir**

**vyujjahartha trayī-gātra yajña-kratuḥ \|\|**

**śrīdhara-svāmī (bhāvārtha-dīpikā) :** gāṁ pṛthvīṁ rasāyā rasātalād
daṁṣṭrayā vyujjahartha viśeṣeṇoddhṛtavān asi yogibhiḥ stūyamānaḥ \| he
trayī-gātra deva-mūrte, yajño yāgaḥ sa-yūpas tad viśeṣaḥ, kratus tad
rūpī yajña-saṅkalpa-rūpa iti vā \| yajñaḥ kratuḥ karma yasyeti vā
\|\|46\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** trayogātreti \| vedasya
sarvaprakāśakatvena sarva-rūpatāstīti bhāvaḥ \|\|46\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** trayī-gātra he
veda-mūrte, yajñaḥ sayūpaḥ kratur niryūpaḥ \|\|46\|\|

**\...**

**\|\| 4.7.47 \|\|**

**sa prasīda tvam asmākam ākāṅkṣatāṁ**

**darśanaṁ te paribhraṣṭa-sat-karmaṇām \|**

**kīrtyamāne nṛbhir nāmni yajñeśa te**

**yajña-vighnāḥ kṣayaṁ yānti tasmai namaḥ \|\|**

**śrīdhara-svāmī (bhāvārtha-dīpikā) :** sa tvam asmākaṁ tvad-darśanam
ākāṅkṣatāṁ prasīda asmad-yajñam apy uddharety arthaḥ \| na cāśakyaṁ
tavaitat \| yatas tava nāmni kīrtyamāna eva yajña-vighnāḥ kṣayaṁ yānti
\| evaṁ prabhāvo yas tasmai namaḥ \|\|47\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kīrtyamāna eva kiṁ punaḥ
kīrtite kintarāṁ tatsākṣātsannidhau yajñavighnā rudrānucarā iti teṣu
kaṭākṣaḥ \| atra stāvakānāmanyatra kaṭākṣair bhagavato bhakteś ca prāya
utkarṣapoṣānna doṣa ākhyeyaḥ \|\|47\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nāmni kīrtyamāna eva kiṁ
punaḥ kīrtite, kintarāṁ tat sākṣāt sannidhau, yajña-vighnā rudrānucarā
iti teṣu kaṭākṣaḥ \| atra stāvakā-nāma-mātra-kaṭākṣair bhagavato bhakteś
ca prāya utkarṣa-poṣāya doṣaḥ ākhyeyaḥ \|\|47\|\|

**\...**

**\|\| 4.7.48 \|\|**

**maitreya uvāca---**

**iti dakṣaḥ kavir yajñaṁ bhadra rudrābhimarśitam \|**

**kīrtyamāne hṛṣīkeśe sanninye yajña-bhāvane \|\|**

**śrīdhara-svāmī (bhāvārtha-dīpikā) :** ity anena prakāreṇa sarvaiḥ
kīrtyamāne \| he bhadra vidura ! sanninye pravartayāmāsa \|\|48\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhadreti \|
bhagavad-bhaktatvānmaṅgala-rūpa sarveṣāṁ bhadracintakatvādvā \| bhadreti
\| vidure lakṣaṇayā bhadratvasthāpanenāsvārasyaṁ matvāha---yadveti \|
bhadrarudro bhadrākhyarudro vīrabhadrastena dūṣitam \|\|48\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** he bhadra ! yad vā,
bhadra-rudreṇa bhadrākhya-rudreṇa vīrabhadreṇa abhimarṣitaṁ vidūṣitam \|
sanninye pravartayāmāsa \|\|48\|\|

**\...**

**\|\| 4.7.49 \|\|**

**bhagavān svena bhāgena sarvātmā sarva-bhāga-bhuk \|**

**dakṣaṁ babhāṣa ābhāṣya prīyamāṇa ivānagha \|\|**

**śrīdhara-svāmī (bhāvārtha-dīpikā) :** sarvātmatayā
sarva-bhāga-bhoktāpi bhagavān nijānanda-tṛpto'pi svena bhāgena
trikapāla-puroḍāśena prīyamāṇa iva dakṣam ābhāṣya saṁbodhya babhāṣe
\|\|49\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prīyamāṇa idānīṁ prīyamāṇa
iveti \| rudrāparādhitvānna vastutaḥ prīta iti bhāvaḥ \|
tīrthastu-pūrvaṁ prīyamāṇa ivetyubhayārthābhiprāyeṇevaśabdaḥ \|
ivobhayārthe sādṛśye ity abhidhānāt \| yad vā, na puroḍāśamātraṁ
prītihetuḥ kiṁ tu bhaktirevetīvaśabdopādānam \| he anagheti \|
niraparādhinām eva prīṇātītyatra tvam eva pramāṇamity abhiprāyaḥ
\|\|49\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
bhagavattvenaānanda-pūrṇo'pi sarvātmatvena sarva-bhāga-bhug api svena
bhāgena prīyamāṇa iveti rudrāparādhitvān na vastutaḥ prītaḥ \| he
anagheti niraparādhiny eva bhagavān prīṇātīy atra tvam eva pramāṇam iti
bhāvaḥ \|\|49\|\|

**\...**

**\|\| 4.7.50 \|\|**

**śrī-bhagavān uvāca---**

**ahaṁ brahmā ca śarvaś ca jagataḥ kāraṇaṁ param \|**

**ātmeśvara upadraṣṭā svayan-dṛg aviśeṣaṇaḥ \|\|**

**śrīdhara-svāmī (bhāvārtha-dīpikā) :** yo'haṁ jagataḥ kāraṇam ātmā
ceśvaraś ca upadraṣṭā sākṣī ca svayaṁ-prakāśaś ca nirupādhiś ca, sa eva
brahmā śarvaś cety anvayaḥ \|\|50\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mā punar aparādhaṁ kārṣor
iti hitamupadiśati aviśeṣaṇaḥ \| trayāṇāmasmākaṁ nāsti viśeṣa ity arthaḥ
\|\|50\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** svāvatāratvopadeśena brahma-śivāv
apy ādarayati---aham iti \|\|50\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mā punar aparādhaṁ kārṣīr
iti hitam upadiśati---aham iti \| svayaṁ-dṛk sva-prakāśaḥ aviśeṣaṇaḥ
trayāṇām asmākaṁ nāsti viśeṣa ity arthaḥ \|\|50\|\|

**\...**

**\|\| 4.7.51 \|\|**

**ātma-māyāṁ samāviśya so'haṁ guṇamayīṁ dvija \|**

**sṛjan rakṣan haran viśvaṁ dadhre saṁjñāṁ kriyocitām \|\|**

**śrīdhara-svāmī (bhāvārtha-dīpikā) :** kutaḥ ? ity ata āha---aham
evātma-māyām adhiṣṭhāya jagat-sṛṣṭy-ādi kurvan sa ca sa ca san
sarva-śaktiḥ kriyocitāṁ saṁjñāṁ dhārayāmi \|\|51\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanu parameśvaraḥ khalveka
eva śāstrepūcyate tritvaṁ tasya tvayā kuta uktamity atrāha---kriyāsu
sṛṣṭisthitisaṁhṛtiṣūcitām \| sraṣṭā pālakaḥ saṁhartetyevaṁrūpāṁ
brahmaviṣṇurudrākhyām \|\|51\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu parameśvaraḥ khalv
eka eva \| sa ca bhavān eva śāstreṣūcyate iti, tatrāha---ātmeti \|
samāviśyādhiṣṭhāya sa prasiddho guṇātīta eka evāhaṁ kriyāḥ
sṛṣṭi-sthiti-saṁhṛtayas tāsu samucitāṁ saṁjñāṁ sraṣṭeti pālaka iti
saṁhartety ākhyām \|\|51\|\|

**\...**

**\|\| 4.7.52 \|\|**

**tasmin brahmaṇy advitīye kevale paramātmani \|**

**brahma-rudrau ca bhūtāni bhedenājño'nupaśyati \|\|**

**śrīdhara-svāmī (bhāvārtha-dīpikā) :** tasmin kevale'dvitīye
samānāsamāna-jātīya-bheda-rahite brahmaṇi mayi brahma-rudrau bhūtāni ca
bhedenājñaḥ paśyatīty arthaḥ \|\|52\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanu brahmaṇo
hiraṇyagarbhatvena jīvatvādrudrasyeśvaratve\'pi guṇasparśātkathaṁ
tayostvad-abhedas tatra kaimutyanyāyam āha---ity artha iti \|
brahmarudrau ca bhūtāni jīvānapi bhedenājña eva paśyati kimuta
brahmarudrau, bhūtānāṁ madīyataṭasthaśaktitvābrahmarudrayostu
guṇāvatāratvānmadabheda eveti bhāvaḥ \|\|52\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** svasya tad-ubhayeśvaratve'pi
tad-ādarārthaṁ tad-ananyatva-nyāyenābhedam upapādayati---bhūtānīti \|
kaimutyena dṛṣṭāntaḥ \|\|52\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu brahmaṇo
hiraṇyagarbhatvena jīvatvāt rudrasyeśvaratve'pi guṇa-sparśāt kathaṁ
tayos tad-abhedaḥ ? tatra kaimutya-nyāyenāha---brahma-rudrau ceti
bhūtāni jīvān api ajña eva bhedena paśyati, na tu vijñaḥ, kim uta
brahma-rudrau bhūtānāṁ madīya-taṭastha-śaktitvāt brahma-rudrayor
guṇāvatāratvān mad-abheda ity arthaḥ \|\|52\|\|

**\...**

**\|\| 4.7.53 \|\|**

**yathā pumān na svāṅgeṣu śiraḥ-pāṇy-ādiṣu kvacit \|**

**pārakya-buddhiṁ kurute evaṁ bhūteṣu mat-paraḥ \|\|**

**śrīdhara-svāmī (bhāvārtha-dīpikā) :** vidvāṁs tu bhedaṁ na paśyatīti
sadṛṣṭān tam āha---yatheti \|\|53\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yathā svaśiraḥ
pāṇyādisukhaduḥkhe tathaiva sarvabhūteṣvapi sukhaḥduḥkhe paśyed ity eva
bhaktānāmabhedadarśanam ity arthaḥ \|\|53\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** prakāśaś ca nirupādhiś ca sa eva
brahmā ca śarvaś cety anvayaḥ \| śarvasya mad-ātmakatvān mat-paras tu
bhūteṣv api svāṅgeṣv iva mamatām eva karotīty āha---yatheti \|\|53\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhūtāni tu mad-bhakto'pi
svābhedena paśyed ity āha---sva-śiraḥ-pāṇy-ādiṣu \| sukha-duḥkhe yathā
tahtaiva sarva-bhūteṣv api sukha-duḥkhe paśyed ity eva bhaktānām
abheda-darśanam ity arthaḥ \|\|53\|\|

**\...**

**\|\| 4.7.54 \|\|**

**trayāṇām eka-bhāvānāṁ yo na paśyati vai bhidām \|**

**sarva-bhūtātmanāṁ brahman sa śāntim adhigacchati \|\|**

**madhvācāryaḥ (bhāgavata-tātparyam) :**

> antaryāmi-svarūpeṇa brahma-rudrādy-abhinnatā \|
>
> na tu jīva-svarūpeṇa jīvā bhinnā yato hareḥ \|\|
>
> viśeṣābheda-vacanaṁ sannidhāna-viśeṣataḥ \|
>
> sannidhānaṁ tu tat proktaṁ sāmarthya-vyañjanaṁ hareḥ \|\| iti
> bhaviṣyat-parvaṇi \|
>
> harer vaśatva-dṛṣṭis tu bhūtānām apṛthag-dṛśiḥ \|
>
> priyatva-dṛṣṭir athavā brahmaādīnāṁ viśeṣataḥ \|\| iti gāruḍe \|

sarva-bhūtātmanā sarva-bhūtāntaryāmitvena \|\|54\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tasmād evam aikyaṁ paśyan
kṛtārtho bhavatīty āha---trayāṇām eko bhāvaḥ svarūpaṁ yeṣām \|\|54\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tridevyāṁ pṛthag-īśvaratvam
apaśyann eva kṛtārtho bhavatīty āha---trayāṇām ekaḥ puruṣasyaiva bhāvaḥ
\| pārthivād dāruṇo dhūmaḥ \[bhā.pu. 1.3.31\] iti nyāyena yathāyathaṁ
prākaṭyaṁ yeṣu, teṣāṁ sarva-bhūtasya ātmanāṁ tat-tat-kārye pravartakānām
\|\|54\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** abheda-darśanasya phalam
āha---trayāṇām iti \|\|54\|\|

**\...**

**\|\| 4.7.55 \|\|**

**maitreya uvāca---**

**evaṁ bhagavatādiṣṭaḥ prajāpati-patir harim \|**

**arcitvā kratunā svena devān ubhayato'yajat \|\|**

**madhvācāryaḥ (bhāgavata-tātparyam) :** ubhayataḥ somato haviṣaś ca
\|\|55\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** svena kratunā tri-kapāleṣṭyā \|
ubhayato'ṅgaiḥ pradhānena ca \|\|55\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yataḥ pārakyadhīranucitā
tasmāddhetoḥ \| tridevyā aikyameka-rūpatvam \| sandarbhastu-trayāṇāmekaḥ
puruṣasyaiva bhāvaḥ pārthivāddāruṇo dhūmaḥ iti nyāyena yathāyathaṁ
prākaṭyaṁ yeṣu teṣāṁ sarvabhūtasyātmanāṁ tattatkāryapravartakānām ity
āha \| imamarthaṁ kālidāso\'pi kumārasaṁbhave prāha---tathāhi---

> ekaiva mūrtirbibhide tridhāsau sāmānyameṣāṁ prathamāvaratvam \|
>
> viṣṇorharas tasya hariḥ kadācidvedhāstayostāvapi dhāturādyau \|\| iti
> \|

so\'bhedadarśī śāntiṁ mokṣam \|\|54-55\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prajāpati-patir dakṣa
ubhayato'ṅgaiḥ pradhānena ca \|\|55\|\|

**\...**

**\|\| 4.7.56 \|\|**

**rudraṁ ca svena bhāgena hy upādhāvat samāhitaḥ \|**

**karmaṇodavasānena somapān itarān api \|**

**udavasya saha rtvigbhiḥ sasnāv avabhṛthaṁ tataḥ \|\|**

**śrīdhara-svāmī (bhāvārtha-dīpikā) :** svena bhāgena yajñāvaśiṣṭena
udavasyate samāpyate'nenety udavasānaṁ, tena karmaṇā \| somapān itarān
apy upādhāvad ity anuṣaṅgaḥ \| tataś codavasya karma samāpya
avabhṛtha-rūpaṁ yathā bhavati, tathā snātavān \|\|56\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** āgneyaṁ
pañcakapālamudavasānīyaṁ nirvapet iti śrutyuktena
pañcakapālapuroḍāśanirvapanalakṣaṇenodavasānakarmaṇā somapāniti pāṇiner
api sarvajñena vyāsena prayuktatvātkvippratyayaḥ prāyika iti jñātavyam
\| atra ca ḍapratyayo bodhyaḥ \| tataś ca
udavasāneṣṭyanantaramavabhṛthaṁ yajñāntasnānaṁ yathā syāttathā
\|\|56\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** udavasyety ardhakam \|\|56\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** udavasyate
samāpyate'nenety udavasānaṁ, tena \| udavasya samāpya avabhṛtha-snānaṁ
cakārety arthaḥ \|\|56\|\|

**\...**

**\|\| 4.7.57 \|\|**

**tasmā apy anubhāvena svenaivāvāpta-rādhase \|**

**dharma eva matiṁ dattvā tridaśās te divaṁ yayuḥ \|\|**

**śrīdhara-svāmī (bhāvārtha-dīpikā) :** svenaivānubhāvenāpta-rādhase
prāpta-siddhaye tasmā api \|\|57\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasmai dakṣāya \|
svenaivānubhāvena bhagavanmahimnaiva rādha-saṁsiddhau ito\'suḥ
siddhiratra yāgasyānyā punar jīvanādirūpā vā jñeyā \| ye yajñe āgatāste
ity arthaḥ \|\|57\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasmai dakṣāya
avāpta-rādhase prāpta-siddhāya \|\|57\|\|

**\...**

**\|\| 4.7.58 \|\|**

**evaṁ dākṣāyaṇī hitvā satī pūrva-kalevaram \|**

**jajñe himavataḥ kṣetre menāyām iti śuśruma \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** menāyāṁ menakāyām
\|\|58\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** menāyāṁ menakāyām
\|\|58\|\|

**\...**

**\|\| 4.7.59 \|\|**

**tam eva dayitaṁ bhūya āvṛṅkte patim ambikā \|**

**ananya-bhāvaika-gatiṁ śaktiḥ supteva pūruṣam \|\|**

**madhvācāryaḥ (bhāgavata-tātparyam) :**

> śaktitvād viṣṇu-śaktis tu śakti-śabdena cocyate \|
>
> śakyatvāt prakṛtiś capi svāpaḥ sṛṣṭiṁ vinā harau \|
>
> ratis tasyāstu kathito na hy anyaḥ svāpa ucyate \|\| iti tantra-sāre
> \|\|59\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** āvṛṅkte bhajate sma \|
ananya-bhāvānām ekaiva gatir yas tam \| pralaya-kāle suptā śaktir
īśvaram iva \|\|59\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanu pativratāyāḥ patyā
sahaiva muktiśravaṇākṣātmajayā satyā patyau jīvati
nijadehatyāgo\'nucitaḥ kṛta iti cenna, sā muktimitā kintu tam eva
dehāntareṇāvāpetyāha---tam eveti \| suptā uparatā śaktimāryārūpā
sṛṣṭyāraṁbhe īśvaraṁ yathā bhajati tathety arthaḥ \|\|59\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** āvṛṅkte bhajate sma \| na
vidyate'nyasmin bhāvo yasyāḥ sā \| ekaṁ gati-rūpaṁ pralaya-kāle suptā
śaktiḥ puruṣam īśvaram asuptam iva \|\|59\|\|

**\...**

**\|\| 4.7.60 \|\|**

**etad bhagavataḥ śambhoḥ karma dakṣādhvara-druhaḥ \|**

**śrutaṁ bhāgavatāc chiṣyād uddhavān me bṛhaspateḥ \|\|**

**śrīdhara-svāmī (bhāvārtha-dīpikā) :** bṛhaspateḥ śiṣyān mayā śrutam \|
paraṁ pavitraṁ ya ākarṇya tathānukīrtayet \| sa ātmanaḥ parasyāpy aghaṁ
saṁsāra-vyasanaṁ sarvadā dhunoti \|\|60\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dakṣasyādhvaraṁ yāgaṁ
drohitavānnāśitavāniti dakṣādhvaradhruk tasya \|\|60\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bṛhaspateḥ śiṣyād
uddhavāt sakāśāt \|\|60\|\|

**\...**

**\|\| 4.7.61 \|\|**

**idaṁ pavitraṁ param īśa-ceṣṭitaṁ**

**yaśasyam āyuṣyam aghaugha-marṣaṇam \|**

**yo nityadākarṇya naro'nukīrtayed**

**dhunoty aghaṁ kaurava bhakti-bhāvataḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yaśase hitaṁ yaśasyam
evamāyuṣyam \| aghānāṁ pātakānāmoghaṁ pravāhaṁ mṛṣyati hinastīti tathā
mṛṣiratra hiṁsāyāmanekārthatvāt bhaktibhāvena premṇā tṛtīyārthe tasil \|
kauraveti \| kuruvaṁśodbhūtatvena tava bhaktibhāvostyevetyabhiprāyaḥ
\|\|61\|\|

iti śrīmad-bhāgavata-bhāvārtha-dīpikā-prakāśe caturtha-skandhe
saptamo\'dhyāyaḥ \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bhāvena iti citsukha-pāṭhāntaram
\|\|61\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

iti sārārtha-darśinyāṁ harṣiṇyāṁ bhakta-cetasām \|

caturthe saptamo'dhyāyaḥ saṅgataḥ saṅgataḥ satām \|\|\*\|\|

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁ vaiyāsikyāṁ caturtha-skandhe dakṣa-yajña-sandhānaṁ nāma
saptamo'dhyāyaḥ \|

\|\|21\|\|

**\...**

## 

**(4.8)**

**athāṣṭamo'dhyāyaḥ**

<details><summary>विषयः</summary>

pratisarga-varṇane dhruvopākhyānam---vimātur duruktyā viddhasya dhruvasya vana-gamanaṁ tatra nāradopadeśena bhagavad-ārādhanaṁ ca \|
</details>

**\|\| 4.8.1 \|\|**

**maitreya uvāca---**

**sanakādyā nāradaś ca ṛbhur haṁso'ruṇir yatiḥ \|**

**naite gṛhān brahma-sutā hy āvasann ūrdhva-retasaḥ \|\|**

**śrīdhara-svāmī (bhāvārtha-dīpikā) :**

dakṣa-kanyānvaye prāptā dakṣa-yajña-kathoditā \|

manu-putrānvaye prāptā dhruva-caryātha pañcabhiḥ \|\|

aṣṭame guru-dāroktir oṣamat sarataḥ purāt \|

nirgatena dhruveṇāha tapasā toṣaṇaṁ hareḥ \|\|

evaṁ tāvan manu-kanyānvayoktyaiva marīcy-ādīnāṁ brahma-putrāṇāṁ vaṁśā
varṇitās tatrāvaśīṣṭaṁ kiñcid āha---sanakādyā iti \| nāvasann āśritāḥ
ūrdhva-retaso naiṣṭhikāḥ \| atas teṣāṁ vaṁśo nāsti \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pañcabhiradhunocyata iti
śeṣaḥ \| gurudārā mātṛsapatnī tasyā ukteryo roṣo matsaraś ca
bhrātrutkarṣāsahanajastābhyām iti dvivacanāntābhyāṁ tasiḥ \|\| tatra
brahmaputreṣu ata ūrdhvaretastvāt \| teṣāṁ sanakādīnām \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam**.***

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

vimātur vāg-viṣa-pluṣṭo mātur vāg-amṛtāplutaḥ \|

dhruvo'ṣṭae madhuvane tapasātoṣayad dharim \|\|

tad evaṁ manoḥ kanyā-vaṁśoktyaiva marīcy-ādīnāṁ brahma-putrāṇāṁ vaṁśā
varṇitāḥ \| idānīṁ tasya putra-vaṁśe vaktavye'pi lāghavād avaśiṣṭānāṁ
brahma-putrāṇāṁ vaṁśa-jijñāsāyām āha---sanakādyā iti \|\|1\|\|

**\...**

**\|\| 4.8.2 \|\|**

**mṛṣā-dharmasya bhāryāsīd dambhaṁ māyāṁ ca śatru-han \|**

**asūta mithunaṁ tat tu nirṛtir jagṛhe'prajaḥ \|\|**

**śrīdhara-svāmī (bhāvārtha-dīpikā) :** adharmo'pi brahma-putras tasya
vaṁśam āha---mṛṣeti caturbhiḥ \| dambhaḥ para-pratāraṇam \| māyā
tad-ucitā ceṣṭā \| tayoḥ sodarayor api dāmpatyam adharmāṁśatayā \| evam
upary api \| aprajo'putraḥ \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** heyatvena
tyaktumadharmavaṁśam āha he śatruhann iti \| adharma eva śatrustaṁ
bhavadvidha eva hantītyabhiprāyaḥ \| tat mithunam \| nirṛtir iti
narakādhiṣṭhātṛdevatā rakṣastulyasvabhāvāsti \| yad vā,
dikpālo\'lakṣmyadhiṣṭhātṛdevatā nirṛtiḥ syād alakṣmyāṁ tu dikpāle
narakādhipe iti kośāt \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** evaṁ śrī-kardama-kanyā-rūpāṇāṁ
sāttvika-śakti-devīnāṁ vivaraṇam uktvā tāmasa-śakti-devīnām āha---mṛṣeti
\| nirṛtir nairṛtakāṇādhipatiḥ \|\|2\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** adharmo'pi brahma-putras
tasya vaṁśam āha---mṛṣeti \| he śatruhann iti \| adharma eva śatrus taṁ
bhavad-vidhā hantīty arthaḥ \| dambhaḥ para-pratāraṇam \| māyā tad-ucitā
kriyā \| tayoḥ sodarayor api dāmpatyam adharmāṁśatayā \| nirṛtir
nairṛta-koṇādhipatiḥ \|\|2\|\|

**\...**

**\|\| 4.8.3 \|\|**

**tayoḥ samabhaval lobho nikṛtiś ca mahā-mate \|**

**tābhyāṁ krodhaś ca hiṁsā ca yad duruktiḥ svasā kaliḥ \|\|**

**śrīdhara-svāmī (bhāvārtha-dīpikā) :** nikṛtiḥ śaṭhatā \| yat yābhyāṁ
kaliś ca tasya svasā duruktiś cety arthaḥ \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tayordaṁbha māyayoḥ \| he
mahāmate tava mahe sarvapūjye harāvāsamantānmatir yasya
tathāvidhattvāllobhādayo na santīti bhāvaḥ \| tābhyāṁ lobhanikṛtibhyām
\| ity artha iti vyākhyeyam \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nikṛtiḥ śaṭhatā \| yat
yābhyāṁ kaliś ca tasya svasā duruktiś ca \|\|3\|\|

**\...**

**\|\| 4.8.4 \|\|**

**duruktau kalir ādhatta bhayaṁ mṛtyuṁ ca sattama \|**

**tayoś ca mithunaṁ jajñe yātanā nirayas tathā \|\|**

**śrīdhara-svāmī (bhāvārtha-dīpikā) :** yātanā tīvra-vedanā \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sattameti \|
kalisaṁbandhābhāvam āha kalinā dhīrabhīruṇā ityādyukteḥ \|
tayormṛtyubhayayoḥ \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evam atra śāstre bhakter
abhidheyatvena tasyāḥś cānukūla-pratikūla-vastu-jijñāsāyāṁ
varjanīyatvenādharma-vaṁśo narakānta uktaḥ \|\|4\|\|

**\...**

**\|\| 4.8.5 \|\|**

**saṅgraheṇa mayākhyātaḥ pratisargas tavānagha \|**

**triḥ śrutvaitat pumān puṇyaṁ vidhunoty ātmano malam \|\|**

**śrīdhara-svāmī (bhāvārtha-dīpikā) : pratisargo**'nusarga eva \| yad
vā, pratisargaḥ pralayaḥ \| adharmasya pralaya-hetutvāt pratisargatvam
\| etad etam adharma-vaṁśam \| **puṇyam** iti varjana-dvārā
puṇya-hetutvāt \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** iha śāstre\'bhidheyatvena
tasyāś cānukūla-pratikūla-vastu-jijñāsāyāṁ varjanīyatvenādharma-vaṁśo
narakāntaḥ saṅgraheṇa saṅkṣepeṇoktaḥ \| anusargaḥ paścāt sargaḥ
pṛṣṭha-bhāgīya ity arthaḥ \| adharmaḥ pṛṣṭhato yasmāt ity ukteḥ \|
**anagha** iti tvayāyaṁ nānubhūta iti bhāvaḥ \| triḥ śravaṇaṁ tu
dṛḍhīkaraṇārtham \| ātmanaś cetaso malaṁ daṁbhādi-rūpam eva \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** saṅgraheṇa saṅkṣepeṇa \|
pratisargaḥ pralayaḥ, pralaya-hetutvāt pralayaḥ \| he anagheti
adharma-vaṁśo'yaṁ tvayā nānubhūta iti bhāvaḥ \| puṇyaṁ varjana-dvārā
puṇya-karam \|\|5\|\|

**\...**

**\|\| 4.8.6 \|\|**

**athātaḥ kīrtaye vaṁśaṁ puṇya-kīrteḥ kurūdvaha \|**

**svāyambhuvasyāpi manor harer aṁśāṁśa-janmanaḥ \|\|**

**madhvācāryaḥ (bhāgavata-tātparyam) :** āviṣṭā hariṇā jīvā brahmā dakṣo
manuḥ pṛthuḥ \|

śakrādyā ṛṣayaś caiva matsya-vyāsādayo hariḥ \|\| iti brahma-vaivarte
\|\|6\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** harer aṁśo brahmā tasyāṁśād
dehārdhaj janma yasya \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vaktavyakathāyāḥ
samāptatvādataḥ paraṁ kiṁ vaktavyam iti tatrāha athāta iti \|
athetyanena pūrvasmādvakṣyamāṇasyārthasya maṅgalatvaṁ vakti \|
yato\'dharmādikaṁ heyamata upādeyaṁ kathayāmītyata iti \| yad vā, athāto
brahmajijñāsā - athāta ādeśamaprākṣma itivat
śrutisūtratulyatvamasyopākhyānasya sūcitam iti \| apinā vaṁśādhikyaṁ ca
sūcitam \| kurūdvaheti \| bhavadīyavaṁśavadayam api vaṁśo varṇanārha
evetyāha \| yad vā, hareraṁśānāṁ dhruvapṛthudattayajñarṣabhāṇāṁ janma
yatas tasya yajñadattayordauhitratvaṁ dhruvasya pautratvaṁ
pṛthordhruvaprapautratvamṛṣabhasyāpi prapautratvaṁ cāstīti vivekaḥ \|
atraivaṁ bodhyaṁ vatsāṁ manoruccapadaḥ svasāram iti kardamaprārthanāyāṁ
munikartṛkapūrvanāmoccāraṇena jyeṣṭhatve pratīte\'py uccapadastathāpi
priyavratottānapadoḥ svaseyamity atrānyatrāpi priyavratottānapādau
śatarūpāpateḥ sutau atrāpi ca dvandve priyavratasyaiva jyeṣṭhatvena
prādhānyātpūrvanipātājjyeṣṭhatvaṁ siddhyati \| tadvaṁśasya prathamaṁ
varṇanīyatvādyaduttānapado vaṁśavarṇanaṁ pūrvaṁ kṛtaṁ
tadbhaktabāhulyotsukatayeti bodhyaṁ, svatantrecchasya muneḥ
paryanuyogānarhatvād iti nyāyena vā bodhyam \| kiṁ ca, pūrvaṁ
priyavratenaiva rājyaṁ kṛtaṁ yadā virajasantatyantastadvaṁśaḥ
samāptimitastadā punar uttānapādrājābhūt \| priyavratādirājyakāle sa
yogasamādhiniṣṭhastaponiṣṭho vā tadvaṁśasamāptau svargādāgatya manunā
brahmaṇā ca punastasmai rājyaṁ dattaṁ samādherutthāpya manvāgamanaṁ hi
dhruvānuśāsanārthāgamanavatsaṁbhāvitam eva \| anyathā prathamaṁ
priyavratarājyābhāve bhūmaṇḍalajaladhimekhalamākalayyeti
dhruvacaritoktiḥ samudramupavistīrṇam iti prācetasopākhyānoktiś ca na
saṅgaccheta \| priyavratātpūrvaṁ samudrādy-abhāvātsamudrādīnāṁ
tadrathacaraṇaneminimnodbhūtatvasya yo niminimnairakarocchāyāṁ
ghnansaptavāridhīn ity-ādinoktatvād iti pratibhāti \|
yugapadekabhūmaṇḍale cakravartidvayāsaṁbhavāt \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** harer aṁśāṁśānāṁ
kapila-datta-yajña-pṛthu-ṛṣabhādīnāṁ janma yatas tasya \|\|6\|\|

**\...**

**\|\| 4.8.7 \|\|**

**priyavratottānapādau śatarūpā-pateḥ sutau \|**

**vāsudevasya kalayā rakṣāyāṁ jagataḥ sthitau \|\|**

**madhvācāryaḥ (bhāgavata-tātparyam) :**

> priyavratottānapāda-pramukheṣu hariḥ svayam \|
>
> āviṣṭaḥ smaraṇsmṛteṣu ṛṣabhādyāḥ svayaṁ hariḥ \|\| iti harivaṁśeṣu
> \|\|7\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** jagato rakṣāyāṁ sthitau
\|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vāsudevasya kalayā
kalārūpeṇa viṣṇunā yā jagato rakṣā tasyāṁ sthitau
viṣṇorvāsudevakalārūpatvaṁ śrīdaśamaskandhopakrame varṇayiṣyāmaḥ
\|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vāsudevasya kalayā
kalā-rūpeṇa viṣṇunā yā jagato raksā tasyāṁ kriyāyāṁ sthitau \|\|7\|\|

**\...**

**\|\| 4.8.8 \|\|**

**jāye uttānapādasya sunītiḥ surucis tayoḥ \|**

**suruciḥ preyasī patyur netarā yat-suto dhruvaḥ \|\|**

**śrīdhara-svāmī (bhāvārtha-dīpikā) :** sunītiḥ suruciś ca jāye \| tayor
madhye itarā sunītiḥ \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** priyavratottānapātpatnī
pitarau tu granthāntarādavaseyau \| uktam api skāndīyakedārakhaṇḍe---

> kardamasya sutā devī kāmyā nāmnī priyavratam \|
>
> patiṁ lebhe sūnṛtā tu dharmakanyoccapādakam \|\|

iti priyavratasya viśva-rūpaduhitā barhiṣmatyapi bhāryāsīd iti vakṣyati
pañcama-skandhe \| sūnṛteti \| sunītere va nāmāntaram evaṁ surucipitāpi
tadānīntanaḥ prajāpativiśeṣo jñeyaḥ \| tayoḥ sunītisurucyoḥ \| itarā
sunītiḥ \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tayor jāyayor madhye
\|\|8\|\|

**\...**

**\|\| 4.8.9 \|\|**

**ekadā suruceḥ putram aṅkam āro\'py a lālayan \|**

**uttamaṁ nārurukṣantaṁ dhruvaṁ rājābhyanandata \|\|**

**śrīdhara-svāmī (bhāvārtha-dīpikā) :** tayoḥ priyāpriyatve prapañcayan
dhruva-caritram āha pañcabhir adhyāyaiḥ \| suruceḥ putram uttama-saṁjñaṁ
lālayan \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nābhyanandata nāṅgyakarot
\|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** suruceḥ putram
uttama-saṁjñam \|\|9\|\|

**\...**

**\|\| 4.8.10 \|\|**

**tathā cikīrṣamāṇaṁ taṁ sapatnyās tanayaṁ dhruvam \|**

**suruciḥ śṛṇvato rājñaḥ serṣyam āhātigarvitā \|\|**

**śrīdhara-svāmī (bhāvārtha-dīpikā) :** tathā aṅkārohaṇaṁ cikīrṣamāṇam
\|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** serṣyaṁ yathā bhavati
tathā \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.8.11 \|\|**

**na vatsa nṛpater dhiṣṇyaṁ bhavān āroḍhum arhati \|**

**na gṛhīto mayā yat tvaṁ kukṣāv api nṛpātmajaḥ \|\|**

**śrīdhara-svāmī (bhāvārtha-dīpikā) :** garvoktim evāha tribhiḥ---neti
\| nṛpater dhiṣṇyam āsanaṁ nṛpātmajo'pi bhavān nāroḍhum arhati
\|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vatseti sākṣepā saṁbuddhiḥ
vatsavadajñosītyabhiprāyaḥ \| nṛpātmaja iti \| na hi nṛpātmajatvam eva
rājyāsanārohakaraṁ kintu rājñyātmajatvam \| nṛpātmajatvasya
dāsyādiputre\'pi saṁbhavādity abhiprāyaḥ \| naivaṁ dhṛta iti pāṭhe
evamuttamavatkukṣau na dhṛtaḥ, api na kadācillālanārthaṁ kukṣau
kaṭiparideśe na gṛhīta ity uktam \| vastutas tu yastvaṁ haribhakto mayā
lālanārtham api kukṣau na dhṛtosyaho me bhāgyamāndyam iti vāgarthaḥ \|
tathā nṛpaterdhiṣṇyamātramāroḍhuṁ nārhasi kiṁ tu sarvotkṛṣṭaṁ
viṣṇupadaṁ, he nṛpaternarapālakasya viṣṇorvatsa priya!
nṛpapadamatropalakṣaṇaṁ nṛpa ātmajo yasyeti tathā tava putrasyāpi rājyaṁ
bhaviṣyati tava tatra kaḥ sandeha iti bhāvaḥ \| vatsaḥ putre priye
cādyavarṣe dhenusute ca nā \| urasi klībam iti dharaṇiḥ \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dhiṣṇyam āsanaṁ yad
yasmāt nṛpātmajo'pi tvaṁ mayā kakṣau na gṛhītaḥ \|\|11\|\|

**\...**

**\|\| 4.8.12 \|\|**

**bālo'si bata nātmānam anya-strī-garbha-sambhṛtam \|**

**nūnaṁ veda bhavān yasya durlabhe'rthe manorathaḥ \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam**.***

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** durlabhe
rājyāsanārohaṇa-rūpe yasya tava \|\|12\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tvaṁ bālo'sy ata eva
nātmānam ity-ādi \|\|12\|\|

**\...**

**\|\| 4.8.13 \|\|**

**tapasārādhya puruṣaṁ tasyaivānugraheṇa me \|**

**garbhe tvaṁ sādhayātmānaṁ yadīcchasi nṛpāsanam \|\|**

**śrīdhara-svāmī (bhāvārtha-dīpikā) :** puruṣam īśvaram \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** puruṣam ārādhyeti
bhaktaṁ-manyeyaṁ rājñaḥ sannidhau, na tu vastuto hari-bhakteyam \| tvam
ātmānaṁ mama garbhe sādhayeti sampraty eva tri-caturaiḥ pañca-ṣair vā
vratair mad-garbha-prāpti-sādhanair hariṁ santoṣya tvaṁ śīghraṁ mriyasva
\| tan-mātaram ahaṁ rudatīṁ paśyeyam ity evaṁ tava ca mama ca sukhaṁ
bhavatv iti bhāvaḥ \|\|13\|\|

**\...**

**\|\| 4.8.14 \|\|**

**maitreya uvāca---**

**mātuḥ sapatnyāḥ sa durukti-viddhaḥ**

**śvasan ruṣā daṇḍa-hato yathāhiḥ \|**

**hitvā miṣantaṁ pitaraṁ sanna-vācaṁ**

**jagāma mātuḥ prarudan sakāśam \|\|**

**śrīdhara-svāmī (bhāvārtha-dīpikā) :** miṣantaṁ paśyantam \|
sanna-vācam \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tarhi rājyāsanalābhaḥ
kathaṁ syāttatrāha---tapaseti \| puruṣa nārāyaṇam \| tasya puruṣasya
garbhe sādhaya saṁpratyeva tricaturaiḥ
pañcaṣairvratairmadbhartṛprāptisādhanairhariṁ santoṣya tvaṁ śīghraṁ
mriyasva \| tvanmātaraṁ rudantīṁ paśyeyamity evaṁ tava ca mama ca sukhaṁ
bhavatv iti bhāvaḥ \| puruṣamārādhyeti bhaktaṁmanyeyaṁ nṛpasannidhāne na
tu bhakteyam iti bhāvaḥ \|\|13-14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** miṣantaṁ paśyantam \|
sanna-vācaṁ strainatvāt kuṇṭhita-vācam \|\|14\|\|

**\...**

**\|\| 4.8.15 \|\|**

**taṁ niḥśvasantaṁ sphuritādharoṣṭhaṁ**

**sunītir utsaṅgam udūhya bālam \|**

**niśamya tat-paura-mukhān nitāntaṁ**

**sā vivyathe yad gaditaṁ sapatnyāḥ \|\|**

**śrīdhara-svāmī (bhāvārtha-dīpikā) : udūhya**āro\'py a \|
antaḥ-pura-jana-mukhāt śrutvā \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pure\'taḥpure bhavāḥ paurā
dāsījanās teṣāṁ mukhāt \| atrāpi purapadamekadeśoccāraṇanyāyenāntaḥpuraṁ
vaktīti niśamya bhānunandanītivat \| tatsapatnyuditam \|
nitāntamatiśayena sā sunītiḥ \| vivyathe duḥkhitā babhūva \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : udūhya** āro\'py a
\|\|15\|\|

**\...**

**\|\| 4.8.16 \|\|**

**sotsṛjya dhairyaṁ vilalāpa śoka-**

**dāvāgninā dāva-lateva bālā \|**

**vākyaṁ sapatnyāḥ smaratī saroja-**

**śriyā dṛśā bāṣpa-kalām uvāha \|\|**

**śrīdhara-svāmī (bhāvārtha-dīpikā) :** śoka eva **dāvāgnis** tena \|
**dāv**āgni-gatā **lateva** sthitā sā **bālā vilāpaṁ cakāra** \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dāvalatāpi
vahnisparśāccaṭacaṭeti śabdaṁ kurvatī prasvinneva
jalamapyaśruvanmuñcatīti bhāvaḥ \| hetau tṛtīyā \| prāptetipadādhyāhāro
vā \| bāleti paricārakastrītulyatām āha---bālā truṭistriyoḥ iti medinī
\|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : dāva-latā** vana-latā
\|\|16\|\|

**\...**

**\|\| 4.8.17 \|\|**

**dīrghaṁ śvasantī vṛjinasya pāram**

**apaśyatī bālakam āha bālā \|**

**māmaṅgalaṁ tāta pareṣu maṁsthā**

**bhuṅkte jano yat para-duḥkhadas tat \|\|**

**śrīdhara-svāmī (bhāvārtha-dīpikā) : vṛjinasya** duḥkhasya \|
**amaṅgalam** aparādhaṁ **pareṣu mā maṁsthāḥ** \| **yad** yataḥ
**parebhyo duḥkhaṁ dadāti** yaḥ sa sva-dattam eva duḥkhaṁ **bhuṅkte**
\|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
śalabhabhakṣitasaśyavatpūrvakṛtakarmaṇo\'parihāryatvaṁ paśyantyāha---he
tāteti \| priyatvaṁ dyotayantī tatra svāsāmarthyamāhetyabhiprāyaḥ
\|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : amaṅgalaṁ** doṣaṁ vimātre
mā dehi \| prācīna-sva-kṛta-duṣkṛta-phalam eva tvam anvabhūr ity āha \|
**yad** yataḥ **parebhyo duḥkhaṁ dadāti** yaḥ, sa \[**tat**\] sva-dattam
eva **bhuṅkte** \|\|17\|\|

**\...**

**\|\| 4.8.18 \|\|**

**satyaṁ surucyābhihitaṁ bhavān me**

**yad durbhagāyā udare gṛhītaḥ \|**

**stanyena vṛddhaś ca vilajjate yāṁ**

**bhāryeti vā voḍhum iḍaspatir mām \|\|**

**śrīdhara-svāmī (bhāvārtha-dīpikā) :** durbhagayā mayā udare gṛhītas
tasyā eva stanyena vṛddhaś ca \| durbhagatvam evāha \| yāṁ mām iḍaspatir
bhū-patir bhāryeti voḍhuṁ svīkartuṁ vilajjate \| vā-śabdād dāsīty api
\|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pareṇa dveṣāduktam api
guṇagrāhiṇastatpathyam eva pratibhātīty āha---satyam iti \| vilajjate
madrakṣaṇapālane yo bhārastaṁ voḍhuṁ trapata ity arthaḥ \|
svāsyānanurūpatāmananeneti bhāvaḥ \| iḍaspatiriheḍāyā
iḍasādeśaśchāndasaḥ \| iḍā bhūmistasyāḥ patiḥ me durbhagāyā iti ṣaṣṭyau
tṛtīyārthe, tasyā durbhagāyā eva stanyena kṣīreṇa na tu
pitṛdattarasāyaneneti bhāvaḥ \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vācoḍhum iti citsukha-puṇyāraṇyau
\| vācā ūḍhuṁ vaktum ity arthaḥ \|\|18\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** gṛhītaḥ dhṛtaḥ \|
durbhagatvam evāha---yāṁ mām iḍaspatir bhū-patir bhāryeti voḍhum iyaṁ me
bhāryā bhavatīti buddhyā yo mad-rakṣaṇa-pālana-bhāraḥ, taṁ voḍhum
lajjate \| vā-śabdād dāsīti bhāvam api \|\|18\|\|

**\...**

**\|\| 4.8.19 \|\|**

**ātiṣṭha tat tāta vimatsaras tvam**

**uktaṁ samātrāpi yad avyalīkam \|**

**ārādhayādhokṣaja-pāda-padmaṁ**

**yadīcchase'dhyāsanam uttamo yathā \|\|**

**śrīdhara-svāmī (bhāvārtha-dīpikā) :** pitṛ-bhāryātvena mātrā samā
mātuḥ sapatnī tayāpi, yad uktaṁ---tapasārādhya puruṣam ity-ādi tad
ātiṣṭha kuru \| adhyāsanaṁ yadīcchasi \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mātrā samā sa-mātā tayā
vimātrāpi tvad-vadham abhilaṣantyāpi yad uktaṁ tad ātiṣṭha kuru \|
avyalīkaṁ tad api priyaṁ na bhavati \| na hi hari-bhajanaṁ kasyāpy
apriyam ato vimatsaras tasyā dveṣaṁ parityajyety arthaḥ \| mama rodanam
ājanma vidhātrā lalāṭe likhitam eva tava tu sukhaṁ bhavatv iti bhāvaḥ
\|\|19\|\|

**\...**

**\|\| 4.8.20 \|\|**

**yasyāṅghri-padmaṁ paricarya viśva-**

**vibhāvanāyātta-guṇābhipatteḥ \|**

**ajo'dhyatiṣṭhat khalu pārameṣṭhyaṁ**

**padaṁ jitātma-śvasanābhivandyam \|\|**

**śrīdhara-svāmī (bhāvārtha-dīpikā) :** paricarya niṣevya \| viśvasya
vibhāvanāya pālanāya āttā svīkṛtā guṇābhipattiḥ sattva-guṇādhiṣṭhānaṁ
yena, tasya \| jita ātmā manaḥ śvasanaḥ prāṇaś ca yais tair abhivandyam
\|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mātrā samā samātā tayā
vimātrāpi tvad-vadhamabhilaṣantyāpi yattapa uktaṁ tatkuru avyalīkaṁ
priyaṁ tat, na hi haribhajanaṁ kasyāpyapriyambhavati vimatsaraḥ tasyā
dveṣaṁ parityajyety arthaḥ \| mama rodanamājanma vidhātrā lalāṭe
likhitaṁ tava sukhaṁ bhavatv iti bhāvaḥ \| alīkamapriye\'pi syād divye
satye napuṁsakam iti medinī \| viśeṣeṇālīkaṁ vyalīkaṁ na
vyalīkamavyalīkam \| adhyāsanamadhikamāsanam udgataṁ tamo\'jñānaṁ yasya
sa tathā yathā jñānī bhagavatprāptaye tatpādaṁ sevate taṁ ca prāpnoti
tathā tvam api taṁ prāpsyasīti bhāvaḥ \|\|19-20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yasyāṅghrīti \| paricarya niṣevya
āttā sānnidhya-mātreṇāpakṛtā guṇābhipattir guṇa-sāmyaṁ prakṛtir yena,
tasya vandyam ity atra padyam iti sambandha-sammata[^6]-pāṭhāntaram
\|\|20\|\|

[^6]: sambandhokti- ; svāmi-sammata-


---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu kiṁ harim ārādhya
tasyāḥ pāpīyasyāḥ garbhaṁ pravekṣyāmīti tatra sā varākī khalu kā, tasyāḥ
kiṅkaras tvat-pitaiva varāko dīna-buddhis tvaṁ brahma-padād apy utkṛṣṭaṁ
padaṁ prāptuṁ pārayiṣyasi, tad itaḥ śīghraṁ vraja \| hariṁ bhaja mā
viṣīdety āha---yasyeti caturbhiḥ \| viśvasya vibhāvanāya pālanāya āttā
svīkṛtā guṇābhipattiḥ sattva-guṇādhiṣṭhānaṁ yena tasya \|
jitātma-śvasanair vijita-manaḥ-prāṇair yogibhir abhivandyam \|\|20\|\|

**\...**

**\|\| 4.8.21 \|\|**

**tathā manur vo bhagavān pitāmaho**

**yam eka-matyā puru-dakṣiṇair makhaiḥ \|**

**iṣṭvābhipede duravāpam anyato**

**bhaumaṁ sukhaṁ divyam athāpavargyam \|\|**

**śrīdhara-svāmī (bhāvārtha-dīpikā) :** eka-matyā sarvāntaryāmi-dṛṣṭyā
\|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** caturmukhasya
bhagavatputratvena tatprasādayogyatayā tasya
tādṛśaiśvaryaprāptiryuktaivāsmatpūrvajena kenāptaṁ yena śraddhayāsmākam
api tatra jhaṭiti pravṛttiḥ syāttatrāha---tatheti \| yathājas tathā
anyato bhaktyādivyatiriktasādhanenānyebhyo devebhyo vā bhaumaṁ
manvantarādhipatyaṁ divyaṁ svargasambandhi āpavargyaṁ kaivalyasambandhi,
athetyanena dehatyāgānantaram evāpavargasukhāvāptirna janmātaraṁ
prāpyetyāha \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** eka-matyā ekāgra-buddhyā
\|\|21\|\|

**\...**

**\|\| 4.8.22 \|\|**

**tam eva vatsāśraya bhṛtya-vatsalaṁ**

**mumukṣubhir mṛgya-padābja-paddhatim \|**

**ananya-bhāve nija-dharma-bhāvite**

**manasy avasthāpya bhajasva pūruṣam \|\|**

**śrīdhara-svāmī (bhāvārtha-dīpikā) :** mṛgyā padābjayoḥ paddhatir mārgo
yasya tam evāśraya śaraṇaṁ vraja \| tato bhajasva \| nānyasmin bhāvo
yasya tasmin \| nija-dharmair bhāvite śodhite \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kiṁ bahūktyā sāraṁ
vakṣyāmīty āha---tam iti \| eveti \| devatāntaranirāsāya
yatkiṁciddoṣadṛṣṭyā vimukho na bhaviṣyatīty āha---bhṛtyavatsalam iti \|
cakravartī tu---madvidhamātṛkoṭito\'pi tvayi bhṛtye tasya
vātsalyamudeṣyatyato duḥkhagandham api na prāpsyatīti bhāvaḥ \| yaṁ tvaṁ
prāpsyasi tasya padābjayoḥ paddhatirmārga eva mumukṣubhirmṛgyate, na tu
tair api sulabha iti bhāvaḥ \| etena na kevalaṁ sakāmaire va sa
sevyo\'pi tu mokṣepsubhirapītyuktam \| āśritasya ca nānyasminbhāva
āsaktir yasya tādṛśe manasi \| vatseti \| pañcavārṣikasya te
karmāntarānadhikārādbhaktire va
kāryetyāha---nijadhamairbhaktidharmairyamaniyamādibhiḥ puruṣamityanena
svāntastham eva taṁ na deśāntarādāneyam ity uktam \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhṛtya-vatsalam iti
mad-vidha-mātṛ-koṭito'pi tvayi bhṛtye tasya vātsalyam udeṣyaty ato
duḥkha-gandham api na prāpsyatīti bhāvaḥ \| yaṁ tvam āśrayayiṣyat tasya
padābjayoḥ paddhatir mārga eva mumukṣubhir mṛgyate, na tu sā tair api
sulabhā iti bhāvaḥ \| āśritya ca nānyasmin bhāva āsaktir yasya tādṛśe
manasi \| pañcavārṣikasya te karmānadhikārāt nija-dharmair
bhakti-dharmair bhāvite śodhite manasi puruṣam avasthāpya bhajasva
\|\|22\|\|

**\...**

**\|\| 4.8.23 \|\|**

**nānyaṁ tataḥ padma-palāśa-locanād**

**duḥkha-cchidaṁ te mṛgayāmi kañcana \|**

**yo mṛgyate hasta-gṛhīta-padmayā**

**śriyetarair aṅga vimṛgyamāṇayā \|\|**

**śrīdhara-svāmī (bhāvārtha-dīpikā) :** tam evety anena sūcitaṁ
sarvottamatvaṁ prapañcayati---nānyam iti \| hastena gṛhītaṁ dīpavat
padmaṁ yayā \| itarair brahmādibhiḥ \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kutoyam
evāśeṣapuruṣārthāvāptau niyamo\'nyaḥ kiṁ na syād iti cetsukhārādhyasyāpi
devatāntarasya naśvaraphaladāyitvāt tvad-duḥkhaṁ
nirmūlayitumasamarthasya bhajanapariṇāmadarśinyahaṁ nopadiśāmīty
āha---neti \| yo yuṣmākaṁ kuladevatā lakṣmīkāntaḥ
stutastasmātpadmapalāśalocanādityanena tasya dṛṣṭipātenaiva taptastvaṁ
śītalībhaviṣyasīti dhvanitaṁ, tvayānanviṣyaitad uktaṁ vicārite
kaścitsyād evetyata āha---mṛgayāmi vicāreṇānyaṁ tādṛśaṁ na paśyāmīti
bhāvaḥ \| lakṣmīre va sa kuto na syāttatrāha ya iti \| śrītvaṁ tu
bhāratyādāvapyastītyata āha---itarair iti \| tarhi saṁpallakṣaṇā śrīre
va sā syād ityata āha---hasteti \| anena śrīpriyā mūrtimatī
sākṣāllakṣmīr iti jñāyate mṛgyata ityanena harerguṇataḥ
svarūpataścotkarṣo dhvanitaḥ \| vimṛgyamāṇayetyanena śrīkaṭākṣamokṣasya
duḥsādhanatvamuktam \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** śriyā jagad-adhiṣṭhātryā
hasta-gṛhīta-padmayeti tal-locana-sāmyenādhika-tad-ruceḥ \|
sarva-sampatti-nidhānena tena padmena sevābhilāṣād vā \|\|23\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sukhārādhyasyāpi
devatāntarasya naśvara-phala-dāyitvāt tvad-duḥkhaṁ nirmūlayitum
asamarthasya bhajanaṁ pariṇāma-darśiny ahaṁ tvāṁ nopadiśāmīty
āha---nānyam iti \| padma-palāśeti tasya dṛṣṭi-pātenaiva taptas tvaṁ
śītalībhaviṣyāmīti bhāvaḥ \| haste gṛhītaṁ dīpavat padmaṁ yayā \|
itarair brahmādibhiḥ \|\|23\|\|

**\...**

**\|\| 4.8.24 \|\|**

**maitreya uvāca---**

**evaṁ sañjalpitaṁ mātur ākarṇyārthāgamaṁ vacaḥ \|**

**sanniyamyātmanātmānaṁ niścakrāma pituḥ purāt \|\|**

**śrīdhara-svāmī (bhāvārtha-dīpikā) :** sañjalpitaṁ vilāpam \|
tato'rthasyāgamo yasmāt, tathābhūtaṁ vaca ākarṇya \|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bālatvādroṣatoṣayoḥ
kṣaṇakālīnatvena samatvānmātṛvacaḥ śrutvāpi gṛha evāvasthānaṁ hṛdi
saṁnidhāya tatsamarthanāya tato nirgamanaṁ vā yuktam iti dhruveṇa
dvayormadhye kimakārītyāntarīṁ śaṅkāṁ parihattutm āha---evam iti \| tato
vilāpākarṇanānantaram \| arthasyābhipretasya \| ātmanā dhairyeṇātmānaṁ
manaḥ \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.8.25 \|\|**

**nāradas tad upākarṇya jñātvā tasya cikīrṣitam \|**

**spṛṣṭvā mūrdhany agha-ghnena pāṇinā prāha vismitaḥ \|\|**

**śrīdhara-svāmī (bhāvārtha-dīpikā) :** *na vyākhyātam**.***

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
dhruvasyābhīṣṭasiddhilakṣaṇaṁ nāradasaṁvādaṁ vakti nārada iti \|
upākarṇyetyanena nāradasya dūraśravaṇaśaktiryogīndratvātsvābhāvikīti
sūcayati \| sarvaprāṇicittaviṣayaṁ jñānaṁ vā yogasiddhaṁ spṛṣṭvati
guruprasādaṁ dhvanayati---aghaghneneti \| sarvaduritavināśakena
pitrādidveṣanimittadoṣanāśaṁ vakti \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nārado yadṛcchayaivāgataḥ sann iti
jñeyam \|\|25\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prāha svagatam \|\|25\|\|

**\...**

**\|\| 4.8.26 \|\|**

**aho tejaḥ kṣatriyāṇāṁ māna-bhaṅgam amṛṣyatām \|**

**bālo'py ayaṁ hṛdā dhatte yat samātur asad-vacaḥ \|\|**

**śrīdhara-svāmī (bhāvārtha-dīpikā) :** vismita ity uktaṁ tad
evāha---aho tejaḥ prabhāvaḥ \|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tad eva vismitatvam eva
tejo dhairyalakṣaṇam \| amṛṣyatāmasahamānānāṁ samātuḥ samānamātuḥ
surucyāḥ \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** aho iti svagataṁ vākyam, uvācety
agre sphuṭokti-khyāpanāt \| tejaḥ paribhavecchā \|*\|*26\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 4.8.27 \|\|**

**nārada uvāca---**

**nādhunāpy avamānaṁ te sammānaṁ vāpi putraka \|**

**lakṣayāmaḥ kumārasya saktasya krīḍanādiṣu \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** *na vyākhyātam**.***

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** putraketi
putrasahadṛśatvācchiṣyasyetyabhipretyoktam \| sādṛśye\'pi kapratyayaḥ
\|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vikalpe vidyamāne'pi
asantoṣa-hetavo moham ṛte na santīty eva yato'mī mohād abhinnāḥ \| yac
ca sukhaṁ duḥkhaṁ karmabhir iti loke śrūyate, tatra ca pakṣe tāni moham
ṛte na santīty arthaḥ \|\|27\|\|

**\...**

**\|\| 4.8.28 \|\|**

**vikalpe vidyamāne'pi na hy asantoṣa-hetavaḥ \|**

**puṁso moham ṛte bhinnā yal loke nija-karmabhiḥ \|\|**

**madhvācāryaḥ (bhāgavata-tātparyam) :** vividha-kalpane vidyamāne'pi
pariṇatatayā \|\|28\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) : vikalpe** mānāpamāna-viveke saty
api **bhinnā** na santi, kiṁ tu moha-kalpitā evety arthaḥ \| kutaḥ ? yat
sukhaṁ duḥkhaṁ vā tan nija-karmabhir eva bhavati yataḥ \|\|28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** asantoṣahetavo
duḥkhahetavo\'mānādayastatkartāro vā \| ity artha iti \| ajñānakalpitā
eveti bhāvaḥ \| atra viśvanāthaḥ---vikalpo bhedastasminvidyamāne\'pi
jñānayogināṁ tāvadvikalpo nāstyeveti ko vāsantoṣaḥ ke vā tasya hetavaḥ
\| bhaktiyogināṁ karmayogināṁ ca vikalpo vidyata eveti vidyamāne vikalpe
puṁso mohaṁ vināsantoṣasya hetavo\'pamānādayastatkartāraś ca bhinnā na
santi kiṁ tu moha evety arthaḥ \| yad yasmālloke sarvatra
nijakarmabhirevāpamānādayo bhavantītyātmānaṁ vinā kasmai doṣo deya
ityata evaṁ vivekino bhaktāḥ sakarmāṇaś ca kecidbhavantīti bhāvaḥ
\|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vikalpo bhedaḥ, tasmin
vidyamāne'pīti jñāna-yogināṁ tāvad vikalpo nāsty eveti ko vāsantoṣaḥ ?
ke vā tasya hetavaḥ ? bhakti-yogināṁ karma-yogināṁ vikalpo vidyata eveti
\| **vidyamāne'pi** **vikalpe** **puṁso mohaṁ vinā asantoṣasya
hetavo**'vamānādayas tat-kartāraś ca **bhinnā na** santi, kintu moha
evety arthaḥ \| **yad** yasmāl **loke** sarvatra **nija-karmabhir**
evāśubhair asantoṣa-hetavo'vamānādayaḥ, tat-kartāraś ca bhavantīty
ātmānaṁ vinā kasmai doṣo deyaḥ ? iti \| ata eva vivekino bhaktāḥ
karmiṇaś ca kecin nirmatsarā bhavanti iti bhāvaḥ \|\|28\|\|

**\...**

**\|\| 4.8.29 \|\|**

**parituṣyet tatas tāta tāvan-mātreṇa pūruṣaḥ \|**

**daivopasāditaṁ yāvad vīkṣyeśvara-gatiṁ budhaḥ \|\|**

**śrīdhara-svāmī (bhāvārtha-dīpikā) :** upaśamopadeśena
nivartayati---parituṣyed iti ṣaḍbhiḥ \| **īśvara-gatiṁ** **vīkṣya**
īśvarānukūlyaṁ vinā nodyamāḥ phala-hetava iti jñātvā **parituṣyet**
santoṣam eva kuryāt \|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nivartayati-tapasa iti \|
yataḥ karmaiva duḥkhādihetustato hetoḥ yatra phalaprāpakaṁ
tatraiveśvarānukūlyaṁ bhavatīti daivopapāditenaiva tuṣyed iti bhāvaḥ \|
budha iti \| svopārjitavivekabuddhyetyāha iti jñātveśvarapreritam eva
karma phalatīti vicārya \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yatra phala-prāpakaṁ daivaṁ,
tatraiveśvarānukūlyaṁ bhavatīti **daivopasāditenaiva parituṣyed** iti
bhāvaḥ \| daivam īśvaro vā \|\|29\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yasmād evaṁ tasmād
**daivena** prācīna-nija-karmaṇā **upasāditaṁ** prāpitaṁ **yāvat** yat
pramāṇakaṁ sukhaṁ duḥkhaṁ vā, **tāvan-mātreṇa parituṣyet** \| vivekena
sopārjita-buddhyeti bhāvaḥ \| tac ca **īśvara-gatiṁ vīkṣya**
īśvara-preritam eva karma phalatīti jñātvety arthaḥ \|\|29\|\|

**\...**

**\|\| 4.8.30 \|\|**

**atha mātropadiṣṭena yogenāvarurutsasi \|**

**yat-prasādaṁ sa vai puṁsāṁ durārādhyo mato mama \|\|**

**śrīdhara-svāmī (bhāvārtha-dīpikā) :** duṣkaraś ca tavāyam udyama ity
āha---atheti dvābhyām \| **yasya prasādam** avaroḍhuṁ prāptum icchasi
\|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tava tu
prāripsitoyamudyamotikaṭhina ity āha---atheti \| atha yadi yogenopāyena
mātṛpadamatrobhayamātṛpare jñeyaṁ surucyāpi tapasārādhya
puruṣamityupadiṣṭatvāt \| durārādhyasya kutaḥ prasādaḥ kutastarāṁ
phalāptir iti bhāvaḥ \| vā ityanena svānubhavasiddham iti darśayati
\|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tava tu prāripsito'yam
udyamo'tikaṭhina ity āha---atheti \| avaroddhuṁ prāptum icchasi
\|\|30\|\|

**\...**

**\|\| 4.8.31 \|\|**

**munayaḥ padavīṁ yasya niḥsaṅgenoru-janmabhiḥ \|**

**na vidur mṛgayanto'pi tīvra-yoga-samādhinā \|\|**

**śrīdhara-svāmī (bhāvārtha-dīpikā) : niḥsaṅgena** **tīvra-yogena**
yuktena **samādhinā** **mṛgayanto'pi** **yasya padavīṁ** mārgaṁ **na
viduḥ,** sa devo durārādhyaḥ \[30\] \|\|31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** munayo\'pi yanmārgaṁ
samārādhyaṁ na jānanti bālakastvaṁ kimuteti bhāvaḥ \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.8.32 \|\|**

**ato nivartatām eṣa nirbandhas tava niṣphalaḥ \|**

**yatiṣyati bhavān kāle śreyasāṁ samupasthite \|\|**

**śrīdhara-svāmī (bhāvārtha-dīpikā) : śreyasāṁ** **kāle** vṛddhatve
\|\|32\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yataḥ sa durārādhyostyato
nivartatām \| eṣa tatprasādanalakṣaṇo haṭhaḥ \|
vāstavorthastu-viniścitaṁ phalaṁ yatra tathābhūta eva sannivartatāṁ kāle
prāptyavasare evāsmin yatiṣyatīti vartamānasāmīpye \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ata iti vāstavārthe \|
\[**niṣphalam**\] niścitaṁ phalaṁ yatra tathā-bhūta eva san
**nivartatām** \| **kāle** prāptāvasara evāsmin \| **yatiṣyatīti**
vartamāna-sāmīpye \|\|32\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : śreyasāṁ kāle** vayaso
vṛddhatve \|\|32\|\|

**\...**

**\|\| 4.8.33 \|\|**

**yasya yad daiva-vihitaṁ sa tena sukha-duḥkhayoḥ \|**

**ātmānaṁ toṣayan dehī tamasaḥ pāram ṛcchati \|\|**

**śrīdhara-svāmī (bhāvārtha-dīpikā) : sukha-duḥkhayor** madhye sukhe
sati puṇyaṁ kṣīyata iti, duḥkhe sati pāpaṁ kṣiyata ity **ātmānaṁ
toṣayaṁs tamasaḥ pāraṁ** mokṣaṁ \[**ṛcchati**\] prāpnoti \|\|33\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tena daivavihitena
\|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yasyeti \| niṣkāma-karmāny
atrādhikārī \|\|33\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : sukha-duḥkhayor** madhye
tena sukhena duḥkhena vā **toṣayan**, sukhe sati puṇyaṁ kṣīyate, duḥkhe
sati pāpaṁ kṣiyata iti buddhyety arthaḥ \| **tamasaḥ** saṁsārāt
\|\|33\|\|

**\...**

**\|\| 4.8.34 \|\|**

**guṇādhikān mudaṁ lipsed anukrośaṁ guṇādhamāt \|**

**maitrīṁ samānād anvicchen na tāpair abhibhūyate \|\|**

**śrīdhara-svāmī (bhāvārtha-dīpikā) :** kiṁ ca, guṇair adhikāt puṁsam
iti lyub-lope pañcamī \| taṁ dṛṣṭvā prītiṁ kuryāt, na tv asūyām ity
arthaḥ \| anukrośaṁ kṛpāṁ lipset, na tu tiraskāram \| samānān maitrīṁ na
tu spardhām \|\|34\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** manoduḥkhābhāve
upāyāntaram āha---kiṁ ceti \| guṇāḥ śamadamādayaḥ \| ity artha iti \|
tādṛśaguṇāptaye\'nyathā tadguṇātirna syād iti bhāvaḥ \| kṛpām iti \|
ayam api mādṛśo bhavatvity arthaḥ \| na tu spardhām iti \| sparddhayā
narakapātādi syād ity arthaḥ \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, guṇādhikāt
guṇādhikaṁ prāpyeti lyub-lope pañcamī \| mudaṁ labdhum icchet, na tv
asūyām \| anukrośaṁ kṛpāṁ, na tv avajñām \| maitrīṁ, na tu spardhāṁ
lipsed iti yadi sva-svabhāva-doṣān na labheta, tad api labdhuṁ
kāmayetāpīty abhiprāyaḥ \|\|34\|\|

**\...**

**\|\|** **4.8.35 \|\|**

**dhruva uvāca---**

**so'yaṁ śamo bhagavatā sukha-duḥkha-hatātmanām \|**

**darśitaḥ kṛpayā puṁsāṁ durdarśo'smad-vidhais tu yaḥ \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nāradenaivaṁ bodhito\'pi
dhruvas taṁ praśasya sva-hārdaṁ vijñāpayati---**so\'yaṁ śamo**
bhagavan-niṣṭhā-lakṣaṇaḥ \| **sukha-duḥkhābhyāṁ** pīḍita-manasām
\|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : asmad-vidhair yo durdarśaḥ,**
**so**'pi yadyapi **kṛpayā darśitaḥ** \|\|35\|\|

**\...**

**\|\| 4.8.36 \|\|**

**athāpi me'vinītasya kṣāttraṁ ghoram upeyuṣaḥ \|**

**surucyā durvaco-bāṇair na bhinne śrayate hṛdi \|\|**

**śrīdhara-svāmī (bhāvārtha-dīpikā) :** kṣāttraṁ svabhāvaṁ prāptavato'ta
evāvinītasya **durvākya-bāṇair bhinne hṛdi** **na śrayate** na tiṣṭhati
\|\|36\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *viśvanātham anu.*

---------------------------------------------------------------------------------------------------------------------

**jīva-gosvāmī (krama-sandarbhaḥ) :** athāpi tathāpi \|\|36\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tvayā yadyapy
anadhikāriṇe'pi mahyaṁ kṛpayedam upaśamāmṛtaṁ dattam \| **athāpi**
tathāpi \| ata eva svabhāvaṁ prāptatvād eva \| **bhinne** mṛd-bhājanavad
vidīrṇe na tiṣṭhatīti vyāja-stutyā śauryādi-hīnān durbalān brāhmaṇān
evopaśamāmṛtaṁ pāyaya, mama tu mahā-ghora-śauryavataḥ kṣatriya-kumārasya
dṛṣṭir apy atra na patatīti vyañjitam \|\|36\|\|

**\...**

**\|\| 4.8.37 \|\|**

**padaṁ tri-bhuvanotkṛṣṭaṁ jigīṣoḥ sādhu vartma me \|**

**brūhy asmat-pitṛbhir brahmann anyair apy anadhiṣṭhitam \|\|**

**śrīdhara-svāmī (bhāvārtha-dīpikā) : anyair anadhiṣṭhitaṁ**
**tri-bhuvane utkṛṣṭaṁ padaṁ** **jetum icchor me** **sādhu vartma**
mārgaṁ **brūhi** \|\|37\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tarhi tavākāṅkṣāyāḥ
kiyānavadhirityākāṅkṣāyām āha---padam iti \| tribhuvanotkṛṣṭa tve\'py
asmatpitṛbhir iti yā māmavamanyate sma tatpatinottānapādena tatpitrā
manunā tatpitrā brahmaṇā tadanyair api
brahmaputrapautrādibhiranadhiṣṭhitamaprāptaṁ padaṁ jetum icchorvartma
brūhīti tvaṁ tāvadvartmamātramupadiśannacireṇaiva tadvijaye kiñcana
śauryaṁ me paśyeti bhāvaḥ \| etena brahmādyaprāpye pade
tatputrasyottamasya tu manoratho\'pi durghaṭa ityasūci \| kiṁ ca,
rājasiṁhāsanasyānityatvena tapasā tannākāṅkṣa iti ca dhvanitam
\|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tarhi tvaṁ kim icchasi ?
ity ata āha---padam iti \| **tri-bhuvanotkṛṣṭatve**'pi
**asmat-pitṛbhir** iti yo mām avamanyate sma, tena suruceḥ patyā
uttānapādena, tat-pitrā manunā, tat-pitrā brahmaṇāpi, anyair api
brahmaṇaiḥ putra-pautrādibhiḥ **anadhiṣṭhitam** aprāptaṁ padaṁ
**jigīṣoḥ** svīcikīrṣor **vartma** brūhīti, \"tvaṁ tāvat vartma mātram
uddiśann acireṇaiva tad-vijaye kiñcana śauryaṁ me paśya\" iti bhāvaḥ
\|\|37\|\|

**\...**

**\|\| 4.8.38 \|\|**

**nūnaṁ bhavān bhagavato yo'ṅgajaḥ parameṣṭhinaḥ \|**

**vitudann aṭate vīṇāṁ hitāya jagato'rkavat \|\|**

**śrīdhara-svāmī (bhāvārtha-dīpikā) :** aṅkaja iti pāṭhe utsaṅgāj jāto
yo nāradaḥ sa bhavān \| tatra liṅgam, vīṇāṁ vitudan vādayan hitāyāṭati
\|\|38\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mama tvayaṁ manorathaḥ
setsyatyeva yad gṛhānniṣkāmyata eva bhavaddarśanamidam evātra jñāpakam
ity āha---nūnam iti \| aṅgādutsaṅgādāvirbhūto lokahitāya
bhagavad-avatāra evaṁ tvaṁ na kasyāpi putra iti bhāvaḥ, pāṭhāntaraṁ
svāmicaraṇaurvyākhyātam eva \| tatra nāradatve
śrīnāradasyaivaitādṛśatvāt nāraṁ narasamūhaṁ dayate hitopadeśena
pālayatīti nirukteranvarthatvāt \|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bhavān parameṣṭhino'ṅgajo'py
aṅkaja iti pāṭhe utsaṅgāj jāto'pi yad vīṇāṁ vitudann aṭati tanūnaṁ
jagata eva hitāyeti \| atra śrī-maitreya uvāceti kvacit itīti \|
sa-nirbandhaṁ svasmin viśvāsa-yuktaṁ
sarvotkṛṣṭa-sādhana-sādhya-lipsā-yuktaṁ ca, ata eva prītaḥ \|\|38\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mamāyaṁ tu manorathaḥ
setsyaty evety atra gṛhān niṣkramya ta eva bhavad-darśanam eva liṅgam
ity āha---nūnam iti \| aṅkād utsaṅgād āvirbhūto loka-hitāya
bhagavad-avatāra eva tvaṁ na kasyāpi putra iti bhāvaḥ \| aṅgaja iti
pāṭhe bhavān parameṣṭhino'ṅgajo'pi mad-vīṇāṁ vinudann aṭati taj jagato
hitāyaiva \|\|38\|\|

**\...**

**\|\| 4.8.39 \|\|**

**maitreya uvāca---**

**ity udāhṛtam ākarṇya bhagavān nāradas tadā \|**

**prītaḥ pratyāha taṁ bālaṁ sad-vākyam anukampayā \|\|**

**vaṁśīdharaḥ (bhāvārtha-dīpikā-prakāśaḥ) :** yādṛcchikamunitvāttad
uktamākarṇya smitvā yogitvenādṛśyaśaktitvāttūṣṇīṁ gatamuta kim apyuktam
iti tatrāha---itīti \|\|39\|\|

---------------------------------------------------------------------------------------------------------------------

*na katamena vyākhyātam.*

**\...**

**\|\| 4.8.40 \|\|**

**nārada uvāca---**

**jananyābhihitaḥ panthāḥ sa vai niḥśreyasasya te \|**

**bhagavān vāsudevas taṁ bhaja taṁ pravaṇātmanā \|\|**

**śrīdhara-svāmī (bhāvārtha-dīpikā) :** niḥśreyasasya abhipretārthasya
panthāḥ \| ko'sau ? ity ata āha---bhagavān vāsudevo'ta eva bhaja
\|\|40\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prāguktaṁ dṛḍhīkartum
āha---jananyeti \| vā-ity evārthaḥ \| yo jananyābhihitaḥ sa eva te
niḥśreyasasya paramasukhasya syānnānya ity evānvayaḥ \| kosāv iti
tatrāha---yo harervigraheṣu vāsudevanāmā bhagavāṁstaṁ,
tasminpravaṇastatpravaṇaḥ sa cāsāvātmā manastena---

> pravaṇo nā caturmāgyāṁ kramanimnamahītale \|
>
> prahve ca jaṭhare lagne prakṛṣṭavacane\'pi ca \|\| iti kośāt
> \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.8.41 \|\|**

**dharmārtha-kāma-mokṣākhyaṁ ya icchec chreya ātmanaḥ \|**

**ekaṁ hy eva hares tatra kāraṇaṁ pāda-sevanam \|\|**

**vaṁśīdharaḥ (bhāvārtha-dīpikā-prakāśaḥ) :** harisevanam eva
sarvābhīṣṭaheturity āha \| tasyeti śeṣaḥ \| tasya tatra tatprāptāvekam
eva kāraṇāntaravyāvartakaṁ hareḥ pādasevanaṁ kāraṇam ity arthaḥ
\|\|41\|\|

---------------------------------------------------------------------------------------------------------------------

*na katamena vyākhyātam.*

**\...**

**+\|\| 4.8.42 \|\|**

**tat tāta gaccha bhadraṁ te yamunāyās taṭaṁ śuci \|**

**puṇyaṁ madhuvanaṁ yatra sānnidhyaṁ nityadā hareḥ \|\|**

**śrīdhara-svāmī (bhāvārtha-dīpikā) :** madhu-vanākhyaṁ yamunāyās taṭaṁ
gaccha \| yatra madhuvane \|\|42\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** abhīṣṭasādhanaṁ kṣetraṁ
copadiśati---yasmāddharere va pradhānasādhanatvaṁ
tattasmādyamunāyāstaṭaṁ gaccha \| kiṁbhūtaṁ taṭaṁ vīrahā mādhavo madhuḥ
iti sahasranāmasu paṭhitatvānmadhoranvayodbhūtatvādvā madhorviṣṇorvano
bhajanaṁ yatra tanmadhuvanaṁ vana saṁbhaktau ityato ghañarthe kavidhānam
iti kapratyaye bhāve vananaṁ vana iti \| harernityañca sāṁnidhyaṁ yatra
tadestīti \| etena vrajāntargataṁ tallakṣyate \| tatraiva bhagavato
nityavihārasya nāradapurāṇādau nityaṁ śrīyamunātaṭe vrajabhuvi lelāyate
mādhavaḥ ityādyukteḥ śravaṇāt \| ata eva śuci pavitratāpādakatvena
dīptaṁ puṇyaṁ tapasyaṁ puṇa-śubhe karmaṇi puṇāya hitaṁ puṇyaṁ
sarvakṣetreṣu mukhyaṁ siddhisthānam \| yadvā-madhuvanasya
nityatvenāvirbhāvatirobhāvāveva tasya sto\'to dhruvakāle\'pi
tadastyeveti mantavyam \| svāmicaraṇoktistu---madhuvanamākhyātavāniti
madhuvanākhyam iti ḍāntā bodhyā \|\|42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atiśaya-kṛpayā sukhārādhyatvopāyam
upadiśati \| tat tāteti, tātety anukampāyāṁ vighna-vighātāya
śubhāśīrvādaḥ, bhadraṁ ta iti, nityadā svabhāvata eva na tv
adhyayanādi-sādhana-vaśāt \|\|42\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tava jananyā yad
abhihitaṁ tad eva mad-abhihitam \| imaṁ ca viśeṣam upadiśāmīty āha---tat
tāteti \| madhuvanam iti sarveṣu siddha-kṣetreṣu tasyaiva mukhyatvāt
\|\|42\|\|

**\...**

**\|\| 4.8.43 \|\|**

**snātvānusavanaṁ tasmin kālindyāḥ salile śive \|**

**kṛtvocitāni nivasann ātmanaḥ kalpitāsanaḥ \|\|**

**śrīdhara-svāmī (bhāvārtha-dīpikā) :** adhyayanādy-abhāve'py ātmana
ucitāni yogyāni devatā-namaskārādīni kṛtveti yamaniyamā uktāḥ \|
āsana-kalpanaṁ ca kuśādibhiḥ svastikādibhiś ca \|\|43\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra kiṁ kartavyam iti
tatrāha---snātveti \| anusavanaṁ trikālaṁ prathamādinā cailājinagrahaḥ
\| cailājinakuśottaram iti gītokteḥ \| yadvā---kāśādi grāhyamādinā \|
svastikādibhirity atrādinā padmāsanādigrahaḥ \|\|43\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** snātvety aṣṭakam \|\|43\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** adhyayanādy-abhāve'py
ātmana ucitāni yogyāni devatā-namaskārādīni \|\|43\|\|

**\...**

**\|\| 4.8.44 \|\|**

**prāṇāyāmena tri-vṛtā prāṇendriya-mano-malam \|**

**śanair vyudasyābhidhyāyen manasā guruṇā gurum \|\|**

**śrīdhara-svāmī (bhāvārtha-dīpikā) :** abhidhyāyed ity-ādi-ṣaḍbhiḥ \|
guruṇā dhīreṇa manasā \| guruṁ śrī-harim \|\|44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** guruṇām iti citsukhaḥ, hrasvaś
chāndasaḥ \|\|44\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** trivṛtā
recaka-pūraka-kumbhakātmakena guruṇā viśuddhatvāt śreṣṭhena \|\|44\|\|

**\...**

**\|\| 4.8.45 \|\|**

**prasādābhimukhaṁ śaśvat prasanna-vadanekṣaṇam \|**

**sunāsaṁ subhruvaṁ cāru- kapolaṁ sura-sundaram \|\|**

**śrīdhara-svāmī (bhāvārtha-dīpikā) :** sureṣu sundaram \|\|45\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** trivṛtā
pūrakāditritvasaṅkhyāyuktena \| yadvā---praṇavena vyudasyetyuktyā
pratyāhāro\'pi dhvanitaḥ \| manasaścendriyāṇāṁ ca viṣayebhyaḥ
pratyāharaṇam eva vyudāsa iti śuddhatvācchreṣṭheneti vā
guruṇetyasyārthaḥ \|\|44-45\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** surebhyo'pi sundaram
\|\|45\|\|

**\...**

**\|\| 4.8.46 \|\|**

**taruṇaṁ ramaṇīyāṅgam aruṇoṣṭhekṣaṇādharam \|**

**praṇatāśrayaṇaṁ nṛmṇaṁ śaraṇyaṁ karuṇārṇavam \|\|**

**śrīdhara-svāmī (bhāvārtha-dīpikā) :** ramaṇīyāny aṅgāni yasya \|
oṣṭhaś ca īkṣaṇā īkṣaṇaṁ ca oṣṭhekṣaṇe aruṇe oṣṭhekṣaṇe dhārayatīti
tathā tam \| aruṇam oṣṭham īkṣaṇaṁ ca dhārayatīti vā \| nṛmṇaṁ
sukha-karam \| yad vā, nṛmṇaṁ dhanam, sarva-puruṣārtha-nidhim ity arthaḥ
\|\|46\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
nṛmṇapadasyārthadvayavācitvādarthāntaram āha---yadveti \| nṛmṇaṁ
syātsundare dhane iti dharaṇiḥ \| ity artha iti \| sarvadhana-rūpatvaṁ
harere va kalyāṇahetutvāttadanaṁ yatsukhapradam iti bhāvaḥ \|
netrāruṇyasya bhayahetutve\'pi prāntāruṇyasya
śobhāhetutvamapītyabhipretyāha---aruṇeti \|\|46\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** oṣṭham upari adharas tv adhastāt
\| nṛmṇam iti chāndasam \|\|46\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** upary-adhaḥ-sthitau
danta-cchadāv adharoṣṭhādharāv ucyete \| praṇatānām āśrayaṇaṁ nṛmṇaṁ
teṣāṁ dhana-rūpam \|\|46\|\|

**\...**

**\|\| 4.8.47 \|\|**

**śrīvatsāṅkaṁ ghana-śyāmaṁ puruṣaṁ vana-mālinam \|**

**śaṅkha-cakra-gadā-padmair abhivyakta-caturbhujam \|\|**

**śrīdhara-svāmī (bhāvārtha-dīpikā) :** puruṣaṁ puruṣa-lakṣaṇa-yuktam
\|\|47\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śrīvatsārtho hi
śrī-kṛṣṇāvatāravarṇane sphuṭībhaviṣyatīti \| puruṣalakṣaṇaṁ
śyāmavarṇaśaṅkhacakrādi tadyuktam \|\|47\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** puruṣaṁ puruṣasya bhagavato
lakṣaṇenānvitam ity arthaḥ \| śaṅkhādibhiḥ sarvatra vikhyātāś catvāro
bhujā yasya tam \|\|47\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 4.8.48 \|\|**

**kirīṭinaṁ kuṇḍalinaṁ keyūra-valayānvitam \|**

**kaustubhābharaṇa-grīvaṁ pīta-kauśeya-vāsasam \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** kaustubhasyābharaṇaṁ grīvā yasya \|\|48\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kaustubhasyābharaṇaṁ
bhūṣaṇa-rūpaṁ grīvā yasya tam \| na tu kaustubhena grīvāśobhā grīvayaiva
kaustubhaśobhety arthaḥ \|\|48\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

**\...**

**\|\| 4.8.49 \|\|**

**kāñcī-kalāpa-paryastaṁ lasat-kāñcana-nūpuram \|**

**darśanīyatamaṁ śāntaṁ mano-nayana-vardhanam \|\|**

**śrīdhara-svāmī (bhāvārtha-dīpikā) :** kāñcī-kalāpena paryastaṁ
pariveṣṭitam \| mano-nayanayor vardhanaṁ harṣa-karam \|\|49\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kalāpa-vinyastam iti citsukhaḥ
\|\|49\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kāñcī-kalāpena
kṣudra-ghaṇṭikā-samūhena \| paryastaṁ pariveṣṭitam \|\|49\|\|

**\...**

**\|\| 4.8.50 \|\|**

**padbhyāṁ nakha-maṇi-śreṇyā vilasadbhyāṁ samarcatām \|**

**hṛt-padma-karṇikā-dhiṣṇyam ākramyātmany avasthitam \|\|**

**śrīdhara-svāmī (bhāvārtha-dīpikā) :** hṛt-padma-karṇikāyā dhiṣṇyaṁ
madhya-sthānaṁ tad ākramya samarcatām ātmani manasi sthitam \|\|50\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kāṁcīkalāpena
tatsaṁjñabhūṣaṇena kalāpo bhūṣaṇe barhe samūhe candramasyapi iti
niruktiḥ \|\|49-50\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ātmany avasthitaṁ manasi
sphurantam \|\|50\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** samarcatām bhaktānāṁ
dhiṣṇyaṁ sthānam ātmani buddhau jīve ca \|\|50\|\|

**\...**

**\|\| 4.8.51 \|\|**

**smayamānam abhidhyāyet sānurāgāvalokanam \|**

**niyatenaika-bhūtena manasā varadarṣabham \|\|**

**śrīdhara-svāmī (bhāvārtha-dīpikā) :** dhyānam āha---smayamānam iti \|
niyatena prāg-uktayā dhāraṇayā susthireṇāta evaika-bhūtenaikāgreṇa \|
dhāraṇoktāni viśeṣaṇāni dhyāne'pi draṣṭavyāni \| yad vā, yathokta-mātram
eva \| tad uktam ekādaśa-skandhe, nānyāni cintayed bhūyaḥ susmitaṁ
bhāvayen mukham \[bhā.pu. 11.14.43\] iti \|\|51\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ataḥ saṁsthitatvāt \|
dhāraṇoktāni prasannavadanekṣaṇam ityādīni tathā ca
dhāraṇādhyānayorbhedo na setsyati tulyaviśeṣaṇatvādubhayor iti
cettatrāha---yadveti \|\|51\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** abhidhyāyet tat-tad-vaiśiṣṭyena
cintayed ity arthaḥ \|\|51\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** niyatenāsaktena
eka-bhūtena ekāgreṇa \|\|51\|\|

**\...**

**\|\| 4.8.52 \|\|**

**evaṁ bhagavato rūpaṁ subhadraṁ dhyāyato manaḥ \|**

**nirvṛtyā parayā tūrṇaṁ sampannaṁ na nivartate \|\|**

**śrīdhara-svāmī (bhāvārtha-dīpikā) :** samādhim āha---evam iti \|
tūrṇaṁ śīghraṁ sampannaṁ sat \|\|52\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** samādhiścittavṛttinirodhaḥ
iti lakṣaṇasadbhāvād āha---samādhim āha evam iti \| parayā
nivṛttyodriktānandena sampannaṁ pūrṇaṁ dhyeyāditaratra na gacchatīty
arthaḥ \|\|52\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** na nivartate dhyeyaṁ na tyajati
\|\|52\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** na nivartate yogino mana
iva dhyeyaṁ na tyajati \|\|52\|\|

**\...**

**\|\| 4.8.53 \|\|**

**japaś**[^7] **ca paramo guhyaḥ śrūyatāṁ me nṛpātmaja \|**

[^7]: japyaś


**yaṁ sapta-rātraṁ prapaṭhan pumān paśyati khecarān \|\|**

**śrīdhara-svāmī (bhāvārtha-dīpikā) :** japyo mantraḥ \|\|53\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nṛpātmajeti \|
narapālakaputratvāttvam api na rānpālayiṣyasītyatas tvāṁ go\'py am api
vadāmītyabhiprāyaḥ \| khecarān devān prakṛṣṭaṁ tadākāracetastvena paṭhan
\|\|53\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** prapaṭhan vācikam api japan kim
utopaṁśu mānasaṁ vā khecarān pārṣadān atha dakṣiṇa-karṇe raha upadiśati
\| om iti \| anenānupanītāya dhruvāya sa-praṇava-mahāmantropadeśena
vaiṣṇava-mantrāṇāṁ dvijatvādy-avasthāpekṣā parihṛtā \|\|53\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** japyo mantraḥ \| śrūyatāṁ
dakṣiṇaḥ karṇa ādhīyatām upadiśāmīty arthaḥ \| prapaṭhan vācikam api
japan kim utopaṁśu mānasaṁ vā \| khecarān pārṣadān \|\|53\|\|

**\...**

**\|\| 4.8.54 \|\|**

**oṁ namo bhagavate vāsudevāya \|**

**mantreṇānena devasya kuryād dravyamayīṁ budhaḥ \|\|**

**saparyāṁ vividhair dravyair deśa-kāla-vibhāgavit**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dhruvasya pañcavarṣatvena
ekādaśe rājanyamupanayīta iti śruterupanayanābhāve\'pi
sarvajñanāradakartṛka-sapraṇavamantropadeśādvaiṣṇavamantrāṇāṁ nāyaṁ
niyamo yadupanītasyaiva brāhmaṇāderupadeṣṭavyās tathā sati śrīnāradastaṁ
kathamupadiśed iti jñeyamatra vijñaiḥ \| asya mantrasya
viniyogāṅganyāsādi tu ṣaṣṭha-skandhe nārāyaṇavarmavyākhyāne
varṇayiṣyāmaḥ \| japituṁ yogyo japyaḥ \| dravyamayīṁ dravyapradhānām \|
saparyāṁ pūjām \| arcā pūjā saparyā syāt iti koṣāt \|\|54\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** om iti anenānupanītāya
sa-praṇava-mahā-mantropadeśena vaiṣṇava-mantrāṇāṁ
dvijatvādy-avasthāpekṣā parihṛtā \|\|54\|\|

**\...**

**\|\| 4.8.55 \|\|**

**salilaiḥ śucibhir mālyair vanyair mūla-phalādibhiḥ \|**

**śastāṅkurāṁśukaiś cārcet tulasyā priyayā prabhum \|\|**

**śrīdhara-svāmī (bhāvārtha-dīpikā) :** dravyāṇy evāha---salilair iti \|
śastair dūrvāṅkurair vanyair evāṁśukair bhūrja-tvag-ādibhiḥ \|\|55\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śucibhiḥ
śūdrādibhiranānītaiḥ \|

> śūdrānītaiḥ striyānītairyaḥ snāpayati keśavam \|
>
> sa yāti narakaṁ ghoraṁ vastrāpūtais tathā jalaiḥ \|\| ity-ādipurāṇāt
> \|

ādinā tvagādigrahaḥ \| aṁśukaiḥ sūkṣmairvastraiḥ patrairvā \| aṁśukaṁ
sūkṣmavastre syād vastumātrottarīyayoḥ \| iti medinī \| tad uktaṁ
haribhakticandrodaye---

> dūrvāṅkuraṁ tu haraye pūjākāle prayacchati \|
>
> pūjāphalaṁ śataguṇaṁ samyagāpnoti mānavaḥ \|\|
>
> śamīpatraiś ca deveśaṁ pūjayantyasuradviṣam \|
>
> yamamārgaṁ mahāghoraṁ na te paśyanti nārada \|
> dhātrīpatrairbilvapatraistathaivāśvatthapatrakaiḥ \|
>
> navīnairmṛdubhirye ca pūjayanti janārdanam \|
>
> na teṣāṁ punar āvṛttirvaikuṇṭhājjāyate dvija \|\|
>
> dhātrī dhunoti pāpāni śamī śamayate\'śubhān \|
>
> dūrvā harati duḥkhāni tulasī sarvakāmadā \|
>
> śriyaṁ dadati bailvānyāśvatthānyārogyasaṁpadaḥ \|\| iti \|

priyayeti tulasyā bhagavato
hṛdayajatvātpriyatvamanyapuṣpapatrādyapekṣayā \| tad uktaṁ
tulasyupaniṣadi tathā hi---namaḥ śrī-kṛṣṇāya
niḥśreyasāraṇyavividhavicitrānantapārijātādipuṣpāmodānanda
hīśvarahṛdayānanda-rūpāhṛdyāmanoramāsundaryevābhūt tā \| sapatnī \|
brahmamahiṣī amṛṣyamāṇā śaśāpa tvaṁ jaḍā bhaveti sā vṛkṣa-rūpā
bhagavatkarasthitā divyaparimalā tarpayantī \| hriyamāṇāṁ śirasā
dhārayāmītyudyani sthāpitavān parabrahmapatnī svaśaktibhiḥ paribṛṁhitā
\| saparikaradivyābharaṇābhūṣitāṁ vicikrīḍiṣayodyānamāgatā \|
hitaccaraṇanūpuradhvanyudbhavāpramadottamā tat-svarūpa \| hi
dhyātvopacārairdivyaparimalakarajātulasīmahāhāraiḥ saparyāṁ prāptā \| sā
nanāma sā hovāca varaṁ vṛṇīṣveti yugalataccaraṇaparicaryāratāntike
tiṣṭhāmītyabruvāṇā \| hovāca tvacchemuṣīsamutthitā \| hi
divyaguṇajvālāṅgāṁ striyaṁ samātaraṁ vaikuṇṭhamahiṣīpriyāṁ
niveśayiṣyāmītyantarhitaikadā dhyāyantī svavākyodbhavā gāyantī vīṇā
kvaṇitābjahastā tadantike bhagavantaṁ dṛṣṭvā praṇamya sthitavatīti
sarvajñaḥ saputrikāṁ prekṣyovāca tvaṁ kā kimarthamāgatāsīti līlayā
pṛcchantaṁ \| hidevyuvāca tvacchaktyudbhavā \| haṁ tvatkaikaryamicchatī
\| hītyabhinandya tatputrikāṁ bhaktiṁ harivallabhāṁ kārayāmāsa \|
idamanna \| ha vai tulasyasaṁskṛtaṁ \| puruṣārādhanānarhaṁ bhavati na
tena viṣṇuḥ prīṇāti tasmāttulasīmiśrita \| samarpaṇaṁ kuryāt
tulasīrahitaṁ niveditaṁ yo bhuṁkte sa kilbiṣa \| sarvaṁ bhuṁjānaḥ
pāpīyānbhavati sa sarvalokagarhito bhavati kṛṣṇe abhakto bhavati \|\|
iti śruteḥ \|\|55\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vanyair evāṁśukair
bhūrja-tvag-ādibhiḥ \|\|55\|\|

**\...**

**\|\| 4.8.56 \|\|**

**labdhvā dravyamayīm arcāṁ kṣity-ambv-ādiṣu vārcayet \|**

**ābhṛtātmā**[^8] **muniḥ śānto yata-vāṅ mita-vanya-bhuk \|\|**

[^8]: āvṛtātmā iti śrīdharaḥ?


**śrīdhara-svāmī (bhāvārtha-dīpikā) :** pūjāyā adhiṣṭhānam āha \|
labdhvā saṁpādya \| dravya-mayīṁ śilādi-nirmitām \| arcāṁ pratimām \|
pūjāsād guṇya-hetūnāha sārdhābhyām \| āvṛtātmā dhṛta-cittaḥ \| mitaṁ
vanyaṁ bhuṅkta iti tathā \|**\|56\|\|**

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ādinā suvarṇādigrahaḥ \|
arcā syātpratimā pūjā iti kośāt \|\|56\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** labdhvety ardhakam \| arcāṁ
śrīmat-pratimām \|\|56\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dravya-mayīṁ
śilādi-nirmitām arcāṁ pratimāṁ prāpya tām arcayet \| punaḥ
kṣity-ambv-ādiṣv api, ābhṛtātmā samyag-dhṛta-cittaḥ \|\|56\|\|

**\...**

**\|\| 4.8.57 \|\|**

**svecchāvatāra-caritair acintya-nija-māyayā \|**

**kariṣyaty uttamaślokas tad dhyāyed dhṛdayaṅgamam \|\|**

**śrīdhara-svāmī (bhāvārtha-dīpikā) :** yat kariṣyatīti tadānīm
avatāra-prācuryābhāvāt \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kariṣyatīti
bhaviṣyannirdeśaḥ tadānīṁ svāyaṁbhuvamanvantare \|
yatkaṁsavadhādilakṣaṇaṁ caritam \|\|57\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ābhṛteti sārdhakam \| āhṛteti
citsuḥkhaḥ \| śānto mita-vanya-phalādi-bhug iti citsukhaḥ \|\|57\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yat kariṣyatīti tadānīm
avatāra-prācuryābhāvāt \|\|57\|\|

**\...**

**\|\| 4.8.58 \|\|**

**paricaryā bhagavato yāvatyaḥ pūrva-sevitāḥ \|**

**tā mantra-hṛdayenaiva prayuñjyān mantra-mūrtaye \|\|**

**madhvācāryaḥ (bhāgavata-tātparyam) : mantra-hṛdayena** mantreṇa ca
namaḥ-śabdena ca \|\|58\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) : pūrva-sevitāḥ** sevanaṁ kāritāḥ
kāryatvena nihitā ity arthaḥ \| **mantra-hṛdayena** dvādaśākṣareṇa
\|\|58\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : pūrva-sevitā** iti
sevana-mātrānuśīlanaṁ tac cātra śravaṇaṁ tato ṇic-prayogāt pūrvaṁ
salilair ity-ādinā śrāvitā ity arthaḥ \| pūrvaiḥ sevitāḥ
sad-ācāra-labdhā iti vā \|\|58\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : pūrva-sevitāḥ**
pūrva-pūrva-bhaktair anuṣṭhitās tā **paricaryāḥ**
gandha-candana-tāmbūla-chatra-cāmarādi-vividha-dravyavatīr
**mantra-hṛdayena** eva mūla-mantroccāraṇenaiva manasā prakalpyānītair
evopacārair ity arthaḥ \| viraktasya prastuta-tat-tad-vastv-abhāvād iti
bhāvaḥ \| **mantra-mūrtaye** mantreṇaiva dhyātā mūrtir yasya tasmai taṁ
prasādayitum **prayuñjyād** vidadhīta \|\|58\|\|

**\...**

**\|\| 4.8.59-60 \|\|**

**evaṁ kāyena manasā vacasā ca mano-gatam \|**

**paricaryamāṇo bhagavān bhaktimat-paricaryayā \|\|**

**puṁsām amāyināṁ samyag bhajatāṁ bhāva-vardhanaḥ \|**

**śreyo diśaty abhimataṁ yad dharmādiṣu dehinām \|\|**

**śrīdhara-svāmī (bhāvārtha-dīpikā) :** evam ukta-rītyā mano-gataṁ yathā
bhavati tathā kāyādibhir bhakti-matyā paricaryayā paricaryamāṇo
dharmārtha-kāmeṣu yad abhimataṁ tac chreyo diśatīti dvayor anvayaḥ
\|\|59-60\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pūrvairācāryaḥ sevitāḥ yā
vihitāḥ paricaryā dhūpagandhādisamarpaṇalakṣaṇāḥ pūjāstāḥ sarvā api
mantrāṇāṁ hṛdayena mukhyena hṛdayaṁ mānase mukhya vakṣasīśvarabukkayoḥ
iti nirukteḥ \| mantramūrtaye mantrākṣarapratipādyāya vāsudevāya
mantreṣūpavarṇitā mūrtir yasya \| yad vā, mantro vedaḥ sa eva mūrtir
yasya tasmai \|\|58-60\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** evam iti yugmakam \|\|59\|\|
trivarga-mātrasyāpi dāne kāraṇam āha---bhāva-vardhana iti \|
tat-tad-upakāreṇa svasmin bhaktiṁ vardhayatīti \|\|60\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evam ukta-rītyā
mano-gataṁ yathā syāt tathā kāyādir bhakti-matyā
caraṇāravinda-kīrtanādi-bhakti-yuktayā paricaryayā \| dharmādiṣu madhye
yad abhimataṁ tat diśati dadāti \|\|59-60\|\|

**\...**

**\|\| 4.8.61 \|\|**

**viraktaś cendriya-ratau bhakti-yogena bhūyasā \|**

**taṁ nirantara-bhāvena bhajetāddhā vimuktaye \|\|**

**śrīdhara-svāmī (bhāvārtha-dīpikā) :** viraktaḥ san bhajet \| kim
artham ? muktaye \|\|61\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** indriyaratau viṣayabhoge
yobhimataṁ dadāti tam \|\|61\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atas tebhyo virakto bhajet \|
kim-artham ? viśiṣṭā muktir bhaktis tad-artham \|\|61\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yas tu indriya-ramaṇe
trivarge viraktaḥ cakārān mokṣe'pi sa ca nirantaro
jñāna-karmādi-vyavadhāna-śūnyo bhāvo dāsyādir yatra tena \|
viśiṣṭa-muktaye premavat-pārṣadatvāya \|\|61\|\|

**\...**

**\|\| 4.8.62 \|\|**

**ity uktas taṁ parikramya praṇamya ca nṛpārbhakaḥ \|**

**yayau madhuvanaṁ puṇyaṁ hareś caraṇa-carcitam \|\|**

**śrīdhara-svāmī (bhāvārtha-dīpikā) :** hareś caraṇābhyāṁ carcitaṁ
maṇḍitam \|\|62\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** taṁ nāradam \|
caraṇacarcitam iti bhūtabhaviṣyattvāpekṣayā \| yad vā, mathurā
bhagavānyatra nityaṁ sannihito hariḥ iti śrīdaśame vakṣyamāṇatvāttatra
sadaiva hareḥ sthitatvād dhruvakāle\'pi taccaraṇacarcitatvaṁ nāsaṅgatam
\|\|62\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tasya hareḥ śrī-kṛṣṇatvam eva
vyanakti---ity ukta iti \| pādma-kalpārambha-kathane
prathama-svāyambhuva-manvantare tasmin hareś caraṇa-carcitatvaṁ
śrī-mathurāyās tan-nityatvāc chrī-kṛṣṇāvatārasya \| tathā hari-śabdenāpy
atra śrī-kṛṣṇa eva vivakṣitaḥ, śruty-ādau tad-avasthiti-prasiddheḥ \|
pratikalpam āvirbhāvāt tasyaiva caraṇābhyāṁ carcitam iti śrī-kṛṣṇasyaiva
nitya-sānnidhyaṁ gamyate \| ata eva dvādaśākṣara-vidyā-daivatasya
śrī-dhruvārādhyasya tv anyata eva tatrānāgamanam abhihitam agre, madhor
vanaṁ bhṛtya-didṛkṣayāgataḥ \[bhā.pu. 4.9.1\] ity aneneti \|\|62\|\|[^9]
\[kṛṣṇa-sandarbha 113\]

[^9]: This entire commentary is miḥ sing from some Krama-sandarbha
    editions.


---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** hareḥ pratikalpam
āvirbhāvāt śrī-kṛṣṇasya caraṇābhyām carcitam \|\|62\|\|

**\...**

**\|\| 4.8.63 \|\|**

**tapo-vanaṁ gate tasmin praviṣṭo'ntaḥ-puraṁ muniḥ \|**

**arhitārhaṇako rājñā sukhāsīna uvāca tam \|\|**

**śrīdhara-svāmī (bhāvārtha-dīpikā) :** arhitaṁ sat-kṛtaṁ sat-kṛtya
samarpitam arhaṇam arghādikaṁ yasmai \|\|63\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tapase hitaṁ tapohitaṁ tac
ca tadvanaṁ tapovanaṁ madhyamapadalopī samāsaḥ \| tasmin dhruve
munirnāradaḥ \| arhitorhaṇayā iti pāṭhe arhaṇayā pūjāsādhanenārhitorcita
ity arthaḥ \| kvacit \| arhitābhyarhaṇaḥ iti pāṭho\'py asti \|\|63\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** arhataḥ arhaṇāyeti citsukhaḥ
\|\|63\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** arhitaṁ sat-kṛtya
samarpitam arhaṇam arghyādi yasmai \|\|63\|\|

**\...**

**\|\| 4.8.64 \|\|**

**nārada uvāca---**

**rājan kiṁ dhyāyase dīrghaṁ mukhena pariśuṣyatā \|**

**kiṁ vā na riṣyate kāmo dharmo vārthena saṁyutaḥ \|\|**

**śrīdhara-svāmī (bhāvārtha-dīpikā) :** kiṁ vā, na riṣyate na naśyatīti
sa-vitarkaḥ praśnaḥ \|\|63\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** riṣyata iti \|
riṣa-hiṁsāyām ātmanepadamārṣam \|\|64\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** na riṣyate na naśyati kiṁ
veti sa-vitarkaḥ praśnaḥ \|\|63\|\|

**\...**

**\|\| 4.8.65 \|\|**

**rājovāca---**

**suto me bālako brahman straiṇenākaruṇātmanā \|**

**nirvāsitaḥ pañca-varṣaḥ saha mātrā mahān kaviḥ \|\|**

**śrīdhara-svāmī (bhāvārtha-dīpikā) :** mātrā saha nirvāsita iti tasyā
apy anādṛtatvāt \|\|65\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** straiṇena strīvaśavartinā
\| na karuṇā dayātmani citte yasya tādṛśena \| nirvāsito niṣkāsitaḥ \|
kavir iti jñānitvaṁ dyotayati \| yato\'sau rājasiṁhāsanatotyuttamaṁ
padaṁ sādhayāmīti nirūpya mātrādīṁstyaktvā purānniragād iti \| mahāniti
mānayogyatām āha \|\|65\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** saha mātreti tasyā apy
anādṛtatvāt \|\|65\|\|

**\...**

**\|\| 4.8.66 \|\|**

**apy anāthaṁ vane brahman mā smādanty arbhakaṁ vṛkāḥ \|**

**śrāntaṁ śayānaṁ kṣudhitaṁ parimlāna-mukhāmbujam \|\|**

**śrīdhara-svāmī (bhāvārtha-dīpikā) :** mā smādanti, kiṁ svin na
khādantīty arthaḥ \|\|66\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anāthamarakṣitaṁ vṛkā
vyāghrāḥ \| ity artha iti \| vitarkeṇa vadati nāradaṁ prati kṣudhā
parimlānāsyaṁ calanena śrāntamata eva śayānaṁ
rakṣakāntarahīnamarbhakatvātsvayamakalpaṁ vanagaṁ kathaṁ na vṛkādayo
bhakṣayiṣyantīti bhāvaḥ \| brahmann iti \| sarvajño bhavānme
saṁśayamapanudatv iti bhāvaḥ \|\|66\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mā khādanti arbhakaṁ kiṁ khādeyur
evety arthaḥ \| na khādantīti citsukhaḥ \|\|66\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 4.8.67 \|\|**

**aho me bata daurātmyaṁ strī-jitasyopadhāraya \|**

**yo'ṅkaṁ premṇārurukṣantaṁ nābhyanandam asattamaḥ \|\|**

**vaṁśīdharaḥ (bhāvārtha-dīpikā-prakāśaḥ) :** bata khede \|\|67\|\|

---------------------------------------------------------------------------------------------------------------------

*na katamenāpi vyākhyātam.*

**\...**

**\|\| 4.8.68 \|\|**

**nārada uvāca---**

**mā mā śucaḥ sva-tanayaṁ deva-guptaṁ viśāmpate \|**

**tat-prabhāvam avijñāya prāvṛṅkte yad-yaśo jagat \|\|**

**śrīdhara-svāmī (bhāvārtha-dīpikā) :** devena śrī-hariṇā guptam
ātma-sāt kṛtvā rakṣitam \| yasya yaśo jagatprāvṛṅkte vyāpnoti \|\|68\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** viśāṁ pata iti \| devasya
hareḥ sāmarthyaṁ tvattodhikaṁ tvaṁ tu prajāpatire va sa tu
tvādṛganantapatiratastadguptaṁ ko varāko vṛkādirity abhiprāyaḥ \|
prāvṛkta iti \| vartamānanirdeśastu tadupari bhagavatprasādasya
niścitatvād eva \| uktamarthaṁ viśadayati yattvayoktaṁ
straiṇenākaruṇātmaneti tena tavākaruṇatve\'pi sa tu
bhagavānkāruṇyasāgarosti, ata evānāthanāthaḥ yadyamātmasātkṛtvātmīyaṁ
matvā tasminprahartumamī prasiddhā vṛkādayaḥ ke kiṁ kartuṁ śaktāḥ? na
kim apīti bhāvaḥ \| ślokoyaṁ prakṣipto\'pi prakṛtopayuktatvādvyākhyātaḥ
\|\|68\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mā mā sarvathaiva śokaṁ
mā kuru \| tat-prabhāvam avijñāya vartamāna ity arthaḥ \| prāvṛṅkte
vyāpsyati vartamāna-sāmīpye vartamānatvam \|\|68\|\|

**\...**

**\|\| 4.8.69 \|\|**

**suduṣkaraṁ karma kṛtvā loka-pālair api prabhuḥ \|**

**aiṣyaty acirato rājan yaśo vipulayaṁs tava \|\|**

**madhvācāryaḥ (bhāgavata-tātparyam) :**

> tasyaiva yogyatvāl loka-pālānāṁ duṣkaram \|
>
> nāśakyaṁ devatānāṁ tu yad anyaiḥ śaṅkituṁ kvacit \|
>
> śaktā api na kurvanti yad anya-vihitaṁ budhāḥ \|\| iti brāhme
> \|\|69\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** vipulayan vistārayan \|\|69\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prabhuḥ
prāptabhagavatprasādatvātsamarthaḥ \| rājann iti \| tvam api
rājabhogāsaktatvātkarma kartumaśakta ity āha \| kiṁ ca, tatkarmaṇaiva
tava yaśo\'dhikaṁ bhaviṣyatīty āha---yaśa iti \|\|69\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.8.70 \|\|**

**maitreya uvāca---**

**iti devarṣiṇā proktaṁ viśrutya jagatī-patiḥ \|**

**rāja-lakṣmīm anādṛtya putram evānvacintayat \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evaṁ visrabdhasyāpi
rājño\'nutāpaparaṁparām āha---itīti \| anena saṁsārasya
dustaratvamasūcīti \|\|70\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** viśrutyety atra viśrabhyeti
citsukhaḥ \|\|70\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** viśrutya viśrabhyeti ca
pāṭhaḥ \|\|70\|\|

**\...**

**\|\| 4.8.71 \|\|**

**tatrābhiṣiktaḥ prayatas tām upoṣya vibhāvarīm \|**

**samāhitaḥ paryacarad ṛṣy-ādeśena pūruṣam \|\|**

**madhvācāryaḥ (bhāgavata-tātparyam) :** dṛṣṭyā nirūpaṇayā \| ādeśena
upadeśena \|\|71\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** dhruvo madhu-vane kim akarot ?
ity apekṣāyām āha---tatrety-ādinā \| abhiṣiktaḥ snātaḥ \| yasyāṁ prāptas
tām \|\|71\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra madhuvane \|
prayataḥ pūtaḥ yasyāṁ vibhāvaryāṁ tatra gatastāṁ rātrimupoṣyopavāsaṁ
kṛtvā ṛṣyādeśena nāradājñayā \| pūruṣaṁ harim \| anena tīrthavratam api
tena kṛtam ity uktam \|\|71\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** madhuvane dhruvaḥ kim
akarot ? ity apekṣāyām āha---tatreti \| abhiṣiktaḥ snātaḥ \| prayataḥ
pūtaḥ \|\|71\|\|

**\...**

**\|\| 4.8.72 \|\|**

**tri-rātrānte tri-rātrānte kapittha-badarāśanaḥ \|**

**ātma-vṛtty-anusāreṇa māsaṁ ninye'rcayan harim \|\|**

**śrīdhara-svāmī (bhāvārtha-dīpikā) :** kapitthāni badarāṇi cāśanaṁ
yasya \| ātma-vṛttir deha-sthitis tad-anusāreṇa \|\|72\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasya tapasyato\'śanam
āha---trirātrānta iti \| kapittho bilvaphalasamaphalo vṛkṣaḥ \| yāvatā
dehasthitirbhavet tāvanmātram evāśānety arthaḥ \|\|72\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
kapittha-badara-mātra-bhojī ātmano vṛtter jīvikāyā anusāraḥ svīkāras
tena \|\|72\|\|

**\...**

**\|\| 4.8.73 \|\|**

**dvitīyaṁ ca tathā māsaṁ ṣaṣṭhe ṣaṣṭhe'rbhako dine \|**

**tṛṇa-parṇādibhiḥ śīrṇaiḥ kṛtānno'bhyarcayan vibhum \|\|**

**vaṁśīdharaḥ (bhāvārtha-dīpikā-prakāśaḥ) :** śīrṇaiḥ svataḥ patitaiḥ \|
ādinā śuṣkaphalagrahaḥ kṛtamannamaśanaṁ yena sa tathā \|\|73\|\|

---------------------------------------------------------------------------------------------------------------------

*na katamena vyākhyātam.*

**\...**

**\|\| 4.8.74 \|\|**

**tṛtīyaṁ cānayan māsaṁ navame navame'hani \|**

**ab-bhakṣa uttamaślokam upādhāvat samādhinā \|\|**

**śrīdhara-svāmī (bhāvārtha-dīpikā) :** tṛtīyaṁ ca ānayan īṣad iva
nayann upādhāvad ity anvayaḥ \| prati-māsamāhāra-saṅkocaṁ tapo'tir ekaṁ
ca kṛtavān ity arthaḥ \|\|74\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.8.75 \|\|**

**caturtham api vai māsaṁ dvādaśe dvādaśe'hani \|**

**vāyu-bhakṣo jita-śvāso dhyāyan devam adhārayat \|\|**

**vaṁśīdharaḥ (bhāvārtha-dīpikā-prakāśaḥ) :** ity artha iti \|
dhairyasaṁpannatvādatīva duṣkaraṁ tapo vihitavāniti bhāvaḥ \|\|74-75\|\|

---------------------------------------------------------------------------------------------------------------------

*na katamena vyākhyātam.*

**\...**

**\|\| 4.8.76 \|\|**

**pañcame māsy anuprāpte jita-śvāso nṛpātmajaḥ \|**

**dhyāyan brahma padaikena tasthau sthāṇur ivācalaḥ \|\|**

**madhvācāryaḥ (bhāgavata-tātparyam) :**

> yatra devaiḥ kṛte vighne khaṇḍito na pumān bhavet \|
>
> tatra tad-yaśase vighnaṁ kuryur na tu vighātane \|\|
>
> yatra khaṇḍitatā tatra khaṇḍanāyaiva kevalam \|
>
> satyakāmā yato devās te cittādy-abhimāninaḥ \|\|
>
> ato vimohanāyaiva prāpnuyus te parājayam \|
>
> teṣām aśakttoktiś ca vimohāya sura-dviṣām \|\| iti brahmāṇḍe
> \|\|76\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sthāṇuḥ kīlaḥ sthāṇuḥ kīle
hare pumān \| astrī dhruve iti medinī \|\|76\|\|

---------------------------------------------------------------------------------------------------------------------

*nānyair vyākhyātam.*

**\...**

**\|\| 4.8.77 \|\|**

**sarvato mana ākṛṣya hṛdi bhūtendriyāśayam \|**

**dhyāyan bhagavato rūpaṁ nādrākṣīt kiñcanāparam \|\|**

**madhvācāryaḥ (bhāgavata-tātparyam) :** bhūtendriyāśr ayaṁ
bhagavad-rūpam \|\|77\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** bhūtāni śabdādīni indriyāṇi ca
āśerate yasmiṁs tan-mana ākṛṣya brahma dhyāyan \|\|77\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhūtānāṁ prāṇināmindriyeṣu
na śete na viṣayībhavatīti tathābhūtaṁ bhagavad-rūpaṁ yato vāco
nivartante ity-ādiśruteḥ \| yad vā, ā īṣacchete na tu jāgarti tadagamyam
ity arthaḥ \|\|77\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhūtānāṁ prāṇinām
indriyeṣu na śerate na viṣayībhavatīti tayābhāvaṁ bhagavad-rūpam \| yad
vā, ā samyak śete, na tu jāgartīti teṣām agamyam ity arthaḥ \|\|77\|\|

**\...**

**\|\| 4.8.78 \|\|**

**ādhāraṁ mahad-ādīnāṁ pradhāna-puruṣeśvaram \|**

**brahma dhārayamāṇasya trayo lokāś cakampire \|\|**

**śrīdhara-svāmī (bhāvārtha-dīpikā) :** dhārayamāṇasya satas tasya tejaḥ
soḍhum aśaknuvantaḥ kampitāḥ \|\|78\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sarvātmakatvena
bṛhattamatvādbhagavato rūpam eva brahma ata evādhāram api
tatastāddṛśatvena dhāraṇāttadātmakatāprāptyā yadā bhāraviśeṣeṇa kaṁpate
sma tadā viśvamati kaṁpate smeti bhāvaḥ \|\|78\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sarvātmakatvena bṛhattva-sattvād
bhagavato rūpam eva brahma \| ata eva ādhāram api \| tatas tādṛśatvena
dhāraṇāt tadātmakatā-prāptyā yadā bhāva-viśeṣeṇa kampate sma tadā viśvam
api kampate sma \|\|78\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dhārayataḥ dhyāyataḥ
dhyāyati satīty arthaḥ \|\|78\|\|

**\...**

**\|\| 4.8.79 \|\|**

**yadaika-pādena sa pārthivārbhakas**

**tasthau tad-aṅguṣṭha-nipīḍitā mahī \|**

**nanāma tatrārdham ibhendra-dhiṣṭhitā**

**tarīva savyetarataḥ pade pade \|\|**

**śrīdhara-svāmī (bhāvārtha-dīpikā) :** tasyāṅguṣṭhena nipīḍitā ākrāntā
satī mahī tatra tadā ardhaṁ nanāma \| same'ṁśake ardha-śabdasya
napuṁsakatvād aṁśāṁśinor abhedāc caivaṁ sāmānādhikaraṇyam \|
**ibhendre**ṇādhiṣṭhitā tarī naur yathā pade pade savyato dakṣiṇataś ca
namati, tadvat \|\|79\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** puṁsyarddhorddhaṁ
sameṁśake ity amaraḥ \| aṁśī mahī aṁśastasyā arddhaṁ bhāgaḥ
tasyāṅguṣṭhena nipīḍitā mahī arddhamarddhaṁ pradeśaṁ vyāpya nanāma \|
yatra svāṅgāṁśena bhāraṁ vinyasyati sma tatrāṁśena pṛthivyā namanam api
yuktam eva \| striyāṁ naustaraṇistariḥ ity amaraḥ \| namati natonnatā
bhavati \|\|79\|\|

---------------------------------------------------------------------------------------------------------------------

**jīva-gosvāmī (bhakti-sandarbhaḥ):** ata evādhunikeṣu
mahānubhāva-lakṣaṇavatsu tad-adarśane'pi nāviśvāsaḥ kartavyaḥ \|
kutracid bhagavad-upāsanā-viśeṣeṇaiva tādṛśam ānuṣaṅgikaṁ phalam udayate
\| yathā---yadaiketi \| atra sarvātmakatayaiva viṣṇu-samādhinā tādṛk
phalam uditam \| etādṛśy upāsanā cāsya
bhāvi-jyotir-maṇḍalātmaka-viśva-cālana-padopayogitayoditeti jñeyam
\|\|79\|\| \[bhakti-sandarbha 156\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tato yatra svāṅgāṁśena bhāraṁ
vinyasyati sma tatrāṁśe pṛthivyā namanam api yuktam \|\|79\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tadā tasyāṅguṣṭhena
nipīḍitā mahī \| ardham ardha-pradeśaṁ vyāpya nanāma \|
kāla-bhāvety-ādinā karmatvam ibhendreṇādhiṣṭhitā tarī naur yathā pade
pade savyato dakṣiṇataś ca namati, tadvat \|\|79\|\|

**\...**

**\|\| 4.8.80 \|\|**

**tasminn abhidhyāyati viśvam ātmano**

**dvāraṁ nirudhyāsum ananyayā dhiyā \|**

**lokā nirucchvāsa-nipīḍitā bhṛśaṁ**

**sa-loka-pālāḥ śaraṇaṁ yayur harim \|\|**

**madhvācāryaḥ (bhāgavata-tātparyam) :** viśvaṁ bhagavantam \| ātmano
dvāraṁ sarvaṁ jīvotpatty-ādi-dvāram \| lokānām eva nirucchvāso
loka-pālās tad-artham eva śaraṇaṁ yayuḥ \|\|80\|\|

> dhyātur dhruvasya kīrty-arthaṁ hariṇā saha devatāḥ \|
>
> lokocchvāsaṁ nirudhyātha sva-svārthaṁ ca hariṁ yayuḥ \|
>
> anya-pravṛttayas tebhyo na teṣāṁ syuḥ sva-pravṛttayaḥ \|\| iti
> tattva-nirṇaye \|\|80\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** anyad apy āścaryam āha \| tasmin
dhruve viśvaṁ viśvātmakaṁ viṣṇum ātmanaḥ sakāśād anyayā
dhiyātmābheda-dṛṣṭyā'bhidhyāyati sati \| kiṁ kṛtvā ? asuṁ prāṇaṁ
tad-dvāraṁ ca nirudhya \| viśvam ātmany ekīkṛtya sva-prāṇa-nirodhe kṛte
viśvasya prāṇa-nirodho jāta iti bhāvaḥ \|\|80\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** iti bhāva iti \| tatra
dhruvasaṁjñakaśarīrasya prāṇeṣu nirodhanīyeṣu bālatvātsamaṣṭere va
prāṇānnyarundha ata evānanyadhiyoktaṁ vyaṣṭisamaṣṭyoraikyabuddhire va
tatra kāraṇamityāśayaḥ \|\|80\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tasmād eva loka-nirucchvāsatāpi
\|\|80\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasmin dhruve ātmano
dehasya viśvaṁ sarvam eva dvāram asuṁ prāṇaṁ ca nirudhya hariṁ dhyāyati
sati, lokā nirucchvāsa-nipīḍitā iti vyaṣṭer dhruva-saṁjñaka-śarīrasya
prāṇeṣu nirodhanīyeṣu bālatvāt samaṣṭer eva prāṇān nyarundha \| ata eva
ananyayā dhiyeti vyaṣṭi-samaṣṭyer aikya-buddhir eva tatra kāraṇam ity
arthaḥ \|\|80\|\|

**\...**

**\|\| 4.8.81 \|\|**

**devā ūcuḥ---**

**naivaṁ vidāmo bhagavan prāṇa-rodhaṁ**

**carācarasyākhila-sattva-dhāmnaḥ \|**

**vidhehi tan no vṛjinād vimokṣaṁ**

**prāptā vayaṁ tvāṁ śaraṇaṁ śaraṇyam \|\|**

**madhvācāryaḥ (bhāgavata-tātparyam) :** akhila-sattva-samūhasya tejaḥ
śaktiḥ samūhaś ca gṛhaṁ dhāmeti kathyate iti tattva-nirṇaye \|\|81\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** evaṁ prāṇa-nirodhaṁ kadācid api
na vidmaḥ \| akhila-sattva-dhāmnaḥ sarva-prāṇi-śarīrasya \| tasmād
vṛjināt kleśāt \|\|81\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** he bhagavann iti \| tvam
evātra sākṣītyabhiprāyaḥ \| sattvaṁ tu prāṇidravyayoḥ guṇabhede\'pi iti
halāyudhaḥ \|\|81\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tasmād eva loka-nirucchvāsatāpi
\|\|81\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evaṁ prāṇa-nirodhaṁ
kadāpi na vidmaḥ \| akhila-sattva-dhāmnaḥ sarva-prāṇi-śarīrasya
\|\|81\|\|

**\...**

**\|\| 4.8.82 \|\|**

**śrī-bhagavān uvāca---**

**mā bhaiṣṭa bālaṁ tapaso duratyayān**

**nivartayiṣye pratiyāta sva-dhāma \|**

**yato hi vaḥ prāṇa-nirodha āsīd**

**auttānapādir mayi saṅgatātmā \|\|**

**śrīdhara-svāmī (bhāvārtha-dīpikā) :** yato bālāt \| ko'sau bālaḥ ?
kathaṁ ca tasmāt prāṇa-nirodhaḥ ? ity ata āha \| uttānapādasya putro
mayi viśva-rūpe saṅgatātmā aikyaṁ prāpto vartata iti \|\|82\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bālatvād eva svaprāṇeṣu
nirudhyamāneṣu prāṇānnyaruṁddha \| ato\'smānhaniṣyatīti buddyā tasmānna
bhetavyam ity āha---mayi saṅgatacittaḥ kam api naiva jighāṁsatīty arthaḥ
\|\|82\|\|

iti śrīmad-bhāgavata-bhāvārtha-dīpikā-prakāśe
caturthaskandhe\'ṣṭamo\'dhyāyaḥ \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bālam iti bālatvād eva
sva-prāṇeṣu nirudhyamāṇeṣu yuṣmākam api prāṇān nyarundha \| ato'smān
haniṣyatīti buddhyā tasmān na bhetavyam ity āha---yato dhruvāt sa mayi
saṅgata-cittaḥ kam api naiva jighāṁsatīty arthaḥ \|\|82\|\|

iti sārārtha-darśinyāṁ harṣiṇyāṁ bhakta-cetasām \|

caturthe aṣṭamo'dhyāyaḥ saṅgataḥ saṅgataḥ satām \|\|\*\|\|

**\...**

iti śrīmad-bhāgavate mahā-purāṇe brahma-sūtra-bhāṣye

pāramahaṁsyaṁ saṁhitāyāṁ vaiyāsikyāṁ

caturtha-skandhe dhruva-carite

aṣṭamo'dhyāyaḥ \|

\|\| 4.8 \|\|

**\...**

**(4.9)**

## 
**atha navamo'dhyāyaḥ**

<details><summary>विषयः</summary>

dhruvasya bhagavad-darśanaṁ bhagavat-stavanaṁ varaṁ labdhvā pura-pratyāgamanaṁ rājya-prāptiś ca \|
</details>

**\|\| 4.9.1 \|\|**

**maitreya uvāca---**

**ta evam utsanna-bhayā urukrame**

**kṛtāvanāmāḥ prayayus tripiṣṭapam \|**

**sahasraśīrṣāpi tato garutmatā**

**madhor vanaṁ bhṛtya-didṛkṣayā gataḥ \|\|**

**śrīdhara-svāmī (bhāvārtha-dīpikā) :**

navame tu hariṁ stutvā labdhvā tasmād varān dhruvaḥ \|

pratyāgatyākarod rājyaṁ pitrā dattam itīryate \|\|\*\|\|

**evaṁ** bhagavad-vākyena **gata-bhayāḥ** \|\|1\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** sahasra-śīrṣāpi tata
ity-ādi \| **sahasra-śīrṣṇaḥ** puruṣād api **apitato**'bhivyāpteḥ,
tenotaḥ kartari ktaḥ \| samāgacchantaṁ taṁ dṛṣṭvā sahasraśa indrādayo
devāḥ **prayayus tripiṣṭapam** iti prayāṇa-samaye daṇḍavan nipetuḥ \| sa
tu dūrāgamana-hetos teṣāṁ śīrṣāṇy abhilaṅghyājagāmeti bhāvaḥ \|
**bhṛtya** eva prabhu-didṛkṣayā yāti, idaṁ tu viparītam ity aho
kāruṇikatvam \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasmāddhareḥ \| te devāḥ
\| urukramāya saptamī caturthyarthe \| garbhodaśāyinābhedavivakṣayā
sahasraśīrṣeti \| tadānīntano\'vatārastu pṛśnigarbhākhyo bhāgavatāmṛte
uktaḥ \| garutmatā garuḍena \| bhakteti
vaktavye\'vaśyabhartavyatvavivakṣayā bhṛtyeti \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : sahasra-śīrṣeti**
dhruva-lokādhiṣṭhātus tad-abhedāt \|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

hari-stutir vara-prāptiḥ svānutāpo gṛhāgamaḥ \|

bandhubhir milanaṁ rājyaṁ dhruvasya navame'bhavat \|\|\*\|\|

garbhodaka-śāyinā abhedāt **sahasra-śīrṣā** tadānīntano'vatāraḥ
pṛśnigarbho bhāgavatāmṛtād avagantavyaḥ \|\|1\|\|

**\...**

**\|\| 4.9.2 \|\|**

**sa vai dhiyā yoga-vipāka-tīvrayā**

**hṛt-padma-kośe sphuritaṁ taḍit-prabham \|**

**tirohitaṁ sahasaivopalakṣya**

**bahiḥ-sthitaṁ tad-avasthaṁ dadarśa \|\|**

**śrīdhara-svāmī (bhāvārtha-dīpikā) : sa vai** dhruvo **yogasya
vipākena** dārḍhyena **tīvrayā** niścalayā \| garuḍādhirūḍhaṁ purataḥ
sthitam api yadāntar-dṛṣṭitvād asau nāpaśyat, tadā
bhagavataivāntaḥ-sthaṁ rūpam ākrṣṭam atas **tirohitam upalakṣya**
vyutthitaḥ san tad-avasthaṁ yādṛg antaḥ-sphuritas tādṛśam \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yata ākṛṣṭamato toḥ
\|\|2\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** sa vai dhiyety-ādi \|
bahiḥ-sphuratā antaḥ-sphuritaṁ rūpaṁ tirodhāpitam, sa tu antar apaśyan
bahiḥ-sphurantaṁ dadarśa---antar-dṛṣṭau bahir-dṛṣṭy-abhāvāt \|
tad-avasthaṁ nārada-kathita-rūpam \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : taḍit-prabhaṁ** yathā syāt tathā
sahasaiva **tirohitam** \|\|2\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sa ca gatvā
yoga-nimīlitākṣasya dhruvasyāntaḥ-karaṇaṁ praviśya darśanaṁ dattvā
tatraiva punar antardhāya bahis tad-agre tasthāv ity āha---sa vā iti \|
dhyāna-**yogasya paripākena tīvrayā dhiyā hṛdisahasaiva sphuritaṁ
taḍit-prabhaṁ** yathā syāt tathā **tirohitaṁ** ca **upalakṣya**
sva-samīpe eva dṛṣṭvā labdha-naṣṭa-dhana iva vyākulo bhagna-samādhir
udghāṭita-netras **tad-avasthaṁsthitaṁ** taṁ **bahir dadarśa** \|\|2\|\|

**\...**

**\|\| 4.9.3 \|\|**

**tad-darśanenāgata-sādhvasaḥ kṣitāv**

**avandatāṅgaṁ vinamayya daṇḍavat \|**

**dṛgbhyāṁ prapaśyan prapibann ivārbhakaś**

**cumbann ivāsyena bhujair ivāśliṣan \|\|**

**śrīdhara-svāmī (bhāvārtha-dīpikā) : āgata-sādhvaso** jāta-saṁbhramaḥ
\| **vinamayya** ānataṁ kṛtvā \| saṁbhramam evāha---**dṛgbhyāṁ prapibann
iva paśyann avandata** \| **āsyena cumbann iva** avandata \|
**bhujābhyām āśliṣann iva** avandatety arthaḥ \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** jñātānandavegaḥ \| ity
artha iti \| dṛgbhyāṁ mukhāravindamādhurmatyādareṇa gṛhṇanniva \| āsyena
caraṇāravindamādhuryaṁ cuṁbanniva bhujābhyāṁ caraṇāṅguliśikharāṇi
spṛśanniva nanāmeti bhāvaḥ \| bhujair iti bahutvena
bhujayorvyāpārabāhulyaṁ lakṣayitvānandakaṁpo dhvanitaḥ \|\|3\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tad-darśanety-ādi \|
**prapibann** eva **dṛgbhyāṁ prapaśyan**, **bhujair** iti bahu-vacanaṁ
ślāghyatva-sūcanārthaṁ, athavā manoratha-kṛte bahutve premātiśaye
tātparyam \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** prapibann ivety-ādi
sarvātmāveśa-mātra-tātparyakam \| yad vā, yathā **prapaśyan prapibann**
ivety atra pradarśanam eva prapānatvenotprekṣate \| tathā vāstavārtham
oṣṭha-spandanena **cumbanaṁ** tatrāñjali-bandhārthaṁ
**bāhu-dvaya**-ghaṭanayāliṅganam apīti jñeyam \| bhūjena veti kvacit
\|\|3\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :āgata-sādhvaso**
jātānanda-sambhramaḥ \| **dṛgbhyāṁ** mukhāravinda-mādhuryaṁ
**prapibanniva prapaśyan**, **āsyena** caraṇāravinda-mādhuryaṁ **cumbann
ivaavandata,bhujābhyām āśliṣann iva** caraṇāṅguli-śikharān pasparśa \|
bahu-vacanena bhujayor vyāpāra-bāhulyaṁ lakṣayitvā ānanda-kampo
dhvanitaḥ \|\|3\|\|

**\...**

**\|\| 4.9.4 \|\|**

**sa taṁ vivakṣantam atad-vidaṁ harir**

**jñātvāsya sarvasya ca hṛdy avasthitaḥ \|**

**kṛtāñjaliṁ brahma-mayena kambunā**

**pasparśa bālaṁ kṛpayā kapole \|\|**

**śrīdhara-svāmī (bhāvārtha-dīpikā) : vivakṣantaṁ** tad-guṇān vaktum
icchantam \| **atad-vidaṁ** stuty-ādi kartum ajānantam \| asya dhruvasya
sarvasya ca **hṛdy avasthitatvāt jñātvā** \| **brahma-mayena**
devātmakena **śaṅkhena** \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa hariḥ \| taṁ dhruvaṁ
vyākaraṇādyajñānātsaṁskṛtaṁ grayoktumaśaknuvantam \| asya dhruvasya
kapole kapolopalakṣite vadane \| yad vā, kapole vasate vāṇī ityādyuktes
tatra sarasvatī supteva sthitā, sā bhagavatā vedamayaśaṅkhenaiva
saṁcālyotthāpitā mayyāgateti suptaiveti bhāvaḥ \| pāṁcajanyo vā eṣa
āmnāya ut iti śruteḥ \| syācchaṅkhaḥ kaṁburastriyām ity amaraḥ \|\|4\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** bālatvāt stutāv
asamarthaḥ \| atha ca stutiṁ karavāṇīty abhilaṣantaṁ kṛpayā
śabda-**brahma-mayena kambunākapole pasparśety** aho kāruṇikatvam \| ato
dhruvo yat stauti, brahma-bhūtaḥ śaṅkha eva vadatīty arthaḥ \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : vivakṣantaṁ** tad-guṇān
vaktum icchantam \| atha ca **atad-vidaṁ** vyākaraṇādy-ajñānāt saṁskṛtaṁ
prayoktum aśaknuvantaṁ **jñātvā**iti \| atra hetuḥ---asatyety-ādi
**brahma-mayena** devātmakena śaṅkhena \|\|4\|\|

**\...**

**\|\| 4.9.5 \|\|**

**sa vai tadaiva pratipāditāṁ giraṁ**

**daivīṁ parijñāta-parātma-nirṇayaḥ \|**

**taṁ bhakti-bhāvo'bhyagṛṇād asatvaraṁ**

**pariśrutoru-śravasaṁ dhruva-kṣitiḥ \|\|**

**śrīdhara-svāmī (bhāvārtha-dīpikā) :** bhagavatā **pratipāditāṁ giraṁ**
pratipadyeti śeṣaḥ \| pratipadyatām iti pāṭhe tāṁ vedātmikām \|
**parijñātaḥ parātmanor** īśvara-jīvayor **nirṇayo** yena saḥ \| ata eva
**bhaktyā bhāvaḥ** prema yasya \| **asatvaraṁ** sthairyeṇa \| **paritaḥ
śrutaṁ** vikhyātam **uru-śravaḥ** kīrtir yasya tam \| **dhruvā kṣitiḥ**
sthānaṁ yasyeti bhāvi-nirdeśaḥ \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa dhruvaḥ \| pratipāditāṁ
dattām \| ata eva jñātajīveśvara-svarūpatvād eva \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : daivīṁ** bhagavad-viṣayāṁ
nirṇayāmīti \| \"dhruva-kṣitim\" iti citsukhaḥ \|\|5\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : pratipadya** prāpya \|
pratipaditām iti pāṭhe prāpyeti śeṣaḥ \| **parijñātaḥ parātmanor**
īśvara-jīvayor **nirṇayo** yena saḥ \| **bhaktāv** eva, na tu
sāṅkhya-yogādiṣu **bhāvo**'bhiprāyaḥ svabhāvo vā yasya saḥ \|
**asatvaraṁ** sthairyam ālambya **pariśrutoru-śravasaṁ**
vikhyāta-bahu-yaśasam \| **dhruvā** pralaye'py anaśvaro **kṣitiḥ**
sthānaṁ yasyeti bhāvi-sūcanam \|\|5\|\|

**\...**

**\|\| 4.9.6 \|\|**

**dhruva uvāca---**

**yo'ntaḥ praviśya mama vācam imāṁ prasuptāṁ**

**sañjīvayaty akhila-śakti-dharaḥ sva-dhāmnā \|**

**anyāṁś ca hasta-caraṇa-śravaṇa-tvag-ādīn**

**prāṇān namo bhagavate puruṣāya tubhyam \|\|**

**śrīdhara-svāmī (bhāvārtha-dīpikā) :**

īśānugraha-saṁprāpta- vāg-ādy-adbhuta-vṛttibhiḥ \|

dvādaśāditya-saṅkāśaiḥ ślokair astaud dhariṁ dhruvaḥ \|\|

**yomeprasuptāṁ** līnāṁ **vācamanyāṁś ca prāṇān** indriyāṇi
**sva-dhāmnā** cic-chaktyā **sañjīvayati** \| yataḥ, **akhilāś**
cakṣur-ādi-jñāna-kriyā-**śaktīr dhārayatīti** tathā \| **puruṣāya**
antaryāmiṇe \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
bhagavad-attavedārthajñānastuṣṭāva yaddhruvaḥ \| vedārtho hi sa eveti
nātra saṁśerate budhāḥ akasmād eva svīyavāgādisarveṁdriyāṇāṁ
bhagavad-unmukhībhāvamālakṣyaiṣāmīdṛśamaprākṛtatvaṁ śrībhagavatkṛtam iti
jānansa svasminbhagavato nirupamāṁ nirupādhikāṁ tāṁ kṛpām eva
sākṣādanubhavann iti vismayena namasyati---ya iti \| mama
tvad-dāsasyemāṁ vaikharīṁ nāma vācaṁ tvat\--svarūpa-guṇalīlādikam eva
varṇayitrīm \| idaṁśabdena vaikharīgrahaṇaṁ tu turīyāṁ vācaṁ manuṣyā
vadanti iti śrutere va dhvanitam \| turīyāṁ
parāpaśyantīmadhyamāvaikharīti catuḥsaṅkhyāsu vākṣu caturthīm \|
prasuptām eva tatkālaparyanta supteva sthitāṁ mṛtām iva saṁjīvayati yā
tu svīyānnapānādiprakṛtabhogavārtāṁ viṣayīkurvatī jāgratyeva
vāgāsīttāmata ārabhya śāyayati sma nāśayati smeti bhāvaḥ \| na kevalaṁ
vāgindriyam evāpi tvanyānapi tvatparicaryādikaṁ viṣayīkariṣṇūnprāṇāṁś ca
tvad-unmukhāniti dhruvasyendriyādīnāṁ cinmayatvenāprākṛtatvaṁ sadyojātam
iti sūcitam \| atra mametīmām iti viśeṣābhyāṁ vāgādīndriyāṇi
viśiṣṭānyevopalabhyante asuptaḥ suptānabhicākaśīti iti
śrutirīśasyendriyādiprabodhane mānaṁ brahmaṇo vā etāni karaṇāni iti
śrutiś ca brahmaṇaḥ sakāśādetānīndriyāṇyavāptaceṣṭānīty arthaḥ \|\|6\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** prathamaṁ
[sarv]{.mark}hi-daśām āpannasya vāg-ādīnāṁ suptatvāt tad-darśanena punas
teṣāṁ prabodham upalabhya tasya tat-kartṛkatvena tam eva
stauti---yo'ntaḥ-praviśyety-ādi \| mṛta-sañjīvanī śaktis taveyam iti
namati---**bhagavate tubhyaṁ**[śrī-kṛṣṇ]{.mark}āya **namaḥ** \|
**apuruṣāya** puruṣebhyaḥ parāya puruṣottamāyeti vā \| athavā tubhyaṁ
bhagavate [śrī-kṛṣṇ]{.mark}āya puruṣāya ādyāvatārāya namaḥ \|
ca-kāra-dvayam adhyāhāryam \| vastutas tu tasya [sarv]{.mark}hi-daśāyāṁ
pṛāṇādayo nāsan, vyutthāne'pi punar nābhavan, sadyas tenaiva dehena
pārṣadatva-prāpteḥ, tena tasendriyādhiṣṭhātṛ-devatā api nāsan \| sarvaṁ
bhagavac-chaktir eva, tathā tathā cakāra \| etena pārṣada-tanūnām
aprākṛtatvam ity ayam eva panthāḥ \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

bhagavad-datta-vedārtha-jñānas tuṣṭāva yad dhruvaḥ \|

vedārtho hi sa eveti nātra saṁśerate budhāḥ \|\|

akasmād eva svīya-vāg-ādi-sarvendriyāṇāṁ bhagavad-unmukhī-bhāvam ālakṣya
eṣām īdṛśam aprākṛtatvaṁ śrī-bhagavat-kṛtam iti jānan svasmin bhagavato
nirupamāṁ nirupādhikyaṁ tāṁ kṛpām eva sākṣād anubhavann iti vismayena
namasyati---ya iti \| **svena dhāmnā** cic-chaktyā **imāṁ mama**
tvad-dāsasya **vācaṁ** tvat-svarūpa-guṇa-līlādikam eva varṇayitrīṁ
**prasuptām** etāvat-kāla-paryantaṁ śayiteva sthitāṁ mṛtām iva
**sañjīvayati**, yā tu svīyānna-pānādi-prakṛta-bhoga-vārtāṁ
viṣayīkurvatī jāgraty eva vāg āsīt, tām ata ārabhya śāyayati sma,
nāśayati smaiva iti bhāvaḥ \| na kevalaṁ vāg-indriyam eva, api tv
**anyānhasta-pādādīn** api tvat-paricaryādikaṁ viṣayī-kariṣṇūn
**prāṇāṁś** ca tvad-unmukhān iti \| dhruvasyendriyādīnāṁ cinmayatvena
aprākṛtatvaṁ sadyo jātam iti sūcitam \| atra mameti imām iti viśeṣābhyāṁ
vāg-ādīndriyāṇi viśiṣṭāny eva labhyante \|\|6\|\|

**\...**

**\|\| 4.9.7 \|\|**

**ekas tvam eva bhagavann idam ātma-śaktyā**

**māyākhyayoru-guṇayā mahad-ādy-aśeṣam \|**

**sṛṣṭvānuviśya puruṣas tad-asad-guṇeṣu**

**nāneva dāruṣu vibhāvasuvad vibhāsi \|\|**

**śrīdhara-svāmī (bhāvārtha-dīpikā) :** nanu vāg-ādīndriya-śakti-dharā
vahny-ādayaḥ prasiddhā nāham ity āha---eka iti \| anuviśya
puruṣo'ntaryāmī tvam eka eva \| tasyā māyāyā asatsu guṇeṣv indriyādiṣu
sthitaḥ saṁs tat-tad-devatā-rūpo nāneva bhāsi, na tu tvad-vyatirekeṇa
jñāna-kriyā-śakti-dharaḥ kaścid astīty arthaḥ \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha iti \|
yodhyātmikoyaṁ puruṣaḥ so\'sāvevādhidaivikaḥ ity ukter iti bhāvaḥ \|
atra viśvanāthaḥ---tvad-bhaktānāmindriyāṇi tvaprasādāttvām eva
viṣayīkurvanti tvanmayānyaprākṛtānyeva bhavanti \| anyeṣāñca tāni māyām
eva viṣayīkurvanti māyāmayānyeveti \| svadhāmneti māyākhyeti padābhyāṁ
siddhānto dhvanita ity āha \|\|7\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** nanv aham eva, kathaṁ
puruṣatvena bhagavattvena ca pṛthak namasīty āha---ekas tvam evety-ādi
\| he bhagavan śrī-kṛṣṇa ! tvam eka eva \| kintu puruṣaḥ san māyākhyāyām
ātmanaḥ śaktyā mahad-ādy-aśeṣaṁ sṛṣṭvā anuviśya nāneva bhāsi, na tu
nānāsi \| atas tubhyaṁ puruṣāya ca nama iti pūrva-śloka-saṅgatiḥ
\|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sādhāraṇāni tāni jaḍāni
tu sarva-sādhāraṇa-jagatāṁ tvaṁ māyā-śaktyā saha praviśyāntaryāmī sann
udāsīna eva cetayasīti jānāmy evety āha---eka iti \| anupraviśya
puruṣo'ntaryāmī, tasyā māyāyā asatsu guṇeṣv indriyādiṣu cetayituṁ
sthitaḥ san nāneva bhāsi, tena tvad-bhaktānām indriyāṇi tvat-prasādāt
tvām eva viṣayīkurvanti tvan-mayāny aprākṛtāny eva bhavanti, anyeṣāṁ tu
tāni māyām eva viṣayīkurvanti māyā-mayāny eveti sva-dhāmneti
māyākhyayeti padābhyāṁ siddhānto dhvanitaḥ \|\|7\|\|

**\...**

**\|\| 4.9.8 \|\|**

**tvad-dattayā vayunayedam acaṣṭa viśvaṁ**

**supta-prabuddha iva nātha bhavat-prapannaḥ \|**

**tasyāpavargya-śaraṇaṁ tava pāda-mūlam**

**vismaryate kṛta-vidā katham ārta-bandho \|\|**

**śrīdhara-svāmī (bhāvārtha-dīpikā) :** api ca kiṁ vaktavyaṁ vahny-ādayo
jñānādi-śakti-dharā na bhavantīti, yasmād brahmaṇo'pi jñānaṁ
tvad-adhīnam evety āha \| tvad-dattayā vayunayā jñānena bhavantaṁ
śaraṇaṁ prapanno brahmā idaṁ viśvam acaṣṭāpaśyat \| katham ? suptaḥ
puruṣaḥ prabuddhaḥ sanyathā paśyati tadvat \| ata āpavargyā muktās teṣām
api śaraṇam \| kṛta-vidā sarvendriya-jīvanena tvat-kṛtam upakāraṁ jānatā
kathaṁ vismaryate \| evaṁ bhūtaṁ tvām abhajantaḥ kṛta-ghnā ity arthaḥ
\|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yatas
tvad-datta-jñānenaiva sarvendriyaprabodho bhavedato hetoḥ \| ity artha
iti \| tvatprasādāvāptasarveṁdriyaśaktayo yadi tvāṁ na bhajanti tadā te
kṛtaghnaśiromaṇaya eveti bhāvaḥ \| nātheti \| tvam eva
sarvaiśvaryadosīty āha \| ārtasya bhaktasya bandho iti, evañca
jñānibhakto jijñāsubhakta ārtabhaktaśceti trayo gītopaniṣaduktā bhaktā
vyākhyātāḥ \|\|8\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : [+++]{.mark}**

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tvam eva
sarva-śakti-dharas tvad-datta-jñānādimatāṁ bhaktānām eva kṛta-jñānāṁ
tvaṁ bhajanīyo bhavasīty āha---tvad-dattayeti \| bhavat-prapanno
brahmādiḥ sanakādir vā jñāni-bhaktaḥ tvad-dattayā vayunayā jñānena idam
iśvam acaṣṭa apaśyat \| katham ? suptaḥ puruṣaḥ prabuddhaḥ san yathā
paśyati, tadvat \| ataḥ kṛta-vidā tvat-kṛtam evam upakāraṁ jānatā tasya
tava pāda-mūlaṁ kathaṁ vismaryate \| kīdṛśam ? āpavargasya apavargo
muktis tad-arhasya jijñāsu-bhaktasya śaraṇam evaṁ-bhūtaṁ tvāṁ tvatta eva
labdha-jñānā api tvām abhajantaḥ kṛtaghnā evety arthaḥ \| he
ārta-bhaktasya bandho \| evaṁ ca jñāni-bhakto jijñāsu-bhakta
ārta-bhaktaś ceti śrī-gītopaniṣad-uktās trayo bhaktā vyākhyātāḥ
\|\|8\|\|

**\...**

**\|\| 4.9.9 \|\|**

**nūnaṁ vimuṣṭa-matayas tava māyayā te**

**ye tvāṁ bhavāpyaya-vimokṣaṇam anya-hetoḥ \|**

**arcanti kalpaka-taruṁ kuṇapopabhogyam**

**icchanti yat sparśajaṁ niraye'pi nṝṇām \|\|**

**śrīdhara-svāmī (bhāvārtha-dīpikā) :** ye ca mādṛśāḥ kāmādy-arthaṁ
bhajanti te'timūḍhā ity āha---**nūnam** iti \| **bhavāpyayau**
janma-maraṇe tad **vimokṣe** hetuṁ **tvām anya-hetoḥ** kāmādy-arthaṁ
**ye** bhajanti, **te nūnaṁ vimuṣṭa-matayo** vañcita-cittāḥ \| yatas te
**kalpa-taruṁ** **tvām** **arcanti** \| tataḥ **kuṇapa**-tulyena dehena
**upabhogyaṁ** sukham **icchanti** \| na cecchā-yogyaṁ tad ity
āha---**yat sparśa-jaṁ** viṣaya-sambandha-janyaṁ sukhaṁ, tan
**narake'pi** bhavati \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yaś caturtho\'rthārthī
mad-vidho bhaktaḥ, sa tv atinikṛṣṭo mūḍha ity āha---**nūnam** iti \|
tataḥ **kalpataroḥ kuṇapo** mṛta-dehaḥ, tat-sadṛśena \| kuṇapaḥ
śava-durgandhyoḥ iti medinī \| tad-dvārā bhogaṁ ca dakṣiṇasyāṁ diśi
kurukṣetrādau śmaśāna-vṛttika-brahma-bandhuṣu mahā-dakṣiṇā-lobhena
śava-haste baddha-bṛhad-darvī-kṛta-pāyasādi-bhojanena prasiddham iti
**narake\'pi** tat-tulya-śūkarādi-yonāv api tathā ca \| tan
necchā-yogyam iti bhāvaḥ \|\|9\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : [+++]{.mark}**

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yathā kecit kalpa-tarum āśrayante
\| atha ca tat-sakāśād eva mṛtaka-dvārā bhogam icchanti, tad-dvārā
bhogaś ca kurukṣetrādau śmaśāna-vṛttika-brahma-bandhuṣu tad-dhastena
bhojanādi-rūpaḥ prasiddhaḥ \|\|9\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yaś
caturtho'rthārthi-bhakto mad-vidhaḥ, sa tv atinikṛṣṭo mūḍho ity
āha---**nūnaṁ** niścitam eva **vimṛṣṭa-matayo** vañcita-buddhayas te
bhavanti \| ke ? **ye bhavāpyayau** janma-maraṇe tayor **vimokṣakaṁ tvām
anya-hetos** tuccha-phalārtham **arcanti** \| atas te tvāṁ
**kalpa-tarum** arcanti \| atha ca **kuṇapena** mṛtaka-tulya-dehena
**upabhogyaṁ** sukham **icchanti** \| na cecchā-yogyaṁ tad ity
āha---**yat sparśajaṁ** viṣaya-sambandha-janyaṁ sukhaṁ tan **narake'pi**
śūkarādi-yonāv api bhavati \|\|9\|\|

**\...**

**\|\| 4.9.10 \|\|**

**yā nirvṛtis tanu-bhṛtāṁ tava pāda-padma-**

**dhyānād bhavaj-jana-kathā-śravaṇena vā syāt \|**

**sā brahmaṇi sva-mahimany api nātha mā bhūt**

**kiṁ tv antakāsi-lulitāt patatāṁ vimānāt \|\|**

**madhvācāryaḥ (bhāgavata-tātparyam) :** para-brahmaṇi sthitasya
dhyānādikaṁ vinā na bhavati, suptau dṛṣṭatvāt \|\|10\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** nanu svargādi-sukhaṁ sakāmaiḥ
prāpyate niṣkāma-bhajane tan na syād ity ata āha---yeti \|
**sva-mahimani** nijānanda-rūpe'pi **mā bhūt,** na bhavatīty arthaḥ \|
**antakasyāsinā** kālena **lulitāt** khaṇḍitād **vimānātpatatāṁ** sā
nāstīti kim u vaktavyam \|\|10\|\|

---------------------------------------------------------------------------------------------------------------------

**kaivalya-dīpikā : yā** iti \| **bhavaj-janā** jīvnmuktāḥ \|
**sva-mahimany api** svādhīna-māhātmye'pi, kintu kiṁ punaḥ ? **antakasya
āsinā lulitād vimānāt patatāṁ** parādhīna-māhātmyānām ity arthaḥ
\|\|10\|\| \[mu.pha. 19.42\]

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atrākṣipati nanv iti \|
ity artha iti \| iha laḍarthe luṅ māṅi luṅ iti sarvalakāraviṣaye luṅo
vidhānād iti bhāvaḥ \| atra viśvanāthaḥ---nanu tarhi
bhavāpyayavimokṣaṇam ity uktyā brahmasāyujyam evārcanaphalaṁ brūṣe
tasyaiva kuṇapopabhogyatvābhāvāttadicchanta eva bhavanmate\'bhijñās
tatra nahi nahi ity āha---yeti \| dhyānādityupalakṣaṇaṁ śravaṇāder api
śravaṇenetyupalakṣaṇaṁ dhyānāderapi, sā nirvṛtiḥ svasya mahima-rūpe
brahmaṇi brahmānande\'pi mā bhūnna bhavati \| mahato bhāvo mahimā tvaṁ
mahāṁstattu tava mahattvaṁ sarvavyāpakatvalakṣaṇo dharma eveti
tvanniṣṭhā yāvatī nirvṛtistāvatī tatra kathaṁ vartatām iti bhāvaḥ \|
madīyaṁ mahimānaṁ ca paraṁ brahmeti śabditam iti matsyadevoktyāpi
brahmaṇo bhagavanmahimatvamavagataṁ tataścāntakāsīti
svāmicaraṇairvyākhyātam eva \| vimānātsvargīyāt tataś ca
svargāpavargābhyāmanyasya kasyāpi phalatvāśravaṇāt tvad-bhaktervāstavaṁ
phalaṁ tvad-bhaktireveti bhakteḥ svataḥ phalatvaṁ bhaktānāṁ ca
niṣkāmatvamupapāditam \|\|10\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** svargādi-sukhaṁ
mad-ārādhane sati bhavati, tat kiṁ nindyate ? tatrāha---yā nirvṛtir
ity-ādi \| tanubhṛn-mātrasya tava pāda-padma-dhyānāt, astu tāvad
darśanādi, astu tava pāda-padma-dhyānaṁ, bhavaj-janāt yat tava
kathā-caraṇāravindaṁ tasmāt \| yad vā, bhavaj-janānām eva
kathā-caraṇāravindād yā nirvṛtiḥ parama-sukhāvāptiḥ, sā tu sva-mahimani
svaiśvarya-rūpe nāsti, kim uta antakaḥ kālaḥ, sa evāsiḥ khaḍgaḥ, tena
lulitād vimānāt svargādi-loka-stha-deva-yānāt patatāṁ sā nirvṛtir mābhūt
\| mā babhūva \| etāvatā kālenāpi nābhavad eva, ato bhaviṣyati
pramāṇābhāvaḥ \| brahmaṇaḥ śrī-kṛṣṇa-vaibhavatvaṁ
brahma-svarūpa-śaṅkha-sparśena bhagavān eva bhāṣayati, ato'tra mā
asūyayā bhaktā garhaṇīyā iti śrī-śukadevasyābhiprāyaḥ \|\|10\|\|

---------------------------------------------------------------------------------------------------------------------

**sanātana-gosvāmī (dig-darṣinī):** \[bṛ.bhā. 2.7.14\]
asyārthaḥ---**bhavaj-janānāṁ kathāyāḥ śravaṇena** \| **sva-mahimani**
nijānanda-rūpe\'pi **mā bhūt** na bhavatv ity arthaḥ \| **antakasya
asinā** kālena **lulitāt** khaṇḍitāt **vimānāt patatāṁ** sā nāstīti kim
u vaktavyam iti \| mahatāṁ prasaṅgena parama-kṛtārthatā bhavatīti kiṁ
vaktavyaṁ, tad bhakta-bhaktānām api saṅgena syād iti \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ye śuddha-bhaktās te
bhavāpyaya-mokṣāvirbhāvi brahma-sukham api na bahu manyanta ity
āha---yeti \|\|10\|\|

ye śuddha-bhaktās te bhavāpyaya-mokṣāvirbhāvi brahma-sukham api na bahu
manyanta iti śrī-bhagavatā śabda-brahma-maya-kambu-spṛṣṭa-kapolaḥ
tat-prakāśita-yathārtha-nigado dhruvo bālako'pi tathā vivṛtavān ity evam
ānanda-camatkāra-viśeṣa-śravaṇād api tasyaiva pūrṇatvam āha---yeti \|
**sva-mahimany** asādhāraṇa-māhātmye'pi **brahmaṇi mā bhūt**, na
bhavatīty arthaḥ \| **antakāsiḥ** kāla-rūpaḥ khaḍgaḥ \|\|10\|\|
\[bhagavat-sandarbhaḥ 91\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu tarhi
bhavāpyaya-vimokṣaṇaṁ \[bhā.pu. 4.9.9\] ity uktyā brahma-sāyujyam
evārcanasya phalaṁ brūṣe, tasyaiva kuṇapopabhogyatvābhāvāt \| tad
icchanta eva bhavan-mate'bhijñāḥ ? tatra na hi na hīty āha---yeti \|
dhyānād ity upalakṣaṇaṁ śravaṇāder api, śravaṇenety upalakṣaṇaṁ
dhyānāder api sā **nirvṛtiḥsvasya mahima**-rūpe **brahmaṇi**
brahmānande'pi **mā bhūt** na bhavati \| mahato bhāvo mahimā, tvaṁ
mahān, tat tu tava mahattvaṁ sarva-vyāpakatva-lakṣaṇo dharma eveti
tvan-niṣṭhā yāvatī nirvṛtiḥ, tāvatī tatra kathaṁ vartatām ? iti bhāvaḥ
\| madīyaṁ mahimānaṁ ca paraṁ brahmeti śabditaṁ \[bhā.pu. 8.24.38\] iti
matsya-devoktyāpi brahmaṇo bhagavan-mahimatvam avagatam \| tataś ca
**antakāsinā** kālena **lulitāt** khaṇḍitāt **vimānāt** svargīyāt
**patatāṁ** nāstīti kim u vaktavyam, tataś ca svargāpavargābhyām
adhikasyānyasya kasyāpi phala-śravaṇāt \| tvad-bhakter vāstavaṁ phalaṁ
tvad-bhaktir eveti bhakteḥ svataḥ phalatvaṁ bhaktānāṁ ca niṣkāmatvam
upapāditam \|\|10\|\|

**\...**

**\|\| 4.9.11 \|\|**

**bhaktiṁ muhuḥ pravahatāṁ tvayi me prasaṅgo**

**bhūyād ananta mahatām amalāśayānām \|**

**yenāñjasolbaṇam uru-vyasanaṁ bhavābdhim**

**neṣye bhavad-guṇa-kathāmṛta-pāna-mattaḥ \|\|**

**śrīdhara-svāmī (bhāvārtha-dīpikā) :** atas te kathā-śravaṇāya
sat-saṅgatiṁ dehīty āha---**bhaktiṁ tvayi pravahatāṁ** sātatyena
kurvatām \| nanu mokṣaṁ kiṁ na yācase ? ata āha---**yena**
mahat-prasaṅgena **añjasā** ayatnata eva **urūṇi vyasanāni** yasmiṁs tam
\| **neṣye** pāraṁ gamiṣyāmi \| **bhavad-guṇa-kathaiva amṛtaṁ,** tasya
**pānena mattaḥ** san \|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sā ca śravaṇakīrtanādimayī
bhaktiḥ \| satsaṅgaṁ vinā na surasībhavatīti satsaṅgaṁ prārthayate ata
iti \| yataḥ śravaṇādibhaktire va mukhyāto hetoḥ atrāśaṅkate tarhi
saṁsārābdherbhayaṁ te sthāsyatyevāto mokṣaṁ varayeti cetsāṭopaṁ
sabhujāsphoṭaṁ cāha---yeneti \| neṣye grahīṣyāmi sa yadi
mamābhimukhamabhyeti tadārāttu drakṣyāmi kiṁ me kartuṁ śaknuyād iti
bhāvaḥ \| kiṁ cāmṛtaṁ pibataṁ mṛtyur api spraṣṭuṁ na śaknotīti tathā
sparddhāvajñādveṣādayaś ca taṁ na vyathayituṁ śaknuvantīti bhāvaḥ \|
atra satsaṅgotthayā bhaktyā bhagavantaṁ sākṣātkṛtyāpi punaḥ satsaṅgasya
prārthanādbhaktikāraṇam api bhaktiphalam api bhaktir api satsaṅga iti
bhaktānāṁ mataṁ vyaṁjitam \|\|11\|\|

---------------------------------------------------------------------------------------------------------------------

**kaivalya-dīpikā : bhaktim** iti \| prakṛṣṭaḥ saṅgaḥ **prasaṅgaḥ** \|
bhaktatvād viṣṇu-kathā-śrāvakatvaṁ mahattvād āśrita-vatsalatvam
**amalāśayatvād** bodhakatvam \| **neṣye** atikramiṣyāmi \|\|11\|\|
\[mu.pha. 19.15\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** atas
tvat-kathā-caraṇāravindaṁ yato bhavati, taṁ mahat-saṅgaṁ dehīti
prārthayann āha---**bhaktiṁ muhur** ity-ādi \| **tvayi muhur bhaktiṁ
pravahatāṁ mahatāṁ prasaṅgaḥ** prakṛṣṭaḥ saṅgo **bhūyāt**, muhur bhūyād
iti vānvayaḥ \| **yena** mahat-saṅgena **bhavat-kathā-pāna-mattaḥ** san
bhavābdhiṁ **neṣye**, śoṣayiṣyāmīty arthaḥ \| athavā, bhavābdhim
**uru-vyasanaṁ** neṣye, nīño dvi-karmakatā \|\|11\|\|

---------------------------------------------------------------------------------------------------------------------

**sanātana-gosvāmī :** \[hari-bhakti-vilāsaḥ 10.290\] **bhaktiṁ tvayi
pravahatāṁ** sātatyena kurvatām, ata eva **amalāśayānāṁ prasaṅgo** me
mayā saha **bhūyāt** \| nanu mokṣaḥ kiṁ na yācase ? ata āha---**yena**
mahat-prasaṅgena **añjasā** ayatnata eva, **urūṇi vyasanāni** yasmin
tat, **neṣye** pāraṁ gamiṣyāmi \| **bhagavad-guṇa-kathā** eva
**amṛtaṁ**, tasya **pānena mattaḥ** san \|

atra matta-śabdenaivaṁ sūcyate---yathā madirā-matto na jānāti kathaṁ
rātrir gatā, dinam āyātaṁ veti, tathā
sat-saṅga-jāta-kathāmṛta-pāna-matto'pi na jānāti kathaṁ saṁsāro'pagataḥ,
mokṣo vā jāta iti \| evam amṛta-pānasya yathā deha-gehādy-ananusandhānaṁ
na phalaṁ, kintu parama-madhura-rasāsvādanādikam eva, tathā sat-saṅgasya
bhagavat-kathāmṛta-pānam eva phalaṁ, mokṣas tv ānuṣaṅgikaḥ svayam
evopasthāsyati, kiṁ tad-yācaneneti bhāvaḥ \|\|11\|\|

---------------------------------------------------------------------------------------------------------------------

**sanātana-gosvāmī (dig-darṣinī):** \[bṛ.bhā. 2.7.14\]
asyārthaḥ---**bhaktiṁ tvayi pravahatāṁ** sātatyena kurvatām
ato\'**malāśayānāṁ** viśuddha-cittānām, ata eva mahatāṁ **pra**kṛṣṭaḥ
**saṅgo** me bhūyāt \| nanu turīya-puruṣārthaṁ mokṣaṁ kiṁ na yācase ?
ānuṣaṅgika-phalatvena tasya svayam eva siddher ity āha---**yena**
mahat-prasaṅgena bhavad-guṇa-kathayaivāmṛtaṁ, tasya **pānena mattaḥ**
san **añjasā** anāyāsenaiva **urūṇi vyasanāni** yasmin, tam api
**bhavābdhim** saṁsāra-sāgaraṁ **neṣye** uttariṣyāmi \|

etad uktaṁ bhavati---yathā hi madhu-pānāsaktānāṁ tad-āsvādanam eva
mukhya-phalaṁ śītādi-taraṇaṁ cānuṣaṅgikaṁ, tathā
bhagavad-bhakti-sudhā-pāna-rasikānāṁ nirantara-tat-pānam eva mukhyaṁ
phalam mokṣādikaṁ ca nāntarīyakam iti svata eva sidhyed iti \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : amalāśayānāṁ** niṣkāmānāṁ yena
parama-puruṣārthatayābhimatena **añjasā** ayatnataḥ eva **urūṇi
vyasanāni** yasmin **neṣye** gamayiṣyāmi, tasyānubhava-mātraṁ
dūrīkariṣyāmīty arthaḥ \|\|11\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sā ca
śravaṇa-kīrtanādi-mayī bhaktiḥ sat-saṅgaṁ vinā na surasībhavatīti
sat-saṅgaṁ prārthayate---**bhaktiṁ tvayi pravahatāṁ**
pravāha-rūpeṇāvicchinnām eva dadhatām \| nanu tarhi saṁsāra-duḥkhābdher
bhayaṁ te sthāsyaty eveti tatra sāṭopaṁ sa-bhujāsphoṭam āha---**yena**
mahat-saṅga-balena **ulbaṇam** api **bahu-vyasana**-yuktam api
**bhavābdhiṁneṣye** grahīṣyāmi, yadi sa mad-abhimukham abhyeti, tadā
āyātu, drakṣyāmi, kiṁ me kartuṁ śaknuyād iti bhāvaḥ \|

kīdṛśaḥ san ? **bhavad-guṇa-kathā** eva **amṛtaṁ** tat-**pānena matta**
iti, nahi spardhāvajñā-dveṣādayaḥ sāṁsārikā dharmā mattaṁ duḥkhayituṁ
śaknuvanti, nāpi mṛtyur amṛtaṁ pibantaṁ spraṣṭum api śaknuyād iti bhāvaḥ
\| atra sat-saṅgotthayaiva bhaktyā bhagavantaṁ sākṣātkṛtyāpi punaḥ
sat-saṅgasya prārthanād bhakti-kāraṇam api bhakti-phalam api svayaṁ
bhaktir sat-saṅga iti bhaktānāṁ mataṁ vyañjitam \|\|11\|\|

**\...**

**\|\| 4.9.12 \|\|**

**te na smaranty atitarāṁ priyam īśa martyam**

**ye cānv adaḥ suta-suhṛd-gṛha-vitta-dārāḥ \|**

**ye tv abja-nābha bhavadīya-padāravinda-**

**saugandhya-lubdha-hṛdayeṣu kṛta-prasaṅgāḥ \|\|**

**madhvācāryaḥ (bhāgavata-tātparyam) :** ye svāṁ sampadaḥ smaranti,
**te** tvāṁ **na smaranti** \| ye bhagavad-bhakta-saṅgāḥ te svāḥ sampado
na smaranti \|\|12\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** kathāmṛta-pānasya mādakatvam āha
\| **te'titarāṁ priyam** api **martyaṁ** dehaṁ na **smaranti**
nānusandadhate \| **yecasutādayaḥadaḥ** martyam anusaṁbaddhās tān api \|
ke te na smaranti ? **ye kṛta-prasaṅgāḥ** \| keṣu ?
**bhavadīya-padāravinda-saugandhyelubdhaṁ hṛdayaṁ** yeṣāṁ teṣu \|
**tu**-śabdenānyeṣāṁ kevala-yogādi-niṣṭhānāṁ dehādy-abhimānānivṛttiṁ
darśayati \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanu tad apy
ahantāspada-mamatāspadayor vidyamānatve khalu dveṣo durvāra ity ata
āha---**ta** iti \| bhaktānāṁ niṣkāmatva-dyotakaḥ svabhāva eva \|
vastutas tu,

> katham anuvartatāṁ bhava-bhayaṁ tava yad bhṛkuṭiḥ
>
> sṛjati muhus triṇemir abhavac charaṇeṣu bhayam \[bhā.pu. 10.87.32\]
> iti \|
>
> jarayaty āśu yā kośaṁ nigīrṇam analo yathā \[bhā.pu. 3.25.33\]

ity-āder ananusaṁhitaṁ bhakteḥ phalaṁ saṁsāra-nivṛttir asty eva
\|\|12\|\|

---------------------------------------------------------------------------------------------------------------------

**kaivalya-dīpikā : te na** iti \| **martyaṁ** śarīraṁ **priyam** api
**na smaranti** \| **ye ca** **ado martyam** **anu** amunā dehena saha
sthitāḥ \| tat-sambandhāt sambandhinaḥ **sutādayaḥ** \| tān api na
smaranti \| ke ye bhagavad-bhakteṣu **kṛta-prasaṅgaḥ** \|\|12\|\|
\[mu.pha. 19.43\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** nanu satsu
suta-duhitṛ-suhṛd-dārādiṣu baddha-mūleṣu kevalenaikena mahat-saṅgena
bhava-sindhuṁ kathaṁ tariṣyasi ? iti tatrāha---te na smarantīti \| he
abjanābha ! **ye tu
bhavadīya-padāravinda-saugandhya-lubdha-hṛdayeṣukṛta-prasaṅgāḥ**,
**te'titarāṁ priyam** api **martyaṁ** dehaṁ **na smaranti**, ato'nu **ye
sutādayas** tān na smarantīti kim uta vācyam ? \|\|12\|\|

---------------------------------------------------------------------------------------------------------------------

**sanātana-gosvāmī (dig-darṣinī):** \[bṛ.bhā. 2.7.14\] **bhavadīyā**
vaiṣṇavāḥ, teṣāṁ **padāravindayoḥ** **saugandhya**-sevāyām ity arthaḥ
**lubdhaṁ hṛdayaṁ** yeṣāṁ, teṣu ye **kṛta-prasaṅgāḥ** \| **tu**-śabdena
anyeṣāṁ kevala-yogādi-niṣṭhānāṁ dehādy-abhimānādy-anivṛttiṁ darśayati \|
**te atitarām** atiśayena **priyam** api **martyaṁ** dehaṁ **na
smaranti** nānusandadhate, atitarāṁ na smarantīti vānvayaḥ,
bhagavac-caraṇāravinda-viṣayaka-prema-siddheḥ \| yathoktam
ekādaśa-skandhe śrī-haṁsena---

> dehaṁ ca naśvaram avasthitam utthitaṁ vā
>
> siddho na paśyati yato\'dhyagamat svarūpam \|
>
> daivād apetam atha daiva-vaśād upetaṁ
>
> vāsau yathā parihitaṁ madirā-madāndhaḥ \|\| \[bhā.pu. 11.13.36\] iti
> \|

ata eva ado martyam anu sambandhā ye sutādayaḥ, tān api na smaranty
eveti \|\|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu tad apy
ahantāspada-mamatāspadayor vidyamānatve khalūdvego durvāra ity ata
āha---**te atitarāṁ priyam** api **martyaṁ** dehaṁ **na smaranti**
nānusandadhate---**ye ca ado** martyam anu lakṣīkṛtya vartamānāḥ
**sutādayas** tān api \| ke te ? ye bhavadīyety-ādi \|
\"**tu**-śabdenānyeṣāṁ kevala-yogādi-niṣṭhānāṁ dehābhimānānivṛttiṁ
darśayatīti\" svāmi-caraṇāḥ \| bhaktānāṁ niṣkāmatva-dyotakaḥ svabhāva
evāyam \| vastutas tu,

> katham anuvartatāṁ bhava-bhayaṁ tava yad bhrukuṭiḥ
>
> sṛjati muhus triṇemir abhavac-charaṇeṣu bhayam \[bhā.pu. 10.87.32\]
> iti \|

jarayaty āśu yā koṣaṁ nigīrṇam analo yathā \[bhā.pu. 3.25.33\] ity-āder
ananusaṁhitaṁ bhakteḥ phalaṁ saṁsāra-nivṛttir asty eva \|\|12\|\|

**\...**

**\|\| 4.9.13 \|\|**

**tiryaṅ-naga-dvija-sarīsṛpa-deva-daitya-**

**martyādibhiḥ paricitaṁ sad-asad-viśeṣam \|**

**rūpaṁ sthaviṣṭham aja te mahad-ādy-anekam**

**nātaḥ paraṁ parama vedmi na yatra vādaḥ \|\|**

**madhvācāryaḥ (bhāgavata-tātparyam) :**

paśyamāno'pi tu hariṁ na tu vetti kathañcana \|

> vetti kiñcit prasādena harer atha guros tathā \|\| iti brahma-tarke
> \|\|13\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** nanv evaṁ vidvān api tvaṁ kim
ity abhimānaṁ vahasi ? ata āha---tiryag iti \| **tiryaṅ-nagādibhiḥ
paricitaṁ** vyāptam \| **santo'santaś** ca **viśeṣā** yasya \|
**mahad-ādīny anekāni** kāraṇāni yasya \| he **parama** ! **aja** !
**te** idaṁ **sthaviṣṭhaṁ** virāḍ-rūpaṁ kevalaṁ **vedmi** \|
**ataḥparam** īśvara-svarūpaṁ **na** vedmi \| **yatra vādaḥ**
śabda-vyāpāro nāsti, tad brahma-rūpaṁ ca na vedmi \| ato'bhimāno na
nivartata iti bhāvaḥ \|\|13\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** astu tāvat teṣāṁ
sutādi-smaraṇaṁ , te tava virāḍ-rūpaṁ na smarantīty
āha---tiryaṅ-naga-dvija- ity-ādi \| ataḥ purato dṛśyamānāt
mad-anugraha-hetoḥ svayam āvirbhūtāt, param anyat tava sthaviṣṭhaṁ
virāḍ-rūpaṁ na smarantīti pūrveṇānvayaḥ \| ataḥ ity asya vivaraṇaṁ---na
yatra vādaḥ, asmin śrī-vigrahe vādo nāsti, tatra tu bahava eva vādāḥ ata
eva bhaktair ucyate---śrī-vigraho ghanānando brahmādikaḥ \<details><summary>विषयः</summary>

paraḥ \|
</details>
brahma-bhūyaṁ gataṁ brahmānandayaty eṣa paśyataḥ \| ānandayati ānandaṁ
karoti \| tatra vādo nāstīti kṛt? jñātaṁ bālakena bhavatā ?
tatrāha---vedmi, mayāyam anubhavaḥ \| tvad-anubhave kiṁ prāmāṇyam iti
vaktavyam, yato bhavataiva śaṅkha-sparśena kārito'yaṁ mamānubhava iti
vedmi-padasya tātparyam \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evaṁ jānāsi cet tarhi
matpitrādibhyo\'py aprāptaṁ padaṁ sādhayāmīti saṅkalpaḥ \| kim iti
tadbhajanam eva kuto nākārṣīrityākṣipatinanv iti \| na vedmīti
vartamānasāmīpye vartamānavadvā iti vidhānādetāvantaṁ kālaṁ nāvediṣam
ity arthaḥ \| ajeti parameti ca virāḍrūpa eva me\'nādyantadṛṣṭirasti
durjñeyamataḥ paraṁ yadrūpamasti tatra me buddhirnārohatīti bhāvam āha
\| atastajjñānābhāvāt \| iti bhāva iti \| ahaṁ mameti bhāvoyaṁ vinā
jñānaṁ na naśyati iti pūrvaṁ
bālatvenājñatvāttathādurbhāvanāmakaravamadhunā tvadīya-kaṁbusparśena
sarvam eva vedārthamajñāsiṣamata eva śrīmaccaraṇeṣvevaṁ nivedayāmīti
tātparyam \|\|13\|\|

---------------------------------------------------------------------------------------------------------------------

**jīva-gosvāmī (bhagavat-sandarbhaḥ 38) :** ittham evātra śrī-dhruveṇa
nirvivādatvam uktam---tiryag iti \| atra rūpa-śabdasyaivobhayatra
viśeṣyatvena, bhūpa rūpam arūpaṁ ca paraṁ cāparam eva ca \[vi.pu.
6.7.47\] iti vaiṣṇava-vākyānusāreṇa ca \| **ataḥ paraṁ**
caturbhujāditva-lakṣaṇaṁ rūpaṁ vapur ity arthaḥ \| **tan na vedmi**
vartamāna-sāmīpye vartamānavad veti vidhānād etāvantaṁ kālaṁ
nājñāsiṣam[^10] ity arthaḥ \|\|13\|\|

[^10]: nāvediṣam


---------------------------------------------------------------------------------------------------------------------

**jīva-gosvāmī (krama-sandarbhaḥ) :** atha tathā kasmād āvirbhūtaṁ
śrī-bhagavantam anubhūya nija-pūrvāvasthām anuśocati---tiryag iti \|
**na vedmi** vartamāna-sāmīpye vartamānavad veti vidhānāt etāvantaṁ
kālaṁ nāvediṣam ity arthaḥ \| yenānyathā saṅkalpya tavārādhanaṁ kṛtam
iti bhāvaḥ \| yathā virāḍ-rūpe satyatvāsatyatva-vicāra-mayo **vādas**
tathā **yatra nā**stīti prauḍhi-vacanam \|\|13\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu tarhi bhavāpyaya
evaṁ vidvān api tvaṁ kim ity abhimānaṁ vahasi ? ata āha---tiryag iti \|
**tiryaṅ-nagādibhiḥ paricitaṁ** vyāptam \| **santo'santaś** ca
**viśeṣā** yasya \| **mahad-ādīny** anekāni kāraṇāni yasya \| he
**parama** ! **aja** ! te idaṁ **sthaviṣṭhaṁ** virāḍ-rūpaṁ kevalaṁ
**vedmi** \| **ataḥ param** īśvara-svarūpaṁ **na vedmi** \| **yatra
vādaḥ** śabda-vyāpāro nāsti, tad brahma-rūpaṁ ca na vedmi \| ato'bhimāno
na nivartata iti bhāvaḥ \|\|13\|\|

**\...**

**\|\| 4.9.14 \|\|**

**kalpānta etad akhilaṁ jaṭhareṇa gṛhṇan**

**śete pumān sva-dṛg ananta-sakhas tad-aṅke \|**

**yan-nābhi-sindhu-ruha-kāñcana-loka-padma-**

**garbhe dyumān bhagavate praṇato'smi tasmai \|\|**

**śrīdhara-svāmī (bhāvārtha-dīpikā) :** tad evaṁ bhagavad-anukampayā tad
rūpa-dvayaṁ jñātveśvara-rūpam anuvarṇayan namaskaroti---kalpānta etad
iti \| etat trailokyaṁ yaḥ pumān śete \| svasminn eva dṛk na bahir yasya
yoga-nidrārūḍhatvāt \| ananta-sakhaḥ śeṣa-sahāyaḥ \| tad aṅke śeṣotsaṅge
\| yasya nābhir eva sindhuḥ samudras tasmin rohatīti tathā tasmin
kāñcana-loka-padmasya garbhe karṇikāyāṁ dyu-māṁs tejasvī brahmā bhavati
\| taṁ praṇato'smīty arthaḥ \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanu māṁ jānāsi cet tarhi
tvāmahaṁ parīkṣiṣye kathaya koham iti cettadaiva
bhagavad-etad-ukti-samakālam eva
kāṁcanalokapadmasyāgantukasauvarṇavarṇakamalasya \| ity artha iti \| taṁ
prasādayituṁ natosmi kevalaṁ, na tu paricarituṁ kim api śaknomīti bhāvaḥ
\|\|14\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : [+++]{.mark}**

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad etad dṛśyamāna-parama-rūpam
eva sarvāśrayatvena pratipādayati---kalpānta iti \|\|14\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu māṁ jānāsi cet, tvām
ahaṁ parīkṣiṣye, kathaya, ko'ham iti tatrāha---kalpānta iti tribhiḥ \|
svasminn eva dṛk, na tu bahir yasya yoga-nidrārūḍhatvāt, tasyānantasya
śeṣasyāṅke utsaṅge śete \| yasya nābhi-sindhu-ruhe nābhi-kamale
āgantukaṁ kāñcana-varṇaṁ lokātmakaṁ yat padmaṁ tasya garbhe karṇikāyāṁ
dyumāṁs tejasvī brahmā bhavati, tasmai taṁ tvāṁ prasādayitum nato'smi
kevalaṁ, na tu paricarituṁ kim api śaknomīti bhāvaḥ \|\|14\|\|

**\...**

**\|\| 4.9.15 \|\|**

**tvaṁ nitya-mukta-pariśuddha-vibuddha ātmā \|**

**kūṭa-stha ādi-puruṣo bhagavāṁs try-adhīśaḥ\|**

**yad-buddhy-avasthitim akhaṇḍitayā sva-dṛṣṭyā**

**draṣṭā sthitāv adhimakho vyatirikta āḥ se \|\|**

**madhvācāryaḥ (bhāgavata-tātparyam) :** vadhim avadhim \| alpopena
saṁsārasyāvadhi-bsthitaṁ tvām āsthitāḥ \| sahaivāste \|\|15\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** nanu mamāpi svāpādy
avasthāvattve ko jīvād viśeṣa ity ata āha tvaṁ tu vyatirikto
jīva-vilakṣaṇa āḥ se tiṣṭhasi \| vailakṣaṇyam evāha \| tvaṁ tu
nitya-mukto jīvas tu tvat-prasādān mucyante \| tvaṁ pariśuddhaḥ sa tu
malinaḥ \| tvaṁ tu vibuddhaḥ sa tv ajñaḥ \| tvam ātmā sa tu jaḍaḥ \|
tvaṁ kūṭa-sthaḥ sa tu vikārī \| tvam ādi-puruṣaḥ sa tv ādi-mān \| tvaṁ
tu bhagavān sa tu bhaga-hīnaḥ \| tvaṁ trayāṇāṁ guṇānām adhīśaḥ sa tu
para-tantraḥ \| kuta etad vailakṣaṇyam \| yady ato buddhy-avasthitiṁ
buddhes tāṁ tām avasthām akhaṇḍitayā sva-dṛṣṭyā cic-chaktyā draṣṭā
paśyasi \| draṣṭeti tṝn pratyayāntaḥ \| ato buddhy-avasthitim ity atra
ṣaṣṭhy-abhāvaḥ tathābhūta eva tvaṁ sthitau pālane'dhimakho
yajñādhiṣṭhātā śrī-viṣṇuḥ \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atrākṣipati---nanv iti \|
nityamuktaḥ avidyākarmājanita-svarūpatvāt pariśuddhaḥ
śuddhasattvātmaka-rūpatvāt vibuddhastata eva
svarūpasiddhajñānasyānāvaraṇāt pratyutollāsāt ātmā svarūpābhinnatvāt \|
kūṭastha eka-rūpatayā kālavyāpī, sa tu nānārūpatayaiva, ādipuruṣa ādita
eva puruṣākāraḥ svabhāvasiddha-rūpatvāt \| cakravartī tu---ādikāraṇaṁ
puruṣākāraś ca sa tu na kāraṇaṁ strīpuṁnapuṁsakākāraścetyāha \| bhagavān
pūrṇaśaktyāśrayaḥ vastulakṣaṇa-rūpatvāt tryadhīśastriguṇaśakterniyāmakaḥ
tadatirikta-svarūpa-śaktyātmaka-rūpatvāt tasmāttava rūpasya ca
prakṛtyatītaśaktimayatvādekātmakatvenānyābhyāṁ rūpirūpābhyāṁ viśeṣa
eveti sandarbhaḥ \| tāṁ tāṁ svāpādyavasthām \| jīvastu-buddhyavasthābhiḥ
khaṇḍitadṛṣṭiḥ tvaṁ tu sthitau jagatpālanakarmaṇyāḥ se, sa tu
svapālane\'py asamarthaḥ \| tvaṁ yajñādikarmādhiṣṭhātā sa tu
yajñādikarmādhīnaḥ \| atastvaṁ tasmādvivikta evāḥ se tava yoganidrādikaṁ
ca cicchaktivilāsa iti jānāmyeveti bhāva iti viśvanāthaḥ \|
atastṛnpratyayāntatvāt na lokāvyayaniṣṭhākhalarthatatṛnām iti niṣedhāt
ṣaṣṭhī na \|\|15\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** [+++]{.mark}

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nanu rūpitve sati
virāḍ-vyaṣṭi-rūpi-rūpebhyaḥ prapañcebhyo mama ko viśeṣaḥ yena rūpasyāpi
vailakṣaṇyaṁ hetutvena tarkyate, tatrāha---tvaṁ nitya-muktaḥ
avidyā-karmājanita-rūpatvāt pariśuddhaḥ śuddha-sattvātmaka-rūpatvāt
vibuddhaḥ \| tata eva svarūpa-siddha-jñānasyānāvaraṇāt pratyutollāsāt \|
ātmā svarūpābhinnatvāt kūṭastha eka-rūpatayā kāla-vyāpī \| sadātanaḥ
sarva-rūpatvāt ādi-puruṣaḥ ādita eva puruṣākāraḥ svabhāva-siddhatvāt \|
bhagavān pūrṇa-śakty-āśrayaḥ vastu-lakṣaṇatvāt adhīśaḥ triguṇa-śakter
niyāmakaḥ tad-atirikta-svarūpa-śakty-ātmaka-rūpatvāt \| tasmāt tava
rūpasya ca prakṛty-atīta-śatimayatvād ekātmakatvenānyābhyāṁ
rūpi-rūpābhyāṁ viśeṣa eva tad-atīta-śakti-mayatvam eva yojayati---yad
iti \|\|15\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu mamāpi
śayanādy-avasthāvattve ko jīvād viśeṣas tatrāha---yad yatas tvaṁ
nitya-muktaḥ, jīvas tu tvat-prasādān mucyate, tvaṁ pariśuddhaḥ, sa ca
malinaḥ, tvaṁ vibuddhaḥ sarvajñaḥ, sa tv alpa-jñaḥ, tvam ātmā, sa tu
dehādhyāsī jaḍaḥ \| tvaṁ kūṭastho nirvikāraḥ, sa tu vikārī \| yad vā,
tvaṁ kūṭastha eka-rūpatayā kāla-vyāpī, sa tu nānā-rūpatayaiva, tvam ādiḥ
kāraṇaṁ puruṣaḥ puruṣākāraś ca, sa tu na kāraṇam,
strī-puṁ-napuṁsakākāraś ca, tvaṁ bhagavān, sa tu bhaga-hīnaḥ \| tvaṁ
tryadhīśaḥ, sa tu triguṇādhiṇaḥ \| tvaṁ buddhy-avasthitiṁ jīvasya
buddher avasthāṁ svāpādikām akhaṇḍitayā sva-dṛṣṭyā cic-chaktyā
sākṣitvena draṣṭā, sa tu buddhy-avasthābhiḥ khaṇḍita-dṛṣṭiḥ, tvaṁ
sthitau sarva-jagat-pālane karmaṇy āḥ se, sa tu sva-pālane'py asamarthaḥ
\| tvam adhimakhaḥ makhādi-karmādhiṣṭhātā, sa tu makhādi-karmādhīnaḥ \|
atas tvaṁ tasmād vyatirikta evāḥ se, tava yoga-nidrādikaṁ tu
cic-chakti-vilāsa iti jānāmy eveti bhāvaḥ \|\|15\|\|

**\...**

**\|\| 4.9.16 \|\|**

**yasmin viruddha-gatayo hy aniśaṁ patanti**

**vidyādayo vividha-śaktaya ānupūrvyāt \|**

**tad brahma viśva-bhavam ekam anantam ādyam**

**ānanda-mātram avikāram ahaṁ prapadye \|\|**

**madhvācāryaḥ (bhāgavata-tātparyam) :** ānupūrvī śrutiś caiva trayī
cāmnāyaucyate ity abhidhānam \|\|16\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tam eva brahma-rūpeṇa jñātaṁ
namaskaroti---yasminn iti \| patanty akasmād udbhavanti \| viśvasya
bhavo yasmāt \| ekam akhaṇḍam \| ādyam anādim \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** saviśeṣaṁ svarūpamuktvā
nirviśeṣam āha---yasminn iti \| avikāraṁ kevalamānandamātram eva
nityacidānandātmakanānāviśeṣagrahaṇāsamarthānāṁ dūrasthānāṁ
kevalaśāntānāṁ bhakti-miśra-jñānadṛṣṭyā bhātaṁ tadbrahma
tvanmahima-svarūpaṁ prapadya yasmin niḥśaktikatvena pratītapi
viśvaśaktayo\' niśaṁ sthitā ānupūrvyātpatanti pratītā bhavanti \| ata
eva tvaṁ bhaktitāratamyena sāmīpyatāratamyavatāṁ
viśeṣatāratamyagrahaṇasamarthānāṁ bhakti-miśra-jñānibhyaḥ
kiñcidadhikabhaktimatāṁ prathamaṁ vidyāśaktimānātmeti bhāsi \| tato\'py
adhikabhaktimatāṁ māyāśaktimānpuruṣo jagatkāraṇam iti \| ata eva
viśvabhavam iti viśeṣaṇaṁ tataḥ saṁpūrṇabhaktidṛṣṭyā
aiśvaryamādhuryādyanantaśaktimānbhagavāniti \| tatrāpyatipraviṣṭadhiyāṁ
līlālāvaṇyakalākutūhalavaidagdhīmahodadhir iti tvamanubhavagocarībhavasi
\| yathā nagarasyātidūrasthajanā viśeṣamanupalabhamānā idamagre sthitaṁ
vastumātram iti tad eva paśyanti anatidūrasthā vṛkṣakhaṇḍam iti
samīpasthā vividhaniṣkuṭāṭṭapuragopuragṛhadhvajapatākādiyuktaṁ nagaram
iti tatra praviṣṭāstu
vicitrataḍāgarathyāvipaṇiśṛṅgāṭakājiranṛtyagītavāditrādisakalasukhāspadamityanubhavanti
\| yathāhuḥ prāṁcopi---

> cayastviṣāmityavadhāritaṁ purā tataḥ śarīrīti vibhāvitākṛtim \|
>
> vibhurvibhaktāvayavaṁ pumāniti kramādamuṁ nārada ityabodhi saḥ \|\|
> iti \|

śaktayaḥ kīdṛśyaḥ viruddhagataya iti vidyāvidyayoḥ
sargasaṁhārayorjanmavattājatvayoranīhatvasalīlatvayorātmārāmatvabhaktavātsalyayorvirodhe\'pi
tattacchaktīnāmatarkyaiva tvayi nityā sthitireveti \|\|16\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** [+++]{.mark}

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad ubhaya-śakti-yuktatvāc ca tava
nāyuktam \| sarva-śaktitvād viruddha-śakti-nidhānam eva hi tvam ity
āha---yasminn iti \| ānupūrvyāt sva-sva-varge
uttama-madhyama-kaniṣṭha-bhāvena vartamānā vividha-śaktayaḥ prāyaḥ
parasparaṁ viruddha-gatayo'pi yasmin yad āśrityā'niśaṁ patanti
pravartante sva-sva-vyāpāraṁ kurvantīty arthaḥ \|*\|*16\|\|
(bhagavat-sandarbha 10)

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sa-viśeṣaṁ
bhagavat-svarūpam uktvā nirviśeṣa-brahma-svarūpam āha---yasminn iti \|
nirvikāraṁ kevalam ānanda-mātram eva \|
nitya-cid-ātmaka-nānā-viśeṣa-grahaṇāsamarthānāṁ dūrasthānāṁ
kevala-śāntānāṁ bhakti-miśra-jñāna-dṛṣṭyā bhātaṁ tad brahma
tvan-mahima-svarūpaṁ prapadye, yasmin niḥśaktikatvena pratīte'pi
vidyādayo vividha-śaktayo'niśaṁ sthitā ānupūrvyāt patanti pratītya
bhavanti \| ata eva tvaṁ bhakti-tāratamyena sāṁīpya-tāratamyavatāṁ
viśeṣa-tāratamya-grahaṇa-samarthānāṁ bhakti-miśra-jñānibhyaḥ kiñcid
adhika-bhaktimatāṁ prathamaṁ vidyā-śaktimān ātmeti bhāsi, tāto'py
adhika-bhaktimatāṁ māyā-śaktimān puruṣo jagat-kāraṇam iti \| ata eva
viśva-bhavam iti viśeṣaṇam, tataḥ sampūrṇa-bhakti-dṛṣṭyā
aiśvarya-mādhuryādy-ananta-śaktimān bhagavān iti, tatrāpy
atipraviṣṭa-dhiyāṁ līlā-lāvaṇya-kalā-kutūhala-vaidagdhī-mahodadhir iti
tvam anubhava-gocarībhavasi \| yathā nagarasyātidūrastha-janā viśeṣam
anupalabhamānā idam agre sthitaṁ vastu-mātram iti \| tad eva paśyanti
anatidūrasthā vṛkṣa-ṣaṇḍam iti \| samīpa-sthās tu
vividha-niṣkuṭāṭṭā-pura-gopura-gṛha-dhvaja-patākādi-yuktaṁ nagaram iti
tatra praviṣṭās tu
vicitra-taḍāga-rathyā-vipaṇi-śṛṅgāṭakājira-nṛtya-gīta-vāditrādi-sakala-sukhāspadam
ity anubhavanti \| yathāhuḥ prāñco'pi---

> cayas tviṣām ity avadhāritaṁ purā
>
> tataḥ śarīrīti vibhāvitākṛtim \|
>
> vibhur vibhaktāvayavaḥ pumān iti
>
> kramād amuṁ nārada ity abodhi saḥ \|\| \[śi.va. 1.3\] iti \|

śaktayaḥ kīdṛśāḥ ? viruddha-gatayaḥ iti vidyāvidyayoḥ arga-saṁhārayor
janmavattvājatvayor anīhatva-salīlatvayor ātmārāmatva-bhakta-vātsalyayor
virodhe'pi tat-tac-chaktīnām atarkaiva tvayi nityā sthitir eva
\|\|16\|\|

**\...**

**\|\| 4.9.17 \|\|**

**satyāśiṣo hi bhagavaṁs tava pāda-padmam**

**āśīs tathānubhajataḥ puruṣārtha-mūrteḥ \|**

**apy evam arya**[^11] **bhagavān paripāti dīnān**

[^11]: ārya iti kvacit pāṭhaḥ śrīdhara-sammataḥ.


**vāśre va vatsakam anugraha-kātaro'smān \|\|**

**madhvācāryaḥ (bhāgavata-tātparyam) :** tava pāda-mūlaṁ bhajata ācār
yasyāśiṣṭayaḥ śikṣāḥ satyāśīḥ-pradā eva tathāpi asmān śiṣyān
viśiṣṭa-phala-prāptaye punaḥ paripāti bhavān \|\|17\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** sakāma-bhajanād api mokṣam
āśāsāna āha---he **bhagavan** ! **puruṣārthaḥ** paramānandaḥ sa eva
**mūrtir** yasya, **tava pāda-padmam āśiṣo** rājyādeḥ sakāśāt **satyā
āśīḥ**, paramārtha-phalam \| **hi** niścitam \| kasya ? **tathā** tena
prakāreṇa tvam eva puruṣārtha ity evaṁ niṣkāmatayā **anubhajataḥ** \|
yady apy evaṁ, tathāpi he **arya** ! **svāmin** ! **dīnān** sakāmān apy
**asmānbhagavān** bhavān **paripāti,** saṁsāra-bhayād rakṣaty eva \|
yataḥ, **anugrahe** hitācaraṇe **kātaraḥ** para-vaśaḥ \| yathā
nava-prasūtā **vāśrā** dhenur vatsaṁ kṣīraṁ pāyayati, vṛkādibhyo rakṣati
ca, tadvat \|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanu bho bālaka satyam eva
tvaṁ mat-svarūpaṁ jānāsyeva, kiṁ tu tava sāṁpratikaniṣkāmatve\'pi
yathāpūrvasaṅkalpam eva phalamahaṁ dāsyāmi gṛhāṇeti, tatra svasyājñatvaṁ
vivṛṇvanpremamādhuryamāśāsāna āha---satyeti \| he bhagavann iti \|
niratiśayānandayuktatvam āha---tava pādapadmam evāśiṣo rājyādeḥ
sakāśātsatyāśīḥ paramārthaphalaṁ kasya tathā tena prakāreṇa tvam eva
puruṣārthamūrtirity evaṁ niṣkāmatayātvanubhajataḥ, evam api
dīnānasmānkṛtasakāmabhajanānapi paripāti niṣkāmaprāpyapāda
padmakiṁcinmādhuryadānenety arthaḥ \| tatra hetuḥ anugrahakātaraḥ
bālatvādyadyapyayaṁ śuddha-bhaktinna jānāti tadapi tatphalaṁ
svamādhuryamāsvādayāmīti buddhyety arthaḥ \| vāśrā dhenuryathā
vatsakamajñaṁ svāmabhajantam api svadugdhaṁ pāyayati rakṣati ca
siṁhādibhyastadvanmām api svacaraṇamādhuryamāsvādayatu
sakāmatvādibhaktivighnebhyaś ca rakṣatv iti bhāvaḥ \|\|17\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :**
upasaṁharati---satyāśiṣa ity-ādi \| he ārya ! [+++]{.mark}

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tasmāt tvad-rūpasya
svarūpa-pūrṇa-paramānanda-rūpatvāt parama-puruṣārthas tvam eveti
sādhūktaṁ yā nirvṛtiḥ \[bhā.pu.4.9.10\] ity-ādikam ity āha---satyeti \|
\"āśiṣṭayā\" iti citsukhaḥ \| he **arya** iti, aryaḥ svāmi-vaiśyayor iti
nipātāt hrasvādir evāyam \|\|17\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu \"bho bālaka !
satyam eva tvaṁ mat-svarūpaṁ jānāsy eva, kintu tava
sāmpratika-niṣkāmatve'pi yathā pūrva-saṅkalpam eva phalam ahaṁ dāsyāmi
gṛhāṇa\" iti, tatra svasyājñatvaṁ vivṛṇvan prema-mādhuryam āśāsāna
āha---satyeti \|

he **bhagavaṁs** **tava pāda-padmam** eva **āśiṣo** rājyādeḥ sakāśāt
**satyā āśīḥ** paramārtha-phalam \| kasya ? tathā tena prakāreṇa tvam
eva **puruṣārtha-mūrtir** ity evaṁ niṣkāmatayā anv **anubhajataḥ** evam
api **dīnān** **asmān** kṛta-sakāma-bhajanān api **paripāti**
niṣkāma-prāpya-pāda-padma-kiñcin-mādhurya-dānenety arthaḥ \| tatra
hetuḥ---**anugraha-kātaraḥ**, \"bālatvād yadyapy ayaṁ
mac-chuddha-bhaktiṁ na jānāti, tad api tat-phalaṁ sva-mādhuryam imam
āsvādayāmi\" iti buddhyety arthaḥ \|

**vāśrā** dhenur yathā **vatsakam** ajñaṁ svam abhajantam api dugdhaṁ
pāyayati, vṛkādibhyo rakṣati ca, tadvan māṁ sva-caraṇa-bhakti-mādhuryam
āsvādayatu, sakāmatvādibhyo bhakti-vighnebhyo rakṣatu ca iti bhāvaḥ
\|\|17\|\|

**\...**

**\|\| 4.9.18 \|\|**

**maitreya uvāca---**

**athābhiṣṭuta evaṁ vai sat-saṅkalpena dhīmatā \|**

**bhṛtyānurakto bhagavān pratinandyedam abravīt \|\|**

**vaṁśīdharaḥ (bhāvārtha-dīpikā-prakāśaḥ) :** atha stutyākarṇanānantaram
\| satsatyo\'bhyarhitaḥ saṅkalpo vā uccaiḥpadāptirūpo yasya tena
satsatye\'bhyarhite śreṣṭhe sādhīyasi bhavatyapi iti yādavaḥ \| dhīmatā
yogyāyogyavimarśavatā \|\|18\|\|

---------------------------------------------------------------------------------------------------------------------

*na katamenāpi vyākhyātam \|*

**\...**

**\|\| 4.9.19 \|\|**

**śrī-bhagavān uvāca---**

**vedāhaṁ te vyavasitaṁ hṛdi rājanya-bālaka \|**

**tat prayacchāmi bhadraṁ te durāpam api suvrata \|\|**

**śrīdhara-svāmī (bhāvārtha-dīpikā) : vyavasitaṁ** saṅkalpitam
\|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** rājanyabālaketi \|
tavaiśvaryaspṛhā svābhāvikyeva tadahaṁ te prayacchāmītyukte tarhi
svapremāṇaṁ na dāsyatīti kātaramukhaṁ tamāśvāsayati---bhadraṁ ta iti \|
mā cintaya premāṇam api dāsyāmītyapikārārthaḥ \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : bhadraṁ ta** iti padaṁ
tribhuvanotkṛṣṭaṁ jigīṣoḥ sādhu vartma me \[bhā.pu. 4.8.37\] iti
prācīna-saṅkalpānurūpam api labhamānasya **te durāpaṁ** mat-pada-prāptyā
tato vaiśiṣṭyena bhadram eva bhaviṣyatīti śubhāśīrvādābhiprāyaḥ \| **tat
prayacchāmi,** tathānyair durāpam api prayacchāmīty anvayaḥ \|*\|*19\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : \"rājanya-bālaka** iti
tavaiśvarya-spṛhā svābhāviky eveti **tad** ahaṁ **prayacchāmi\"** ity
ukte, \"tarhi sva-premāṇaṁ na dāsyasi\" iti kātara-mukhaṁ tam āśvasayati
**bhadraṁ te** iti mā cintaya \| premāṇam api prayacchāmīty
**api**-kārārthaḥ \| tvayā pūrvaṁ yathā prārthitaṁ---

> padaṁ tri-bhuvanotkṛṣṭaṁ jigīṣoḥ sādhu vartma me \|
>
> brūhy asmat-pitṛbhir brahmann anyair apy anadhiṣṭhitam \[bhā.pu.
> 4.8.37\] iti \|\|19\|\|

**\...**

**\|\| 4.9.20 \|\|**

**nānyair adhiṣṭhitaṁ bhadra yad bhrājiṣṇu dhruva-kṣiti \|**

**yatra graha-rkṣa-tārāṇāṁ jyotiṣāṁ cakram āhitam \|\|**

**śrīdhara-svāmī (bhāvārtha-dīpikā) :** tat prayacchāmīty uktaṁ kiṁ tad
? ity apekṣāyām āha---nānyair iti sārdha-dvābhyām\| he **bhadra** !
**dhruvā kṣitir** nivāso yasmin \| **yatra** yasmin \| **āhitam**
arpitam \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nānyair iti sārdhakam \|\|20\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad idaṁ sthānaṁ gṛhāṇety
āha---nānyair iti **dhruvā** nityā **kṣitir** nivāso **yatra** tat,
**āhitam** arpitam \|\|20\|\|

**\...**

**\|\| 4.9.21 \|\|**

**meḍhyāṁ go-cakravat sthāsnu parastāt kalpa-vāsinām \|**

**dharmo'gniḥ kaśyapaḥ śukro munayo ye vanaukasaḥ \|**

**caranti dakṣiṇī-kṛtya bhramanto yat sa-tārakāḥ \|\|**

**śrīdhara-svāmī (bhāvārtha-dīpikā) :** dhānyākramaṇāya bhrāmyamāṇānāṁ
paśūnāṁ bandhana-stambho **meḍhī,** tasyāṁ \[**go-cakravat**\]
balīvarda-samūhavat \| avāntara-**kalpa-vāsināṁ parastād** api
**sthāsnu** loka-traya-nāśe'py anaśvaram \| **dharmāgny**-ādayo
nakṣatra-rūpāḥ \| **vanaukasaḥ** sapta-rṣayo yat pradakṣiṇī-kṛtya
**bhramantaś** caranti \|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tvayā pūrvaṁ yathā
prārthitaṁ padaṁ tribhuvanotkṛṣṭaṁ jigīṣoḥ sādhu-vartma \[bhā.pu.
4.8.37\] ity-ādi yat tad gṛhāṇety āha---neti \| cakraṁ śiśumāra-lakṣaṇam
\| kecit tu tilapīḍanolūkhalaṁ meḍhīty āhuḥ \| kalpa-vāsināṁ
dainandina-pralaya-sthāyinām \| mahā-pralaye sati dhruvasya
mahā-vaikuṇṭhārohaṇam iti kecit \| brahmāṇḍa-madhya-vartitve\'pi
śvetadvīpa-mathurā-dvārakādīnām iva dhruva-lokasyāpi sudurlabhaṁ yat
paramaṁ padaṁ hareḥ \[bhā.pu. 4.9.28\] iti, tato gantāsi mat-sthānam
\[bhā.pu. 4.9.25\] iti, ātiṣṭha jagatāṁ vandyaṁ tad viṣṇoḥ paramaṁ padam
\[bhā.pu. 4.12.26\] iti, dhruvasya vaikuṇṭha-padādhirohaṇam \[bhā.pu.
4.13.1\] ity-ādi-pramāṇebhyo bhagaval-lokatvena nityatvān
mahā-kalpa-vāsinām api parastād ity apare \|\|20-21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : kalpa-vāsināṁ**
dainandina-pralaya-paryanta-sthāyinām api **parastāt sthāsnu** \|
\"medhyām\" iti kvacit pāṭhaḥ \| **dharmādayo** godhākṛteḥ
pucchānta-sthita-dhruva-kṣiter nakṣatra-vyūhasyāvayavasthāḥ \| tatra
viṣṇor api hṛdaya-sthatve yad-gaṇanaṁ kṛtaṁ, tat tu
tan-nija-maṇḍalābhyantara-maṇḍala-sthasya tasya loka-hitārthaṁ
praticchavi-mātra-darśanād iti gamyate \|\|21\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dhānyākramaṇāya
bhrāmyamāṇānāṁ paśūnāṁ bandhana-stambho **meḍhī,** tasyāṁ
\[**go-cakravat**\] balīvarda-samūhavat \| avāntara-**kalpa-vāsināṁ
parastān** mahā-kalpa-paryantaṁ **sthāsnu**, tato mahā-pralaye sati
dhruvasya mahā-vaikuṇṭhārohaṇam iti kecit \|
brahmāṇḍa-madhya-vartitve'pi śvetadvīpa-mathurā-dvārakādīnām iva
dhruva-lokasyāpi, sudurlabhaṁ yat paramaṁ padaṁ hareḥ \[bhā.pu. 4.9.28\]
iti, tato gantāsi mat-sthānaṁ \[bhā.pu. 4.9.25\] iti, ātiṣṭha jagatāṁ
vandyaṁ tad viṣṇoḥ paramaṁ padaṁ \[bhā.pu. 4.12.26\] iti dhruvasya
vaikuṇṭha-padādhirohaṇam \[bhā.pu. 4.13.1\] ity-ādi pramāṇebhyo
bhagaval-lokatvena nityatvān mahākalpa-vāsinām api parastād ity apare \|
**dharmāgny**-ādayo nakṣatra-rūpāḥ \| **vanaukasaḥ** sapta-rṣayaḥ
\|\|21\|\|

**\...**

**\|\| 4.9.22 \|\|**

**prasthite tu vanaṁ pitrā dattvā gāṁ dharma-saṁśrayaḥ \|**

**ṣaṭ-triṁśad-varṣa-sāhasraṁ rakṣitāvyāhatendriyaḥ \|\|**

**śrīdhara-svāmī (bhāvārtha-dīpikā) :** etac ca rājyānantaraṁ
bhaviṣyatīty āha---prasthita iti \| tubhyaṁ pṛthvīṁ dattvā **vanaṁ
prasthite** \| bhāve ktaḥ \| vanaṁ prati dīrgha-gamane kṛte sati \|
**rakṣitā** rakṣiṣyasi \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etanmaduktam \|
rājyānantaraṁ rājyabhogottarakāle \| bhāve kta ity uktervanam iti na
karmaṇi dvitīyā, kiṁ tu pratiyoga iti \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** etac ca
rājya-bhogānantaraṁ bhaviṣyatīty āha---prasthite iti \| tubhyaṁ **gāṁ**
pṛthvīṁ **dattvā vanaṁ prasthite** iti bhāve ktaḥ \| **rakṣitā** gāṁ
rakṣiṣyati \|\|22\|\|

**\...**

**\|\| 4.9.23 \|\|**

**tvad-bhrātary uttame naṣṭe mṛgayāyāṁ tu tan-manāḥ \|**

**anveṣantī vanaṁ mātā dāvāgniṁ sā pravekṣyati \|\|**

**śrīdhara-svāmī (bhāvārtha-dīpikā) :** tvayā asaṅkalpitam api
mad-bhaktasya tava drohād evaṁ bhaviṣyatīty āha---tvad bhrātarīti \|
**sā** surucir **dāvāgniṁ pravekṣyati** \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pūrvam api
nigūḍhabhaktisaṁskārasya tava madbhaktasya nāradasaṅgādudbuddhabhaktaḥ
\| tasminnuttamākhye putre mano yasyāḥ sā tanmanāḥ \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** pūrvam api
nigūḍha-bhakti-saṁskāreṇa mad-bhaktasyaiva tava dveṣāt tayor evaṁ syād
ity āha---tvad iti \|\|23\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mad-bhakte tvayi
sa-mātṛke aparādhinyāḥ surucer yad bhaviṣyati tac chṛṇv ity
āha---tvad-bhrāteti \|\|23\|\|

**\...**

**\|\| 4.9.24 \|\|**

**iṣṭvā māṁ yajña-hṛdayaṁ yajñaiḥ puṣkala-dakṣiṇaiḥ \|**

**bhuktvā cehāśiṣaḥ satyā ante māṁ saṁsmariṣyasi \|\|**

**śrīdhara-svāmī (bhāvārtha-dīpikā) :** kiṁ ca---**iṣṭvā mām** \|
**yajño hṛdayaṁ** priyā mūrtir yasya tam \|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** loke yaśaś ca tava
bhaviṣyatīty āha---kiṁ ceti \| satyā-matsaṁbandhenaiva bhogāt---

> dharmārthakāma iti yo\'bhihitastrivarga īkṣā tapaḥ śamadamau vividhā
> ca vārtā \|
>
> manye tadetadakhilaṁ nigamasya satyaṁ svātmārpaṇaṁ svasuhṛdaḥ
> paramasya puṁsaḥ \|\|

iti prahlādokteḥ \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : satyā** mat-sambandhenaiva
bhogādayo'rthāḥ \|*\|*24\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** loke yaśaś ca tava
bhaviṣyatīty āha---iṣṭveti \|\|24\|\|

**\...**

**\|\| 4.9.25 \|\|**

**tato gantāsi mat-sthānaṁ sarva-loka-namaskṛtam \|**

**upariṣṭād ṛṣibhyas tvaṁ yato nāvartate gataḥ \|\|**

**madhvācāryaḥ (bhāgavata-tātparyam) :**

ādhipatyaṁ nityaṁ tu dhruva-lokasya yad dhruve \|

tat tu tat-sthāna-gantṝṇāṁ yatīnāṁ gatir uttamā \|\|25\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) : yataḥ** sthānāt \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : yato** nāvartata iti
nityatvaṁ vyañjitam \|\|25\|\|

**\...**

**\|\| 4.9.26 \|\|**

**maitreya uvāca---**

**ity arcitaḥ sa bhagavān atidiśyātmanaḥ padam \|**

**bālasya paśyato dhāma svam agād garuḍa-dhvajaḥ \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) : atidiśya** dattvā \|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yato dehatyāge
vibhāvyamāne matsmaraṇāt yatiḥ indriyasaṁyamapūrvakabhagavatsmaraṇe
kṛtaprayatnaḥ nāvarttate nāyāti \| etena nityatvamuktam \|\|25-26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

**\...**

**\|\| 4.9.27 \|\|**

**so'pi saṅkalpajaṁ viṣṇoḥ pāda-sevopasāditam \|**

**prāpya saṅkalpa-nirvāṇaṁ nātiprīto'bhyagāt puram \|\|**

**śrīdhara-svāmī (bhāvārtha-dīpikā) : saṅkalpa-jaṁ** mano-ratham \|
**pāda-sevayā** \[**upasāditam**\] prāpitam \| **saṅkalpasya**
**nirvāṇaṁ** samāptir yasmāt \|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** so\'pi dhruvo\'pi
saṅkalpanidānam api tadatītaviṣṇupada-rūpatvātsaṅkalpanirvāṇaṁ tatra
hetuḥ viṣṇoḥ pādasevārcanaṁ viṣṇore va saṅkalpajam iti vā kṛpayā
prāpitam ity arthaḥ \| tathāpi svasaṅkalpajatvānusandhānena
tādṛśatvājñānānnātiprītaḥ tādṛśajñāne\'pi svasya tucchasaṅkalpatvam
evādhikṛtya tiraskārādveti \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** saṅkalpa-nidānam api tad
atīta-viṣṇu-pada-rūpatvāt **saṅkalpa-nirvāṇam** \| tatra hetuḥ---viṣṇoḥ
pādeti \| pāda-sevā atrārcanaṁ **viṣṇor** eva **saṅkalpa-jam**, tat
\"saṅkalpa-jit\" iti kvacit \| kṛpayā prāpitam iti vā hetv-antaram \|
tathāpi sva-saṅkalpatvānusandhānena tādṛśatvājñānān **nātiprītaḥ**
tādṛśatvājñānasyāpi svasya tuccha-saṅkalpam evādhikṛtya tiraskārād vā
\|*\|*27\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** saṅkalpasya nirvāṇaṁ
samāptir yasmāt tat-padam itipūrveṇaivānuṣaṅgaḥ \|\|27\|\|

**\...**

**\|\| 4.9.28 \|\|**

**vidura uvāca---**

**sudurlabhaṁ yat paramaṁ padaṁ harer**

**māyāvinas tac-caraṇārcanārjitam \|**

**labdhvāpy asiddhārtham ivaika-janmanā**

**kathaṁ svam ātmānam amanyatārtha-vit \|\|**

**śrīdhara-svāmī (bhāvārtha-dīpikā) : māyāvinaḥ** sakāmasya **yat
sudurlabhaṁ** **hareḥ padaṁ**, tad **ekena** eva **janmanā**
**labdhvāpi** **svam** ātmānaṁ mano'**siddhārtham** aprāpta-manoratham
iva **katham amanyata** ? puruṣārtha-vid api \|\|28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nātiprīta ityākarṇya
pṛcchati---sv iti \| māyāvina iti \| harerviśeṣaṇaṁ vā svamāyayā
strīputradhanamānādirūpayaiva lokaṁ mohayati \| svamārgapravṛttaṁ
tatpremaparīkṣaṇārthamatastatsarvamutsṛjya kaścid eva kathaṁcana
tadāpnotīti bhāvaḥ \| yad vā, māyāvinaḥ kṛpāloḥ \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : artha-vit** sārāsāra-vivekī
\|*\|*28\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nātiprīta iti śrutvā
pṛcchati---sudurlabham iti \| **māyāvinaḥ** kṛpāloḥ **arthavid**
vijño'pi \|\|28\|\|

**\...**

**\|\| 4.9.29 \|\|**

**maitreya uvāca---**

**mātuḥ sapatnyā vāg-bāṇair hṛdi viddhas tu tān smaran \|**

**naicchan mukti-pater muktiṁ tasmāt tāpam upeyivān \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** muktiṁ
bhaktimatpārṣadatvaṁ viṣṇoranucaratvaṁ hi mokṣamāhurmanīṣiṇaḥ iti
pādmottarakhaṇḍokteḥ \| na vai mukundasya
ity-ādivakṣyamāṇavacanaikavākyatvānurodhāc ca sāyujyaṁ na vyākhyeyaṁ yā
nirvṛtistanubhṛtām ity-ādinā tatra tadarocakatvajñāpanāt \| nanu
naicchad iti na saṅgacchate bhaktiṁ muhuḥ pravahatām iti tadvākyena
bhaktere va tadicchāviṣayatvāvagataḥ \| satyam \| atra smarann iti
vartamānanirdeśānmātṛsapatnīvāgbāṇasmaraṇadaśāyām eva
naicchadatastadaiva madhuvane āgatya
matpitrādidurlabhaparamoccapadaprāptikāmo bhagavantaṁ bhaje iti
saṅkalpya tapaścakāra \| bhagavatsākṣāddarśanasamaye tu yo\'ntaḥ
praviśya iti tad uktestadīyasarvendriyāṇāṁ bhagavad-ākāratvātkutaḥ
surucivāgbāṇasmaraṇaṁ kiṁ tu \| vedāhaṁ te vyavasitam iti
bhagavad-vākyena smṛtapūrvasvīyasaṅkalpo matsakāmatvalakṣaṇaṁ
vyabhicāraṁ prabhurme jānātīti jātāpatraponvatapyat \| hanta hanta
durbuddhirahaṁ katham evaṁ saṅkalpamakaravaṁ bhaktiṁ muhuḥ pravahatām
iti sāṁpratikīṁ bhaktiprārthanāṁ me matprabhumatkapaṭam eva jānāti sma,
atastadanurūpaṁ kim api spaṣṭaṁ nāvocat \| kiṁ tu pūrvasaṅkalpānurūpam
eva varaṁ dadau tvad-bhrātaryuttame naṣṭe ity-ādinā purātanaṁ
manmātsaryam api māṁ smārayāmāsetyevaṁ tasya
lajjānutāpadainyanirvedāstad uktaślokaṣaṭke draṣṭavyā iti viśvanāthaḥ \|
sandarbhastu---atrāho bata ity-ādivakṣyamāṇavacane ca śrīdhruvasya
yadapūrṇamanyatvaṁ taduccapadakāmanayaiva tatprārthitavatā tena
labdhamanorathātītavareṇāpi svasaṅkalpam eva tiraskartumuktam iti
ghaṭeta \| manorathātītatvañcoktaṁ śrīvidureṇa sudurlabhaṁ yatparamaṁ
padaṁ hareḥ iti svayaṁ śrīdhruvapriyeṇa---

> tato gantāsi matsthānaṁ sarvalokanamaskṛtam \|
>
> upariṣṭādṛṣibhyastvaṁ yato nāvarttate yatiḥ \|\|

iti vakṣyate pārṣadābhyām api ātiṣṭha jagatāṁ vandyaṁ tadviṣṇoḥ paramaṁ
padam \| sūtena ca dhruvasya vaikuṇṭhapadādhirohaṇam iti \| pañcame
jyotiścakravarṇane viṣṇoryatparamaṁ padaṁ pradakṣiṇaṁ prakramanti iti
yattadviṣṇoḥ paraṁ padam api vadantīti prapañcāntargatatve\'pi
tadvarmātītatvamuktaṁ jīvanmuktavat \| atosminpadye prāpañcikasya
bahiraṁśasyaiva pralayo jñeyas tasya tu tadānīmantardhānam eva \|
etadālaṁbyaiva hiraṇyakaśipunoktaṁ kimanyaiḥ kālaniddhūrtaiḥ kalpānte
vaiṣṇavādibhiḥ iti \| ye\'dyāpi tathā bruvanti te tattulyā eveti bhāva
ity āha \| mumukṣuṇā viṣayābhilāṣo na kārya ity abhipretya
dhruveṇānindīti tīrthaḥ \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : muktiḥ** śrī-bhagavad-dāsyam, viṣṇor
anucaratvaṁ hi mokṣam āhur manīṣiṇaḥ \[pa.pu. 6.229.59\] iti
pādmottara-khaṇḍāt, na vai mukundasya \[bhā.pu. 4.9.36\] ity-ādi
vakṣyamāṇa-maitreya-vacanaika-vākyatvānurodhāc ca \|\|29\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : muktir** bhaktir
mat-pārṣadatvam, viṣṇor anucaratvaṁ hi mokṣam āhur manīṣiṇaḥ \[pa.pu.
6.229.59\] iti pādmottara-khaṇḍāt \| sāyujyas tu na vyākhyeyam, yā
nirvṛtis tanubhṛtāṁ \[bhā.pu. 4.9.10\] iti vākyena tatra tad
arocaktva-jñāpanāt \|

nanu **naicchad** iti na saṅgacchate, bhaktiṁ muhuḥ pravahatāṁ \[bhā.pu.
4.9.11\] iti tad-vākyena bhakter eva tad-icchā-viṣayatvāvagateḥ ?
satyam, atra smarann iti vartamāna-nirdeśāt
**mātṛ-sapatnī-vāg-bāṇa**-vyathā-smaraṇa-daśāyām eva naicchat, atas
tadaiva madhuvane āgato mat-pitrādi-durlabha-paramocca-prāpti-kāmo
bhagavantaṁ bhajiṣye iti saṅkalpya tapaś cakāra \|
bhagavat-sākṣād-darśana-samaye tu, yo'ntaḥ praviśya \[bhā.pu. 4.9.6\]
iti tad-bhaktes tadīya-sarvendriyāṇāṁ bhagavad-ākāratvāt kutaḥ surucer
vāk-bāṇa-smaraṇam ? kintu vedāhaṁ te vyavasitaṁ \[bhā.pu. 4.9.19\] iti
bhagavad-vākyena smṛta-pūrva-svīya-saṅkalpo mat-sakāmatva-lakṣaṇaṁ
vyabhicāraṁ prabhur me jānātīti jātāpatrapo'nvatapyat \| \"hanta hanta !
durbuddhir ahaṁ katham eva saṅkalpam akaravam, bhaktiṁ muhuḥ pravahatām
\[bhā.pu. 4.9.11\] iti sāmpratikīṁ bhakti-prārthanāṁ me mat-prabhur
mat-kapaṭam eva jānāti sma, atas tad-anurūpaṁ kim api spaṣṭaṁ nāvocat \|
kintu pūrva-saṅkalpānurūpam eva varaṁ dadau \| tvad-bhrātary uttame
naṣṭe \[bhā.pu. 4.9.23\] ity-ādinā purātanaṁ man-mātsaryam api māṁ
smārayāmāsety evaṁ tasya lajjānutāpa-dainya-nirvedās
tad-ukta-śloka-ṣaṭke draṣṭavyāḥ \|\|29\|\|

**\...**

**\|\| 4.9.30 \|\|**

**dhruva uvāca---**

**samādhinā naika-bhavena yat padaṁ**

**viduḥ sanandādaya ūrdhva-retasaḥ \|**

**māsair ahaṁ ṣaḍbhir amuṣya pādayoś**

**chāyām upetyāpagataḥ pṛthaṅ-matiḥ \|\|**

**śrīdhara-svāmī (bhāvārtha-dīpikā) :** tāpam evāha---samādhineti
sārdhaiḥ ṣaḍbhiḥ \| **naike** aneke **bhavā** yasmin \| bahu-janmābhyas
tenety arthaḥ \| praṇāma-stuty-ādi-samaye garuḍādhirūḍhasya hareḥ \|
**pāda-cchāyāyāṁ** sthitam ātmānaṁ smarann āha---chāyām upetyeti \|
**pṛthaṅ matir** bheda-dṛṣṭiḥ san \| hā kaṣṭam iti \|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** iti bhāva iti \| punar
duḥkhabahule saṁsāre patitaḥ, aho me bhāgyālpatetyāśayaḥ \|
chāyāpadamāśrayaparaṁ devānāṁ chāyāyā abhāvāt, pṛthagbhāvatonyatra
viṣayeṣu matir yasya sa tathā ata eva prabhurmāṁ svadhāma svasaṅgena
nānaiṣīd iti bhāvaḥ \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tathaivāha---samādhineti \|
**chāyām** āśrayam ity arthaḥ \| devānāṁ chāyāyā abhāvāt \| **pṛthag**
bhagavato'nyatra **matir** yasya saḥ \|\|30\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : naika-bhavena**
bahu-janmābhyas tena garuḍārūḍhasya hareḥ pāda-cchāyāyāṁ sthitam ātmānaṁ
smarann āha---**chāyām upetya apagato**'dhaḥ-patitaḥ yatas tasmāt
**pṛthag**-viṣaye **matir** yasya saḥ \| ata eva māṁ sva-saṅgena prabhuḥ
sva-dhāma nāniṣīd iti bhāvaḥ \|\|30\|\|

**\...**

**\|\| 4.9.31 \|\|**

**aho bata mamānātmyaṁ manda-bhāgyasya paśyata \|**

**bhava-cchidaḥ pāda-mūlaṁ gatvāyāce yad antavat \|\|**

**madhvācāryaḥ (bhāgavata-tātparyam) :**

tasyāpi mukti-niyatā niyataṁ cāpi tat-padam \|

> tathāpi kāmanā-nindā dhruveṇa sukṛtavatā \|\| iti bhaviṣyat-parvaṇi
> \|\|31\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) : anātmyam** ātma-śūnyatvam ajñatvam
\| **bhava-cchettur** yad **anta-vat** **tad** **ayāce** yācitavān asmi
\|\|31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atra tādṛśatvājñānapakṣaḥ
spaṣṭa eva \| pakṣāntarantu---mahyaṁ svayaṁ svapadadānena bhavacchidas
tasya pādamūlaṁ prāpyāpi svayaṁ tvahaṁ
tribhuvanotkṛṣṭapada-rūpatvenāntavad eva yāce tannirbaṁdhaṁ na
parityaktavānasmi \| apyevamārya bhagavānparipāti dīnān ityādyukteḥ \|
na tu tatpādasevāṁ tatpādam evety arthaḥ \| ata eva rājyādikam api
vighnatvena labdham iti bhāvaḥ \| cakravartī
tu---bhavacchido\'prārthito\'pi yo bhaktasya bhavaṁ chinatti vaiṣṇavyā
dīkṣayā tasya pādamūlaṁ prāpya yattamahamantavadyāce prāptuṁ
saṅkalpamakaravaṁ tanmamaiva doṣaḥ \| prabhustu tadapi kṛpayānaśvaram
eva dadau tato gantāsi matsthānam iti tad ukterity āha \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** aho ity-ādi \| atra
tādṛśatvājñāna-pakṣaḥ spaṣṭaḥ \| pakṣāntare'pi---mahyaṁ svayaṁ
sva-pāda-dānena **bhavac-chidas** tasya **pāda-mūlaṁ** prāpyāpi svayaṁ
tv ahaṁ tribhuvana-mātrotkṛṣṭa-pada-rūpatvena **antavad** eva **yāce**,
tan-nirbandhaṁ na parityaktavān asmi---apy evam arya bhagavān paripāti
dīnān \[bhā.pu. 4.9.17\] ity-ādeḥ \| na tu tat-pāda-sevām, tat-padam
evety arthaḥ \| ata eva rājyādikam api vighnatvena labdham iti bhāvaḥ \|
atra aho batety ādi-vakṣyamāṇa-vacanena ca śrī-dhruvasya yad
apūrṇaṁ-manyatvam, tad uccapada-kāmanayaiva tat prārthitavatā tena
labdha-manorathātīta-vareṇāpi sva-saṅkalpam eva tiraskartum uktam iti
ghaṭate \| tatra hy evoktaṁ śrī-vidureṇa---sudurlabhaṁ yat paramaṁ padaṁ
harer \[bhā.pu. 4.9.28\] iti \| svayaṁ śrī-dhruva-priyeṇa---

> tato gantāsi mat-sthānaṁ sarva-loka-namaskṛtam \|
>
> upariṣṭād ṛṣibhyas tvaṁ yato nāvartate gataḥ \|\| \[bhā.pu. 4.9.25\]
> iti \|

vakṣyate pārṣadābhyām api--- ātiṣṭha jagatāṁ vandyaṁ tad viṣṇoḥ paramaṁ
padam \[bhā.pu. 4.12.26\] iti \| śrī-sutena ca---dhruvasya
vaikuṇṭha-padādhirohaṇaṁ \[bhā.pu. 4.13.1\] iti \| pañcame
jyotiś-cakra-varṇane ca---viṣṇor yat paramaṁ padaṁ pradakṣiṇaṁ
prakrāmanti \[bhā.pu. 5.22.17\] iti \| yad viṣṇoḥ paramaṁ padam
abhivadanti \[bhā.pu. 5.23.1\] iti ca \| prapañcāntargatatve'pi tad
dharmātītatvam uktaṁ---vikārāvarti ca tathā hi sthitim āha \[ve.sū.
4.4.19\] iti nyāyena \| ato'smin loke prāpañcikasya bahir-aṁśasyaiva
pralayo jñeyaḥ \| tasya tu tadānīm antardhānam eva \| etad ālambyaiva
hiraṇyakaśipunoktam---kim anyaiḥ kāla-nirdhūtaiḥ kalpānte vaiṣṇavādibhir
\[bhā.pu. 7.3.11\] iti \| ato'dyāpi ye tathā vadanti, te'pi tat-tulyā
iti bhāvaḥ \| atra prakaraṇe viśeṣa-jijñāsā cet śrī-bhagavat-sandarbho
dṛśyaḥ \|\|31\|\| \[bhagavat-sandarbha, 61\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : anātmyam** ātma-śūnyatvam
ajñatvam \| **bhava-cchidaḥ** aprārthito'pi yo bhaktasya bhavaṁ
chinatti, tasya **pāda-mūlaṁ gatvā** vaiṣṇavyā dīkṣayaiva prāpya **yad
antavat**, tat ahaṁ **yāce** prāptuṁ saṅkalpam akaravam iti mamaiva
doṣaḥ \| prabhus tu tad api kṛpayā anaśvaram eva padaṁ dadau, tato
gantāsi mat-sthānaṁ \[bhā.pu. 4.9.25\] iti tad-ukter iti bhāvaḥ
\|\|31\|\|

**\...**

**\|\| 4.9.32 \|\|**

**matir vidūṣitā devaiḥ patadbhir asahiṣṇubhiḥ \|**

**yo nārada-vacas tathyaṁ nāgrāhiṣam asattamaḥ \|\|**

**śrīdhara-svāmī (bhāvārtha-dīpikā) :** ajñatve kāraṇaṁ
saṁbhāvayati---**matir** iti \| **patadbhir** mad-apekṣayādhaḥ
prāpnuvadbhiḥ, ata eva **asahana-śīlaiḥ** \| nādhunāpy avamānaṁ te
\[bhā.pu. 4.8.27-33\] ity-ādi satyam api **nāradasya vaco** yo **na
gṛhītavān asmi**, tasya me **matir vidūṣitā** \|\|32\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tannirbandhāttyāga
evājñatvaṁ tatra hetuṁ kalpayati ata evādhaḥ sthatvād eva \|
yadvādhaḥpatanaparyavasānaiḥ \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tan-nirbandha-tyāge hetum
āha---matir iti \| **patadbhiḥ** patana-paryavasānaiḥ \|\|32\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** svasyājñatāyāṁ kāraṇaṁ
sambhāvayati---matir iti \| **patadbhir** mad-apekṣayā adhaḥ-patadbhiḥ,
ata eva **asahana-śīlaiḥ** \| **nārada-vaco** nādhunāpy avamānaṁ te
\[bhā.pu. 4.8.27-33\] ity-ādi \|\|32\|\|

**\...**

**\|\| 4.9.33 \|\|**

**daivīṁ māyām upāśritya prasupta iva bhinna-dṛk \|**

**tapye dvitīye'py asati bhrātṛ-bhrātṛvya-hṛd-rujā \|\|**

**madhvācāryaḥ (bhāgavata-tātparyam) :**

dvitīyasya svatantrasya tv abhāvo dvaya-varjitaḥ \|

> īśvaraiś ceśitavyasya bhāvāt sa parameśvaraḥ \|\| iti hari-vaṁśeṣu
> \|\|33\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** kiṁ ca, daivīm iti \|
**prasuptaḥ** svapnān iva paśyan **dvitīye**'saty **api** **bhrātaiva
bhrātṛvyaḥ** śatrur iti dṛṣṭyā **hṛd-rujā** hṛdaya-śokena **tapye**
tāpam anubhavāmi \|\|33\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etatsphuṭayati---kiṁ ceti
\| dvitīye siṁhavyāghrādirūpe\'satyapi tajjāmārtiṁ yathā svapne prāpnoti
\| bhrātaraṁ vyayati nāśayatīti bhrātṛvyaḥ nāśārthābhāve\'pi
vyayateranekārthatvāḍḍapratyaye ṭilope rūpasiddheḥ \| yad vā,
vyansapatne iti śatrau vācye bhrātṛśabdād vyan \| bhrātṛvyau
ripubāndhavau iti dharaṇiḥ \| yata ātmadṛṣṭyāhaṁ sa ca
madbhrātetyubhāvapi bhagavato jīvākhyataṭasthaśaktivṛttirūpau
dehadṛṣṭyāpyubhayor api pāṁcabhautikatvānmāyāśaktivṛttirūpatvamato
bhagavanmāyayaiva tasmiñchatrudṛṣṭyā muhyāmīti bhāvaḥ \| devasya
viṣṇorithaṁ daivī tāṁ devātmaśaktiṁ svaguṇairnigūḍhām ity-ādiśruteḥ
\|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : bhinna-dṛk** śrī-bhagavato'nyatra
puruṣārtha-buddhir yasya saḥ \| kvacit satitato **dvitīye** **asati**
puruṣārthe'pi sati \|\|33\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : prasuptaḥ** svapnān paśyan
yathā **dvitīye asaty** **api** vyāghra-sarpādibhyaḥ khidyati, tadvat \|
**bhrātaiva bhrātṛvyaḥ** śatrus tasmāt yā **hṛd-ruk**, pīḍā tayāhaṁ
**tapye** vṛthaiva \| yata ātma-dṛṣṭyā ahaṁ sa ca yad-bhrātety ubhāv api
bhagavato jīvākhya-taṭastha-śakti-vṛtti-rūpau \| deha-dṛṣṭyāpy ubhayor
api pāñcabhautikatvān māyā-śakti-vṛtti-rūpatvam, ato bhagavan-māyayaiva
tasmin bhrātṛvyatva-dṛṣṭyā muhyāmīty arthaḥ \|\|33\|\|

**\...**

**\|\| 4.9.34 \|\|**

**mayaitat prārthitaṁ vyarthaṁ cikitseva gatāyuṣi \|**

**prasādya jagad-ātmānaṁ tapasā duṣprasādanam \|**

**bhava-cchidam ayāce'haṁ bhavaṁ bhāgya-vivarjitaḥ \|\|**

**madhvācāryaḥ (bhāgavata-tātparyam) :**

harau niyata-cittatvād gṛhavat tat-praveśanāt \|

> mokṣaṁ tādātmyam ity āhur na tad-rūpatvaṁ kvacit \|\| iti
> bhaviṣyat-parvaṇi \|\|34\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** kiṁ ca, mayā prasādya yat
prārthitaṁ tad vyartham ity āha---bhava-cchidam iti \|\|34\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ādhipatyāderanityatvaṁ
prekṣyāha---kiṁ ca iti \| bhogyavastuno bhavakāraṇatvādbhavatvam eva \|
gataṁ naṣṭamāyur yasya tasminniścitāsādhyasannipātādirogajite puṁsi \|
cikitsā tadapanayanauṣadhapradānam \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mayaitad iti sārdhakam \|\|34\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhogya-vastuno
bhava-kāraṇatvāt bhavam \|\|34\|\|

**\...**

**\|\| 4.9.35 \|\|**

**svārājyaṁ yacchato mauḍhyān māno me bhikṣito bata \|**

**īśvarāt kṣīṇa-puṇyena phalī-kārān ivādhanaḥ \|\|**

**madhvācāryaḥ (bhāgavata-tātparyam) :** tac-cittataiva
tādātmyam---naikātmatāṁ me spṛhayanti \[bhā.pu. 3.25.34\] ity uktatvāt
\|\|35\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** etad eva sa-dṛṣṭāntam āha \|
**svārājyaṁ** nijānandaṁ **prayacchataḥ** sakāśād abhi**mānaḥ**
**kṣīṇa-puṇyena** mayā **bhikṣito** yācitaḥ \| kṣīṇena puṇyeneti vā
dṛṣṭānta eva saṁbandhaḥ \| yathā'**dhana** **īśvarāc** cakra-vartinaḥ
**phalī-kārān** sa-tuṣa-taṇḍula-kaṇān yācate, tadvat \|\|35\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etad eva vyarthaprārthanam
eva \| svasminbhaktyā rājata iti svam eva rāṭ rājā yeṣāṁ te svarājo
dāsās teṣāṁ bhāvaḥ svārājyaṁ dāsyaṁ yacchataḥ dadataḥ sa tu vidagdhaḥ
paramodāro rājā yathā tasmai tanmanorathātītāṁ sampattiṁ dadāti tathaiva
bhagavānmahyaṁ svadhāmavāsitvamityaho mama durbuddhitvaparamakāṣṭhā
bhagavataś ca kāruṇyaudāryasīmeti kṣaṇaṁ savismayastimito\'bhūd iti
bhāvaḥ \|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** svasmin bhaktyā rājate
iti, kiṁ vā svam eva rāṭ rājā yeṣāṁ te svarājye dāsāḥ, teṣāṁ bhāvaḥ
**svārājyaṁ** dāsyaṁ **yacchato** dadataḥ sakāśād abhi**mānaḥ
kṣīṇa-puṇyena** kṣīṇa-cārutvena yathā **adhanaḥ** mahārāja-cakravartinaḥ
**sakāśāt phalīkārān** sa-tuṣa-taṇḍula-kaṇān **bhikṣate**, tadvat \|
\"yathā tasmai tan-manorathātītāṁ sampattiṁ dadāti, tathaiva bhagavān
mahyaṁ sva-dhāma-vāsitvam ity aho mama nirbuddhitva-parama-kāṣṭhā !
bhagavataś ca kāruṇyaudārya-sīmā !\" iti kṣaṇaṁ sa-vismaya-stimito'bhūd
iti bhāvaḥ \|\|35\|\|

**\...**

**\|\| 4.9.36 \|\|**

**maitreya uvāca---**

**na vai mukundasya padāravindayo**

**rajo-juṣas tāta bhavādṛśā janāḥ \|**

**vāñchanti tad-dāsyam ṛte'rtham ātmano**

**yadṛcchayā labdha-manaḥ-samṛddhayaḥ \|\|**

**madhvācāryaḥ (bhāgavata-tātparyam) :** harīcchecchataikātmyaṁ
tanatenaika-svarūpatā iti ca, kāmena me kāma āgāt[^12] iti ca śrutiḥ
\|\|36\|\|

[^12]: AVś 19.52.4a; AVP 1.30.4a; TA 3.15.2a.


---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** evaṁ nispṛhatvaṁ tasya yuktam
ity āha \| tasya **dāsyaṁ** vinā'**nyam artham ātmano naiva vāñchanti**
\| **yadṛcchayaiva labdhena manasaḥ samṛddhir** yeṣāṁ te \|\|36\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** rajojuṣaḥ
parāgarasāsvādinaḥ labdhena vastunā \|\|36\|\|

---------------------------------------------------------------------------------------------------------------------

**kaivalya-dīpikā : na vā** iti \| **rajo** reṇuḥ \| **bhavādṛśā**
vidurādayaḥ \| ātmano'rthe ātmanaḥ sukha-sādhanaṁ te dāsyanti
viṣṇu-**dāsyaṁ** **manaḥ-samṛddhīnāṁ** manasaḥ sukha-sādhanānāṁ
**yadṛcchayā** **labdhatvāt** tān **vāñchanti** \| nirmanaskātma-bhogyaṁ
hi nirviṣayaṁ sukham \| tac ca viṣṇu-dāsyād eva \|\|36\|\| \[mu.pha.
19.17\]

---------------------------------------------------------------------------------------------------------------------

**jīva-gosvāmī (prīti-sandarbhaḥ** **45):** **yadṛcchayā** anāyāsenaiva
**labdhā** **manaḥ-samṛddhir** yeṣāṁ te \| svato bhakti-māhātmya-balena
sarva-puruṣārtha-pratīkṣita-kṛpā-dṛṣṭi-leśā apīty arthaḥ \|
etad-anusāreṇa, naicchan mukti-pater muktiṁ tena tāpam upeyivān
\[bhā.pu. 4.9.29\] ity atra śrī-dhruvam uddiśya pūrvokte'pi padye
mukti-śabdena dāsyam eva vācyam \| tad uktaṁ---viṣṇor anucaratvaṁ hi
mokṣam āhur manīṣiṇaḥ \[pa.pu. 6\] iti \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : yadṛcchayā** anāyāsenaiva **labdhā**
hasta-gatā ivopasannā **manaḥ-samṛddhayaḥ** aṇimādi-lakṣaṇāḥ
sārṣṭy-ādi-lakṣaṇā vā yeṣāṁ, tathābhūtā api \|\|36\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evaṁ nispṛhatvaṁ tasya
yuktam ity āha---neti \| **rajo-juṣaḥ** parāga-rasāsvādino **dāsyam
ṛte** **ātmano'rtham anyaṁ na vāñchanti** \| **yadṛcchayaiva**
**labdhena manasaḥ samṛddhir** yeṣām \|\|36\|\|

**\...**

**\|\| 4.9.37 \|\|**

**ākarṇyātma-jam āyāntaṁ samparetya yathāgatam \|**

**rājā na śraddadhe bhadram abhadrasya kuto mama \|\|**

**śrīdhara-svāmī (bhāvārtha-dīpikā) :** prastutam āha---ākarṇyeti \|
saṁparetya mṛtvā āgatam ākarṇya yathā tathā na śraddadhe viśvāsaṁ na
cakāra \| abhadrasya mama bhadraṁ kuta iti matvā \|\|3

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tato madhuvanād dhruvasya
bandhumelanādikam āha---prastutam iti \| bhadraṁ putrāgamana-rūpam
\|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tato madhuvanāt dhruvasya
sva-deśa-gamana-bandhu-milanādikaṁ varṇayati---ākarṇyeti \|\|37\|\|

**\...**

**\|\| 4.9.38 \|\|**

**śraddhāya vākyaṁ devarṣer harṣa-vegena dharṣitaḥ \|**

**vārtā-hartur atiprīto hāraṁ prādān mahā-dhanam \|\|**

**śrīdhara-svāmī (bhāvārtha-dīpikā) :** eṣyaty acirata iti devarṣer
vākyaṁ śraddhāya \|\|38\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
harṣasyātmajāgamanajānandasya vegenodrekeṇa dharṣito vaśīkṛtaḥ \|
vārtāhartturdhruva āyātīti vaktuḥ mahānti dhanāni ratnāni yasminsa tam
yad vā, mahānti dhanāni mūlyāni yasya tam \|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** eṣyaty acirata iti
devarṣer vākyaṁ śraddhāya \|\|38\|\|

**\...**

**\|\| 4.9.39 \|\|**

**sad-aśvaṁ ratham āruhya kārtasvara-pariṣkṛtam \|**

**brāhmaṇaiḥ kula-vṛddhaiś ca paryasto'mātya-bandhubhiḥ \|\|**

**śrīdhara-svāmī (bhāvārtha-dīpikā) :** brāhmaṇādibhiḥ paryastaḥ
parivṛtaḥ \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kārttasvaraṁ mahāratnaṁ
suvarṇaṁ kaladhautakam iti kośāt suvarṇabhūṣitam \|\|39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** paryastaḥ parivṛtaḥ
\|\|39\|\|

**\...**

**\|\| 4.9.40 \|\|**

**śaṅkha-dundubhi-nādena brahma-ghoṣeṇa veṇubhiḥ \|**

**niścakrāma purāt tūrṇam ātmajābhīkṣaṇotsukaḥ \|\|**

**vaṁśīdharaḥ (bhāvārtha-dīpikā-prakāśaḥ) :** rājñaḥ snehodrekam
āha---śaṅkheti \|\|40\|\|

---------------------------------------------------------------------------------------------------------------------

*na katamena vyākhyātam.*

**\...**

**\|\| 4.9.41 \|\|**

**sunītiḥ suruciś cāsya mahiṣyau rukma-bhūṣite \|**

**āruhya śibikāṁ sārdham uttamenābhijagmatuḥ \|\|**

**śrīdhara-svāmī (bhāvārtha-dīpikā) :** asya rājño mahiṣyau madhye
uttamaṁ nidhāya \| ekām eva śibikāṁ nara-vimānam āruhya \|\|41\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dhruvasya niṣkramaṇadine
rājā bahutaramudvignastadā śrīnāradāśvāsanena dhruvamātra eva saubhāgyaṁ
dadāvuttamamātre ca daurbhāgyaṁ dadau, tadapi sunītirvinayarāśistāṁ
saputrāṁ svaśivikāyām evārohayāmāseti tattvamatrāha---sunītir iti \|
rukmaṁ kāṁcanaṁ hema iti kośāt \|\|41\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** uttamena bālakena saha
ekāṁ śivikām āruhyeti dhruvasya niṣkrāmaṇādine rājñā tatra bahutaram
anutaptena nāradāśvāsitena dhruva-mātre eva saubhāgyaṁ dattam
uttama-mātre tu daurbhāgyam \| tad api dhruva-mātā sunītir vinaya-rāśis
tāṁ saputrāṁ sva-śivikāyām evārohayāmāseti tattvam \|\|41\|\|

**\...**

**\|\| 4.9.42 \|\|**

**taṁ dṛṣṭvopavanābhyāśa āyāntaṁ tarasā rathāt \|**

**avaruhya nṛpas tūrṇam āsādya prema-vihvalaḥ \|\|**

**śrīdhara-svāmī (bhāvārtha-dīpikā) :** upavanasyābhyāśe samīpe
\|\|42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tam iti yugmakam \|\|42\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 4.9.43 \|\|**

**parirebhe'ṅgajaṁ dorbhyāṁ dīrghotkaṇṭha-manāḥ śvasan \|**

**viṣvaksenāṅghri-saṁsparśa- hatāśeṣāgha-bandhanam \|\|**

**śrīdhara-svāmī (bhāvārtha-dīpikā) :** viṣvaksenāṅghri-saṁsparśena
hatam aśeṣam aghaṁ bandhanaṁ ca yasya \|\|43\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** taṁ dhruvam \|

> abhyāśastu samīpe\'rthe sa tālavyaḥ prakīrtitaḥ \|
>
> pūrva-rūpe ca manane saṁmukhasthe sa dantyakaḥ \|\|

iti śabdārthaviveke, tarasā vegenāṅgajaṁ sutaṁ parirebhe iti yojyam \|
viṣvaksenāṅghrītyādi viśeṣaṇena tatspraṣṭur api pāpahānir iti dhvanitam
\|\|42-43\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.9.44 \|\|**

**athājighran muhur mūrdhni śītair nayana-vāribhiḥ \|**

**snāpayām āsa tanayaṁ jātoddāma-manorathaḥ \|\|**

**śrīdhara-svāmī (bhāvārtha-dīpikā) :** jāta uddāmo mahān mano-ratho
yasya \|\|44\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** athāliṅganānantaraṁ śītaiḥ
śītalaiḥ sukhalakṣaṇatayāvasitaiḥ \| anto hyavasite mṛtyau svabhāve
paramātmani iti yādavaḥ \| śamaṁ toṣaṁ ca śaṁ sukham iti halāyudhaḥ \|
anena rājyābhiṣekamadūre sūcayati \| etamarthaṁ dhvanayannāha---āpteti
\| āpta uddāma utkaṭo manorathaḥ jyeṣṭhāya rājyāsanapradānalakṣaṇo yena
sa tathā \|\|44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** jāta ity atra snāta iti citsukhaḥ
\| nistīrṇa ity arthaḥ \|\|44\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 4.9.45 \|\|**

**abhivandya pituḥ pādāv āśīrbhiś cābhimantritaḥ \|**

**nanāma mātarau śīrṣṇā sat-kṛtaḥ saj-janāgraṇīḥ \|\|**

**śrīdhara-svāmī (bhāvārtha-dīpikā) :** abhimantritaḥ pitur āśīrbhiḥ
saha tena kṛta-saṁbhāṣaṇaḥ \|\|45\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhagavad-bhaktasyāpi
rāgadveṣādidoṣo nāsti kimuta hareritīmamarthaṁ dhvanayandhruvaḥ
pitrādyucitakriyāmācaratītyāhābhivandyeti \| mātarāvity ukteḥ
pūrvāntaḥkaraṇakāluṣyaṁ dūrīkṛtam iti vyanakti \| śīrṣṇā nanāmetyukteḥ
pitṛto māturgurutvādhikyaṁ sūcitam \| tad uktam api piturdaśaguṇaṁ mātā
gauraveṇātiricyate iti \| nanu suruciṁ duḥkhadāyinīṁ kathaṁ nanāmeti
tatrāha---sajjanāgraṇīr iti \|\|45\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** pūrvaṁ pituḥ pādau śīrṣṇābhivandya
mātarau nanāma taiś cāśīrbhiḥ sahābhimantritaḥ kṛta-sambhāṣaṇaḥ sat-kṛto
mānitaś ca surucāv api tathā bhaktau hetuḥ sajjaneti \|\|45\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu suruciṁ
duḥkha-dāyinīṁ kathaṁ śīrṣṇā nanāma ? tatrāha---sajjanāgraṇīr iti
\|\|45\|\|

**\...**

**\|\| 4.9.46 \|\|**

**surucis taṁ samutthāpya pādāvanatam arbhakam \|**

**pariṣvajyāha jīveti bāṣpa-gadgadayā girā \|\|**

**vaṁśīdharaḥ (bhāvārtha-dīpikā-prakāśaḥ) :** atra kvacitpustakeṣu
aṁbāṁba bhagavānnūnaṁ prasādāttava suvrate \| sātvatānāmabhayadaṁ
vyaddhānmūrdhni me karam ityadhiko\'pi ślokaḥ paṭhyate, sa ca sugama
eveti \| parantu mūrdhni bhagavatkaradānasya pūrvamanuktervigīta
evetyupekṣitaḥ \| yad vā, śrīnāradasyāpi bhagavad-avatāratvāt spṛṣṭvā
mūrddhanyaghaghnena pāṇinā iti tatkaradānāpekṣayā voktam \| yadvāsya
śirasi rājñaḥ kara iti kiṁvadatyā mūrddhakaradānapadenānugraho lakṣyate
\| dhruvasya maraṇamicchantyā surucyā jīveti vākkathamukteti taṁ
cedāha---surucyāḥ prītir iti \| taṁ dhruvam \| arbhakam iti luptopamā,
arbhakaṁ preṁkhacchiśumiveti snehaviśeṣo dhvanitaḥ \|\|46\|\|

---------------------------------------------------------------------------------------------------------------------

*na katamena vyākhyātam.*

**\...**

**\|\| 4.9.47 \|\|**

**yasya prasanno bhagavān guṇair maitry-ādibhir hariḥ \|**

**tasmai namanti bhūtāni nimnam āpa iva svayam \|\|**

**śrīdhara-svāmī (bhāvārtha-dīpikā) :** surucyāḥ prītir nāsaṁbhāvitety
āha---yasyeti \| namanty anusaranti \| āpo yathā svayam eva nimnaṁ deśam
avataranti \|\|47\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ādinā karuṇādigrahaḥ
\|\|47\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasmin dhruve surcyāḥ
prītir nāsambhāvitety āha---yasyeti \|\|47\|\|

**\...**

**\|\| 4.9.48 \|\|**

**uttamaś ca dhruvaś cobhāv anyonyaṁ prema-vihvalau \|**

**aṅga-saṅgād utpulakāv asraughaṁ muhur ūhatuḥ \|\|**

**śrīdhara-svāmī (bhāvārtha-dīpikā) :** ūhatur dadhatuḥ \|\|48\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** asraughaṁ bāṣpapravāham \|
oghaḥ paramparāyāṁ syājjalasrotasi saṁcaye iti yādavaḥ \|\|48\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.9.49 \|\|**

**sunītir asya jananī prāṇebhyo'pi priyaṁ sutam \|**

**upaguhya jahāv ādhiṁ tad-aṅga-sparśa-nirvṛtā \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sunīteḥ
paścānmelanānandamūrcchābhaṅge satīti jñeyam iti viśvanāthaḥ \|
sūcīkaṭāhanyāyeneti tīrthaḥ \| ādhiṁ kleśam \|\|49\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sunītaiḥ paścān milanam
ānanda-mūrcchā-bhaṅge satīti jñeyam \|\|49\|\|

**\...**

**\|\| 4.9.50 \|\|**

**payaḥ stanābhyāṁ susrāva netra-jaiḥ salilaiḥ śivaiḥ \|**

**tadābhiṣicyamānābhyāṁ vīra vīra-suvo muhuḥ \|\|**

**śrīdhara-svāmī (bhāvārtha-dīpikā) :** he vīra ! vīra-suvo dhruvam ātuḥ
\| abhiṣicyamānābhyāṁ payas tadā susrāva \|\|49\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** he vīra ! tvām iva
bhagavad-dharma-vīraṁ dhruvaṁ sūte iti tasyā sunīteḥ \|\|49\|\|

**\...**

**\|\| 4.9.51 \|\|**

**tāṁ śaśaṁsur janā rājñīṁ diṣṭyā te putra ārti-hā \|**

**pratilabdhaś ciraṁ naṣṭo rakṣitā maṇḍalaṁ bhuvaḥ \|\|**

**śrīdhara-svāmī (bhāvārtha-dīpikā) :** ciraṁ naṣṭo darśanam aprāptaḥ \|
rakṣitā rakṣiṣyati \|\|51\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** he vīreti \| yathā tvaṁ
vīrastādṛśo dhruvastaṁ sūte yā tasyāḥ yaśasaṁ vīravattamam iti śruteḥ
\|\|50-51\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.9.52 \|\|**

**abhyarcitas tvayā nūnaṁ bhagavān praṇatārti-hā \|**

**yad-anudhyāyino dhīrā mṛtyuṁ jigyuḥ sudurjayam \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yaṁ bhagavantamanudhyātuṁ
śīlaṁ yeṣāṁ te yadanudhyāyinaḥ \| mṛtyujaye tava putrasyaivodāharaṇam \|
kiṁ ca---yadi praṇatārtiharo haristvayā nābhyarcitastarhi ciraṁ naṣṭaḥ
putro na pratilabdhaḥ syāt na tathā tasmādābhyarcita iti niścitam eva
\|\|52\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** abhyarcita ity ata eva
sva-putrasya mṛtyuṁ tvam ajaiṣīr iti bhāvaḥ \|\|52\|\|

**\...**

**\|\| 4.9.53 \|\|**

**lālyamānaṁ janair evaṁ dhruvaṁ sabhrātaraṁ nṛpaḥ \|**

**āro\'py a kariṇīṁ hṛṣṭaḥ stūyamāno'viśat puram \|\|**

**madhvācāryaḥ (bhāgavata-tātparyam) :** kalabhaś caiva kanyānāṁ kariṇī
bāla-maṅgalaḥ iti rāja-nītau \|\|53\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** evam iti vyavahitaṁ
pitrādy-upalālanaṁ parāmṛśyate \|\|53\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vyavahitaṁ parirebheṁgajaṁ
dorbhyām ity-ādinoktam \| kalabhaścaiva kanyānāṁ kariṇī bālamaṅgala iti
vacanātkariṇīm ity uktam \|\|53\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ālyamānam iti pañcakam \|\|53\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evaṁ nṛpo'pi diṣṭyeti
pādona-śloka-dvayena janaiḥ stūyamānaḥ puram aviśat \|\|53\|\|

**\...**

**\|\| 4.9.54-55 \|\|**

**tatra tatropasaṅkḷptair lasan-makara-toraṇaiḥ \|**

**savṛndaiḥ kadalī-stambhaiḥ pūga-potaiś ca tad-vidhaiḥ \|\|**

**cūta-pallava-vāsaḥ-sraṅ- muktā-dāma-vilambibhiḥ \|**

**upaskṛtaṁ prati-dvāram apāṁ kumbhaiḥ sadīpakaiḥ \|\|**

**śrīdhara-svāmī (bhāvārtha-dīpikā) :** puraṁ varṇayati\--**tatra
tatra** iti caturbhiḥ \| **sa-vṛndaiḥ** phala-mañjarī-yuktaiḥ \|
**pūgānāṁ potair** bāla-vṛkṣais **tad-vidhaiḥ** \| sa-vṛndair
**upaskṛtaṁ** **prati-dvāram** ity uttareṇānvayaḥ \|\|54\|\|
**cūta-pallavāś vāsāṁsi** ca **srajaś** ca **muktā-dāmāni** ca, teṣāṁ
viśiṣṭaṁ **lambanam** asti yeṣu **kumbheṣu** \|\|55\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** upasaṅkḷptais tadānīm
evodyānādibhya ānīyāropitaiḥ lasan-makarāṇi patrādi-nirmita-makarākārāṇi
toraṇāni yatra taiḥ \|\|54-55\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** puraṁ varṇayati---tathā
tatreti caturbhiḥ \| utsaṅkliptais tadānīm evodyānādibhya ānīyāropitaiḥ
\| lasanmakarāṇi toraṇāni yatra taiḥ \| savṛntaiḥ phala-mañjarī-yuktaiḥ
\| kadalī-stambhair upaskṛta-pratidvāram ity anvayaḥ \| cūteti apāṁ
kumbhair ity asya viśeṣaṇam \|\|

**\...**

**\|\| 4.9.56 \|\|**

**prākārair gopurāgāraiḥ śātakumbha-paricchadaiḥ \|**

**sarvato'laṅkṛtaṁ śrīmad- vimāna-śikhara-dyubhiḥ \|\|**

**mṛṣṭa-catvara-rathyāṭṭa- mārgaṁ candana-carcitam \|**

**lājākṣataiḥ puṣpa-phalais taṇḍulair balibhir yutam \|\|**

**śrīdhara-svāmī (bhāvārtha-dīpikā) :** gopurair agāraiś ca \|
śāta-kumbhāḥ paricchadāḥ parikarā yeṣu \| vimānānām iva śikharair dyutir
yeṣām \|\|56\|\| catvaram aṅganam \| rathyā mahā-mārgaḥ aṭṭa uccasyopari
nirmitā bhūmikā \| mārgo'vāntaraḥ \| mṛṣṭāḥ saṁmārjitāś catvarādayo
yasmin \|\|57\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śātakuṁbhāḥ sauvarṇāḥ
paricchadāḥ kalaśādyāḥ parikarāḥ sāmagnya ity arthaḥ \| prākāraḥ parito
veṣṭana-bhitti-viśeṣaḥ \|\| lājā bhraṣṭa-vrīhayaḥ, taṇḍulānāṁ
pṛthag-ukter akṣatā yavāḥ \| yavās tilās taṇḍulāś ca karma-bhedena
cākṣatāḥ ity ukteḥ \|\|56-57\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** gopurāṇi pura-dvārāṇi
gopurair āgāraiś ca vimāna-śikharāṇām iva dyaur dyutir yeṣāṁ taiḥ,
catvaram aṅganaṁ, rathyā mahā-mārgaḥ \|\|56-57\|\|

**\...**

**\|\| 4.9.58-59 \|\|**

**dhruvāya pathi dṛṣṭāya tatra tatra pura-striyaḥ \|**

**siddhārthākṣata-dadhy-ambu- dūrvā-puṣpa-phalāni ca \|\|**

**upajahruḥ prayuñjānā vātsalyād āśiṣaḥ satīḥ \|**

**śṛṇvaṁs tad-valgu-gītāni prāviśad bhavanaṁ pituḥ \|\|**

**śrīdhara-svāmī (bhāvārtha-dīpikā) :** siddhārthaḥ śveta-sarṣapaḥ \|
akṣatā yavāḥ \|\|58\|\| upajahrur vyaktiran \| satīḥ satyaḥ \|\|59\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra tatra sthale
sārddhenānvayaḥ \|\| śṛṇvannityardhakam \|\|58-59\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** dhruvāyeti sārdhakam \|\|58\|\|
śṛṇvann ity ardhakam \|\|59\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** siddhārthāḥ
śveta-śarṣapāḥ \| akṣatā yavāḥ \| upajahrur vyākiran satīḥ satyāḥ
\|\|58-59\|\|

**\...**

**\|\| 4.9.60-64 \|\|**

**mahāmaṇi-vrātamaye sa tasmin bhavanottame \|**

**lālito nitarāṁ pitrā nyavasad divi devavat \|\|**

**payaḥ-phena-nibhāḥ śayyā dāntā rukma-paricchadāḥ \|**

**āsanāni mahārhāṇi yatra raukmā upaskarāḥ \|\|**

**yatra sphaṭika-kuḍyeṣu mahā-mārakateṣu ca \|**

**maṇi-pradīpā ābhānti lalanā-ratna-saṁyutāḥ \|\|**

**udyānāni ca ramyāṇi vicitrair amara-drumaiḥ \|**

**kūjad-vihaṅga-mithunair gāyan-matta-madhuvrataiḥ \|\|**

**vāpyo vaidūrya-sopānāḥ padmotpala-kumud-vatīḥ \|**

**haṁsa-kāraṇḍava-kulair juṣṭāś cakrāhva-sārasaiḥ \|\|**

**śrīdhara-svāmī (bhāvārtha-dīpikā) :** yatra bhavanottame \|\|60\|\|
yatra bhavanottame \|\|62\|\| kumut kumudam \| padmādi-matyo vāpyaḥ
\|\|64\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa dhruvaḥ \|\| dāntā
hastidantanirmitapādāḥ rukmaparicchadāḥ svarṇatantum
iśritakośaiyādivastrācchādanayutāḥ \| upaskarāḥ pātrādayaḥ raukmā haimāḥ
\|\| yatreti dvikam \| lalanāratnaiḥ strīratnaiḥ ratnaṁ śreṣṭhe\'pi
nirdiṣṭam iti haladharaḥ \|\| amaradrumaiḥ santānādibhiḥ \|\|
vaidūryāṇāṁ vidrumāṇāṁ sopānāni ārohaṇāvarohaṇā mārgā yāsāṁ tāḥ
\|\|60-64\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yatreti trikam \|\|62\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yatra bhavanottame
śayyādayo vāpyantāḥ bhogopaskarāḥ santi \|\|60-64\|\|

**\...**

**\|\| 4.9.65 \|\|**

**uttānapādo rājarṣiḥ prabhāvaṁ tanayasya tam \|**

**śrutvā dṛṣṭvādbhutatamaṁ prapede vismayaṁ param \|\|**

**śrīdhara-svāmī (bhāvārtha-dīpikā) :** ūḍha-vayasaṁ prāpta-yauvanam \|
anuraktāḥ prajā yasmin \|\|65\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tamalaukikam \|\|65\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.9.66 \|\|**

**vīkṣyoḍha-vayasaṁ taṁ ca prakṛtīnāṁ ca sammatam \|**

**anurakta-prajaṁ rājā dhruvaṁ cakre bhuvaḥ patim \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prāptayauvanam vayo
yauvanapakṣiṇoḥ iti dharaṇiḥ \| etena rājyapālanasāmarthyam \|
prakṛtīnāṁ mantryādīnām \|\|66\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ūḍha-vayasaṁ
prāpta-yauvanam \|\|66\|\|

**\...**

**\|\| 4.9.67 \|\|**

**ātmānaṁ ca pravayasam ākalayya viśāmpatiḥ \|**

**vanaṁ viraktaḥ prātiṣṭhad vimṛśann ātmano gatim \|\|**

**śrīdhara-svāmī (bhāvārtha-dīpikā) :** pravayasaṁ vṛddham \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pragataṁ vayo yasya tam \|
ākalayya saṁcintya ātmanaḥ svasya gatiṁ harim \|\|67\|\|

iti śrīmad-bhāgavata-bhāvārtha-dīpikā-prakāśe caturtha-skandhe
navamo\'dhyāyaḥ \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

iti sārārtha-darśinyāṁ harṣiṇyāṁ bhakta-cetasām \|

caturthe navamo'dhyāyaḥ saṅgataḥ saṅgataḥ satām \|\|\*\|\|

**\...**

iti śrīmad-bhāgavate mahā-purāṇe brahma-sūtra-bhāṣye

pāramahaṁsyaṁ saṁhitāyāṁ vaiyāsikyāṁ

caturtha-skandhe dhruva-carite

navamo'dhyāyaḥ \|

\|\| 4.9 \|\|

**...**

**(4.10)**

## 
**atha daśamo'dhyāyaḥ**

<details><summary>विषयः</summary>

sva-bhrātur uttamasya yakṣa-dvārā vadhaṁ śrutvā kruddhasya dhruvasya yuddhe yakṣāṇāṁ saṁhārārambhaḥ \|
</details>

**\|\| 4.10.1 \|\|**

**maitreya uvāca---**

**prajāpater duhitaraṁ śiśumārasya vai dhruvaḥ \|**

**upayeme bhramiṁ nāma tat-sutau kalpa-vatsarau \|\|**

**śrīdhara-svāmī (bhāvārtha-dīpikā) :**

daśame bhrātṛ-hantṝṇāṁ yakṣāṇām akarod vadham \|

eka evālakāṁ gatvety asya vikrama ucyate \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** alakāṁ kuberapurīm upayeme
vivāhavidhinā svīcakre \| etadvivāhaḥ piturvanagamanātpaścādavagamyate
tatsutau bhramisutau \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** prajeti \| asmād udvāhataḥ pūrvam
evottānapāda-vana-gamanam iti gamyate \| bhramyādāv api pūrvavad
bhagavac-chaktyādi-rūpatvaṁ jñeyam \|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

dhruvo bhrātur vadhaṁ yakṣaiḥ śrutvā gatvālakāṁ purīm \|

yakṣān yuddhe jaghāneti daśame kathyate kathā \|\|1\|\|

**\...**

**\|\| 4.10.2 \|\|**

**ilāyām api bhāryāyāṁ vāyoḥ putryāṁ mahā-balaḥ \|**

**putram utkala-nāmānaṁ yoṣid-ratnam ajījanat \|\|**

**śrīdhara-svāmī (bhāvārtha-dīpikā) :** yoṣitāṁ ratnam ivāti-mano-haram
\| kanyā-ratnaṁ ceti vā \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ilāyāṁ pūrvamudvāhitāyām
api yoṣidratnaṁ śreṣṭhāṁ kanyām \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ilāyāṁ pūrva-pariṇītāyām \|\|2\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yoṣid-ratnaṁ kanyā-ratnaṁ
ca \|\|2\|\|

**\...**

**\|\| 4.10.3 \|\|**

**uttamas tv akṛtodvāho mṛgayāyāṁ balīyasā \|**

**hataḥ puṇya-janenādrau tan-mātāsya gatiṁ gatā \|\|**

**śrīdhara-svāmī (bhāvārtha-dīpikā) :** yakṣeṇādrau himavati hataḥ \|
ājāv iti pāṭhe yuddhe \| asya gatiṁ gatā mṛtety arthaḥ \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** uttamasyāpi
dhruvabhrātṛtvātkathā varṇanīyeti cettatrāha uttamastv iti \|
mṛgayāvyasanitvena sadaiva vanādyaṭanaśīlatvādanudvāhita eva
mṛtastanmātā surucir api \| ity artha iti \| vane putrānveṣaṇārthaṁ gatā
davānalena dagdheti vakṣyamāṇarītyā mṛteti bhāvaḥ \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** adrau himavati \| ājāv
iti pāṭhe taiḥ saha yuddhe \| asya gatiṁ putram anviṣyantī dāvānalān
mṛtyum \|\|3\|\|

**\...**

**\|\| 4.10.4 \|\|**

**dhruvo bhrātṛ-vadhaṁ śrutvā kopāmarṣa-śucārpitaḥ \|**

**jaitraṁ syandanam āsthāya gataḥ puṇya-janālayam \|\|**

**śrīdhara-svāmī (bhāvārtha-dīpikā) :** kopāmarṣa-śucāṁ dvandvaikam \|
tenārpito vyāptaḥ \| jaitraṁ jaya-hetum \| puṇya-janālayam alakām
\|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhāgurimate śucāśabdo\'py
asti \| tathā ca kopāmarṣaśucābhiḥ krodhāsahanaśokairvyāptaḥ \| jaitraṁ
jayahetukamuhūrtaghaṭitam \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** arpito vyāptaḥ \|\|4\|\|

**\...**

**\|\| 4.10.5 \|\|**

**gatvodīcīṁ diśaṁ rājā rudrānucara-sevitām \|**

**dadarśa himavad-droṇyāṁ purīṁ guhyaka-saṅkulām \|\|**

**śrīdhara-svāmī (bhāvārtha-dīpikā) : rudrānucarā** bhūtādayaḥ \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ādinā piśācādi-grahaḥ \|
**droṇī** nimna-taṭe gireḥ iti kośāt \| **guhyakā** yakṣās tair niviḍām
\|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.10.6 \|\|**

**dadhmau śaṅkhaṁ bṛhad-bāhuḥ khaṁ diśaś cānunādayan \|**

**yenodvigna-dṛśaḥ kṣattar upadevyo'trasan bhṛśam \|\|**

**śrīdhara-svāmī (bhāvārtha-dīpikā) : dadhmau** vāditavān \| yena
śaṅkha-vādanena \| he kṣattaḥ ! upadevyo yakṣa-striyaḥ \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kṣattar iti \| yathā tvaṁ
pāpa-śakalī-karaṇe samarthas tadvat so\'pīty āha \| kṣada-śakalī-karaṇe
dhātus tatas tṛ-pratyaye kṣatteti rūpam \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : upadevyo** yakṣa-striyaḥ
\|\|6\|\|

**\...**

**\|\| 4.10.7 \|\|**

**tato niṣkramya balina upadeva-mahā-bhaṭāḥ \|**

**asahantas tan-ninādam abhipetur udāyudhāḥ \|\|**

**vaṁśīdharaḥ (bhāvārtha-dīpikā-prakāśaḥ) :** tataḥ
śaṅkhadhvanyākaṇenottaram \|\|7\|\|

---------------------------------------------------------------------------------------------------------------------

*na katamena vyākhyātam.*

**\...**

**\|\| 4.10.8 \|\|**

**sa tān āpatato vīra ugra-dhanvā mahā-rathaḥ \|**

**ekaikaṁ yugapat sarvān ahan bāṇais tribhis tribhiḥ \|\|**

**śrīdhara-svāmī (bhāvārtha-dīpikā) :** ekaikaṁ tribhis tribhir ity evaṁ
sarvāṁs trayodaśāyutāni yakṣān yugapad ahan jaghāna \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa dhruvastānyakṣān \|
yugapadekakālāvacchedena \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.10.9 \|\|**

**te vai lalāṭa-lagnais tair iṣubhiḥ sarva eva hi \|**

**matvā nirastam ātmānam āśaṁsan karma tasya tat \|\|**

**śrīdhara-svāmī (bhāvārtha-dīpikā) :** nirastaṁ parājitam \| tasya
dhruvasya tat **karma** āśaṁsan tuṣṭuvuḥ \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** āśaṁsan manasā samyak
tuṣṭuvuḥ \|\|9\|\|

**\...**

**\|\| 4.10.10 \|\|**

**te'pi cāmum amṛṣyantaḥ pāda-sparśam ivoragāḥ \|**

**śarair avidhyan yugapad dvi-guṇaṁ pracikīrṣavaḥ \|\|**

**śrīdhara-svāmī (bhāvārtha-dīpikā) :** te'pi tat karmāsahamānā amum
avidhyan \| dvi-guṇaṁ yathā bhavaty evaṁ ṣaḍbhiḥ ṣaḍbhiḥ \| pratikartum
icchantaḥ \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** te yakṣāḥ nirastaṁ dīnam
\| tasya dhruvasya \| tatkarma sarveṣāṁ yugapattāḍana-rūpam \| āśaṁsan
ślāghayāmāsuḥ \|\|9-10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dvi-guṇaṁ yathā syāt
tathā ṣaḍbhiḥ ṣaḍbhiḥ pratikartum icchavaḥ \|\|10\|\|

**\...**

**\|\| 4.10.11-12 \|\|**

**tataḥ parigha-nistriṁśaiḥ prāsaśūla-paraśvadhaiḥ \|**

**śakty-ṛṣṭibhir bhuśuṇḍībhiś citra-vājaiḥ śarair api \|\|**

**abhyavarṣan prakupitāḥ sarathaṁ saha-sārathim \|**

**icchantas tat pratīkartum ayutānāṁ trayodaśa \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** citra-vājair vicitra-pakṣaiḥ \|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** parigho lohabadvalaguḍaḥ
\| ṛṣṭibhirdvidhārakhaḍgaiḥ \|

> uḍḍīyoḍḍīya ca prāpya nadantī daśakartrikā \|
>
> kramate cānatāṅgī yā sā bhuśaṇḍī nigadyate \|\| iti nāgeśokteḥ \|\|

ayutānāṁ triṁśatsahasrādhikaikalakṣasaṅkhyākāḥ \|\|11-12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tataḥ parigheti yugmakam
\|\|11\|\|

**\...**

**\|\| 4.10.13 \|\|**

**auttānapādiḥ sa tadā śastra-varṣeṇa bhūriṇā \|**

**na evādṛśyatācchanna āsāreṇa yathā giriḥ \|\|**

**śrīdhara-svāmī (bhāvārtha-dīpikā) :** dhārā-saṁpātena channo girir iva
naivādṛśyata \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** āsāreṇa dhārāsaṁpāta
āsāraḥ ity amaraḥ \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** āsāreṇa dhārā-sampātena
channo girir iva naivādṛśyata \|\|13\|\|

**\...**

**\|\| 4.10.14 \|\|**

**hāhā-kāras tadaivāsīt siddhānāṁ divi paśyatām \|**

**hato'yaṁ mānavaḥ sūryo magnaḥ puṇya-janārṇave \|\|**

**śrīdhara-svāmī (bhāvārtha-dīpikā) :** sūrya-tulyaḥ \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** puṇyajanārṇave sūryaḥ
sūryatulyaḥ iti teṣāṁ sarasvatyā dhruvasya ko\'pi nāpakāro\'bhūd iti
vyajyate \| na hyarṇave magnasya sūr yasya kim api kaṣṭaṁ bhavatīti
\|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** puṇya-janety-ādikaṁ
daitya-dānavavat yakṣa-rakṣasor abheda-nirdeśāt \| hataḥ pratibaddhaḥ,
manohataḥ pratihataḥ pratibaddho hataś ca saḥ ity amaraḥ \| hato'yam ity
atra hanteti citsukhaḥ \|\|14\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sūryaḥ sūrya-tulyaḥ
puṇya-janārṇava iti teṣāṁ sarasvatyā dhruvasya ko'pi nāpakāro'bhūd iti
vyajyate, na hy arṇave magnasya sūr yasya kim api kaṣṭaṁ bhaved iti
\|\|14\|\|

**\...**

**\|\| 4.10.15 \|\|**

**nadatsu yātudhāneṣu jaya-kāśiṣv atho mṛdhe \|**

**udatiṣṭhad rathas tasya nīhārād iva bhāskaraḥ \|\|**

**śrīdhara-svāmī (bhāvārtha-dīpikā) :** yātudhāneṣu rākṣaseṣu
jaya-kāśiṣu jitaṁ jitam iti jaya-prakāśakeṣu satsu \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nīhārād iva bhāskara iti tadvac
chaktyaiva tad-atikramo jñeyaḥ \|\|15\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** jaya-kāśiṣu jitaṁ jitam
iti sva-jaya-prakāśakeṣu satsu \|\|15\|\|

**\...**

**\|\| 4.10.16 \|\|**

**dhanur visphūrjayan divyaṁ dviṣatāṁ khedam udvahan \|**

**astraughaṁ vyadhamad bāṇair ghanānīkam ivānilaḥ \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** vyadhamat sañcūrṇayāmāsa \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atho majjanānantaram eva
\| tasya dhruvasya \|\|15-16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

**\...**

**\|\| 4.10.17 \|\|**

**tasya te cāpa-nirmuktā bhittvā varmāṇi rakṣasām \|**

**kāyān āviviśus tigmā girīn aśanayo yathā \|\|**

**śrīdhara-svāmī (bhāvārtha-dīpikā) :** varmāṇi kavacāni \|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** te bāṇāḥ \| aśanayo
vajrāṇi daṁbholiraśanirdvayoḥ ity amaraḥ \| atra ca girīnaśanayo yathā
iti āsāreṇa yathā giriḥ iti dṛṣṭāntābhyāṁ yakṣāṇāṁ bāṇāḥ
dhruvasyākiṁcitkarāḥ pratyutotsāhavarddhakā eva yathā dhārāsaṁpātena
girayaḥ kṣālitamalā uddīptā eva bhavanti dhruvasya śarāś ca yakṣāṇāṁ
prāṇahāriṇa eva yathāśanibhirgirayo vidīryanta eveti vyaṁjitam
\|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** girīn aśanayo yatheti
āsāreṇa yathā girir iti dṛṣṭāntābhyām yakṣāṇāṁ śarā dhruvasyākiñcitkarāḥ
pratyutotsāha-vardhakā eva yathā dhārā-sampātena girayaḥ kṣālita-malā
uddīptā eva bhavanti, dhruvasya śarās tu yakṣāṇāṁ prāṇāpahāriṇa eva
yathā aśanibhir girayo vidīryante eveti vyañjitam \|\|17\|\|

**\...**

**\|\| 4.10.18-19 \|\|**

**bhallaiḥ sañchidyamānānāṁ śirobhiś cāru-kuṇḍalaiḥ \|**

**ūrubhir hema-tālābhair dorbhir valaya-valgubhiḥ \|\|**

**hāra-keyūra-mukuṭair uṣṇīṣaiś ca mahā-dhanaiḥ \|**

**āstṛtās tā raṇa-bhuvo rejur vīra-mano-harāḥ \|\|**

**śrīdhara-svāmī (bhāvārtha-dīpikā) :** śiraḥ-pramukhair āstṛtāḥ
prakīrṇā rejur iti dvayor anvayaḥ \|\|18\|\| prāyo bāhulyena vivṛkṇāḥ
sañchinnā avayavā yeṣām \|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
hematālābhairgauravarṇatvena dīrghatvena ca svarṇatālatarusadṛśaiḥ tālo
māne tarau gānakālamāne ca vādyake iti dharaṇiḥ \| valayaiḥ kaṅkaṇaiḥ \|
valayaḥ kaṇṭharoge nā kaṅkaṇe puṁnapuṁsakam iti medinī \|\| uṣṇīṣaṁ tu
śiroveṣṭe iti kośāt \| vīramanoharāḥ śūrapriyāḥ \|\|18-19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bhallair iti yugmakam \|\|18\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**āstṛtā ācchannāḥ
\|\|18-19\|\|

**\...**

**\|\| 4.10.20 \|\|**

**hatāvaśiṣṭā itare raṇājirād**

**rakṣo-gaṇāḥ kṣatriya-varya-sāyakaiḥ \|**

**prāyo vivṛkṇāvayavā vidudruvur**

**mṛgendra-vikrīḍita-yūthapā iva \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mṛgendrasya vikrīḍitena
yūthapā hastina iva gajasiṁhayoḥ parasparavirodhaprasiddheratra
yūthapapadaṁ gajaparam eva jñeyam \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** krīḍitā ity atra drāvitā iti
kvacit \|\|20\|\|

**\...**

**\|\| 4.10.21 \|\|**

**apaśyamānaḥ sa tadātatāyinaṁ**

**mahā-mṛdhe kañcana mānavottamaḥ \|**

**purīṁ didṛkṣann api nāviśad dviṣāṁ**

**na māyināṁ veda cikīrṣitaṁ janaḥ \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** ātatāyinaṁ śastra-pāṇim \|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atra tatpuraṁ praviśya
tatsarvasvaṁ gṛhītvā gamanaṁ tatrāvasthānaṁ cetyubhayorekaṁ prāptaṁ
tatra dhruveṇa kimakārītyāśaṅkyobhayam api na kṛtaṁ
māyijanakuceṣṭāśaṅkayetyāha---apaśyamāna iti \| sa dhruvaḥ\| tadā
yakṣasenādrāvaṇottarakāle suvarṇādyalaṅkṛtāmalakāṁ didṛkṣar api yato
māyijanakuceṣṭā durjeyāto nāviśad iti \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

**\...**

**\|\| 4.10.22 \|\|**

**iti bruvaṁś citrarathaḥ sva-sārathiṁ**

**yattaḥ pareṣāṁ pratiyoga-śaṅkitaḥ \|**

**śuśrāva śabdaṁ jaladher iveritaṁ**

**nabhasvato dikṣu rajo'nvadṛśyata \|\|**

**śrīdhara-svāmī (bhāvārtha-dīpikā) :** iti bruvann ity atrāpi na
māyinām ity-āder anuṣaṅgaḥ \| citra-ratho dhruvaḥ \| yatto yatnavān \|
pratiyogaḥ punar udyogas tasmāc chaṅkitaḥ \| nabhasvato vāyor hetoḥ
\|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** citrarathas tan-nāmā dhruvaḥ \|
vyadṛśyateti tu gauḍapādaḥ \|\|22\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** iti na māyinām iti vākyaṁ
bruvan citraratho dhruvaḥ \| anu anantaraṁ nabhasvato hetor dikṣu rajaḥ
\|\|22\|\|

**\...**

**\|\| 4.10.23 \|\|**

**kṣaṇenācchāditaṁ vyoma ghanānīkena sarvataḥ \|**

**visphurat-taḍitā dikṣu trāsayat-stanayitnunā \|\|**

**śrīdhara-svāmī (bhāvārtha-dīpikā) :** visphuranty astaḍito yasmiṁs
tena trāsayantaḥ stanayitnavo'śanayo yasmin \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** iti na māyināṁ veda
ity-ādivākyamitipadārthaḥ \| ata eva svāmicaraṇairity atrāpītyuktam
\|\|22-23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kṣaṇena churitam iti citsukhaḥ
\|\|23\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 4.10.24 \|\|**

**vavṛṣū rudhiraughāsṛk- pūya-viṇ-mūtra-medasaḥ \|**

**nipetur gaganād asya kabandhāny agrato'nagha \|\|**

**śrīdhara-svāmī (bhāvārtha-dīpikā) :** vavṛṣur nipetur ity arthaḥ \| na
sṛjati śarīram ity asṛg iha śleṣmādi \| medasaḥ puṁstvam ārṣam \|
medāṁsi asyāgnato nipetuḥ \|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** asya dhruvasya meghā iti
śeṣaḥ \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** na sṛjati śarīram ity
asṛk śleṣmādi, medasaḥ puṁstvam ārṣaṁ medāṁsi vavṛṣur meghā iti śeṣaḥ \|
asya dhruvasyāgrataḥ \|\|24\|\|

**\...**

**\|\| 4.10.25 \|\|**

**tataḥ khe'dṛśyata girir nipetuḥ sarvato-diśam \|**

**gadā-parigha-nistriṁśa- musalāḥ sāśma-varṣiṇaḥ \|\|**

**śrīdhara-svāmī (bhāvārtha-dīpikā) :** śāśma-varṣiṇaḥ aśma-sahitaṁ yad
varṣaṁ tad vantaḥ \|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tataḥ kabandhapātottaram
\|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sāśma-varṣiṇaḥ
aśma-varṣibhiḥ saha vartamānāḥ \|\|25\|\|

**\...**

**\|\| 4.10.26 \|\|**

**ahayo'śani-niḥśvāsā vamanto'gniṁ ruṣākṣibhiḥ \|**

**abhyadhāvan gajā mattāḥ siṁha-vyāghrāś ca yūthaśaḥ \|\|**

**śrīdhara-svāmī (bhāvārtha-dīpikā) :** aśani-van niḥśvāso yeṣām
\|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** aśanirmeghavahnijvālā
\|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.10.27 \|\|**

**samudra ūrmibhir bhīmaḥ plāvayan sarvato bhuvam \|**

**āsasāda mahā-hrādaḥ kalpānta iva bhīṣaṇaḥ \|\|**

**śrīdhara-svāmī (bhāvārtha-dīpikā) :** trāsanāni bhayaṁ karāṇi \| tigmā
krūrā gatiḥ pravṛttir yeṣām \| asura-rākṣasādi-śabdair adūrāntaratvena
yakṣā evocyante \|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mahān hrādo yasya sa
mahāhrādaḥ ānmahataḥ ity-ādinā ṭerātvaṁ lakṣaṇapratipadoktaparibhāṣā tu
samānādhikaraṇasāmarthyānna pravartate \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.10.28 \|\|**

**evaṁ-vidhāny anekāni trāsanāny amanasvinām \|**

**sasṛjus tigma-gataya āsuryā māyayāsurāḥ \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evaṁvidhāni kṛtyāni
adūrāntaratvena tulyakarmatvena tulyadevayonitvenaikasthānodbhūtatvena
ca yairuktaṁ jakṣatemaṁ brahmāṇaṁ te yakṣā yairuktaṁ rakṣata te rākṣasā
yairuktaṁ na surāṁstyajema te\'surā iti vālmīkīye
surāsuravibhāgaprakaraṇe uktaṁ yakṣarakṣasāṁ samānajanmabhūmitvaṁ
tṛtīya-skandhe viśādhyāye varṇitam ity uktaṁ
svāmicaraṇairadūrāntaratveneti \|\|28\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** amanasvināṁ
śaurya-śūnyānāṁ, asurāḥ asura-tulyāḥ \|\|28\|\|

**\...**

**\|\| 4.10.29 \|\|**

**dhruve prayuktām asurais tāṁ māyām atidustarām \|**

**niśamya tasya munayaḥ śam āśaṁsan samāgatāḥ \|\|**

**śrīdhara-svāmī (bhāvārtha-dīpikā) :** tasya śaṁ kalyāṇam āśaṁsan
prārthitavantaḥ \|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** niśāmya dṛṣṭvā niśamyeti
pāṭhe śrutvety arthaḥ \| samāśaṁsan iti pāṭhe\'pi saṁ sukhaṁ saṁnabhede
samīcīne suṣṭhupūjāsukheṣu ca iti yādavokteḥ \| yajau śasāv iti prācyā
iti vyākaraṇāntarasūtrādvā \| ata eva mā māṁ jakṣatetyatra jasthāne
yakāro jāta iti pūrvoktamanusandheyam \| sūtrārthastu-prācāṁ mate
yakārajakārau śakārasakārau cānyonyasthāne bhavata iti \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** dhruve iti \| samāśaṁsann iti
citsukhaḥ jayam iti śeṣaḥ \|\|29\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 4.10.30 \|\|**

**munaya ūcuḥ---**

**auttānapāda bhagavāṁs tava śārṅgadhanvā**

**devaḥ kṣiṇotv avanatārti-haro vipakṣān \|**

**yan-nāmadheyam abhidhāya niśamya cāddhā**

**loko'ñjasā tarati dustaram aṅga mṛtyum \|\|**

**śrīdhara-svāmī (bhāvārtha-dīpikā) :** tava vipakṣān śatrūn nāśayatu \|
addhā sākṣāt \| añjasā sukhenaiva mṛtyuṁ tarati \|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mṛtyuṁ taranti yakṣamāyāṁ
na tariṣyasi kiṁ tu tariṣyasyeveti nārāyaṇāstraṁ smārayāmāsurity arthaḥ
\| yad vā, yannāmadheyamabhidhāya ityanena bhagavannāma smṛtvā
yudhyatastava śatrujayaḥ syād ityupadiṣṭam iti dhyeyam \| auttānapāda
iti \| kṣatriyatvāttava yuddhe bhayaṁ nocitaṁ, yadvā-uttānāvuccau
sāmantarājamūrddhasu pādau yasya sa uttānapāttasyāpatyaṁ tvam api tādṛśa
evādhunaivaiṣāṁ mūrdhni padaṁ dhāsyasītyabhiprāyaḥ \| aṅgeti
saṁbodhane\'vyayam \|\|30\|\|

iti śrīmad-bhāgavata-bhāvārtha-dīpikā-prakāśe caturtha-skandhe
daśamo\'dhyāyaḥ \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mṛtyuṁ tarati kiṁ
yakṣamāyāṁ tvaṁ na tariṣyasīti nārāyaṇāstraṁ smārayāmāsuḥ \|\|30\|\|

**\...**

iti sārārtha-darśinyāṁ harṣiṇyāṁ bhakta-cetasām \|

caturthe daśamo'dhyāyaḥ saṅgataḥ saṅgataḥ satām \|\|\*\|\|

**\...**

iti śrīmad-bhāgavate mahā-purāṇe brahma-sūtra-bhāṣye

pāramahaṁsyaṁ saṁhitāyāṁ vaiyāsikyāṁ

caturtha-skandhe dhruva-carite

daśamo'dhyāyaḥ \|

\|\| 4.10 \|\|

**\...**

**(4.11)**

## 
**athaikādaśo'dhyāyaḥ**

<details><summary>विषयः</summary>

svāyambhuva-manu-kṛtaṁ dhruvasya sāntvanaṁ yuddha-virāmaś ca \|
</details>

**\|\| 4.11.1 \|\|**

**maitreya uvāca---**

**niśamya gadatām evam ṛṣīṇāṁ dhanuṣi dhruvaḥ \|**

**sandadhe'stram upaspṛśya yan nārāyaṇa-nirmitam \|\|**

**śrīdhara-svāmī (bhāvārtha-dīpikā) :**

ekādaśe tu yakṣāṇāṁ kṣayaṁ dṛṣṭvā manuḥ svayam \|

āgatya vārayāmāsa dhruvaṁ tattvopadeśataḥ \|\|

evaṁ gadatāṁ vacanam upadeśam iva niśamya \| upaspṛśyācamya yan
nārāyaṇa-nirmitaṁ nārāyaṇāstraṁ tat sandadhe \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tattvopadeśataḥ
jñānopadeśena āsuramāyānāśe samarthaṁ nārāyaṇāstram eveti jānandhruvo
munibhirapyetad evopadiṣṭam iti tadastraṁ sandadhe \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sambandhokti-mate tv atrādhyāyo
nāsti \| caturtha-skandhaś conatriṁśaty-adhyāyātmaka iti \|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

yakṣāṇāṁ kṣayam ālakṣya manur ekādaśe dhruvam \|

tad-vadhād vārayāmāsa śāstra-tattvopadeśataḥ \|\|

ṛṣīṇāṁ vacaḥ \|\|1\|\|

**\...**

**\|\| 4.11.2 \|\|**

**sandhīyamāna etasmin māyā guhyaka-nirmitāḥ \|**

**kṣipraṁ vineśur vidura kleśā jñānodaye yathā \|\|**

**śrīdhara-svāmī (bhāvārtha-dīpikā) :** kleśā rāgādayo yathā \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etasminnārāyaṇāstre yojite
sati kleśāḥ pañca avidyāsmitārāgadveṣābhiniveśāḥ pañca kleśāḥ iti
pataṁjalisūtrāt \| vidureti \| yathā tava vedanaśīlasya kleśo
nāstītyabhiprāyaḥ \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** etasmin nārāyaṇāstre
\|\|2\|\|

**\...**

**\|\| 4.11.3 \|\|**

**tasyārṣāstraṁ dhanuṣi prayuñjataḥ**

**suvarṇa-puṅkhāḥ kalahaṁsa-vāsasaḥ \|\|**

**śrīdhara-svāmī (bhāvārtha-dīpikā) :** kiṁ ca, tasyārṣāstram ṛṣer
nārāyaṇād udbhūtam astraṁ prayuñjataḥ sandadhataḥ sataḥ \| suvarṇa-mayāḥ
puṅkhā mūla-prāntā yeṣām \| kala-haṁsānāṁ vāsāṁsi pakṣā yeṣām \| śarā
viniḥsṛtā iti draṣṭavyam \| upariṣṭāc chilī-mukha-grahaṇāt \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasyāstrasya phalam
āha---kiṁ ceti \| suvarṇālaṅkṛtāḥ puṅkhā jyānusandhānapradeśāḥ yeṣāṁ te
tathā \| vasa-ācchādane vasta ātmānamaneneti vāsastena pakṣā lakṣyante,
kalahaṁsānāṁ vāsāṁsi pakṣā iva pakṣā yeṣāṁ te kalahaṁsavāsasaḥ \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bhīmaravā iti śarāṇām eva
viśeṣaṇam \|\|3\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ārṣāstram ṛṣer
nārāyaṇasyāstraṁ puṅkhā mūla-prāntā vāsāṁsi pakṣā viniḥsṛtāḥ śarā iti
śeṣaḥ \|\|3\|\|

**\...**

**\|\| 4.11.4 \|\|**

**tais tigma-dhāraiḥ pradhane śilī-mukhair**

**itas tataḥ puṇya-janā upadrutāḥ \|**

**tam abhyadhāvan kupitā udāyudhāḥ**

**suparṇam unnaddha-phaṇā ivāhayaḥ \|\|**

**śrīdhara-svāmī (bhāvārtha-dīpikā) :** pradhane yuddhe unnaddhā
ucchritāḥ phaṇā yeṣāṁ te sarpāḥ \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tigmaṁ tīkṣṇaṁ kharaṁ
tadvat ity amaraḥ \| taṁ dhruvam \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.11.5 \|\|**

**sa tān pṛṣatkair abhidhāvato mṛdhe**

**nikṛtta-bāhūru-śirodharodarān \|**

**nināya lokaṁ param arka-maṇḍalaṁ**

**vrajanti nirbhidya yam ūrdhva-retasaḥ \|\|**

**śrīdhara-svāmī (bhāvārtha-dīpikā) :** pṛṣatkair bāṇair nikṛttā
bāhv-ādayo yeṣāṁ tān \| paraṁ lokaṁ nināya \| kathaṁ bhūtam ?
ūrdhva-retasaḥ sannyāsino'rka-maṇḍalaṁ nirbhidya yaṁ vrajanti tam
\|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa tān paraṁ satyalokaṁ,
bhagavad-bhaktahastamṛtito viśiṣṭasvargiṇo babhūvuḥ ābrahmabhuvanāllokāḥ
punar āvartino\'rjuna iti gītokterāvarttayiṣyata eva tena tu
saṁnyāsisāhacaryātteṣāṁ muktirvyākhyeyā \| svayaṁ bhagavantaṁ śrī-kṛṣṇaṁ
vinā saṅgrāmamṛtānāṁ kālanemyādīnāmavatārāntarebhyo\'pi
mokṣāśravaṇādarśanābhyām \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** paraṁ satyākhyaṁ lokam \|\|5\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pṛṣatkair vāṇair
nikṛtta-bāhv-ādīn tān paraṁ satya-lokaṁ nināya yaṁ lokam ūrdhva-retasaḥ
sannyāsino'rka-maṇḍalaṁ nirbhidya vrajantīti
bhagavad-bhakta-hasta-mṛtyuto viśiṣṭa-svargiṇas te babhūvuḥ \|
ābrahma-bhuvanāl lokāḥ punar āvartino'rjuna \[gītā 8.17\] iti
śrī-gītokter āvartiṣyanta eva te \| na tu sannyāsi sāhacaryeṇa teṣāṁ
muktir vyākhyeyā \| svayaṁ bhagavantaṁ śrī-kṛṣṇaṁ vinā saṅgrāmam ṛtānāṁ
kālanemy-ādīnām avatārāntarebhyo'pi mokṣādarśanāt \|\|5\|\|

**\...**

**\|\| 4.11.6 \|\|**

**tān hanyamānān abhivīkṣya guhyakān**

**anāgasaś citra-rathena bhūriśaḥ \|**

**auttānapādiṁ kṛpayā pitāmaho**

**manur jagādopagataḥ saharṣibhiḥ \|\|**

**śrīdhara-svāmī (bhāvārtha-dīpikā) :** tān anāgaso niraparādhān
\|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** citro\'dbhuto
rathāntaravilakṣaṇo ratho
gamanasādhanasādharbhyāddharipadaprāpakastapoviśeṣo yasya sa citrarathaḥ
\| yadvā---caitrarathaṁ kuberodyānaṁ gato yakṣanāśamuddiśyeti
citrarathaḥ atrārṣatvādbhūta bhavyavṛddhyathabhāvo\'ṇ pratyayaś ca
gatārthe, tathā ca dhruva iti nirṇītam \| yadvā---citrarathena
vimānenarṣibhiḥ sahopayāto manur iti yojyam \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.11.7 \|\|**

**manur uvāca---**

**alaṁ vatsātiroṣeṇa tamo-dvāreṇa pāpmanā**

**yena puṇya-janān etān avadhīs tvam anāgasaḥ \|\|**

**śrīdhara-svāmī (bhāvārtha-dīpikā) :** tamaso narakasya dvāreṇa \| yena
roṣeṇa \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.11.8 \|\|**

**nāsmat-kulocitaṁ tāta karmaitat sad-vigarhitam**

**vadho yad upadevānām ārabdhas te'kṛtainasām \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vatseti \|
vatsopalakṣitavṛṣabhāṇāmatiroṣo bhavati tadvattava
hyayuktastatsāmyāvāpterity āha \| yad vā, priyatvāttvāmahaṁ
vārayāmītyabhiprāyaḥ \| tamo-dvāreṇa yathārthajñānapratibandhakatvena
mokṣanirodhakattvātsaṁsārahetunety arthaḥ \|\|7-8\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** upadevānāṁ yakṣāṇām
\|\|8\|\|

**\...**

**\|\| 4.11.9 \|\|**

**nanv ekasyāparādhena prasaṅgād bahavo hatāḥ**

**bhrātur vadhābhitaptena tvayāṅga bhrātṛ-vatsala \|\|**

**śrīdhara-svāmī (bhāvārtha-dīpikā) :** nanu mad-bhrātṛ-hantāraḥ katham
akṛtainaso'ta āha---nanv iti \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
atrākṣipatinanvakṛtāparādhatvaṁ kathaṁ
bhrātavadhalakṣaṇāparādhaprasiddher iti cettatrāha---nanv iti \| nanu
niścaye ekasya tvad-bhrātṛhanturyakṣasyāparādhena tatsaṅgāddhetority
arthaḥ \| bhrātṛvatsaleti \| bhagavad-bhaktasya sarvatra bhagavantaṁ
paśyatastava dehasaṁbandhiṣu deheṣu sneho nocitaḥ, kintu sarvatraiveti
bhāvaḥ \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu niścitam ekasya
tvad-bhrātṛ-hantar yakṣasyāparādhena tat-saṅgāt tat-saṅga-hetor ity
arthaḥ \|\|9\|\|

**\...**

**\|\| 4.11.10 \|\|**

**nāyaṁ mārgo hi sādhūnāṁ hṛṣīkeśānuvartinām**

**yad ātmānaṁ parāg gṛhya paśuvad bhūta-vaiśasam \|\|**

**śrīdhara-svāmī (bhāvārtha-dīpikā) :** saty apy aparādhe tavaitad
ucitaṁ na bhavatīty āha---nāyam iti \| parāg gṛhya parāg bhūtaṁ deham
ātmānaṁ gṛhītvā paśavo yathā dehābhimānād anyonyaṁ ghnanti tathā
bhūtānāṁ vaiśasaṁ hiṁseti yat \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** uktamarthaṁ viśadayannāha
vyāvahārikasnehapāravaśyaṁ bhaktānāṁ nocitaṁ kiṁ punastena
parahiṁsetyabhiprāyeṇa svāmyāha---satyapīti \| etadyakṣahiṁsanaṁ
parāgbhūtaṁ jaḍam ātmānaṁ gṛhītvātmatvena matvā paśavo mūḍhāḥ paśurmūḍhe
vṛṣādau ca devadeyabalau tathā iti nirūktiḥ \| pareti pāṭhe
parā-nirākaraṇerthe ātmānamagṛhītvājñātvety arthaḥ \| hṛṣīkeśānuvartināṁ
sarvatrāntaryāmitvena bhagavantaṁ paśyatām \| iti yat ayam iti
vidheyāpekṣaṁ puṁstvam \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
vyavahārika-sneha-pāravaśyaṁ bhaktānām anucitaṁ kiṁ punas tena
para-hiṁsety āha---nāyam iti \| yad ātmānaṁ dehaṁ parāg-gṛhya
parāg-bhūtam ātmatvābhimānena gṛhītvā paśavo yathā
deha-sambandhenānyonyaṁ ghnanti, tathā bhūtānāṁ vaiśasaṁ hiṁseti yat,
chandasi ktvo lyap \| parāg gṛhyeti pāṭhe pareti niṣedhy-arthakam \|
jīvātmānam agṛhītvety arthaḥ \|\|10\|\|

**\...**

**\|\| 4.11.11 \|\|**

**sarva-bhūtātma-bhāvena bhūtāvāsaṁ hariṁ bhavān**

**ārādhyāpa durārādhyaṁ viṣṇos tat paramaṁ padam \|\|**

**śrīdhara-svāmī (bhāvārtha-dīpikā) :** tvaṁ ca bālye sādhuḥ sann idānīṁ
katham anyathā kṛtavān ity āha---sarva-bhūtātma-bhāveneti dvābhyām
\|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** hṛṣīkeśānuvartitvaṁ
tasyāpyāha---tvaṁ ceti! tatprasiddham \| bhūteṣu prāṇiṣvāvāso yasya
bhūtānyāvasantyasminn iti vā bhūtāvāsastam \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tava tu bhakteṣv apy
atiśreṣṭhasyaitad atyantam anucitam ity āha dvābhyām \| sarveṣu bhūteṣv
ātmanaḥ svasyaiva bhāvo bhāvanā tena \|\|11\|\|

**\...**

**\|\| 4.11.12 \|\|**

**sa tvaṁ harer anudhyātas tat-puṁsām api sammataḥ**

**kathaṁ tv avadyaṁ kṛtavān anuśikṣan satāṁ vratam \|\|**

**śrīdhara-svāmī (bhāvārtha-dīpikā) :** anudhyāto harer hṛdi sthito vā
\| tat puṁsāṁ hari-dāsānām api sādhutvena mataḥ \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tava tu
bhakteṣvaṣyatipriyasyaitadatyantamanucitam ity āha \| yastatpadamāpa sa
tvaṁ hareranu nirantaraṁ dhyātaṁ dhyānaṁ yasminsa tathā
vātsalyāddhariṇāpi smaryamāṇa ity arthaḥ \| tatpuṁsāṁ nāradādīnām api
saṁmataḥ \| kṛpāpātrīkṛtaḥ \| sandarbhastu---tatpuṁsām iti
haryanusandhyātatve\'pi na prauḍhimān kiṁ tu tadbhaktajanasaṁmatiṁ
gṛhītvaiva sarvamanuṣṭhātety arthaḥ \| yathoktamaṁbarīṣamuddiśya sa vai
mana ityādau yathottamaślokajanāśrayā ratiḥ, iti \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tat puṁsām api sammata iti
hary-anudhyānatve'pi \| na prauḍhimāna kintu tad-bhakta-jana-sammatiṁ
gṛhītvaiva sarvam anuṣṭhātety arthaḥ \| yathoktam ambarīṣam uddiśya---sa
vai mana ity ādau, yathottamaślokajanāśrayā ratiḥ iti \|\|12\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** harer anudhyātaḥ anu
nirantaraṁ dhyātaṁ dhyānaṁ yasmin saḥ \| vairāgylakṣaṇād dhariṇāpi
smaryamāṇa ity arthaḥ \| tat-puṁsāṁ nāradādīnām api kṛpā-pātrī-bhūtaḥ
\|\|12\|\|

**\...**

**\|\| 4.11.13 \|\|**

**titikṣayā karuṇayā maitryā cākhila-jantuṣu**

**samatvena ca sarvātmā bhagavān samprasīdati \|\|**

**śrīdhara-svāmī (bhāvārtha-dīpikā) :** satāṁ vratam evāha \| mahatsu
titikṣayā, nīceṣu karuṇayā, sameṣu maitryā, akhileṣu jantuṣu samatvena
ca \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mahatsu titikṣayeti \|
pūrvokta guṇādhikānmudaṁ lipset iti nyāyānurodhena dhyeyam \| cakravartī
tu---samatvena svatulyaharṣaśokakṣutpipāsādibhāvanayā \| tad uktam---

> ātmaupamyena sarvatra samaṁ paśyati yo\'rjuna \|
>
> sukhaṁ vā yadi duḥkhaṁ sa yogī paramo mataḥ \|\| iti \|

sarvātmeti \| sarvabhūteṣu tuṣyatsu bhagavattoṣo\'numeya ity arthaḥ
\|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** dviṣatsu titikṣayā hīneṣu karuṇayā
sameṣu maitryā, akhileṣu jantuṣu samatvena sukha-duḥkhādiṣv
ātma-sāmya-jñānena \|\|13\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** satāṁ vratam
evāha---mahatsu titikṣayā nīceṣu karuṇayā sameṣu maitryā evam
akhila-jantuṣu samatvena
svatulya-harṣa-śoka-kṣut-pipāsādimattva-bhāvanayā \| yad uktaṁ---

> ātmaupamyena sarvatra samaṁ paśyati yo'rjuna \|
>
> sukhaṁ vā yadi vā duḥkhaṁ sa yogī paramo mataḥ \|\| \[gītā 6.23\] iti
> \|

sarvātmeti smaraṇsmṛteṣu tuṣyatsu bhagavat-toṣo'nuneya ity arthaḥ
\|\|13\|\|

**\...**

**\|\| 4.11.14 \|\|**

**samprasanne bhagavati puruṣaḥ prākṛtair guṇaiḥ**

**vimukto jīva-nirmukto brahma nirvāṇam ṛcchati \|\|**

**śrīdhara-svāmī (bhāvārtha-dīpikā) :** tataḥ kṛtāthā bhavatīty
āha---samprasanne sati guṇair vimukto'ta eva tat kāryeṇa jīvena
liṅga-śarīreṇa nirmuktaḥ san nirvāṇaṁ sukhātmakaṁ brahma prāpnoti
\|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatastitikṣādibhir
bhagavatteṣāt \| ata eva prākṛtaguṇavimuktatvād eva nirvāṇaṁ jñānī
cetsāyujyaṁ bhaktaścedadhokṣajālaṁbanakaṁ dāsyam \|
adhokṣajālaṁbamihāśubhātmanaḥ śarīriṇaḥ saṁsṛticakraśātanam \|
tadbrahmanirvāṇasukhaṁ vidurbudhāḥ iti prahlādoktestadā
prākṛtairguṇairvimukto\'prākṛtairviśiṣṭa ity arthaḥ \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** brahmaṇas tat-sukhasyāpi nirvāṇaṁ
layo'ntar-bhāvo yatra tat śrī-bhagavat-sukham ity arthaḥ \|
nirvāṇa-padasya viśeṣaṇa-vaiyarthyāt \|\|14\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** jīvena liṅga-śarīreṇa
nirmuktaḥ \| brahma-nirvāṇaṁ jñānī cet sāyujyaṁ, bhakteś cet
adhokṣajālambanakaṁ dāsyaṁ, adhokṣajālambanam ihety atra tad brahma
nirvāṇa-sukhaṁ vidur budhā iti prahlādoktes tadā prākṛtair guṇair
vimuktaḥ, aprākṛtais tu viśiṣṭa ity arthaḥ \|\|14\|\|

**\...**

**\|\| 4.11.15 \|\|**

**bhūtaiḥ pañcabhir ārabdhair yoṣit puruṣa eva hi**

**tayor vyavāyāt sambhūtir yoṣit-puruṣayor iha \|\|**

**śrīdhara-svāmī (bhāvārtha-dīpikā) :** bhrātṛ-hantṛ tvam aṅgīkṛtyoktam,
idānīṁ tu nātmano bhrātṛ-putrādi-saṁbandho na cānyonyaṁ hantṛtvādi kam
apīty āha---bhūtair iti daśabhiḥ \| bhūtaiḥ pañcabhir ārabdhair
dehādy-ākāreṇa pariṇatair yoṣit-puruṣaś ceti prasiddhiḥ tayor vyavāyān
maithunāt saṁbhūtir anyayor yoṣit-puruṣayor iha saṁsāre bhavati
\|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** idaṁ bhrātṛhantṛtvaṁ
yakṣāṇāmaṅgīkayoktamidānīṁ tu vicāryamāṇe tu vastuni kaḥ kasya hantā
vadhyo vetyāha---nātmana ity-ādinā \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vastuni vicāryamāṇe tu
kaḥ kasya hantā badhyo vety āha daśabhiḥ \| bhūtaiḥ pṛthivyādibhir
ārabdhair dehair yoṣit puruṣaś ca tayor vyavāhādanyayor yoṣit-puruṣayoḥ
saṁbhūtir utpattir bhavati \|\|15\|\|

**\...**

**\|\| 4.11.16 \|\|**

**evaṁ pravartate sargaḥ sthitiḥ saṁyama eva ca**

**guṇa-vyatikarād rājan māyayā paramātmanaḥ \|\|**

**śrīdhara-svāmī (bhāvārtha-dīpikā) :** evaṁ tāvat sargaḥ pravartate \|
evaṁ pālakākāreṇa pariṇatair bhūtair eva sthitiḥ \|
hantṛ-dehākāra-pariṇataiḥ saṁyamaḥ saṁhāraḥ, sa ca paramātmano māyayā
guṇānāṁ vyatikarāt, na tu svataḥ \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pālakākāreṇa nṛpādyākāreṇa
hantṛdehā dasyuvyāghrasarpādyāstadākāreṇa pariṇatairnāśaś ca
vyatikarādanyatamādhikyāt rajasā sargaḥ sattvena sthitistamasā saṁhāra
ity arthaḥ \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** eti bhāvaḥbhāvair yathā
sargaḥ pravartate tathā tair eva pitṛ-mātr :ady-ākāraiḥ sthitiḥ pālanaṁ
tair eva dasyu-vyāghra-sarpādy-ākāraiḥ saṁyamo nāśaś ca \| tatra kiṁ ca
paramātmano māyayā guṇa-vyatikarād eva, na tu svataḥ \| rajasā sargaḥ
sattvena sthitiḥ tamasāhaṅkāra ity arthaḥ \|\|16\|\|

**\...**

**\|\| 4.11.17 \|\|**

**nimitta-mātraṁ tatrāsīn nirguṇaḥ puruṣarṣabhaḥ**

**vyaktāvyaktam idaṁ viśvaṁ yatra bhramati lohavat \|\|**

**madhvācāryaḥ (bhāgavata-tātparyam) :**

> harir akliṣṭa-karmatvād ayaskāntavad ucyate \|
>
> kāma-karma-svabhāveṣu kāle cāvasthito hariḥ \|
>
> sarva-kāraṇa-bhūtaḥ san tat-tan-nāmabhidhīyate \|\| iti
> satya-saṁhitāyām \|\|17\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** nanu jaḍānāṁ dehānāṁ guṇānāṁ vā
kathaṁ sargād-hetutvam ? tatrāha---nimitta-mātraṁ puruṣarṣabha īśvaraḥ
\| yatra yasmin nimitte sati kārya-kāraṇātmakaṁ viśvaṁ bhramati
parivartate \| yathā'yaskānte nimitte sati lohaṁ pravartate tadvat
\|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** punar atrākṣipati---nanv
iti \| pravartate jaḍam api cetanībhavati lohaṁ pravartate tadvadyathā
niśceṣṭam api saceṣṭaṁ bhavatīty arthaḥ \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu jaḍānāṁ
yoṣit-puruṣādi-dehānāṁ guṇānāṁ vā caitanyādhiṣṭhānaṁ vinā kathaṁ
sargādi-hetutvaṁ tatrāha---nimitta-mātraṁ puruṣarṣabha īśvaro'dhiṣṭhātā
yatra yasmin nimitte sati kārya-kāraṇātmakaṁ viśvaṁ bhramati jaḍam api
cetanībhavat deva-manuṣyādi-rūpeṇa tathā tathā parivartate \| yathā
ayaskānte nimitte sati lauhaṁ niśceṣṭam api sa-ceṣṭaṁ bhavati \|\|17\|\|

**\...**

**\|\| 4.11.18 \|\|**

**sa khalv idaṁ bhagavān kāla-śaktyā**

**guṇa-pravāheṇa vibhakta-vīryaḥ \|**

**karoty akartaiva nihanty ahantā**

**ceṣṭā vibhūmnaḥ khalu durvibhāvyā \|\|**

**śrīdhara-svāmī (bhāvārtha-dīpikā) :** nanu sa cen nimittaṁ, tarhi
tasyāviśeṣād yugapad eva sargādi-tr ayaṁ bhavet \| ata āha---sa khalv
iti \| kāla-śaktyā krameṇa guṇānāṁ pravāhaḥ kṣobhas tena vibhaktaṁ
sṛṣṭy-ādi-viṣayaṁ vīryaṁ śaktir yasya \| nanu kālo'pi guṇān yuga-pad eva
kṣobhayatu tatrāha \| ceṣṭā kāla-śaktir durvibhāvyā cintyā \|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** punaḥ
prativandyākṣipati---nanv iti \| karotīti guṇakālajīvānāṁ tacchaktitvena
tadbhedābhāvātsa evopādānakāraṇaṁ sa eva nimittakāraṇaṁ cety arthaḥ \|
akarteti \| teṣāṁ guṇādīnāṁ svarūpabhūtatvābhāvāt evaṁ
hantetyahantetyapi \| atra punar ākṣipati---nanu viśvaṁ kimarthaṁ karoti
sarvadā kiṁ na karotīti viṣamaṁ kiṁ karotīti sarvākṣepaparihārārtham āha
ceṣṭeti---acintyātarkyā \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** śaktīnāṁ krameṇa pravartanayā
kartṛtvāditve'pi akartṛtvādinā ca ceṣṭāyā durvibhāvyatvaṁ jñeyam
\|\|18\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu sa cen nimittaṁ,
tarhi tasyāviśeṣād yugapad eva sargādi-tr ayaṁ bhavet \| maivaṁ
rajaḥ-sattva-tamasāṁ kāla-śaktyā krameṇaiva kṣobho bhavati, na tu
yugapad ataḥ krameṇaiva sargādi-tr ayaṁ bhavatīty āha---sa khalv iti \|
kāla-śaktyā krameṇa guṇānāṁ pravāhaḥ kṣobhas tena vibhaktam ātmanaḥ
sakāśāt vibhaktīkṛtaṁ vīryaṁ cid-ābhāsaṁ jīva-śakty-ātmakaṁ
māyā-śakti-praviṣṭaṁ yasya saḥ \| karotīti guṇa-kāla-jīvānāṁ śaktitvena
tvad-bhedābhāvāt sa evopādāna-kāraṇaṁ sa eva nimitta-kāraṇaṁ cety arthaḥ
\| akarteti teṣāṁ guṇādīnāṁ svarūpa-bhūtatvābhāvāt \| evaṁ
nihantyahantety api \|

nanu viśvaṁ kim-arthaṁ karoti sadaiva vā kiṁ na karoti viṣamaṁ vā kiṁ
kaortīti \| sarvākṣepa-parihārārtham āha---ceṣṭā durvibhāvyā atarkyā
vibhūmno vibhūtvād iti \| etad eva tasya vibhūtvam ity arthaḥ \|\|18\|\|

**\...**

**\|\| 4.11.19 \|\|**

**so'nanto'nta-karaḥ kālo'nādir ādi-kṛd avyayaḥ**

**janaṁ janena janayan mārayan mṛtyunāntakam \|\|**

**śrīdhara-svāmī (bhāvārtha-dīpikā) :** nanu pitrādiḥ sṛjati pālayati
rājādir nihanti ca corādiḥ, na tv īśvaraḥ ? tatrāha---sa iti \| janena
pitrādinā janaṁ putrādiṁ janayann ādi-kṛt \| antakaṁ corādikaṁ tan
mṛtyu-hetunā mārayann anta-karaḥ \| svayaṁ tv ananto'nādiś ca \|
avyayo'kṣīṇa-śaktiś ca \| ayaṁ bhāvaḥ---pitrādayo'nyata utpatty-ādim
anto na svātantryeṇa kāraṇaṁ, kiṁ tv īśvara eva tan-niyantā sa
sarva-kāraṇam iti \|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** punar ākṣipati---nanv iti
\| atrāśayam āha---ayaṁ bhāva iti \| avyayaḥ cintāmaṇiriva
sarvaprasavitāpi vyayaśūnyaḥ \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** anyac ca tasya vibhutvaṁ
paśyety āha sa svayam anantaḥ nāśa-rahitaḥ \| atha cānyeṣām anta-karo
nāśa-karaḥ, kena rūpeṇety ata āha---kālaḥ \| svayam anādiḥ janma-śūnyaḥ
\| atha cānyeṣām ādikṛt \| avyayaḥ cintāmaṇir iva sarva-prasavitāpi
vyaya-śūnyaḥ \| svayam evādikṛd api janena pitrādinā janaṁ putrādiṁ
janayan \| svayam evānta-kṛd api mṛtyunā mṛtyu-hetunā kālāgni-rudreṇa
antakaṁ yamam api mārayan \|\|19\|\|

**\...**

**\|\| 4.11.20 \|\|**

**na vai sva-pakṣo'sya vipakṣa eva vā**

**parasya mṛtyor viśataḥ samaṁ prajāḥ \|**

**taṁ dhāvamānam anudhāvanty anīśā**

**yathā rajāṁsy anilaṁ bhūta-saṅghāḥ \|\|**

**śrīdhara-svāmī (bhāvārtha-dīpikā) :** na caivaṁ kurvato'pi
vaiṣamya-prasaktiḥ, pakṣa-pātābhāvād ity āha dvābhyām---na vā iti \|
mṛtyu-rūpasya samaṁ yathā bhavati tathā prajāḥ karma-bhūtā viśataḥ \|
tasya sāmye'pi bhūteṣu phala-vaiṣamyaṁ, tat karma-vaśād iti sadṛṣṭāntam
āha \| taṁ dhāvantam anv anīśāḥ karmādhīnā bhūta-saṅghā dhāvanti \|
anilaṁ dhāvantam anu rajāṁsīva \| tatra yathā rajasāṁ
tamaḥ-prakāśa-jalāgny-ādi-praveśe'pi nānilasya vaiṣamyam, evam
īśvarasyāpīti bhāvaḥ \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tarhi viṣamaḥ sa
cedāha---na ceti \| tatkarma tathātvātteṣāṁ bhūtānāṁ karmaṇa eva
tathātvādvaiṣamyajanakatvāt \| iti bhāva iti \| īśvarastu---jaḍānāṁ
karmaṇāṁ prerakatayā tadanusāreṇaiva phalaṁ dadāti na svato\'tas tatra
vaiṣamyaṁ nāstītyāśayaḥ \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** anila-dṛṣṭāntas tathāpi sāmyam ity
atrāṁśe dhāvaty anīśo yathā rajāṁsy anilaṁ bhūta-saṅgham iti citsukhaḥ
\|\|20\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** na caivaṁ kurvato'pi
vaiṣamya-prasaktiḥ, pakṣa-pātābhāvād ity āha---na vā iti dvābhyām \|
mṛtyor mṛtyu-rūpasya samaṁ yathā syāt tathā prajā viśataḥ \| tasya
sāmye'pi bhūteṣu phala-vaiṣamyaṁ tat-tat-karmaṇas tathā-bhāvād iti
sa-dṛṣṭāntam āha---taṁ dhāvantam anv anīśāḥ karmādhīnā bhūta-saṅghā
dhāvanti \| anilaṁ dhāvantam anudhāvanti rajāṁsīva \| tatra rajasāṁ
tamaḥ-prakāśa-jalāgny-ādi-praveśe'pi nānilasya vaiṣamyam, evam
īśvarasyāpīti bhāvaḥ \|\|20\|\|

**\...**

**\|\| 4.11.21 \|\|**

**āyuṣo'pacayaṁ jantos tathaivopacayaṁ vibhuḥ \|**

**ubhābhyāṁ rahitaḥ sva-stho duḥsthasya vidadhāty asau \|\|**

**śrīdhara-svāmī (bhāvārtha-dīpikā) : apacayam** akāla-mṛtyum \|
**upacayaṁ** kāla-mṛtyor api rakṣām \| yad vā, apacayaṁ maśakādāv
upacayaṁ devādau \| **sva-sthatvād** upacayāpacayābhyāṁ **rahito'sau
vibhur** **duḥsthasya** karmādhīnasya **vidadhāti** \|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
āyur-ādi-phala-yācakatvenāntādikara ity uktaṁ spaṣṭayati \| akāla-mṛtyuṁ
durmṛtiṁ---

> śṛṅgi-daṁṣṭri-gara-vyāla-nīrāgny-udgandhanais tathā \|
>
> vidyān nirghāt vṛkṣaiś ca vipraiś caivātmanā mṛtāḥ \|\|
>
> vraṇa-saṁjāta-kīṭāś ca mlecchaiś caiva hatā narāḥ \|
>
> pāpa-mṛtyava evaite hy anye\'pi bahavas tathā \|
>
> durmatiḥ pāpa-maraṇam-akāla-maraṇaṁ tathā \|
>
> paryāya eva vijñeyā na kālena vinā mṛtiḥ \|\| iti parāśarādibhir
> uktatvān \|

kāla-mṛtyus tv āyu-pīte svabhāvata eva deha-yātaḥ \|
hāni-vṛddhi-rūpa-prasiddhākṣarārtha-tyāgena tantrātarāvalaṁbanena
copacayāpacaya-pada-vyākhyāne gauravaṁ matvāha---yadveti \| ādinā
daṁśādi-grahaḥ \| maśakādīnām ekasminn eva divase\'
neka-janma-lābhopalaṁbhād apacayatvam eva \| dvitīyādinā
gandharvādi-grahaḥ, devādīnāṁ yāvad-adhikāra-sthiti-śravaṇāt svasthatvāt
svarūpa-sthitimattvāt \| asāv iti \| prakṛta-parāmarśī kāla-śaktir
īśvara ity arthaḥ \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** svasthaḥ svānanda-magna eva san
svairitayaiva,na tv anya-bhāva-bhāvitayety arthaḥ \| ato
vaiṣamya-nairghṛṇye api parihṛte \|\|21\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatrāpy āyuṣo'pacayaṁ
maśakādāv upacayaṁ devādau \| duḥsthasya karmādhīnasya \|\|21\|\|

**\...**

**\|\| 4.11.22 \|\|**

**kecit karma vadanty enaṁ svabhāvam apare nṛpa \|**

**eke kālaṁ pare daivaṁ puṁsaḥ kāmam utāpare \|\|**

**śrīdhara-svāmī (bhāvārtha-dīpikā) :** evaṁ bhūtaś ceśvaraḥ
sarva-vādi-sammataḥ, vivādas tu nāma-mātra ity āha---kecid iti \| puṁsaḥ
kāmaṁ vātsyāyanādayaḥ \| śrutiś ca---kāmo'kārṣīt kāmaḥ karoti kāmaḥ
kartā kāmaḥ kārayitā ity-ādi \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evaṁbhūta
upacayāpacayarahitaḥ \| kecinmīmāṁsakāḥ \| apare cārvākādayaḥ \| eke
paurāṇikādayaḥ \| pare mauhūrttikāḥ \| daivaṁ grahādirūpāṁ devatām \|
apare vātsyāyanādayaḥ \| ādinā bhāratādigrahaḥ \| kāmasya sarvahetutve
pramāṇam āha---śrutiśceti kāmaḥ saṅkalpaḥ \| nṛpeti \| ete vādā
nṛpatvāttava śrutaprāyā eva rājñāṁ sarvavidhavidvatsaṅgasya
sulabhatvādity abhiprāyaḥ \| ato jñānābhāvāt \| ity artha iti \|
anekavidhavādastatpadārthatātparyāparijñānenaiveti dhyeyam \| vastutas
tu tattannāmnaiva bheda iti \| enaṁ prakṛtam \| anvādeśatvādetada
enadādeśaḥ \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kecid enaṁ karmādikaṁ vadantīti \|
asya ye kartṛtvādayo dharmās tān karmādiṣv evāropayantīty arthaḥ \|
daivaṁ grahādi \| kāmaṁ saṅkalpaṁ dṛṣṭi-sṛṣṭi-vādinaḥ \|\|22\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu tarhi karmaiva
sukha-duḥkha-janma-maraṇādi-kāraṇam astu satyam atraivaṁ vādino
vivadantu ity āha---kecid iti \| kecin mīmāṁsakā enaṁ
sukha-duḥkha-pradaṁ karma, apare lokāyatikāḥ svabhāvam \| eke
vyavahārikāḥ kālaṁ, pare jyotiṣikāḥ daivaṁ, grahādi-rūpāṁ devatāṁ, apare
vātsyāyanādayaḥ kāmam \| śrutiś ca---kāmo'kārṣīt kāmaḥ karoti kāmaḥ
kartā kāmaḥ kārayitā ity-ādi \|\|22\|\|

**\...**

**\|\| 4.11.23 \|\|**

**avyaktasyāprameyasya nānā-śakty-udayasya ca**

**na vai cikīrṣitaṁ tāta ko vedātha sva-sambhavam \|\|**

**śrīdhara-svāmī (bhāvārtha-dīpikā) :** nanu karmādīnāṁ jaṭatvādinā
svarūpato'pi bhinnatvāt katham aikamatyaṁ tatrāha---avyaktasyāta
evāprameyasya \| tathāpi sattve hetuḥ, nānā-śaktīnāṁ mahad-ādīnām udayo
yasmāt \| cikīrṣitam eva tāvat ko'pi \| atha svasya saṁbhavo yasmāt tam
īśvaraṁ ko veda, na ko'pi \| addheti pāṭhe sākṣāt \| atas
tattva-jñānābhāvād viśeṣāṁśe vivāda ity arthaḥ \| tathā ca śrutiḥ---

> ko'ddhā veda ka iha prāvocat
>
> kuta ājātā kuta iyaṁ visṛṣṭiḥ \|
>
> arvāg-devā asya visarjanenāthā
>
> ko veda yata ābabhūva \|\| \[ṛ.ve. 10.129.17\] ity-ādi \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atrākṣipati---nanv iti \|
avyaktasya kair api balbuddhyādibhirvyaktīkartumaśakyasya ata eva
avyaktatvād eva \| aprameyasya pratyakṣādipramāṇaiḥ pramātumaśakyasya
nānāśaktīnāṁ kālakarmasvabhāvakāmādīnāmudayo yasmād iti \| tasyaikaikāṁ
śaktimāśrityaiva vivadamānānāṁ teṣāṁ śaktimati tasminvastuto nāstyeva
vāda iti bhāvaḥ \| athāsyety arthaḥ \| cikīrṣitam api yasya na jñāyate
tasya jñānaṁ tu kathaṁ syād iti \| tad uktaṁ bhīṣmeṇa---

> na hyasya karhicidrājanpumānveda vidhitsitam \|
>
> yadvijijñāsayā yuktā muhyanti kavayo\'pi hi \|\| iti \|

tīrthastu---ko vedāddhāsya saṁbhavam iti pāṭham āha---ko brahmāsya
saṁbhavaṁ veda so\'py addhā na jānātīti vyācakhyau ca \| tadaparijñāne
pramāṇam āha---tathā ceti \| sarga utpattistadviruddho visargo mṛtyuḥ
\|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** cikīrṣītam icchā-śakti-leśam api
kiṁ punaḥ sarva-śakty-āśrayantam ity arthaḥ \|\|23\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanv eṣāṁ vivadamānānāṁ
madhye ko vyavasthāpakaḥ ? tatra tat-tan-mūla-tattva-vastuno'jñānān no
ko'pipi ity āha---avyaktasya kair api bala-buddhyādibhir vyaktī-kartum
aśaktasya \| tatra hetuḥ---aprameyasya pratyakṣādi-pramāṇaiḥ pramātum
aśakyasya nānā-śaktīnāṁ kāla-karma-svabhāva-kāmādīnām udayo yasmād iti
tasyaikaikāṁ śaktim āśrityaiva vivadamānānāṁ teṣāṁ śaktim ati tasmin
vastuto nāsty eva vivāda iti bhāvaḥ \| tasya bhagavataś cikīrṣitam eva
ko'pi no veda svasya sambhavo yasmāt taṁ ko veda \| yad uktaṁ
bhīṣmeṇa---

> na hy asya karhicid rājan pumān veda vidhitsitam \|
>
> yad vijijñāsayā yuktā muhyanti kavayo'pi hi \|\| \[bhā.pu. 1.9.16\]
> iti \|

tathā ca śrutiḥ---

> ko'ddhā veda ka iha prāvocat
>
> kuta ājātā kuta iyaṁ visṛṣṭiḥ \|
>
> arvāg-devā asya visarjanenāthā
>
> ko veda yata ābabhūva \|\| \[ṛ.ve. 10.129.17\] ity-ādi \|

**\...**

**\|\| 4.11.24 \|\|**

**na caite putraka bhrātur hantāro dhanadānugāḥ**

**visargādānayos tāta puṁso daivaṁ hi kāraṇam \|\|**

**śrīdhara-svāmī (bhāvārtha-dīpikā) :** īśvara-vādasya prakṛtopayogam
āha---na caite bhrātur hantāraḥ \| uktam eva hetum anuvadati \|
visargādānayor mṛtyu-janmanoḥ \| yad vā, visargaḥ sṛṣṭiḥ \| ādānaṁ
saṁhāraḥ \| daivam īśvara eva hi kāraṇam \|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ādānamatra dehasvīkāraḥ
visargasya sṛṣṭiparatvādādānasya ca saṁhāraparatvādāha---yadveti \|
ādānaṁ svīkṛtau nāśe visargaḥ sṛṣṭidānayoḥ iti svāmyukteḥ \| putrasya
kaṁ sukhaṁ yena sa putrakaḥ pautrastatsaṁbuddhau tathā \| tava
hiṁsādikarmaparatve tasya sukhaṁ na syād iti bhāvaḥ \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** phalitam āha---na caite
iti \| visargādānayoḥ sṛṣṭi-saṁhārayoḥ \| daivam īśvaraḥ \|\|24\|\|

**\...**

**\|\| 4.11.25 \|\|**

**sa eva viśvaṁ sṛjati sa evāvati hanti ca**

**athāpi hy anahaṅkārān nājyate guṇa-karmabhiḥ \|\|**

**śrīdhara-svāmī (bhāvārtha-dīpikā) :** tathāpi nirlepatām āha---sa
eveti \|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tathāpi
visargādānayorhetutve\'pi kardamakṣetrapravṛttad evadattavad
guṇakarmabhirguṇakāryabhūtaiḥ sṛṣṭyādibhirasya lepo nāsti ahaṁ
kartāsmītyādyabhimānābhāvāt \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tathāpi tasya nirlepatām
paśyety āha---sa eveti \|\|25\|\|

**\...**

**\|\| 4.11.26 \|\|**

**eṣa bhūtāni bhūtātmā bhūteśo bhūta-bhāvanaḥ**

**sva-śaktyā māyayā yuktaḥ sṛjaty atti ca pāti ca \|\|**

**śrīdhara-svāmī (bhāvārtha-dīpikā) :** anahaṅkāratve hetum āha---eṣa
iti \|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** māyayā yuktaḥ māyayā
bahiraṅgatvena svarūpa-śaktitvābhāvāttatkāryeṣu tasyāhaṅkāro nodayata
iti bhāvaḥ \| bhūtānāmātmā kāraṇamīśo niyāmakaḥ bhāvanastadrūpatāpādakas
tatra hetuḥ svaśaktyeti sandarbhaḥ \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kathaṁ sṛjati ? ity-ādau
tatrāha---eṣa iti \| bhūtasyātmā kāraṇam \| īśo niyāmakaḥ \| bhāvanas
tat-tad-rūpatā-prāpakaś ca \| tatra hetuḥ---svarūpa-śaktyā māyayā ca
yuktaḥ \| bahiraṅga-śakti-māyā-kārye tasyāhaṅkāratvaṁ ca yojitam
\|\|26\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** anahaṅkāratve hetum
āha---eṣa iti \| sva-śaktyā māyayā yukta iti māyayā bahiraṅgatvena
svarūpa-śaktitvābhāvāt tat-kāryeṣu tasya nāhaṅkāro bhavatīti bhāvaḥ
\|\|26\|\|

**\...**

**\|\| 4.11.27 \|\|**

**tam eva mṛtyum amṛtaṁ tāta daivaṁ**

**sarvātmanopehi jagat-parāyaṇam \|**

**yasmai baliṁ viśva-sṛjo haranti**

**gāvo yathā vai nasi dāma-yantritāḥ \|\|**

**śrīdhara-svāmī (bhāvārtha-dīpikā) :** satyam īśvara eva kartā, tathāpy
ahaṅkārādi mayā na tyaktuṁ śakyam iti cet, ata āha---tam eveti caturbhiḥ
\| mṛtyum abhaktānāṁ, bhaktānāṁ tv amṛtam \| upehi śaraṇaṁ gaccha \| tam
evety avadhāraṇe hetuḥ---yasmai nasi nāsikāyāṁ dāmabhir baddhā gāva iva
viśva-sṛjo'pi dāmabhir yantritā baddhāḥ santo baliṁ haranti \|
tat-kāritaṁ karma kurvantīty arthaḥ \|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atipriyatvādāha---tāteti
\| yadvā---tātasya piturdaivamupāsyam \| ity artha iti \| sṛjāmi
tanniyuktohaṁ haro harati tadvaśaḥ ityādyukter iti bhāvaḥ \| tatpattiṁ
vinā jñānenāhaṅkārāpagamo duḥśaka iti bhāvaḥ \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanv evaṁ tvayā
prabodhito'py ahaṅkāraṁ tyaktuṁ na prabhavāmīty ata āha---tam eveti
caturbhiḥ \| upaihi prapadyasva tat-prapattiṁ vinā jñānenāhaṅkārāpagamo
duḥśakya iti bhāvaḥ \|\|27\|\|

**\...**

**\|\| 4.11.28 \|\|**

**yaḥ pañca-varṣo jananīṁ tvaṁ vihāya**

**mātuḥ sapatnyā vacasā bhinna-marmā \|**

**vanaṁ gatas tapasā pratyag-akṣam**

**ārādhya lebhe mūrdhni padaṁ tri-lokyāḥ \|\|**

**śrīdhara-svāmī (bhāvārtha-dīpikā) :** tad ārādhanaṁ ca tava suśakam
evety āha---yaḥ pañca-varṣaḥ sa tvaṁ yam ārādhya tri-lokyā mūrdhni padaṁ
sthānaṁ lebhe labdhavān asi \| idānīṁ tam evānvicchāvalokayety
uttareṇānvayaḥ \| pratyañci akṣāṇi yasmin \| kriyā-viśeṣaṇaṁ vā
\|\|28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pratyaṁci prāptāni \|
tatra sarvendriyaprāpti maśakyāṁ matvāha---kriyāviśeṣaṇaṁ veti \|
tīrthasṭu---prati pratigatamatīndriyaṁ yasya tamanena matkriyamāṇaṁ
karme nāsau drakṣyatīti pratyuktam \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ya ity atra yo lebhe sa tvam
upehīti pūrveṇaivānvayaḥ \|\|28\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tvaṁ tu taṁ prapanno
mat-kula-padmam evāsīty āha---ya iti \| pratyañci akṣāṇi yogināṁ yasmiṁs
tam \|\|28\|\|

**\...**

**\|\| 4.11.29 \|\|**

**tam enam aṅgātmani mukta-vigrahe**

**vyapāśritaṁ nirguṇam ekam akṣaram \|**

**ātmānam anviccha vimuktam ātma-dṛg**

**yasminn idaṁ bhedam asat pratīyate \|\|**

**śrīdhara-svāmī (bhāvārtha-dīpikā) :** hariṁ dhyāyantaṁ pratyāha---he
aṅga dhruva ! mukta-virodhe ātmani manasi vyapāśritam avasthitam
ātma-dṛk pratyag-dṛṣṭiḥ san \| ayaṁ bhedo yasmiṁs tad idaṁ bhedam asad
eva viśvaṁ yasmin pratīyate \|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ayaṁ bhedo\'yaṁ śatrusyaṁ
mitrādirityayaṁśabdanirdiṣṭo bhedaḥ \| yasminnanviṣṭe sati asadabhadram
evārocakam eveti cakravartī \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ātmānaṁ paramātmānaṁ yasmin
sphurite sati \| asad apuruṣārtham idaṁ nedam asat pratīkṣate iti
citsukhaḥ \| anubhavād idaṁ yukty-asahatvān nedam iti \|\|29\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tam eva sampraty api
anviccha \| alaṁ tava vyāvahārika-bhadrābhadra-bhāvanayeti bhāvaḥ \| na
ca tatrānyeṣām iva tava prayāsa ity āha---ātmani tan-manasi
mukta-vigrahe nirvirodhe viśeṣeṇa vātsalyāt kṛta-nivāsam \| ātma-dṛk
pratyag-dṛṣṭiḥ san \| yasmin anviṣṭe sati ime śatru-mitrādayo bhedā
yatra tad idaṁ bhedaṁ jagat asat abhadram arocakam eva pratīyate
\|\|29\|\|

**\...**

**\|\| 4.11.30 \|\|**

**tvaṁ pratyag-ātmani tadā bhagavaty ananta**

**ānanda-mātra upapanna-samasta-śaktau \|**

**bhaktiṁ vidhāya paramāṁ śanakair avidyā-**

**granthiṁ bibhetsyasi mamāham iti prarūḍham \|\|**

**śrīdhara-svāmī (bhāvārtha-dīpikā) :** tad-anveṣaṇa-phalam
āha---**tvaṁ** tadā'nveṣaṇa-kāla eva \|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tadā pañca-varṣa-vayasi
kim idaṁ smarasīti abhijñā-vacane laṭ iti \| bhūta-kāla eva laḍ iti
viśvanāthaḥ \|\|30\|\|

---------------------------------------------------------------------------------------------------------------------

**sanātana-gosvāmī:** \[ha.bha.vi. 11.562\] ātmānam anviccha
vimuktamātma-dṛk \[bhā.pu. 4.11.29\] iti pūrvam uktaṁ
tad-anveṣaṇa-phalam āha---tvam iti \| tadā anveṣaṇa-kāla eva \|
pratyag-ātmani paramātmani sarvāntaryāmiṇīty arthaḥ \| anante
aparicchinne \| ānanda-mātre sukha-ghana-muktau bhagavati śrī-kṛṣṇe \|
paramāṁ niṣkāmāṁ viśuddhāṁ vā \| śanakair vidhāyeti parama-bhakter
duṣkaratayā krameṇaiva tat-siddheḥ \| yad vā, śanakaiḥ ciraṁ krameṇa
yo'vidyā-rūpo granthiḥ, tam iti durbhedyatoktā \|

nanu tādṛśasya tadaiva kathaṁ vibhedo ghaṭate ? tatrāha---upapannāḥ
sampannāḥ samastāḥ śaktayo yasmin \| yad vā, upapannānāṁ prapannānāṁ
samastāḥ śaktayo yasmāt tasminn iti \| evaṁ
pratyag-ātmādi-bhagavan-māhātmyājñānena pūrvaṁ niṣkāma-bhaktyaiva raṇād
ahaṅkārādy-anapagamena vaireṇa kuverānucarās tvayā ghātitā iti
śrī-dhruvaṁ prati manor vākyābhiprāyaḥ \| sa ca kevalaṁ
śrī-śiva-sakhānuga-rakṣārtham eva vibhīṣikayānyathābhāsata ity ūhyam \|
yathā kathañcid bhaktyā mukter api susiddheḥ \|\|30\|\|

---------------------------------------------------------------------------------------------------------------------

**jīva-gosvāmī (bhagavat-sandarbhaḥ 1):** evaṁ cānanda-mātraṁ viśeṣyaṁ
samastāḥ śaktayo viśeṣaṇāni viśiṣṭo bhagavān ity āyātam \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanāthaḥ:** tadā pañca-varṣa-vayasi kim idaṁ smarasīty arthaḥ \|
avidyā-granthiṁ bibhetsyasi \| abhijñā-vacane luḍ iti bhūta-kāla eva lṛṭ
vyabhina ity arthaḥ \|\|30\|\|

**\...**

**\|\| 4.11.31 \|\|**

**saṁyaccha roṣaṁ bhadraṁ te pratīpaṁ śreyasāṁ param**

**śrutena bhūyasā rājann agadena yathāmayam \|\|**

**śrīdhara-svāmī (bhāvārtha-dīpikā) :** upadeśa-sāram āha---saṁyaccheti
dvābhyām \| pratīpaṁ prati-kūlam \| agadenauṣadhena yathā rogaṁ
niyacchati \|\|31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
vyāvahārikalokamanukurvaṁstādṛśe\'pi bhrātari praṇayaṁ loke
prathayanyadyapi bahire va roṣaṁ dhatse, tathāpi madājñayā tam api
saṁyacchāpākuru \| śrutena madupadeśavākyena \| āmayamiveti \|
tvādṛśānāṁ bhaktānāṁ loke pratiṣṭhāprakhyāpanam api roga eveti bhāvaḥ
\|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad api vyāvahārika-lokam
anukurvaṁs tvaṁ tādṛśe'pi bhrātari praṇayaṁ loke praṇayan bahir evaṁ
roṣaṁ dhatse yam ājñayā tam api saṁyaccha \| śrutena mad-upadeśa-vākyena
agadena auṣadhena āmayam iveti \| tādṛśānāṁ bhaktānāṁ loke pratiṣṭhā
prakhyāpanam apy eko roga eveti bhāvaḥ \|\|31\|\|

**\...**

**\|\| 4.11.32 \|\|**

**yenopasṛṣṭāt puruṣāl loka udvijate bhṛśam \|**

**na budhas tad-vaśaṁ gacched icchann abhayam ātmanaḥ \|\|**

**śrīdhara-svāmī (bhāvārtha-dīpikā) :** yena roṣeṇopasṛṣṭād vyāptāt
\|\|32\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** loka udvijate
krodhyayametatpārśve na gantavyamupahāse\'py ayaṁ prahariṣyatīti
bibhetīty arthaḥ \| tadvaśaṁ roṣavaśam \| abhayaṁ guṇātītatvaṁ---

> yaḥ samutpatitaṁ deha ākāśānmanyumulbaṇam \|
>
> ātmajijñāsayā yacchetsa guṇānativartate \|\| iti pracetasaḥ prati
> pitāmahokteḥ \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nītim āha---yena roṣeṇa
upasṛṣṭāt vyāptāt \|\|32\|\|

**\...**

**\|\| 4.11.33 \|\|**

**helanaṁ giriśa-bhrātur dhanadasya tvayā kṛtam**

**yaj jaghnivān puṇya-janān bhrātṛ-ghnān ity amarṣitaḥ \|\|**

**śrīdhara-svāmī (bhāvārtha-dīpikā) :** anyac ca tvayā kāryam ity
āha---helanam iti dvābhyām \| **yad** yataḥ \| **jaghnivān** ghātitavān
\|\|33\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyad uktetarat \|
bhaktasya tavaitan nocitam ity āha---**jaghnivān** iti \| yat tad eva
helanam avajñānaṁ tvayā kṛtam ity anvayaḥ \| bhrātṛghnā iti vā
svāmi-pāṭhaḥ \| vaiśravaṇasyeśa-sakhatvāt tad-avajñānena śivāvajñānaṁ
syāt, tad-avajñānena śrī-nārāyaṇa-viṣayaṁ jñānam api nodeti, jñānam
icchen maheśvarāt iti smṛteḥ \| tasyaiva deveṣūpadeśādhikāri-brāhmaṇād
eva [tvādata]{.mark} eva vārāṇasyāṁ tad-adhīnān eka-devāntara-sattve'py
anyeṣāṁ brāhmaṇa-devatvābhāvāt sa eva sarvebhyo dehānte tārakopadeśena
jñānaṁ dattvā mocayatīty abhipretyoktaṁ **giriśa-bhrātur** iti \| dhanaṁ
vinā rājya-pālanam api durghaṭaṁ, tad-dātṛtvād api tasyāparādho nocita
ity abhipretyāha---dhanadasyeti \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : jaghnivān** iti \| **yat tad eva
helanaṁ kṛtam** ity anvayaḥ \| "bhrātṛ-ghnā" iti vā svāmi-pāṭhaḥ \|
**mahatām** iti śrī-rudrādy-apekṣayā bahutvam \|\|33\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vaiṣṇavasya tavānaucityaṁ
śṛṇv ity āha---helanam iti \| **jaghnivān iti yat tad eva helanam** ity
anvayaḥ \| **iti**-śabdaḥ samāpty-arthakaḥ \| sarvānte vā deyaḥ
\|\|33\|\|

**\...**

**\|\| 4.11.34-35 \|\|**

**taṁ prasādaya vatsāśu sannatyā praśrayoktibhiḥ**

**na yāvan mahatāṁ tejaḥ kulaṁ no'bhibhaviṣyati \|\|**

**evaṁ svāyambhuvaḥ pautram anuśāsya manur dhruvam**

**tenābhivanditaḥ sākam ṛṣibhiḥ sva-puraṁ yayau \|\|**

**vaṁśīdharaḥ (bhāvārtha-dīpikā-prakāśaḥ) :** vatseti \|
priyatvābhiprāyeṇa \| yadvā---tarṇakasvabhāvanivṛttyarthaṁ
sākṣepābhiprāyeṇa veti \| mahatām iti bahutvaṁ rudrādyapekṣayā \|
nābhibhaviṣyati na dhakṣyati \|\| ṛṣibhiḥ sākam iti \| yadi manubodhito
na budhyeta tadā vayaṁ taṁ bodhayāma etadartham evarṣayo manunā
sahāgatāḥ sa ca tadbodhita eva nivṛttavaiśaso jātastataḥ
paramṛṣisthitiprayojanābhāvātte\'pi tenaiva sākaṁ yayurityāśayaḥ \|
svapuraṁ svaṁ lokam \| yad vā, tena prārthito manurṛṣibhiḥ sahaiva
svapuraṁ dhruvarājadhānīpuram ity arthaḥ \|\|34-35\|\|

iti śrīmad-bhāgavata-bhāvārtha-dīpikā-prakāśe caturtha-skandhe
ekādaśo\'dhyāyaḥ \|\|11\|\|

---------------------------------------------------------------------------------------------------------------------

*na katamenāpi vyākhyātam.*

**\...**

iti sārārtha-darśinyāṁ harṣiṇyāṁ bhakta-cetasām \|

ekādaśaś caturthasya saṅgataḥ saṅgataḥ satām \|\|\*\|\|

**\...**

iti śrīmad-bhāgavate mahā-purāṇe brahma-sūtra-bhāṣye

pāramahaṁsyaṁ saṁhitāyāṁ vaiyāsikyāṁ

caturtha-skandhe dhruva-carite manu-vākyaṁ

nāmaikādaśo'dhyāyaḥ \|

\|\| 4.11 \|\|

**\...**

**(4.12)**

## 
**atha dvādaśo'dhyāyaḥ \|**

<details><summary>विषयः</summary>

dhruvāya kuberasya vara-dānaṁ, dhruvasya gaṅgā-dvāre tapaś-caraṇaṁ bhagavat-padārohaṇaṁ ca \|
</details>

**\|\| 4.12.1 \|\|**

**maitreya uvāca---**

**dhruvaṁ nivṛttaṁ pratibuddhya vaiśasād**

**apeta-manyuṁ bhagavān dhaneśvaraḥ \|**

**tatrāgataś cāraṇa-yakṣa-kinnaraiḥ**

**saṁstūyamāno nyavadat kṛtāñjalim \|\|**

**śrīdhara-svāmī (bhāvārtha-dīpikā) :**

dvādaśe dhana-denābhi- nanditaḥ puram āgataḥ \|

yajñair iṣṭvā hareḥ sthānam āruroheti kīrtyate \|\|

vaiśasād vadhāt \| nivṛttaṁ jñātvā \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yuddhe hiṁsākrūrayoś ca
vaiśasastriṣu varttate iti niruktiḥ \| yatra manunopadiṣṭaṁ tatrety
arthaḥ \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

dvādaśe dhanadāl labdha-varo gatvā purīm harim \|

yajñair iṣṭvā virajyāgāt sa-śarīro hareḥ padam \|\|

vaiśasād vadhāt \|\|1\|\|

**\...**

**\|\| 4.12.2 \|\|**

**dhanada uvāca---**

**bho bhoḥ kṣatriya-dāyāda parituṣṭo'sāmānyādhikaraṇi te'nagha \|**

**yat tvaṁ pitāmahādeśād vairaṁ dustyajam atyajaḥ \|\|**

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** he kṣatriya-dāyāda
kṣatriya-putra ! atyajaḥ tyaktavān asi \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bho bho iti saṁbuddhidvaye
pṛthagyojyam \| kṣatriyadāyādeti yuddhalakṣaṇakṣatradharmaniṣṭhatvāt \|
anagheti samarthenāpi prāktanamātsaryād bhrātṛhantā na hata iti
lokāpavāda-rūpādyativartanāyaivaṁ tvayā yakṣavadhādi kṛtam, anyathā
haribhaktasya tavātra pravṛttirna saṁbhavatītyabhiprāyaḥ \|
svadharmaniṣṭhatvāllokāpavādabhītatvāc ca tavāhaṁ prītosmi \| paritoṣe
kāraṇāntaramapyāha \| yastvam iti \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bho bho ity-ādikā
devatābhimānoktayaḥ \|\|2\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 4.12.3 \|\|**

**na bhavān avadhīd yakṣān na yakṣā bhrātaraṁ tava \|**

**kāla eva hi bhūtānāṁ prabhur apyaya-bhāvayoḥ \|\|**

**śrīdhara-svāmī (bhāvārtha-dīpikā) :** na ca vairasya kāraṇam astīty
āha---na bhavān iti \| apyaya-bhāvayor mṛtyu-janmanoḥ \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** madbhṛtyayakṣahantṛtvaṁ
tava nāstīti mamāpi tvayā sākaṁ vairaṁ nāstīti manoḥ svasya caikamatyaṁ
vyaṁjayannāha---na bhavāniti \| prabhuḥ kāraṇam \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.12.4 \|\|**

**tvam ity apārthā dhīr ajñānāt puruṣasya hi \|**

**svāpnīvābhāty atad-dhyānād yayā bandha-viparyayau \|\|**

**madhvācāryaḥ (bhāgavata-tātparyam) :**

> parameśvaraṁ vināhaṁ tvaṁ karteti bhrāntiḥ \|
>
> nāhaṁ kartā na kartā tvaṁ kartā yas tu sadā prabhuḥ \|\| iti
> mokṣa-dharme \|

viparyayo duḥkhādi sukhādi-rūpasya \|\|4\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** kathaṁ tarhy ahaṁ
hantety-ādi-buddhiḥ ? tatrāha---tvam iti \| ābhāti prakāśate \| jāyata
ity arthaḥ \| atas tad-dhyānād dehānusandhānāt \| yayā dhiyā bandhaḥ \|
viparyayo duḥkhādiḥ \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atra dhruvaḥ
śaṅkate---katham iti \| puruṣasyātmano\'jñānāt \| ity artha iti \|
anekārthatvāddhātūnāmatra bhāterāvirbhāvārthakatvamupasargavaśādveti
bhāvaḥ \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ajñānad upādhy-abhimānād eva yā
ahaṁ tvam iti dhīḥ, sā'pārthaiva \| atad-dhyānād ity atra \"anudhyānād\"
iti citsukhaḥ \|\|4\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atad-dhyānād
dehānusandhānāt bandhaḥ saṁsāraś ca \| tato jñānānanda-mayasya jīvātmano
viparyayo'jñāna-duḥkhādikaś ca tau \|\|4\|\|

**\...**

**\|\| 4.12.5-6 \|\|**

**tad gaccha dhruva bhadraṁ te bhagavantam adhokṣajam \|**

**sarva-bhūtātma-bhāvena sarva-bhūtātma-vigraham \|\|**

**bhajasva bhajanīyāṅghrim abhavāya bhava-cchidam \|**

**yuktaṁ virahitaṁ śaktyā guṇa-mayyātma-māyayā \|\|**

**madhvācāryaḥ (bhāgavata-tātparyam) :** ātma-sāmarthyākhyayā śaktyā
yuktam \| guṇa-mayyā virahitam \|\|6\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tat tasāmānyādhikaraṇād gaccha
gatvā ca bhagavantaṁ bhajasvety uttareṇānvayaḥ \| sarva-bhūtātmako
vigraho yasya \|\|5\|\| bhajanīyāvaṅghrī yasya tam \| guṇa-mayyā śaktyā
yuktam \| kiṁ tattvataḥ ? na ātma-māyayā \| atas tattvatas tayā
virāhitam \| yad vā, śakty-ātma-māyayā yuktaṁ virahitaṁ ca
saguṇa-nirguṇa-bhedena \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
yato\'haṅkārādikamātmājñānakāryam eva, tannivṛttaye bhagavad-bhajanam
eva kāryamatastadapavādārthaṁ bhaja sarvātmanā harim iti
śrīrudragītoktestasmāddhetoḥ, vigraho dehaḥ \|\| yuktaṁ sṛṣṭyādikāle
virahitamanyadā \|\|5-6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad iti yugmakam \| sarva-bhūtānām
ātma-rūpo vigraho yasya tam iti vigrahasyaiva parama-tattva-rūpatvāt \|
śaktyā svarūpa-bhūtayā mukhya-śaktyā yuktaṁ tri-guṇa-mayyā
svātmādhīna-māyayā virahitaṁ svāśrayayāpi tayā na spṛṣṭam ity arthaḥ
\|\|5-6\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sarveṣu bhūteṣu ātmanaḥ
svasyeva bhāvo bhāvanā tena \| sarva-bhūtāni ātma-vigrahe yasya tam \|
abhavāya nāsti bhavo yasmāt taṁ viṣṇuṁ prāptuṁ māyāyāḥ sva-śaktitvād
yuktaṁ svarūpa-bhūtatvābhāvād virahitam \|\|5-6\|\|

**\...**

**\|\| 4.12.7 \|\|**

**vṛṇīhi kāmaṁ nṛpa yan mano-gataṁ**

**mattas tvam auttānapade'viśaṅkitaḥ \|**

**varaṁ varārho'mbuja-nābha-pādayor**

**anantaraṁ tvāṁ vayam aṅga śuśruma \|\|**

**madhvācāryaḥ (bhāgavata-tātparyam) :** nirantaraṁ bhagavat-pāda-manasā
\|\|7\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) : kāmam** asaṅkocena \|
**aviśaṅkito** nirbhayaḥ \| **anantaram** atinikaṭam \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nṛpeti \|
rājya-pālanopayogi-vara-dānārhas tvam asīty āha \| tatra hetutvena
pitṛ-nāmnā mantrayati---**auttānapada** iti \| tvaṁ rājāsy ahaṁ ca
rāja-rājo\'smy ato nv artha-nāma-karaṇecchayā vara-dāne pravṛttiḥ \|
vastutas tu hari-bhaktasya tavādare harir evādṛtaḥ syād ity
āha---**varārha** iti \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vṛṇīhīti padyaṁ vyākhyeyam
\|\|7\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : anantaram** avyavadhānam
atinikaṭam ity arthaḥ \|\|7\|\|

**\...**

**\|\| 4.12.8 \|\|**

**maitreya uvāca---**

**sa rāja-rājena varāya codito**

**dhruvo mahā-bhāgavato mahā-matiḥ \|**

**harau sa vavre ñcalitāṁ sāmānyādhikaraṇṛtiṁ yayā**

**taraty ayatnena duratyayaṁ tamaḥ\|\|**

**śrīdhara-svāmī (bhāvārtha-dīpikā) :** sa varāya codita ity
anuvāda-rūpaṁ pṛthag-vākyam \| ataḥ sa vavra iti tac
chabdasyāpaunaruktyam \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tamaḥ saṁsāram \|\|8\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** sa rājarājenety-ādi \|
harau śrī-kṛṣṇe pragāḍha-ratimān eva, tathāpi yakṣa-vadhādinā jātaṁ
bahirmukhatvaṁ manvāno manu-vacasāpi jāta-nirvedaḥ punar acalāṁ bhaktiṁ
vavre iti bhāvaḥ \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mahābhāgavato'pi acalāṁ
sāmānyādhikaraṇṛtiṁ vavra iti \| na yāvan mahatāṁ teja
ity-ādi-pitāmaha-vākyād bhagavat-sāmānyādhikaraṇaraṇādau vighnam
āśaṅkyeti bhāvaḥ \|\|8\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** rājñā saha vartamāneṣu
sarveṣu lokeṣu rājata iti sa rāja-rājaḥ kuveraḥ, tena \|\|8\|\|

**\...**

**\|\| 4.12.9 \|\|**

**maitreya uvāca---**

**tasya prītena manasā tāṁ dattvaiḍaviḍas tataḥ \|**

**paśyato'ntardadhe so'pi sva-puraṁ pratyapadyata \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasya dhruvasya tataḥ tāṁ
bhagavatyacalitasmṛtim \| iḍaviḍāyā apatyamailavilaḥ ḍalayoraikyaṁ
kuberaḥ \| tato varadānānantaram \| so\'pi dhruvo\'pi \|\|9\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** aiḍaviḍaḥ kuveraḥ
\|\|9\|\|

**\...**

**\|\| 4.12.10 \|\|**

**athāyajata yajñeśaṁ kratubhir bhūri-dakṣiṇaiḥ \|**

**dravya-kriyā-devatānāṁ karma karma-phala-pradam \|\|**

**madhvācāryaḥ (bhāgavata-tātparyam) :** dravya-kriyā-devatānāṁ viṣayam
\| akarma-phala-pradaṁ mokṣa-pradām \|\|10\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** dravya-kriyā-devatānāṁ
karma-sādhyaṁ phala-rūpaṁ karma-phala-pradaṁ cety arthaḥ \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atha nagaramāgatya \| ity
artha iti \| dravyakriyādevatānāṁ puroḍāśāvahananendrādidevatārcanābhir
bhagavāneva phala-rūpeṇa sādhyate \| sa eva karmavaiguṇyanivartakatvena
satphaladātā ceti bhāvaḥ \|
viśvanāthastu---dravyakriyādevatāsaṁbandhikarmapradaṁ
karmaphalapradañcety arthaḥ \| sa eva karma kārayati sa eva karmaphalaṁ
yojayatīti bhāva ity āha \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** dravya-kriyā-devatām iti \|
dravyādy-ātmakasya yajñasyety arthaḥ \|\|10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī)
:**dravya-kriyā-devatā-sambandhi-karma-pradaṁ karma-phala-pradaṁ ceti sa
eva karma kārayati, sa eva karma-phalaṁ bhojayatīty arthaḥ \|\|10\|\|

**\...**

**\|\| 4.12.11 \|\|**

**sarvātmany acyute'sarve tīvraughāṁ bhaktim udvahan \|**

**dadarśātmani bhūteṣu tam evāvasthitaṁ vibhum \|\|**

**madhvācāryaḥ (bhāgavata-tātparyam) :** viśvaḥ pūrṇas tathā sarvaḥ
samastaś cābhidhīyata ity abhidhānam \|\|11\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) : sarvasyātmani** **asarve**
sarvopādhi-vivarjite \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** rājāno hi
deva-brāhmaṇādi-santarpakān kratūn kurvanti \| tān vinā na rājñaḥ
vyavahāra-siddhir iti tad-anurodhenaiva tasya yajñādi-karma-karaṇaṁ
sva-pratimūrti-dvāraiva \| vastutas tu sa svayam avakāśam eva karmaṇi
naiva labhata ity āha \| sarvātmani atha cāsarve
sarva-vyatirikta-svarūpe ātmany antaḥ-karaṇe sarva-bhūteṣu bahir api
tad-dhyāna-paripākāt sphūrtyā dadarśa \|\|11\|\|

**\...**

**\|\| 4.12.12 \|\|**

**tam evaṁ śīla-sampannaṁ brahmaṇyaṁ dīna-vatsalam \|**

**goptāraṁ dharma-setūnāṁ menire pitaraṁ prajāḥ \|\|**

**vaṁśīdharaḥ (bhāvārtha-dīpikā-prakāśaḥ) :** rājāno hi
deva-brāhmaṇādi-tarpakān kratūn kurvanti \| tānvinā na rājño
vyavahāra-siddhir iti tad-anurodhenaiva tasya yajñādi-karma-karaṇaṁ
sva-pratimūrti-dvāraiva \| vastutas tu sa svayam avakāśam eva karmaṇi
naiva labhata ity āha---sarvātmanīti \| tīvraughāṁ
kāla-vyavadhāna-rahitām \| ātmany antaḥkaraṇe bhūteṣu bahir api
tad-dhyāna-paripākāt sphūrtyā tam eva yaṁ purā tapasā pratyakṣī-cakārety
arthaḥ \| atra tīrtho\'kāra-praśleṣaṁ vinā vyācakhyau---sarve pūrṇe
viśvaḥ pūrṇas tathā sarvaḥ samastaś cābhidhīyate ity abhidhānāt \|
sarvaḥ śarvaḥ śivaḥ sthāṇuḥ iti nāmatvāt sarva-nāma-saṁjñābhāvāt asminn
ādeśābhāvaḥ \| sarvādiḥ sarvakārthī syān na ced gauṇo\'tha vābhidhā ity
ukteḥ \|\|11-12\|\|

---------------------------------------------------------------------------------------------------------------------

*na katamenāpi vyākhyātam.*

**\...**

**\|\| 4.12.13 \|\|**

**ṣaṭ-triṁśad-varṣa-sāhasraṁ śaśāsa kṣiti-maṇḍalam \|**

**bhogaiḥ puṇya-kṣayaṁ kurvann abhogair aśubha-kṣayam \|\|**

**śrīdhara-svāmī (bhāvārtha-dīpikā) : bhogair** aiśvaryādibhiḥ \|
**abhogair** yajñādy-anuṣṭhānaiḥ \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *ādinā*
vrata-niyamādi-grahaḥ \| **kurvan** kartum icchann ity arthaḥ \| atra
tum-arthe śatṛ-pratyayaḥ \| tumuni ca sarvatrecchatir ākṣepa-labdha eva
\| yathā devadatto bhoktuṁ vrajatītyatra bhoktum icchandravrajatītyartho
labhyate iti tasya puṇy-pāpa-kṣaya-cikīrṣā dainyenaiva \| vastutas
tūtpanna-prematvāt tasya puṇya-pāpe naiva sta iti pūrvaṁ
bhagavad-avatāreṣu gaṇanayāpi tasya te nocite iti bhāvaḥ \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bhogair ity-ādikaṁ
lokānukaraṇa-mātraṁ māyayā \|\|13\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** abhogair
vrata-niyamādibhir aśubha-kṣayaṁ kurvan kartum icchann ity arthaḥ \|
atra tum-arthe śatṛ-pratyayaḥ \| tumuni ca sarvatra icchater
ākṣepa-labdha eva bhavati, yathā devadatto bhoktuṁ vrajatīty atra
bhoktum icchan vrajatīty-artho labhyate iti tasya
puṇya-pāpa-kṣaya-cikīrṣā dainyenaiva \| vastutas tu utpanna-prematvāt
tasya puṇya-pāpe naiva staḥ \|\|13\|\|

**\...**

**\|\| 4.12.14 \|\|**

**evaṁ bahu-savaṁ kālaṁ mahātmāvicalendriyaḥ \|**

**tri-vargaupayikaṁ nītvā putrāyādān nṛpāsanam \|\|**

**śrīdhara-svāmī (bhāvārtha-dīpikā) :** bahavaḥ savā yāgāḥ saṁvatsarā vā
yasāmānyādhikaraṇin, taṁ kālaṁ tri-varga-sādhakaṁ nītvā \| avicalāni
saṁyatānīndriyāṇi yasya \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sarvaḥ
sandhānayajñābdasāmakālodbhaveṣu ca iti niruktiḥ \| nītvā gamayitvā
\|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** avicalāni vipariṇāmādi-rahitāni
indriyāṇi yasya \|\|14\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bahavaḥ saṁvatsarā yatra
taṁ trivargopayoginaṁ kālaṁ nītvā gamá \|\|14\|\|

**\...**

**\|\| 4.12.15 \|\|**

**manyamāna idaṁ viśvaṁ māyā-racitam ātmani \|**

**avidyā-racita-svapna-gandharva-nagaropamam \|\|**

**madhvācāryaḥ (bhāgavata-tātparyam) :**

> anyathātvāt kṣipra-nāśāj jagat svapnādivat smṛtam \|
>
> vartamānaṁ niyatyaiva sadaiva paramātmai \|\| iti vārāhe \|
>
> mahāmāyety avidyeti niyatir mohinīti ca \|
>
> prakṛtir vāsanety evaṁ tavecchānanta kathyate \|\| iti skānde
> \|\|15\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** idaṁ dehādi bhagavan-māyayātmani
svasāmānyādhikaraṇin racitaṁ manyamānaḥ \| atrāvidyāsṛṣṭiṁ dṛṣṭāntayati
\| avidyā-raciteti \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** gandharvanagaraṁ tu
vāyunirmitaharmyagopuragajāśvādivatpratīyamānārkaṁśusaṁvalitottarāśāmeghālivaicitryam
eva \| tac ca kṣaṇikam eva \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** manyeti yugmakam \| māyayā racitam
adhyastam \| ātmā svapatyeti citsukhaḥ \| asavaḥ prāṇāḥ \|\|15\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** idaṁ māyā-racitaṁ
māyā-racitatvāt satyam api ātmani yā avidyā tayā racitaiḥ
svapna-gandharva-nagaraiḥ sahopayā yasya tat asatyam ivānubhavann ity
arthaḥ \|\|15\|\|

**\...**

**\|\| 4.12.16 \|\|**

**ātma-stry-apatya-suhṛdo balam ṛddha-kośam**

**antaḥ-puraṁ parivihāra-bhuvaś ca ramyāḥ \|**

**bhū-maṇḍalaṁ jaladhi-mekhalam ākalayya**

**kālopasṛṣṭam iti sa prayayau viśālām \|\|**

**śrīdhara-svāmī (bhāvārtha-dīpikā) :** ātmā dehaḥ \| ātmādi māyikam api
punaḥ kālenopasṛṣṭam anityam ākalayya vicintya \| viśālāṁ badarikāśramam
\|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** upasṛṣṭaṁ grastam viśālā
badarī proktā purī bhūmiś ca nimnagā iti kośāt \| sa dhruvaḥ \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ātmā dehaḥ \| tad-ādikam
sarvaṁ kālenopasṛṣṭam grastam ākalayya viśālāṁ badarikāśramam yayau
\|\|16\|\|

**\...**

**\|\| 4.12.17 \|\|**

**tasyāṁ viśuddha-karaṇaḥ śiva-vār vigāhya**

**baddhvāsanaṁ jita-marun manasāhṛtākṣaḥ \|**

**sthūle dadhāra bhagavat-pratirūpa etad**

**dhyāyaṁs tad avyavahito vyasṛjat samādhau \|\|**

**madhvācāryaḥ (bhāgavata-tātparyam) :** sthūle pātālādike \| śilāvat
pratimaiṣā hi viṣṇur loka-caturdaśīti ca \|\|17\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tatra tat-kṛtam aṣṭāṅga-yogam
āha \| tasyāṁ śivaṁ vāḥ udakaṁ vigāhya praviśyeti snānādi-niyamā uktāḥ
\| viśuddha-karaṇa iti śamādayo yamāḥ \| āsanādīni sphuṭam evoktāni \|
jito marutprāṇo yena \| āhṛtāny akṣāṇi yena \| bhagavataḥ
pratinidhi-bhūte sthūle virāḍ-rūpe etan mano dadhāra \| dhyāyann
avyavahito dhyātṛ-dhyeya-bheda-śūnyaḥ san samādhau sthitas tat sthūlaṁ
vyasṛjat \|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra viśālāyām \|
tatkṛtaṁ dhruvakṛtam \| tasyāṁ viśālāyām \| jitamarud iti prāṇāyāma
uktaḥ \| manasā hṛtākṣa iti pratyāhāra uktaḥ \| dadhāra dhāraṇāmakarot
\| pratinidhibhūte pratimāsadṛśe śilāvatpratimaiṣā hi
viṣṇorlokacaturdaśī iti tīrthokteḥ \|\|17\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tasyāṁ viśuddhety-ādi
\| tasyāṁ viśālāyāṁ vadaryāṁ śvarāḥ puṇya-jalaṁ vigāhya viśuddha-karaṇaḥ
san āsanaṁ baddvā jita-marut jita-prāṇaḥ kṛta-.prakṛta iti sthūle
virāḍ-rūpe'kṛtānya-dattāny akṣāṇi indriyāṇi yena sa tathā san
bhagavat-pratirūpe sākṣā-dṛṣṭasya bhagavataḥ pratibimbe mano-maye etan
mano dadhāra \| tad-avyavahitaḥ san tena bhagavat-pratibimbena saha
vyavadhāna-rahitaḥ san manasā dhyāyan sarvhau sati taṁ sarvhiṁ vyasṛjat
\|

yad vā, etad ity āvartanīyam \| etan manaḥ pratibimbite bhagavati
dadhānaḥ sarvhau sarvha-viṣaye vyasṛjat \| sarvhito'pi dhyāna-sukhasya
parama-rahasyatvāt \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** viśuddha-karaṇa ity-ādīni
yamādy-aṣṭāṅgāni bhagavat-pratirūpe pratinidhi-bhūte virāḍ-rūpe dadhāra
dhāraṇām akarot \| etad-dhyāyann avyavahitaḥ bhagavat-svarūpe
vyavadhāna-śūnyaḥ san sarvhau sthitaḥ tat sthūlaṁ vyasṛjat \|\|17\|\|

**\...**

**\|\| 4.12.18 \|\|**

**bhaktiṁ harau bhagavati pravahann ajasram**

**ānanda-bāṣpa-kalayā muhur ardyamānaḥ \|**

**viklidyamāna-hṛdayaḥ pulakācitāṅgo**

**nātmānam asāmānyādhikaraṇarad asāv iti mukta-liṅgaḥ \|\|**

**śrīdhara-svāmī (bhāvārtha-dīpikā) :** evam ajasram nityaṁ **harau
bhaktiṁ** **pra**karṣeṇa **vahann** **asau** dhruvo'ham ity **ātmānaṁ
na** sa-sāmānyādhikaraṇāra \| yato **mukta-liṅgas**
tyakta-śarīrābhimānaḥ \| tatra hetavaḥ---**ānanda-bāṣpasya kalayā**
bindu-pravāheṇa abhibhūyamānaḥ \| **viklidyamānaṁ** dravad-**dhṛdayaṁ**
yasya \| **pulakair** vyāpt**āṅgaḥ** \|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etac ca sarvaṁ tatratyānāṁ
yogināṁ sadācāra-saṁmānārthaṁ dvi-tri-dinam evānurodhena cakāra \|
vastutas tu tasya yoge\'vakāśa evaṁ nāstīty āha---**bhaktim** iti \| iti
hetor eva na tu yogād dhetoḥ \| gārhasthe karma-yogo vairāgye
bhakti-yogaś ca tasya loka-pradarśanārthaka eva babhūveti bhāvaḥ \|
tatra **mukta-liṅgatvena** hi dehābhimānina
ānandāśru-nipāta-hṛdaya-kleda-pulakāṅgāni prādurbhavantīti \|\|18\|\|

---------------------------------------------------------------------------------------------------------------------

**kaivalya-dīpikā : bhaktim** iti \| **asāv** aham ity **ātmānaṁ
nāsmarat** \| yato **mukta-liṅgāḥ** tyakta-śarīrābhimānaḥ \|\|18\|\|
\[mu.pha. 19.18\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** ata āha---**bhaktiṁ
harau bhagavati** ity-ādi \| **ānanda-bāṣpa-kalayā** **muhur
ardyamānatvaṁ viklidyamāna-hṛdayatvaṁ** ca sarvau dhyāna-tyāge sati na
saṅgacchate \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : etac ca** sarvaṁ
tatratyānāṁ yogināṁ sad-ācāra-sammānārthaṁ dvi-tra-dinam evānurodhena
cakāra \| vastutas tu yoge tasyāvakāśa eva nāstīty āha---**bhaktim** iti
\| **iti** hetor eva **mukta-liṅgas** tyakta-dehābhimānaḥ, na tu yogād
dhetor iti \| gārhasthye karma-yogo vairāgye'ṣṭāṅga-yogaś ca tasya
loka-pradarśanārthaka eva babhūveti bhāvaḥ \|\|18\|\|

**\...**

**\|\| 4.12.19 \|\|**

**sa dadarśa vimānāgryaṁ nabhaso'vatarad dhruvaḥ \|**

**vibhrājayad daśa diśo rākāpatim ivoditam \|\|**

**vaṁśīdharaḥ (bhāvārtha-dīpikā-prakāśaḥ) :** rākā-patiṁ pūrṇa-candram
\|\|19\|\|

---------------------------------------------------------------------------------------------------------------------

*na kenāpi vyākhyātam.*

**\...**

**\|\| 4.12.20 \|\|**

**tatrānu deva-pravarau catur-bhujau**

**śyāmau kiśorāv aruṇāmbujekṣaṇau \|**

**sthitāv avaṣṭabhya gadāṁ suvāsasau**

**kirīṭa-hārāṅgada-cāru-kuṇḍalau \|\|**

**śrīdhara-svāmī (bhāvārtha-dīpikā) :** anv anantaraṁ deva-pravarau
dadarśety anuṣaṅgaḥ \| gadām avaṣṭabhya sthitau \| kirīṭādibhiḥ sahite
cāruṇī kuṇḍale yayoḥ \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra vimāne \| avaṣṭabhya
dhṛtvā \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatra vimāne anu
anantaraṁ deva-pravarau dadarśa \|\|20\|\|

**\...**

**\|\| 4.12.21 \|\|**

**vijñāya tāv uttamagāya**[^13]**-kiṅkarāv**

[^13]: uttamaiḥ sanakādibhir gīyate ity uttamagāyaḥ \| uttama-bhāvaḥ iti
    vijaya-dhvajasya pāṭhaḥ \|


**abhyutthitaḥ sādhvasa-visāmānyādhikaraṇṛta-kramaḥ \|**

**nanāma nāmāni gṛṇan madhudviṣaḥ**

**pārṣat-pradhānāv iti saṁhatāñjaliḥ \|\|**

**śrīdhara-svāmī (bhāvārtha-dīpikā) :** uttama-gāyaḥ puṇya-ślokas tasya
kiṅkarau tau vijñāya madhudviṣaḥ pārṣat-pradhānāv iti hetoḥ \|
sādhvasena sambhrameṇa visāmānyādhikaraṇṛta-pūjā-kramaḥ kevalaṁ tasya
nāmāni gṛṇan nanāma \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam*[^14] *\|*

[^14]: etat padyaṁ bhakti-rasāmṛta-sindhau (2.1.382) udāhṛtaṁ, tatra
    śrī-jīva-viśvanāthābhyāṁ vyākhyātaṁ ca \|\|


---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sādhvasena sambhrameṇa
visāmānyādhikaraṇṛta-pūjā-kramaḥ kevalaṁ tasya nāmāni « jaya nārāyaṇa !
jaya gopāla ! jaya govinda ! » ity ādy uccārayan nanāma \|\|21\|\|

**\...**

**\|\| 4.12.22 \|\|**

**taṁ kṛṣṇa-pādābhiniviṣṭa-cetasaṁ**

**baddhāñjaliṁ praśraya-namra-kandharam\|**

**sunanda-nandāv upasṛtya sasāmānyādhikaraṇitaṁ**

**pratyūcatuḥ puṣkaranābha-sammatau \|\|**

**vaṁśīdharaḥ (bhāvārtha-dīpikā-prakāśaḥ) :**
prāgadṛṣṭaśrutavastudarśanasādhvasalakṣaṇontaḥ karaṇavṛttiviśeṣaḥ
saṁbhramo bhavati tena vismṛtaḥ \| nāmāni jaya nārāyaṇa jaya gopāla jaya
govindetyādyuccārayannanāmety arthaḥ \|\|21-22\|\|

---------------------------------------------------------------------------------------------------------------------

*na kenāpi vyākhyātam \|*

**\...**

**\|\| 4.12.23-24 \|\|**

**sunanda-nandāv ūcatuḥ---**

**bho bho rājan subhadraṁ te vācaṁ no'vahitaḥ śṛṇu \|**

**yaḥ pañca-varṣas tapasā bhavān devam atītṛpat \|\|**

**tasyākhila-jagad-dhātur āvāṁ devasya śārṅgiṇaḥ \|**

**pārṣadāv iha samprāptau netuṁ tvāṁ bhagavat-padam \|\|**

**śrīdhara-svāmī (bhāvārtha-dīpikā) :** subhadram iti sa-śarīrasyaiva
viṣṇu-padārohābhiprāyam \| atītṛpat tarpitavān \|āvāṁ tasya pārṣadau
\|\|23-24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bho bho ity ardhakam \| yaṁ paṁ ca
iti sārdhakam \|\|23-24\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** subhadraṁ ta iti
saśarīrasyaiva viṣṇoḥ padārohaṇābhiprāyam \|\|23-24\|\|

**\...**

**\|\| 4.12.25 \|\|**

**sudurjayaṁ viṣṇu-padaṁ jitaṁ tvayā**

**yat sūrayo'prāpya vicakṣate param \|**

**ātiṣṭha tac candra-divākarādayo**

**graharkṣa-tārāḥ pariyanti dakṣiṇam \|\|**

**madhvācāryaḥ (bhāgavata-tātparyam) :** śiśumāro dhruvaś caiva
saṁsthitau yat-pure sadā \|

tat paśyanti na yānty anye lokaṁ yānti surān vinā \|\|25\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** sudurjayatve hetuḥ, sūrayaḥ
sapta-rṣayo'pi yad aprāpya kevalam adhaḥ-sthitāḥ paśyanti, yac
candrādayaḥ pradakṣiṇaṁ yathā bhavety evaṁ parikrāmanti tad
ātiṣṭhādhitiṣṭha \|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bho bho iti vīpsādare \|
rājann iti \| sarvadā dīptimāṁstvaṁ bhaviṣyasīty āha \|\|23-25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sudurjayam iti \| yad aprāpyaiva
paraṁ brahmānveṣayanti, na tu tat prāpyāpi \| tasyaiva
para-brahma-rūpatvāt sūryādīnāṁ svagatyā vāmāvartatve'pi prāptiḥ
pariyanti dakṣiṇam iti \| jyotiś-cakra-gatyā
vyapadiśyate---dhruva-padasya tad-asaktatvāt \|\|25\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sūrayaḥ saptarṣayo'pi yad
aprāpya kevalam adhaḥ-sthitāḥ paśyanti \| candrādayaḥ dakṣiṇaṁ pariyanti
pradakṣiṇīkurvanti \|\|25\|\|

**\...**

**\|\| 4.12.26 \|\|**

**anāsthitaṁ te pitṛbhir anyair apy aṅga karhicit \|**

**ātiṣṭha jagatāṁ vandyaṁ tad viṣṇoḥ paramaṁ padam \|\|**

*na katamenāpi vyākhyātam.*

**\...**

**\|\| 4.12.27 \|\|**

**etad vimāna-pravaram uttamaśloka-maulinā \|**

**upasthāpitam āyuṣmann adhiroḍhuṁ tvam arhasi \|\|**

**śrīdhara-svāmī (bhāvārtha-dīpikā),**

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** āyuṣmann ity api
sa-śarīra-yānābhiprāyam eva \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

**\...**

**\|\| 4.12.28 \|\|**

**maitreya uvāca**---

**niśamya vaikuṇṭha-niyojya-mukhyayor**

**madhu-cyutaṁ vācam urukrama-priyaḥ \|**

**kṛtābhiṣekaḥ kṛta-nitya-maṅgalo**

**munīn praṇamyāśiṣam abhyavādayat \|\|**

**śrīdhara-svāmī (bhāvārtha-dīpikā) :** madhu cyavate sravatīti
madhu-cyut tām \| pāṭhāntare, madhu cyutaṁ yasyāṁ tām, amṛta-srāviṇīm
ity arthaḥ \| kṛtaṁ nityaṁ karma maṅgalaṁ cālaṅkaraṇaṁ yena \|
abhyavādayad vādayām āsa \|\|28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** madhu kṣaudraṁ
tadvadāsvādajanakamakṣaravṛṁda, pāṭhāntare madhucyutām iti \| maṅgalaṁ
bhūṣaṇādāvapyastīti \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** niyojyāḥ kiṅkarāḥ \|
madhu cyavate sravatīti madhu-cyut tāṁ, madhu-cyutam iti pāṭhe
madhu-cyutaṁ yasyāṁ tām \| abhyavādayat vācayāmāsa \|\|28\|\|

**\...**

**\|\| 4.12.29 \|\|**

**parītyābhyarcya dhiṣṇyāgryaṁ pārṣadāv abhivandya ca \|**

**iyeṣa tad adhiṣṭhātuṁ bibhrad rūpaṁ hiraṇmayam \|\|**

**śrīdhara-svāmī (bhāvārtha-dīpikā) : tad** eva **rūpaṁ hiraṇmayaṁ**
prakāśa-bahulaṁ **bibhrat** sann **iyeṣa** aicchat \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : tad** eva **rūpaṁ hiraṇmayaṁ**
śuddha-sattva-tejo-viśeṣa-rūpam \|\|29\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :parītya** vimānaṁ
pradakṣiṇīkṛtya, **abhyarcya** gandha-puṣpādibhir \"bhagavad-vimānāya
namaḥ\" iti sampūjya, **tad** eva svīyaṁ **rūpaṁ hiraṇmayaṁ**
tejo-bahulaṁ **bibhrat** san āroḍhum aicchat \|\|29\|\|

**\...**

**\|\| 4.12.30 \|\|**

**tadottānapadaḥ putro dadarśāntakam āgatam \|**

**mṛtyor mūrdhni padaṁ dattvā ārurohādbhutaṁ gṛham \|\|**

**śrīdhara-svāmī (bhāvārtha-dīpikā) : gṛhaṁ** vimānam \| ayaṁ
bhāvaḥ---yadā dhruvo vimānam āroḍhum aicchat, tadā mṛtyur āgatya
praṇamyovāca---\"he mahārāja ! mām aṅgīkuru \|\" uvāca
dhruvaḥ---\"svāgataṁ te, kṣaṇaṁ tāvad upaviśa \|\" evam uktvā dhruvo
viṣṇoḥ smaraṇaṁ kṛtvā **mṛtyormūrdhni padaṁ** dattvā vimānāgryam
**āruroha** \|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** parītya pradakṣiṇīkṛtya
dhiṣṇyāgraṁ vimānaṁ bhagavad-vimānāya namaḥ iti puṣpagandhādibhiḥ
saṁpūjya \|\|29-30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

\[atra 3.14.6-stha-padyaṁ draṣṭavyam.\]

**\...**

**\|\| 4.12.31 \|\|**

**tadā dundubhayo nedur mṛdaṅga-paṇavādayaḥ \|**

**gandharva-mukhyāḥ prajaguḥ petuḥ kusuma-vṛṣṭayaḥ \|\|**

**śrīdhara-svāmī (bhāvārtha-dīpikā) :** dīnāṁ hitvā katham agaṁ durgamaṁ
tri-viṣṭapaṁ yāsyāmīty anvasmraṇarat \|\|31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** gandharveṣu
mukhyāstuṁburuprabhṛtayaḥ \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.12.32 \|\|**

**sa ca svar-lokam ārokṣyan sunītiṁ jananīṁ dhruvaḥ \|**

**anvasāmānyādhikaraṇarad agaṁ hitvā dīnāṁ yāsye tri-viṣṭapam \|\|**

**śrīdhara-svāmī (bhāvārtha-dīpikā) :** dīnaṁ hitvā katham agaṁ durgamaṁ
tripiṣṭapaṁ yāsyāmīty anvasāmānyādhikaraṇarat \|\|32\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa ca dhruvaḥ \| atra
bhagavatā nāham eva satyasaṅkalpaḥ kiṁ tu madbhaktopīti bhāvena
sphuritāntaḥkaraṇavṛttiviśeṣo dhruva etādṛśaṁ putraṁ sūtavatyāḥ svakṛte
tyaktaviṣayabhogāyāḥ sunīteḥ putreṇa saha devalokāptirnaabhūtsvayaṁ ca
nāsmārṣīd iti lokāpavādaṁ manvāna iva yadā svamātaramasmārṣīttadā
kaiṭabhāreḥ saṅkalpajñānavantau pārṣadau tasya purato yāntīṁ
darśayāmāsatur iti dhruvasya satyasaṅkalpatvaṁ jñāpitam iti \|\|32\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tasmin samaye mātuḥ
smaraṇaṁ na mohakaram, api tu mātur upadeśād eva mamedaṁ saubhāgyam iti
kṛtvā upadeṣṭṛtvenaiva tasyām ādara ity āha---sa ca svar-lokam ārokṣyann
ity-ādi \| svaḥ svargīyā lokās tair lokyata iti svar-loko viṣṇu-padam
\|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** agaṁ sarvāgamyaṁ
tripiṣṭapaṁ viṣṇu-padam \|\|32\|\|

**\...**

**\|\| 4.12.33 \|\|**

**iti vyavasitaṁ tasya vyavasāya surottamau \|**

**darśayām āsatur devīṁ puro yānena gacchatīm \|\|**

**śrīdhara-svāmī (bhāvārtha-dīpikā) :** vyavasitam abhiprāyam \|
vyavasāya jñātvā \|\|33\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vyavasāyeti \| na lyapi
ity ukternetvaṁ, vimāne devamārge ca devayānaṁ surārcane iti niruktiḥ
\|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** devīṁ dhruvavad
dhiraṇmaya-svarūpām ity arthaḥ \|\|33\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vyavasitam abhiprāyam \|
vyavasāya jñātvā \|\|33\|\|

**\...**

**\|\| 4.12.34 \|\|**

**tatra tatra praśaṁsadbhiḥ pathi vaimānikaiḥ suraiḥ \|**

**avakīryamāṇo dadṛśe kusumaiḥ kramaśo grahān \|\|**

**śrīdhara-svāmī (bhāvārtha-dīpikā) : [+++]{.mark}**

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** grahānsūryacandrādīn
\|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.12.35 \|\|**

**tri-lokīṁ deva-yānena so'tivrajya munīn api \|**

**parastād yad dhruva-gatir viṣṇoḥ padam athābhyagāt \|\|**

**śrīdhara-svāmī (bhāvārtha-dīpikā) :** deva-yānena deva-mārgeṇa
vimāneneti vā \| munīn sapta-rṣīn api \| tataḥ parastād yad viṣṇoḥ padāṁ
tad abhyagāt \| dhruvā gatir yasya saḥ \|\|35\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atha maṅgale \|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** munīnāṁ saptarṣīn api \|
tataḥ parastāt yad viṣṇoḥ padaṁ tad abhyagāt \| dhruvā gatir yasya saḥ
\|\|35\|\|

**\...**

**\|\| 4.12.36 \|\|**

**yad bhrājamānaṁ sva-rucaiva sarvato**

**lokās trayo hy anu vibhrājanta ete \|**

**yan nāvrajan jantuṣu ye'nanugrahā**

**vrajanti bhadrāṇi caranti ye'niśam \|\|**

**śrīdhara-svāmī (bhāvārtha-dīpikā) :** yad bhrājamānam anu yasya rucā
lokā vibhrājante \| ye'nanugrahā niṣkṛpās te yan nāvrajan na gatavantaḥ
\|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yad bhrajamānaṁ yat
paścāt yasya rucā lokā vibhrājante \|\|36\|\|

**\...**

**\|\| 4.12.37 \|\|**

**śāntāḥ sama-dṛśaḥ śuddhāḥ sarva-bhūtānurañjanāḥ \|**

**yānty añjasācyuta-padam acyuta-priya-bāndhavāḥ \|\|**

**śrīdhara-svāmī (bhāvārtha-dīpikā) :** acyutaḥ priyo bāndhavo yeṣām
\|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** acyuta eva priya-bāndhavo yeṣām \|
acyutasya padaṁ tat-sanāthaṁ lokam \| acyuta-śabdāvṛttyā phalasya kenāpy
aṁśena vyabhicāritvaṁ neti darśyate \|\|37\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 4.12.38-39 \|\|**

**ity uttānapadaḥ putro dhruvaḥ kṛṣṇa-parāyaṇaḥ \|**

**abhūt trayāṇāṁ lokānāṁ cūḍā-maṇir ivāmalaḥ \|\|**

**gambhīra-vego'nimiṣaṁ jyotiṣāṁ cakram āhitam \|**

**yasāmānyādhikaraṇin bhramati kauravya meḍhyām iva gavāṁ gaṇaḥ \|\|**

**śrīdhara-svāmī (bhāvārtha-dīpikā) :** animiṣam analasaṁ jyotiṣāṁ
cakraṁ yasāmānyādhikaraṇinn āhitam arpitaṁ sad bhramati \| meḍhyām āhito
gambhīra-vego gavāṁ gaṇa iva \|\|38-39\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
tatpadādhikāriṇo\'nvayavyatirekābhyām āha---yad iti \| bhadrāṇi
haribhajanādīni \|\| yasminnityanenopari pratītiṁ vārayati meḍhīsamīpe
tathā parito gavāṁ gaṇaḥ tathātrāpīty arthaḥ \|\|36-39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** animiṣaṁ jāgrad eva
kāla-rūpaṁ gambhīra-vego gavāṁ gaṇa iva \|\|38-39\|\|

**\...**

**\|\| 4.12.40 \|\|**

**mahimānaṁ vilokyāsya nārado bhagavān ṛṣiḥ \|**

**ātodyaṁ vitudañ ślokān satre'gāyat pracetasām \|\|**

**śrīdhara-svāmī (bhāvārtha-dīpikā) :** ātodyaṁ vīṇāṁ vitudan vādayan
pracetasāṁ brahma-satre bhagavan-māhātmya-prasaṅgena
dhruva-mahima-pratipādana-parāṁs trīn ślokān agāyat \|\|40\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ātodyaṁ vādyamiṣyate iti
halāyudhokternāradasya vīṇaiva vādyam \|\|40\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** nārado hi mad-upadeśād
ayam īdṛśo bhāgyavān abhūd ity ātmanas taṁ prati śiṣya-vātsalyāt
priya-putrasya piteva mahimānaṁ gāyati sāmānyādhikaraṇety
āha---mahimānaṁ vilokyety-ādi bahubhiḥ \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ātodyaṁ vīṇāṁ vinudan
vādayan \|\|40\|\|

**\...**

**\|\| 4.12.41 \|\|**

**nārada uvāca---**

**nūnaṁ sunīteḥ pati-devatāyās**

**tapaḥ-prabhāvasya sutasya tāṁ gatim \|**

**dṛṣṭvābhyupāyān api veda-vādino**

**naivādhigantuṁ prabhavanti kiṁ nṛpāḥ \|\|**

**śrīdhara-svāmī (bhāvārtha-dīpikā) : nūnam** iti \| **patir** eva
**devatā** yasyās tasyāḥ **sutasya** yas **tapaḥ-prabhāvaḥ,** tasya
**tāṁ gatiṁ** phalam adhigantuṁ **veda-vāda**-śīlā brahmarṣayo'pi
**naiva prabhavanti** \| **abhyupāyān** bhagavad-dharmān **dṛṣṭvāpi** \|
**kiṁ** punar **nṛpāḥ** ? \|\|41\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : abhyupāyān**
antaraṅga-sādhanāni \|\|41\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : nūnam** iti \| **tāṁ gatiṁ
dṛṣṭvāpi** tasya **abhyupāyān** antaraṅga-sādhanāny apy **adhigantuṁ**
**veda-vādana**-śīlā brahmarṣayo'pi **naiva prabhavanti**, kim uta tām ?
yadyapy evaṁ te'pi na tarhi kim-utatarāṁ nṛpā ity arthaḥ \|
\"dṛṣṭvābhyupāyāti\" iti citsukhaḥ \|\|41\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tapaḥ-prabhāva**-rūpasya
**sutasya** **tāṁ** prasiddhāṁ **patiṁ** phalaṁ **dṛṣṭvāpi** tasyā
**abhyupāyān** antaraṅga-sādhanāny apy **adhigantuṁ na prabhavanti**,
**kim** uta tām \| yady evaṁ te'pi, na \| tarhi kim utatarāṁ **nṛpā**
ity arthaḥ \|\|41\|\|

**\...**

**\|\| 4.12.42 \|\|**

**yaḥ pañca-varṣo guru-dāra-vāk-śarair**

**bhinnena yāto hṛdayena dūyatā \|**

**vanaṁ mad-ādeśa-karo ñjitaṁ prabhuṁ**

**jigāya tad-bhakta-guṇaiḥ parājitam \|\|**

**śrīdhara-svāmī (bhāvārtha-dīpikā) :** tapaḥ-prabhāvaṁ gatiṁ ca
viśinaṣṭi dvābhyām \| guru-dārāḥ pitṛ-patnī suruciḥ, tasyā vāk-śarair
bhinnenāta eva dūyatā hṛdayena vanaṁ yātaḥ sann ajitam api yā jigāya
vaśīkṛtavān \|\|42\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dūyatā tapyamānena
ṭudu-upatāpe \| tatpūrvoktaṁ madhuvanaṁ yātaḥ \|\|42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dūyatā dūyamānena
\|\|42\|\|

**\...**

**\|\| 4.12.43 \|\|**

**yaḥ kṣatra-bandhur bhuvi tasyādhirūḍham**

**anv ārurukṣed api varṣa-pūgaiḥ \|**

**ṣaṭ-pañca-varṣo yad ahobhir alpaiḥ**

**prasādya vaikuṇṭham avāpa tat-padam \|\|**

**śrīdhara-svāmī (bhāvārtha-dīpikā) :** tasyādhirūḍhaṁ tena prāptaṁ
padaṁ yo bhuvi kṣatra-bandhuḥ kṣatriyo bhavet, sa tam anu varṣa-samūhair
apy āroḍhum icched api kim \| tat saṅkalpo'py aśakyo dūrata ārohaṇam ity
arthaḥ \| kathaṁ-bhūtaṁ padam ? ṣaḍ vā pañca vā varṣāṇi yasya saḥ \|
alpair evāhobhir vaikuṇṭhaṁ prasādya yat tasya padam avāpa tat
\|\|43\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : "**yaḥ" ity atra "kaḥ" iti kvacit
citsukha-sammataś ca, kintu svāmy-asammataḥ \|\|43\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kṣatra-bandhuḥ
kṣatriyottamo'pi tam apekṣya kṣatriyādhamo yaḥ tasya rūḍhaḥ padam anu
paścād āroḍhum icchet sakiṁ varṣa-samūhair api ārohed iti śeṣaḥ \| yad
yasāmānyādhikaraṇāt ṣaḍ vā pañca vā varṣāṇi vayāṁsi yasyeti
vayaḥ-śabdasya vṛttāv antarbhāvaḥ \|\|43\|\|

**\...**

**\|\| 4.12.44 \|\|**

**maitreya uvāca---**

**etat te'bhihitaṁ sarvaṁ yat pṛṣṭo'ham iha tvayā \|**

**dhruvasyoddāma-yaśasaś caritaṁ sammataṁ satām \|\|**

**śrīdhara-svāmī (bhāvārtha-dīpikā) :** uddāmam utkṛṣṭaṁ yaśo yasya
\|\|44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** etad iti yugmakam \| yat pṛṣṭo'ham
ity anusāreṇa dhruvasya caritam api pṛṣṭam ity avagantavyam \|\|44\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 4.12.45-46 \|\|**

**dhanyaṁ yaśasyam āyuṣyaṁ puṇyaṁ svasty-ayanaṁ mahat \|**

**svargyaṁ dhrauvyaṁ saumanasyaṁ praśasyam agha-marṣaṇam \|\|**

**śrutvaitac chraddhayābhīkṣṇam acyuta-priya-ceṣṭitam \|**

**bhaved bhaktir bhagavati yayā syāt kleśa-saṅkṣayaḥ \|\|**

**śrīdhara-svāmī (bhāvārtha-dīpikā) :** dhanāder nimittam \| dhrauvyaṁ
dhruva-sthāna-prāpakam \| praśasyaṁ praśaṁsārham \| agha-marṣaṇaṁ
pāpa-nāśanam \|

acyuta-priyasya dhruvasya ceṣṭitaṁ śrutvā yo vartate tasya bhaktir
bhavet \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kṣatreṇa kṣatatrāṇena
badhnāti dasyugaṇāniti kṣatrabandhuḥ \| kṣatriyottamo\'pi kastatpadaṁ
prāptuṁ śaknuyād iti \| ity artha iti \|
tatpadārohaṇasaṅkalpasyāpyaśaktatve kutastadārohaṇam iti bhāvaḥ \|
garbhāpekṣayā ṣaḍity uktirasti sarvajñaśiromaṇeśrīvyāsadevasya
saṁśayānupapatteḥ \| yadvā---paḍiti pṛthakpadam eva yaḥ pañcavarṣa iti
pūrvaślokānurodhāt, taccāhobhirityantenānveti prathamāntam api
tṛtīyārthe\'sti, ahaścātropalakṣaṇaṁ rātrer api sa cāhorātro\'py atra
paitro grāhyaḥ \| paitro māsenetyamarokteḥ \| māsairahaṁ ṣaḍbhiramuṣya
pādayoḥ iti dhruvokteḥ \| yadvā---kiyadvarṣoyaṁ bāla iti kenacitpṛṣṭo
bālapitā yathā pañcaṣaḍabdoyamityuttarayati tathā
lokoktivadiyamuktirjñeyeti \|\| yathā bhaktyā \| kleśānāmavidyādīnāṁ
kṣayaḥ \|\|43-46\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dhanādi-kāmanāvatāṁ
dhanyam ity ādi dhrauvyaṁ dhruva-sthāna-prāpakaṁ sumanaso devās
tad-arhaṁ te'py etat śrotuṁ vaktuṁ cārhantīty arthaḥ śrutvā sthitasyeti
śeṣaḥ \|\|45-46\|\|

**\...**

**\|\| 4.12.47 \|\|**

**mahattvam icchatāṁ tīrthaṁ śrotuḥ śīlādayo guṇāḥ \|**

**yatra tejas tad icchūnāṁ māno yatra manasvinām \|\|**

**śrīdhara-svāmī (bhāvārtha-dīpikā) :** tīrthaṁ mahattvāvāpti-sthānam \|
guṇā yatra bhavanti \|\|47\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**

> tīrthaṁ śāstrādhvarakṣetropāyanārīrajaḥ su ca \|
>
> avatārarṣijuṣṭāṁbupātropādhyāyamantriṣu \|\| iti medinī \|

tadicchūnāṁ teja ākāṅkṣamāṇānāṁ yatra yasmiṁścarite\'bhyasyamāne tejo
bhavatīty arthaḥ \| manasvināṁ mānepsūnāṁ mānaḥ pūjā ca bhavati \| yad
vā, manasvināṁ sthiracetasāṁ madhye māno\'sya śroturvakturvā bhavatīty
arthaḥ \|\|47\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tīrtham idaṁ kāraṇaṁ
yatra śrute sati \|\|47\|\|

**\...**

**\|\| 4.12.48-49 \|\|**

**prayataḥ kīrtayet prātaḥ samavāye dvi-janmanām \|**

**sāyaṁ ca puṇya-ślokasya dhruvasya caritaṁ mahat \|\|**

**paurṇamāsyāṁ sinīvālyāṁ dvādaśyāṁ śravaṇe'thavā \|**

**dina-kṣaye vyatīpāte saṅkrame'rkadine'pi vā \|\|**

**śrīdhara-svāmī (bhāvārtha-dīpikā) :** samavāye sabhāyām \|\|48\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** samavāyaḥ samūhe ca
saṁbandhe\'pi nigadyate iti \|\| sinīvālyāṁ dṛṣṭeṁdukalāyāmamāvasyāyāṁ
śravaṇarbhasya hariṁdevatākatvena parvatvamastīti dinakṣaye\'vamadine \|
vyatīpāte viṣkaṁbhādyantargate yogaviśeṣe \| yadvā---

> śravaṇāśvidhaniṣṭhārdrānāgadaivatamastake \|
>
> yadyamā ravivāreṇa vyatīpātaḥ sa ucyate \|\|

nāgadaivatamāśleṣā mastakaṁ mṛgaśiraḥ, prathamapāda ityanye \| sa ca
sarveṣām ity uktalakṣaṇe saṅkrame ravisaṅkrāntau apinānyasminnapi
puṇyakāle cūḍāmaṇyādiyoge saptamyāṁ ravivāreṇa yogaścūḍāmaṇismṛtaḥ
ityādyukteḥ \|\|48-49\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** prayata iti yugmakam \|\|48-49\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 4.12.50 \|\|**

**śrāvayec chraddadhānānāṁ tīrtha-pāda-padāśrayaḥ \|**

**necchaṁs tatrātmanātmānaṁ santuṣṭa iti sidhyati \|\|**

**madhvācāryaḥ (bhāgavata-tātparyam) :** manasā paramātmānaṁ prati
santuṣṭaḥ \|\|50\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** necchan niṣkāmas tatra śravaṇe
ātmanaivātmānaṁ prati santuṣṭo bhavatīti hetoḥ siddhiṁ prāpnoti
\|\|50\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śraddadhānānām iti
dvitīyārthe ṣaṣṭhī \| niṣkāmastadvetanaṁ kim api dravyaṁ na pratigṛhṇan
tatra heturātmānaṁ pratyātmanaiva santuṣṭaḥ matkathyamānāṁ kṛṣṇakathāṁ
bhaktāḥ śraddhayā śṛṇvantvityetad eva mama vetanam iti manyamānaḥ,
ityata eva siddhiṁ sarvābhīṣṭaniṣpattiṁ prāpnoti \|\|50\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śraddadhānānām iti
dvitīyathārthe ṣaṣṭhī \| necchan tad vetanaṁ kim api dravyaṁ na
pratigṛhṇan \| tatra hetuḥ---ātmānaṁ prati ātmanaiva santuṣṭaḥ \| tatra
śrāvaṇe mat-kathyamānāṁ kṛṣṇa-kathāṁ bhaktaḥ śraddhayā śṛṇotīty etad eva
mama vetanam iti manyamāna iti \| ata eva siddhiṁ prāpnoti \|\|50\|\|

**\...**

**\|\| 4.12.51 \|\|**

**jñānam ajñāta-tattvāya yo dadyāt sat-pathe'mṛtam \|**

**kṛpālor dīna-nāthasya devās tasyānugṛhṇate \|\|**

**śrīdhara-svāmī (bhāvārtha-dīpikā) :** kiṁ ca, sat-pathe
bhagavan-mārge'mṛta-rūpaṁ jñānaṁ yo dadyāt \|\|51\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** jīvanistārakaṁ kim api
jñānaṁ śrāvayata eva mahāphalaṁ
kimutedṛgbhaktadhruvacaritamityāśayenāha---kiṁ ca iti \| tasya
bhāgavatajñānadāturna kevalaṁ bhagavānevānugṛhṇāti kiṁ tu
tadindriyābhimānino devā digvātārkapracetāśvivahnīndropendramitrakāḥ ity
uktā apyanugṛhṇantīty arthaḥ \|\|51\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** jñānam iti \| sat-pathe
san-mārgāntar-mukha-jananāya \| ya iti kvacin nāsti \|\|51\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** jīva-nistārakaṁ kim api
jñānaṁ śrāvayata eva mahā-phalaṁ kim uta dhruva-caritam ity
āha---jñāneti \|\|51\|\|

**\...**

**\|\| 4.12.52 \|\|**

**idaṁ mayā te'bhihitaṁ kurūdvaha**

**dhruvasya vikhyāta-viśuddha-karmaṇaḥ \|**

**hitvārbhakaḥ krīḍanakāni mātur**

**gṛhaṁ ca viṣṇuṁ śaraṇaṁ yo jagāma \|\|**

**śrīdhara-svāmī (bhāvārtha-dīpikā) :** dhruvasya caritaṁ mayā
te'bhihitam \| mātur gṛhaṁ ca hitvā \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** punar api tanmāhātmyaṁ
sūcayannupasaṁharati \| śuddhakulaprādurbhūtatvena
śraddadhānatvāttvametacchrāvaṇayogyosītyabhiprāyeṇāha---kurudvaheti \|
arbhako bālaḥ san \|\|52\|\|

iti śrīmad-bhāgavata-bhāvārtha-dīpikā-prakāśe caturtha-skandhe
dvādaśo\'dhyāyaḥ \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

iti sārārtha-darśinyāṁ harṣiṇyāṁ bhakta-cetasām \|

caturthe dvādaśo'dhyāyaḥ saṅgataḥ saṅgataḥ satām \|\|\*\|\|

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁ vaiyāsikyāṁ caturtha-skandhe

dhruva-caritaṁ nāma dvādaśo'dhyāyaḥ \|

\|\| 4.12 \|\|

**\...**

**(4.13)**

## 
**atha trayodaśo'dhyāyaḥ**

<details><summary>विषयः</summary>

dhruvasya vaṁśaḥ, tatrotpannasyāṅgasya sva-tanaya-vena-kṛta-durācāreṇa nirvedādhikyād gṛha-tyāgaś ca \|
</details>

**\|\| 4.13.1 \|\|**

**sūta uvāca---**

**niśamya kauṣāraviṇopavarṇitaṁ**

**dhruvasya vaikuṇṭha-padādhirohaṇam \|**

**prarūḍha-bhāvo bhagavaty adhokṣaje**

**praṣṭuṁ punas taṁ viduraḥ pracakrame \|\|**

**śrīdhara-svāmī (bhāvārtha-dīpikā) :**

evaṁ pañcabhir adhyāyair dhruva-caryā'nuvarṇitā \|

athaikādaśabhiś citraṁ pṛthu-cāritram ucyate \|\|

tatra trayodaśe vaktuṁ pṛthor janma dhruvānvaye \|

aṅgo vena-pitā putra-krauryād gata itīryate \|\|

prarūḍho bhāvo bhaktir yasya \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** citramadbhutam
tatraikādaśasu madhye \| taṁ kauṣāravim \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** śrī-sūta uvāca śrī-śuka-deva-vāk
śeṣatvena sthitaṁ svayam evāpūrayad ity arthaḥ \|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

trayodaśe'ṅga-rājasya putreṣṭyā yaḥ suto'jani \|

veṇas tasyātidaurātmyān nṛpo nirvidya nirgataḥ \|\|1\|\|

**\...**

**\|\| 4.13.2 \|\|**

**vidura uvāca---**

**ke te pracetaso nāma kasyāpatyāni suvrata \|**

**kasyānvavāye prakhyātāḥ kutra vā satram āsata \|\|**

**śrīdhara-svāmī (bhāvārtha-dīpikā) :** anvavāye vaṁśe \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tvādṛśāṁ
haricaryāvarṇanādyeva vrato\'stītyāśayenāha---suvrateti \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** satre'gāyat pracetasām
ity ākarṇya pṛcchati---ke te iti \| anvavāye vaṁśe \|\|2\|\|

**\...**

**\|\| 4.13.3 \|\|**

**manye mahā-bhāgavataṁ nāradaṁ deva-darśanam \|**

**yena proktaḥ kriyā-yogaḥ paricaryā-vidhir hareḥ \|\|**

**śrīdhara-svāmī (bhāvārtha-dīpikā) :** nāradena pracetasāṁ satre
varṇitāḥ kathāḥ praṣṭuṁ tan mahimānam āha---manya iti \| devasya
darśanaṁ yasya \| hareḥ paricaryā-prakāraḥ kriyā-yogaḥ pañca-rātre
proktaḥ \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanu mahābhāgavatena
vidureṇa hari-kathāpraśnaṁ tyaktvā pracetasāṁ praśnaḥ kim iti kṛta iti
cetteṣāṁ kathāpi hari-kathāvinābhūtaiva śrīnāradena
procyamānatvānnāradastvanyakathāṁ na vakti bhāgavatacūḍāmaṇitvād ity
āha---manya iti \| devaṁ śrī-kṛṣṇaṁ darśayatyupadeśeneti devadarśanaḥ \|
yadvā---devairbhaktyā dedīpyamānairdṛśyata iti \| tatra hetuḥ---yena
nāradena bhagavatsākṣātkārārtham eva pañcarātre pūjanavidhānaṁ tasyaiva
mokṣahetutvokteḥ \| yena kriyānaipuṇena \| mo yāyādamartyatām
ityuddhavokteḥ \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mahā-bhāgavataṁ
vaiṣṇava-sampradāya-guruṁ deva-darśanaṁ śrī-bhagavat-tattva-jñaṁ
bhagavat-sarva-maṅgala-darśanaṁ ca \| anukampeṣu bhagavad-anubhava-hetuṁ
vā \|\|3\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kriyā-yogaḥ
paricaryā-prakāraḥ pañcarātro yena proktaḥ \|\|3\|\|\|

**\...**

**\|\| 4.13.4 \|\|**

**sva-dharma-śīlaiḥ puruṣair bhagavān yajña-pūruṣaḥ \|**

**ijyamāno bhaktimatā nāradeneritaḥ kila \|\|**

**śrīdhara-svāmī (bhāvārtha-dīpikā) :** sva-dharma-śīlaiḥ puruṣaiḥ
pracetobhiḥ \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** svadharmeti \| atrāyaṁ
bhāvaḥ---sākṣānnārāyaṇa eva carupuroḍāśādidravyasvāmitvena
tadabhimānyagnyādidevatāntaryāmitvena tacchabdapravṛttinimit tasya
mukhyatvena devatātvena ca mantramūrtitvenejyamāna eva nāradena
pratipādita iti \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tādṛśenāpi nāradeneḍitaḥ \|\|4\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sva-dharma-śīlaiḥ
pracetobhiḥ \| ijyamāna īḍita iti ijyaiveḍiteti bhāvaḥ \|\|4\|\|

**\...**

**\|\| 4.13.5 \|\|**

**yās tā devarṣiṇā tatra varṇitā bhagavat-kathāḥ \|**

**mahyaṁ śuśrūṣave brahman kārtsnyenācaṣṭum arhasi \|\|**

*na katamena vyākhyātam.*

**\...**

**\|\| 4.13.6 \|\|**

**maitreya uvāca---**

**dhruvasya cotkalaḥ putraḥ pitari prasthite vanam \|**

**sārvabhauma-śriyaṁ naicchad adhirājāsanaṁ pituḥ \|\|**

**śrīdhara-svāmī (bhāvārtha-dīpikā) :** dhruvasya vaṁśe te jātā iti
vaktuṁ dhruvasya vaṁśam anukrāmati---dhruvasyety-ādinā \| pituḥ
sārvabhauma-śriyaṁ naicchad adhirājāsanaṁ ca \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tataḥ kiṁ phalitamity
atrāha---yāstā iti \| kathanasāmarthyaṁ prathayannāha---brahmann iti
\|\|5-6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dhruvasya vaṁśa eva te
jātā iti tad-vaṁśa-kathāyām eva pracetasāṁ kathā āyāsyatīty
abhiprāyeṇāha \|\|6\|\|

**\...**

**\|\| 4.13.7 \|\|**

**sa janmanopaśāntātmā niḥsaṅgaḥ sama-darśanaḥ \|**

**dadarśa loke vitatam ātmānaṁ lokam ātmani \|\|**

**śrīdhara-svāmī (bhāvārtha-dīpikā) :** anicchāyāṁ hetum āha---sa iti
caturbhiḥ \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** janmanā janmaprabhṛti
\|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ātmānam iti yugmakam \|\|7\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** janmanā utpattyaiva
upaśāntātmā jñānī \|\|7\|\|

**\...**

**\|\| 4.13.8-9 \|\|**

**ātmānaṁ brahma nirvāṇaṁ pratyastamita-vigraham \|**

**avabodha-rasaikātmyam ānandam anusantatam \|\|**

**avyavacchinna-yogāgni- dagdha-karma-malāśayaḥ \|**

**svarūpam avarundhāno nātmano'nyaṁ tadaikṣata \|\|**

**madhvācāryaḥ (bhāgavata-tātparyam) :**

> svarūpaṁ jīvasya viśva-rūpaṁ paramātmānam \|
>
> bhinna-svarūpam abhidaṁ svarūpaṁ tu dvidhā hareḥ \|
>
> bhinna-svarūpaṁ brahmādyā matsyādy abhimucyate \|\| iti gāruḍe
> \|\|9\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) : ātmānaṁsvarūpa**-bhūtaṁ
**brahmāvarundhāna** āpnuvan jānann **ātmano nānyaṁ tadaikṣata** \|
svayaṁ tu sarvasmād anyaḥ san \| kathaṁ-bhūtaṁ brahma ? **nirvāṇaṁ**
śāntam \| **pratyastamitaḥ** śānto **vigraho** bhedo yasmin \|
**avabodha-rasenaikātmyaṁ** yasya \|\|8\|\| kathaṁ-bhūtaḥ ?
**avyavacchinno** yo **yogaḥ**, sa ev**āgniḥ**, tena **dagdhaḥ
karma-mala āśayo** vāsanā ca yasya \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** dadarśa loke ity anena prathamaṁ
sopādhika-brahma-darśanam uktam, adhunā nirupādhika-brahma-darśanam
āha---pratyastamitam iti \| nirupādhikam ity arthaḥ \| **anusantataṁ**
sarvatrānusyūtaṁ svarūpaṁ parama-kāraṇa-rūpam ātmano jīvavac chuddhāt
**tad-anyan naikṣata** abhedāṁśa-mātrānusandhānāt \|\|8\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ātmānaṁ jīvaṁ svarūpaṁ
svarūpa-bhūtaṁ brahma **avarundhāno** jānan **nirvāṇaṁ** śāntam
**pratyastamita-vigrahaṁ** nirasta-vivādam \|\|8\|\| ātmānaṁ kīdṛśam ?
avabodha-**rasenaik**ātmyaṁ yasya taṁ, avyavacchinnena nirantareṇa
yogāgninā dagdhaṁ karma-malaṁ yasya tathābhūta āśayo yasya saḥ \|
ātmanaḥ śuddha-jīvād anyat naikṣata \|\|9\|\|

**\...**

**\|\| 4.13.10 \|\|**

**jaḍāndha-badhironmatta- mūkākṛtir atan-matiḥ \|**

**lakṣitaḥ pathi bālānāṁ praśāntārcir ivānalaḥ \|\|**

**śrīdhara-svāmī (bhāvārtha-dīpikā) :** jaḍādīnām ivākṛtir yasya
tathābhūto lakṣitaḥ \| atan-matiḥ na teṣām iva matir yasya sarva-jñatvāt
\| praśāntāny arcīṁṣi jvālā yasyānalasya tadvat sthitaḥ \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pratyastamitavigrahaṁ
nirastavivādam \|\|8-10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pathi bālair
jaḍādy**-**ākṛtir lakṣitaḥ \| atan-matiḥ na jaḍādīnām iva matir yasya
saḥ \|\|10\|\|

**\...**

**\|\| 4.13.11 \|\|**

**matvā taṁ jaḍam unmattaṁ kula-vṛddhāḥ samantriṇaḥ \|**

**vatsaraṁ bhūpatiṁ cakrur yavīyāṁsaṁ bhrameḥ sutam \|\|**

**madhvācāryaḥ (bhāgavata-tātparyam) :**

> kalpaḥ kalpābhimānī san śiśumārānuga-sthitaḥ \|
>
> vatsaro rājyam akarot pitrā dattaṁ mahā-balaḥ \|\| iti brāhme \|
>
> cakre nārāyaṇaḥ sākṣāt kintughnaḥ kalpam ātmajam \|\| iti pādme
> \|\|11\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** yavīyāṁsam utkalāt kaniṣṭham
\|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.13.12 \|\|**

**svarvīthir vatsarasyeṣṭā bhāryāsūta ṣaḍ-ātmajān \|**

**puṣpārṇaṁ tigmaketuṁ ca iṣam ūrjaṁ vasuṁ jayam \|\|**

**śrīdhara-svāmī (bhāvārtha-dīpikā) :** iṣṭā priyā bhāryā \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** utkalaḥ sarvāpekṣayā
jyeṣṭhastataḥ kanīyānvatsastatkanīyānkalya iti bodhyamanyathā kalyaṁ
vihāya vatsasyābhiṣeko\'saṅgataḥ syād daśamādhyāyāraṁbhe
prajāpaterduhitaram ity-ādinā putrakathanamātraṁ na tu kramo vivakṣitaḥ,
anyathotkalasya sarvāpekṣayā kaniṣṭhatvamāpadyeteti \|\|11-12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.13.13 \|\|**

**puṣpārṇasya prabhā bhāryā doṣā ca dve babhūvatuḥ \|**

**prātar madhyandinaṁ sāyam iti hy āsan prabhā-sutāḥ \|\|**

*na katamena vyākhyātam.*

**\...**

**\|\| 4.13.14 \|\|**

**pradoṣo niśitho vyuṣṭa iti doṣā-sutās trayaḥ \|**

**vyuṣṭaḥ sutaṁ puṣkariṇyāṁ sarva-tejasam ādadhe \|\|**

**śrīdhara-svāmī (bhāvārtha-dīpikā) :** niśitho niśīthaḥ \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atra yaṁ yamādāya kathā
pravartate sa sa eva vaṁśahetubhūtaḥ, anye tvakṛtodvāhā
yogino\'prajāśceti dhyeyam iti tīrthaḥ \| striyaḥ sutāś ca
kālāditattadvastvabhimānina eveti ca \|\|13-14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.13.15 \|\|**

**sa cakṣuḥ sutam ākūtyāṁ patnyāṁ manum avāpa ha \|**

**manor asūta mahiṣī virajān naḍvalā sutān \|\|**

**śrīdhara-svāmī (bhāvārtha-dīpikā) :** sa sarva-tejāḥ cakṣuḥ-saṁjñaḥ
manuṁ sutaṁ putram avāpa \| manor mahiṣī naḍvalā virajān śuddhān
puru-pramukhān dvādaśa sutān asūta \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sa cakṣur ity ardhakam \| sa
cakṣuḥ-saṁjñaḥ sarva-tejāḥ sutaṁ cākṣuṣaṁ manutvenāvāpety arthaḥ \|
vakṣyate hy aṣṭame---ṣaṣṭhaś ca cakṣuṣaḥ putraś cākṣuṣo nāma vai manuḥ
\[bhā.pu. 8.5.7\] iti \| tasmāt ṭīkāyām api cakṣuḥ-sañjña iti
prathamānta-pāṭha eva sammataḥ \| manor iti \| vairājam iti citsukhaḥ \|
vairājādīn sutān \|\|15\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sa sarva-tejā eva cakṣuḥ
cākṣuṣaṁ sūtaṁ manum avāpeti vyākhyeyam \| ṣaṣṭhaś ca cakṣuṣaḥ putraś
cākṣuṣo nāma vai manuḥ \[bhā.pu. 8.5.7\] ity aṣṭamāt \|\|15\|\|

**\...**

**\|\| 4.13.16-18 \|\|**

**puruṁ kutsaṁ tritaṁ dyumnaṁ satyavantam ṛtaṁ vratam \|**

**agniṣṭomam atīrātraṁ pradyumnaṁ śibim ulmukam \|\|**

**ulmuko'janayat putrān puṣkariṇyāṁ ṣaḍ uttamān \|**

**aṅgaṁ sumanasaṁ khyātiṁ kratum aṅgirasaṁ gayam \|\|**

**sunīthāṅgasya yā patnī suṣuve venam ulbaṇam \|**

**yad-dauḥśīlyāt sa rājarṣir nirviṇṇo niragāt purāt \|\|**

**vaṁśīdharaḥ (bhāvārtha-dīpikā-prakāśaḥ) :** cakṣuḥsaṁjñaṁ ṣaṣṭhastu
cakṣuṣaḥ putraścākṣuṣo nāma vai manuḥ ityaṣṭame vakṣyamāṇatvāt \| atra
cakṣuḥ śabdena cākṣuṣa eva grāhyastaddhitābhāvastvārṣa iti dhyeyam \|
mārkaṇḍeye\'pi anyajanmani jāto\'sau cakṣuṣaḥ parameṣṭhinaḥ \|
cākṣuṣatvamatas tasya janmānyasminnapi dvije iti kroṣṭukiṁ prati
mārkaṇḍeyokteḥ cakṣuḥsutaṁ cakṣuṣa udbhūtatvāccakṣuḥputramarthāccākṣuṣaṁ
putraṁ bhāvinaṁ manumavāpa janayāmāsa \| kiñcāyam eva kāraṇāntareṇa
dakṣavaśiṣṭhādivadvakṣyamāṇaṣaṣṭhaskandhīyavasuvaṁśe\'py etannāmnaiva
bhaviṣyatīti dhyeyam \|\| nirviṇṇo viraktaḥ \|\|15-18\|\|

---------------------------------------------------------------------------------------------------------------------

*na katamena vyākhyātam.*

**\...**

**\|\| 4.13.19 \|\|**

**yam aṅga śepuḥ kupitā vāg-vajrā munayaḥ kila \|**

**gatāsos tasya bhūyas te mamanthur dakṣiṇaṁ karam \|\|**

**śrīdhara-svāmī (bhāvārtha-dīpikā) :** aṅga he vidura \| vāg eva vajraṁ
yeṣām \|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yaṁ venaṁ, gatāsormṛtasya,
tasya venasya \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.13.20 \|\|**

**arājake tadā loke dasyubhiḥ pīḍitāḥ prajāḥ \|**

**jāto nārāyaṇāṁśena pṛthur ādyaḥ kṣitīśvaraḥ \|\|**

**śrīdhara-svāmī (bhāvārtha-dīpikā) :** mathane hetuḥ---arājaka iti \|
ādyaḥ pura-grāmādīnāṁ tena racitatvāt \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tadā venanāśe \|
yadvā---pracalita rājavaṁśo hi venanāśānnaṣṭa eva munibhiḥ pṛthumutpādya
punaḥ pracāritaḥ pṛthutaḥ prathamaṁ pracalanāttasyaivādyatvam \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mathane hetuḥ---arājaka
iti \| jāto mathyamānāt karāt \| ādyaḥ kṣitīśvara iti
pura-grāmādi-vidhāyakatvāṁśena \|\|20\|\|

**\...**

**\|\| 4.13.21 \|\|**

**vidura uvāca---**

**tasya śīla-nidheḥ sādhor brahmaṇyasya mahātmanaḥ \|**

**rājñaḥ katham abhūd duṣṭā prajā yad vimanā yayau \|\|**

**śrīdhara-svāmī (bhāvārtha-dīpikā) :** yad yasyāḥ prajāyā hetor vimanāḥ
sanyayau \|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasyāṅgasya \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yad yato vimanāḥ
san\|\|21\|\|

**\...**

**\|\| 4.13.22 \|\|**

**kiṁ vāṁho vena uddiśya brahma-daṇḍam ayūyujan \|**

**daṇḍa-vrata-dhare rājñi munayo dharma-kovidāḥ \|\|**

**śrīdhara-svāmī (bhāvārtha-dīpikā) :** kiṁ vā, aṁhaḥ aparādhaṁ vene
uddiśya ālakṣya \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** daṇḍo\'strī śāsane rājñāṁ
hiṁsāyāṁ lakuṭe guḍe iti yādavaḥ \| daṇḍavratadhare śāsanākhyavrataṁ
bibhrati \| na teṣvajñānaleśaḥ saṁbhāvyate ity āha---dharmakovidā iti
\|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** veṇam uddiśyeti
citsukhasyāsammatam \|\|22\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca \| aṁho'parādham
\| rājñīti rājña eva daṇḍo'dhikāro, na tu rājño'pi daṇḍe munīnām
adhikāra ity arthaḥ \|\|22\|\|

**\...**

**\|\| 4.13.23 \|\|**

**nāvadhyeyaḥ prajā-pālaḥ prajābhir aghavān api \|**

**yad asau loka-pālānāṁ bibharty ojaḥ sva-tejasā \|\|**

**śrīdhara-svāmī (bhāvārtha-dīpikā) :** yato'yam adharma ity
āha---nāvadhyeyo'vajñeyo'pi na bhavati \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.13.24 \|\|**

**etad ākhyāhi me brahman sunīthātmaja-ceṣṭitam \|**

**śraddadhānāya bhaktāya tvaṁ parāvara-vittamaḥ \|\|**

**śrīdhara-svāmī (bhāvārtha-dīpikā) :** parāvara-vidāṁ madhye'tiśreṣṭhaḥ
\|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na katareṇa vyākhyātam.*

**\...**

**\|\| 4.13.25 \|\|**

**maitreya uvāca---**

**aṅgo'śvamedhaṁ rājarṣir ājahāra mahā-kratum \|**

**nājagmur devatās tasminn āhūtā brahma-vādibhiḥ \|\|**

**śrīdhara-svāmī (bhāvārtha-dīpikā) :** abhāvī putraḥ kāmya-karmaṇā
balādāpādito na sukhāya bhaved iti dyotayann aṅgasya putrotpatti-kramam
āha---aṅga ity-ādinā \|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yatoyaṁ
rājāvamāno\'dharmo\'to na kārya ity āha---aghavānyāpaśīlo\'pi \|
lokapālānāmindrādīnāmojo balaṁ dīptiṁ vā ojo dīptāvavaṣṭaṁbhe
prakāśabalayor api iti medinī \| tasminnavajñāte indrādyavajñā syād iti
bhāvaḥ \|\|23-25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :**
prācina-balavattarāparādha-viśeṣeṇa pratihata-putra-bhāgyatve'pi tasya
śrī-viṣṇu-prayajana-māhātmyāt putro jātaḥ \| tathā tena
dūṣita-tad-bhāgyatve'pi tasmād evāsau vairāgya-hetur jātaḥ pautraś ca
tad-avatāra evety āha---aṅga ity ādinā \|\|25\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 4.13.26 \|\|**

**tam ūcur vismitās tatra yajamānam atha rtvijaḥ \|**

**havīṁṣi hūyamānāni na te gṛhṇanti devatāḥ \|\|**

**vaṁśīdharaḥ (bhāvārtha-dīpikā-prakāśaḥ) :** tamaṅgam \| atha
devāvāhanottaram \| snehādāha---tāteti \| tātaḥ syājjanake priye iti
kośāt \|\|26\|\|

---------------------------------------------------------------------------------------------------------------------

*na katamena vyākhyātam.*

**\...**

**\|\| 4.13.27 \|\|**

**rājan havīṁṣy aduṣṭāni śraddhayāsāditāni te \|**

**chandāṁsy ayāta-yāmāni yojitāni dhṛta-vrataiḥ \|\|**

**śrīdhara-svāmī (bhāvārtha-dīpikā) :** ayāta-yāmāny agata-vīryāṇi
\|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dravyādidoṣānna gṛhṇantīti
cedāha---rājann iti \| havīṁṣi carudravyāṇi \| aduṣṭānyatīva śobhanāni
dātuḥ śraddhārāhityād api tathā bhavati tad atra
nāstītyāhuḥ---śraddhayeti \| nirbalamantraprayogāttathātvam iti
tatrāha---chandāṁsīti---

> asthānocchvāsavicchedaghoṣaṇādhyayanādikam \|
>
> pramādopanataṁ vātha yātayāmatvakārakam \|\| iti kātyāyanasmṛteḥ \|

asyārthaḥ---uktodāttādisthāne niśvāsasya vicchedena tyāgena yuktaṁ yad
ghoṣaṇamadhyayanādhyāpanādi \| yadvā---adhyayanasamaye cāṁcalyādinā
yathāvacchravaṇābhāvaś ca chandasāṁ yātayāmatvaṁ nirbalatāṁ karotīty
arthaḥ \| etadyajñagatavipraistu yathāvihitam eva tadadhītam iti na
yātayāmatā chandasāmastīti bhāvaḥ \| kiṁ ca---

> ayātayāmaiśchandobhiryatkarma kriyate dvijaiḥ \|
>
> krīḍamānair api sadā tatteṣāṁ siddhikārakam \|\|

ityapi tenaivoktamato na jñāyate kimatra kāraṇaṁ yato devā na
svabhāgānsvīkurvantīti bhāvaḥ \| durvṛttaviproccāraṇādapyatra tathātvaṁ
na saṁbhāvyate---tatravratairiti---

> devapūjāpitṛpūjāniratāḥ sarvadā dvijāḥ \|
>
> yathālābhena santuṣṭāte\'tra jñeyā dhṛtavatāḥ \|
>
> abhakṣyamakṣakāhiṁstrāḥ paiśūnyānṛtavādinaḥ \|
>
> krodherṣyādaṁbhino vedavimukhāstvad-hṛtavratāḥ \|
>
> pūrve yogyāḥ pare\'yogyāḥ śraute smārte ca karmaṇi \|\| iti
> vāratāntaviḥ \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atropakaraṇāni tu samīcīnāny evety
āhuḥ---rājann iti \| pauruṣavān iti \| tasya nirargalatvam uktaṁ,
tathāpi na gṛhṇantīti pūrveṇaivānvayaḥ \|\|27\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 4.13.28 \|\|**

**na vidāmeha devānāṁ helanaṁ vayam aṇv api \|**

**yan na gṛhṇanti bhāgān svān ye devāḥ karma-sākṣiṇaḥ \|\|**

**vaṁśīdharaḥ (bhāvārtha-dīpikā-prakāśaḥ) :** iha yajñakarmaṇi \|
helanamavajñānam \| yadyato helanāt \|\|28\|\|

---------------------------------------------------------------------------------------------------------------------

*na katamena vyākhyātam.*

**\...**

**\|\| 4.13.29 \|\|**

**maitreya uvāca---**

**aṅgo dvija-vacaḥ śrutvā yajamānaḥ sudurmanāḥ \|**

**tat praṣṭuṁ vyasṛjad vācaṁ sadasyāṁs tad-anujñayā \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** yajñe gṛhīta-mauno'pi vācaṁ vyasṛjat prāyuṅkta
\|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tadanujñayā brāhmaṇānujñāṁ
prāpya \| taddevānāgamanabhāgāgrahaṇavṛttam \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

**\...**

**\|\| 4.13.30 \|\|**

**nāgacchanty āhutā devā na gṛhṇanti grahān iha \|**

**sadasas-patayo brūta kim avadyaṁ mayā kṛtam \|\|**

**śrīdhara-svāmī (bhāvārtha-dīpikā) :** āhutā āhūtāḥ \| grahān
soma-pātrāṇi \| iha yajñe na gṛhṇanti \|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** grahaḥ sūryādinavake
yajñapātroparāgayoḥ iti dharaṇiḥ \| avadyamaparādhaḥ \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** grahān soma-pātrāṇi
\|\|30\|\|

**\...**

**\|\| 4.13.31 \|\|**

**sadasas-pataya ūcuḥ---**

**nara-deveha bhavato nāghaṁ tāvan manāk sthitam \|**

**asty ekaṁ prāktanam aghaṁ yad ihedṛk tvam aprajaḥ \|\|**

**madhvācāryaḥ (bhāgavata-tātparyam) :**

> anapatya tv akarmāsau bāla-hatyā kṛtā purā \|
>
> ato duṣṭo'bhavat putro iṣṭo viṣṇu-rataḥ pṛthuḥ \|\|31\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** iha janmani na tāvan manāg īṣad
apy aghaṁ sthitam \| kathañcijjātasya aghasya sadya eva prāyaścittaiḥ
kṣālanāt \| kiṁ tu, prāktanam ekam agham asti \| **yad** yasmād īdṛk
guṇādhiko'pi tvaṁ prajā-rahitaḥ \|\|31\|\|

> nara-deveha bhavato nāghaṁ tāvan manāk sthitam \|
>
> asty ekaṁ prāktanam aghaṁ yad ihedṛk tvam aprajaḥ \|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** naradeva! bhavato nāvadyaṁ kiñcid
āsthitaṁ, \"asty ekaṁ prāktanāvadyam\" iti kvacit pāṭhaḥ
citsukha-sammataś ca, prāktānāvadyaṁ janmāntarīyāparādha iti vyākhyānāt
\|\|31\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 4.13.32 \|\|**

**tathā sādhaya bhadraṁ te ātmānaṁ suprajaṁ nṛpa \|**

**iṣṭas te putra-kāmasya putraṁ dāsyati yajña-bhuk \|\|**

**śrīdhara-svāmī (bhāvārtha-dīpikā) :** ato yathā devā havir gṛhṇanti
tathātmānaṁ suprajaṁ sādhaya \| kathaṁ sādhanīyam ? tad āhuḥ---iṣṭa iti
\|\|32\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ataḥ aprajasya
bhāgāgrahaṇāt \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.13.33 \|\|**

**tathā sva-bhāgadheyāni grahīṣyanti divaukasaḥ \|**

**yad yajña-puruṣaḥ sākṣād apatyāya harir vṛtaḥ \|\|**

**madhvācāryaḥ (bhāgavata-tātparyam) :**

> anapatyo'pi sad-dharmā loka-jin nātra saṁśayaḥ \|
>
> devais tu pṛthu-janmārthe harir aṅgasya no hṛtam \|\|33\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tathā sati sva-bhāgān
grahīṣyanti \| yadyato hariḥ sākṣād vṛtaḥ syāt \| atas tena saha sarve
devā āgamiṣyantīty arthaḥ \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhāga-dheyāni
bhāga-rūpāṇi dheyāni pātreṣu dhāryāṇi havīṁṣi \|\|33\|\|

**\...**

**\|\| 4.13.34 \|\|**

**tāṁs tān kāmān harir dadyād yān yān kāmayate janaḥ \|**

**ārādhito yathaivaiṣa tathā puṁsāṁ phalodayaḥ \|\|**

**śrīdhara-svāmī (bhāvārtha-dīpikā) :** nanv atitucchān kāmān hariḥ
kathaṁ dadyāt ? tatrāha---tāṁs tān iti \|\|34\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tathā sati putralābhe sati
divaukasāṁ bhāgagrahaṇaṁ yajñapuruṣavaraṇasya hetutvamārthikārthatayā
vyācaṣṭe ata iti \|\|33-34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.13.35 \|\|**

**iti vyavasitā viprās tasya rājñaḥ prajātaye \|**

**puroḍāśaṁ niravapan śipi-viṣṭāya viṣṇave \|\|**

**śrīdhara-svāmī (bhāvārtha-dīpikā) :** prajātaye putrotpattaye \|
śipi-viṣṭāya śipiṣu paśuṣu yajña-rūpeṇa praviṣṭāya \| tathā ca
śrutiḥ---yajño vai viṣṇuḥ paśavaḥ śipir yajña eva paśuṣu
pratitiṣṭhatiiti \|\|35\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tathā ca śipiśabdasya
paśuvācakatve pramāṇaṁ śrutiḥ \|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** puroḍāśaṁ yajñīya-dravyaṁ
niravapann adaduḥ \| śipiṣu paśuṣu yajña-rūpeṇa praviṣṭāya \| tathā ca
śrutiḥ---yajño vai viṣṇuḥ paśavaḥ śipir yajña eva paśuṣu
pratitiṣṭhatiiti \|\|35\|\|

**\...**

**\|\| 4.13.36 \|\|**

**tasmāt puruṣa uttasthau hema-māly amalāmbaraḥ \|**

**hiraṇmayena pātreṇa siddham ādāya pāyasam \|\|**

**śrīdhara-svāmī (bhāvārtha-dīpikā) :** tasmād iti yogyatayā'gneḥ
\|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.13.37 \|\|**

**sa viprānumato rājā gṛhītvāñjalinaudanam \|**

**avaghrāya mudā yuktaḥ prādāt patnyā udāra-dhīḥ \|\|**

**śrīdhara-svāmī (bhāvārtha-dīpikā) :** patnyai prādāt \|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.13.38 \|\|**

**sā tat puṁ-savanaṁ rājñī prāśya vai patyur ādadhe \|**

**garbhaṁ kāla upāvṛtte kumāraṁ suṣuve'prajā \|\|**

**śrīdhara-svāmī (bhāvārtha-dīpikā) :** pumāṁsaṁ sūte'neneti tathā tat
prāśya patyuḥ sakāśād garbham ādadhe \| aprajā satī \|\|38\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasmād iti \| tacchabdasya
pūrvaparāmarśakatvāt pūrvatrāgniśabdābhāvāt arthābādha-rūpā
vākyārthaheturyogyatā gṛhītā \| tacchabdenāgnirvivakṣitaḥ \| yathā
siñcati tenetyukte tacchabdena jalavivakṣaṇaṁ tadvad ity arthaḥ
\|\|36-38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam*

**\...**

**\|\| 4.13.39 \|\|**

**sa bāla eva puruṣo mātāmaham anuvrataḥ \|**

**adharmāṁśodbhavaṁ mṛtyuṁ tenābhavad adhārmikaḥ \|\|**

**madhvācāryaḥ (bhāgavata-tātparyam) :** mṛtyur devo yama-bhrātā
veṇa-mātāmaho sūraḥ \|

pīḍāṁ vegeti ca prāhur veṇo'sau pīḍanād abhūt \|\|39\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** mātā**maha**ṁ mṛtyum \| mṛtyor
hi putrī sunīthā \|\|39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam*

**\...**

**\|\| 4.13.40 \|\|**

**sa śarāsanam udyamya mṛgayur vana-gocaraḥ \|**

**hanty asādhur mṛgān dīnān veno'sāv ity arauj janaḥ \|\|**

**śrīdhara-svāmī (bhāvārtha-dīpikā) :** mṛgayur lubdhakaḥ san taṁ dṛṣṭvā
veno'sāvāgacchatīti janaḥ sarvo'py araut cukrośa \|\|40\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tena mṛtyvanusaraṇena
\|\|39-40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** taṁ dūrād eva dṛṣṭvā
veṇo'sāv asmat-prāṇa-ghātī sametīty araut cukrośa \|\|40\|\|

**\...**

**\|\| 4.13.41 \|\|**

**ākrīḍe krīḍato bālān vayasyān atidāruṇaḥ \|**

**prasahya niranukrośaḥ paśu-māram amārayat \|\|**

**śrīdhara-svāmī (bhāvārtha-dīpikā) :** ākrīḍe krīḍāsthān bālān paśūn
ivāmārayat \|\|41\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** niranukrośo nirdayaḥ
\|\|41\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** paśu-māraṁ paśūn
ivāmārayat \|\|41\|\|

**\...**

**\|\| 4.13.42 \|\|**

**taṁ vicakṣya khalaṁ putraṁ śāsanair vividhair nṛpaḥ \|**

**yadā na śāsituṁ kalpo bhṛśam āsīt sudurmanāḥ \|\|**

**śrīdhara-svāmī (bhāvārtha-dīpikā) :** vicakṣya dṛṣṭvā \|\|42\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sudurmanā atyākulacetāḥ
\|\|42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.13.43 \|\|**

**prāyeṇābhyarcito devo ye'prajā gṛha-medhinaḥ \|**

**kad-apatya-bhṛtaṁ duḥkhaṁ ye na vindanti durbharam \|\|**

**śrīdhara-svāmī (bhāvārtha-dīpikā) :** durmanasas tasya
kuputra-nindā-vākyāny āha---prāyeṇeti tribhiḥ \| aprajā ye tair
abhyarcitaḥ \| tatra hetuḥ---kutsitair apatyaiḥ saṁbhṛtaṁ durbharaṁ
dhārayitum aśakyaṁ duḥkhaṁ ye na vindanti \|\|43\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra devābhyarcane\|
saṁbhṛtaṁ saṁpūrṇīkṛtam \|\|43\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** prāyeṇeti duḥkhokti-mātram
\|\|43\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** he aprajā anapatyās tair
abhyarcitaḥ \| tatra hetuḥ---kadapatyena bhṛtaṁ pūrṇīkṛtaṁ durbharaṁ
dhārayitum aśakyaṁ duḥkhaṁ ye na vindanti \|\|43\|\|

**\...**

**\|\| 4.13.44-45 \|\|**

**yataḥ pāpīyasī kīrtir adharmaś ca mahān nṛṇām \|**

**yato virodhaḥ sarveṣāṁ yata ādhir anantakaḥ \|\|**

**kas taṁ prajāpadeśaṁ vai moha-bandhanam ātmanaḥ \|**

**paṇḍito bahu manyeta yad-arthāḥ kleśadā gṛhāḥ \|\|**

**śrīdhara-svāmī (bhāvārtha-dīpikā) :** sarveṣāṁ sarvaiḥ saha \| ādhir
mānasīvyathā \|\| taṁ prajāpadeśaṁ putra-nāma-mātram apy ātmano mohena
bandhanam \| yad-arthā yan-nimittāḥ kleśadā gṛhā bhavanti \|\|44-45\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yataḥ kadapatyāt \|
pāpīyasī kīrtirnindāho yasyāyaṁ surāpo durvyasanī putraḥ so\'pi
mandabhāgya ity evaṁrūpā bhavatīty arthaḥ \| pāpasaṅgānmahānadharmo
mahāpātakī ca syāt tatsaṁsargī ca pañcamaḥ iti smṛteḥ \| ye taṁ nindanti
tairvirodho\'pi anantako yāvajīvavyāpī \|\| vastuto duḥkhasamudram eva
putranāmadharam ity arthaḥ \| tasmāllokalajjāmanastāpādibahulebhyo
gṛhebhyo niḥ sṛtya kvacidalakṣite pradeśe śākamūlādivṛttiraṣṭāveva
yāmānbhagavantaṁ bhajannavaśiṣṭamāyukhyārthī kurvan kṛtārthībhaviṣyāmīti
niścikāya \|\|44-45\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yata iti yugmakam \| gṛhāṇāṁ doṣam
āha---tad iti \|\|44-45\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prajāpadeśaṁ nāmnaiva
prajām \| vastutas tu ātmano duḥkha-samudram ity arthaḥ \| tasmāl
loka-lajjā-manas-tāpādi-bahulebhyo gṛhebhyo niḥsṛtya kvacid alakṣite
pradeśe śāka-mūla-phalādi-vṛttir aṣṭāv eva yāmān bhagavantaṁ bhajann
avaśiṣṭam āyur avyarthīkurvan kṛtārthībhaviṣyāmīti niścikāya
\|\|45\|\|*.*

**\...**

**\|\| 4.13.46 \|\|**

**kad-apatyaṁ varaṁ manye sad-apatyāc chucāṁ padāt \|**

**nirvidyeta gṛhān martyo yat-kleśa-nivahā gṛhāḥ \|\|**

**śrīdhara-svāmī (bhāvārtha-dīpikā) :** idānīṁ nirveda-hetutvena
kutsitam evāpatyam abhinandati---kad-apatyam iti \| śucāṁ padāc chokānāṁ
sthānāt \| varatve hetuḥ---nirvidyeteti \| tat kutaḥ ? yadyataḥ
kad-apatyād gṛhāḥ kleśa-nivahā bhavanti \|\|46\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** niścitya ca
svanirvedāmṛtaprāptikāraṇaṁ putram eva smṛtvā bhagavataiva paramakṛpayā
viṣayabhogāndhaṁ māṁ svacaraṇāntikaṁ balānninīṣuṇā putroyaṁ mahyaṁ datta
ity āha---kadapatyam iti \| śucāṁ padād gṛhād iti vā \|\|46\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** niścitya ca
sva-nirvedāmṛta-prāpti-kāraṇaṁ putram eva smṛtvā bhagavataiva
parama-kṛpayā viṣaya-bhogāndhaṁ māṁ sva-caraṇāntikaṁ balān ninīṣuṇā
putro'yaṁ mahyaṁ datta ity āha---kadapatyam iti \|\|46\|\|

**\...**

**\|\| 4.13.47 \|\|**

**evaṁ sa nirviṇṇa-manā nṛpo gṛhān**

**niśītha utthāya mahodayodayāt \|**

**alabdha-nidro'nupalakṣito nṛbhir**

**hitvā gato vena-suvaṁ prasuptām \|\|**

**śrīdhara-svāmī (bhāvārtha-dīpikā) :** mahatām udayānāṁ vibhūtīnām
udayo yasmiṁs tasmād gṛhād gataḥ \| yā venaṁ sūte sma tām \|\|47\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tāṁ sunīthāṁ, prasuptām
iti \| yadaiva sā svapiti sma tadaiva svasya veṣāntaraṁ kṛtvety arthaḥ
\| niśītherddharātre\'nupalakṣito\'dṛṣṭaḥ lakṣa-darśanāṅkanayoḥ iti
\|\|47\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mahodayasya
mahā-sampatter udayo yatra, tasmāt \| venaṁ sūte veṇasūs tāṁ sunīthāṁ
prasuptām iti yadaiva sā prakarṣeṇa svapiti sāmānyādhikaraṇa, tadaiva
svasya veśāntaraṁ kṛtvety arthaḥ \|\|47\|\|

**\...**

**\|\| 4.13.48 \|\|**

**vijñāya nirvidya gataṁ patiṁ prajāḥ**

**purohitāmātya-suhṛd-gaṇādayaḥ \|**

**vicikyur urvyām atiśoka-kātarā**

**yathā nigūḍhaṁ puruṣaṁ kuyoginaḥ \|\|**

**śrīdhara-svāmī (bhāvārtha-dīpikā) :** prajāḥ purohitādayaś ca vicikyur
anveṣitavantaḥ \| taṁ tatraiva santam api nāpaśyann iti
dṛṣṭāntenāha---yatheti \|\|48\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** taṁ nṛpaṁ, tatraiva nagare
eva, nilīya vasantam api kuyogino yogacchadmanendriyatarpaṇaparāḥ
\|\|48\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** puruṣaṁ paramātmānaṁ
nigūḍham iti dṛṣṭāntena tasmin dine tatraiva sva-puryāṁ rājā nigūḍha
evāsīd iti labhyate \|\|48\|\|

**\...**

**\|\| 4.13.49 \|\|**

**alakṣayantaḥ padavīṁ prajāpater**

**hatodyamāḥ pratyupasṛtya te purīm \|**

**ṛṣīn sametān abhivandya sāśravo**

**nyavedayan paurava bhartṛ-viplavam \|\|**

**śrīdhara-svāmī (bhāvārtha-dīpikā) :** sāś**ravo** rudantaḥ \| bhartur
viplavaṁ nāśam adarśanam ity arthaḥ \|\|49\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha iti \|
ṇaśadhātoradarśanārthatvād iti bhāvaḥ \| pauraveti \| pūruryathā
bhavadvaṁśapravartakaḥ svabhāryāṁ devahūtiṁ rājyena saha tyaktvā yayau
tathāyamapīti nātra vismaya iti bhāvaḥ \|\|49\|\|

iti śrīmad-bhāgavata-bhāvārtha-dīpikā-prakāśe caturtha-skandhe
trayodaśo\'dhyāyaḥ \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** he paurava ! vidura !
bhartur viplavaṁ nāśam adarśanam ity arthaḥ \|\|49\|\|

**\...**

iti sārārtha-darśinyāṁ harṣiṇyāṁ bhakta-cetasām \|

trayodaśa caturthasya saṅgataḥ saṅgataḥ satām \|\|\*\|\|

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁ vaiyāsikyāṁ caturtha-skandhe

aṅga-pravrajyā nāma trayodaśo'dhyāyaḥ \|

\|\| 4.13 \|\|

**\...**

**(4.14)**

## 
**atha caturdaśo'dhyāyaḥ**

<details><summary>विषयः</summary>

pitū rājye\'bhiṣiktasya venasyādharma-vartitvād ṛṣibhir vadhaḥ, tad-ūru-mathanān niṣādotpattiś ca \|
</details>

**\|\| 4.14.1-2 \|\|**

**maitreya uvāca---**

**bhṛgv-ādayas te munayo lokānāṁ kṣema-darśinaḥ \|**

**goptary asati vai nṝṇāṁ paśyantaḥ paśu-sāmyatām \|\|**

vīra-mātaram āhūya sunīthāṁ brahma-vādinaḥ \|

**prakṛty-asammataṁ**[^15] **venam abhyaṣiñcan patiṁ bhuvaḥ \|\|**

[^15]: prakṛtyāsammataṁ


**śrīdhara-svāmī (bhāvārtha-dīpikā) :**

caturdaśe tu duṣputra- bhayād aṅge gate dvijaiḥ \|

abhiṣiktasya venasya roṣārtair vadha ucyate \|\|

kṣema-darśinaḥ kṣema-cintakāḥ \| paśu-samāna-rūpatāṁ paśyantaḥ \|\|1\|\|
amātyādīnāṁ **prakṛtīnām asammatam** \| pāṭhāntare prakṛtyā
svabhāvenāsammatam \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tairdvijaiḥ \|
paśusāmyatāṁ yathā siṁhādayo meṣādīnsvārthe nāśayanti tathā dasyavo
nṛnnāśayiṣyantīti paśyanta ity arthaḥ \| kṣemo nā prāptarakṣāyām iti
yādavaḥ \|\| ādinā suhṛdādigrahaḥ \|
svāmyamātyasuhṛtkośarāṣṭradurgabalāni ca \| rājyāṅgāni prakṛtayaḥ ity
amaraḥ \| pāṭhāntare prakṛtyāsaṁmatam iti pāṭhe \|\|1-2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bhṛgv-ādaya iti yugmakam \|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

caturdaśe'bhiṣiktasya venasyādharma-vartinaḥ \|

prabodhita-hatasyoru-mathanaṁ munibhiḥ punaḥ \|\|

sāmyatām iti svārthe ṣyañ paśyan meṣādīn yathā śṛgāla-vṛkādayo
nāśayanti, tathaiva nṝn dasyava ity arthaḥ \|\|1\|\|prakṛty-asammataṁ
prakṛtyāsammatam iti pāṭha-dvayam \| **prakṛtir** amātyādiḥ svabhāvaś ca
tāsāṁ tayā ca **asammataḥ** \|\|2\|\|

**\...**

**\|\| 4.14.3 \|\|**

**śrutvā nṛpāsana-gataṁ venam atyugra-śāsanam \|**

**nililyur dasyavaḥ sadyaḥ sarpa-trastā ivākhavaḥ \|\|**

**śrīdhara-svāmī (bhāvārtha-dīpikā) :** corāḥ sarve līnā babhūvuḥ
\|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasminnabhiṣikte satyeko
guṇo rājyasyābhūd ity āha---śrutveti \| sarve ity uktyā---

> nārāyaṇo nāma naro narāṇāṁ prasiddhacauraḥ prathitaḥ pṛthivyām \|
> anekajanmārjitapāpasaṁcayaṁ haratyaśeṣaṁ smṛtamātra eva \|\|

iti vacanānnārāyaṇo\'pi kasyaciccetasi nāyātīti bhāvaḥ \| ākhurmūṣika
undaraḥ iti kośāt \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.14.4 \|\|**

**sa ārūḍha-nṛpa-sthāna unnaddho'ṣṭa-vibhūtibhiḥ \|**

**avamene mahā-bhāgān stabdhaḥ sambhāvitaḥ svataḥ \|\|**

**śrīdhara-svāmī (bhāvārtha-dīpikā) :** ārūḍhaṁ nṛpa-sthānaṁ rājāsanaṁ
yena \| aṣṭa-vibhūtibhir loka-pālaiśvaryaiḥ \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yadvāṣṭadigvartinībhiḥ
saṁpadbhir iti saptadvīpādhipatyaṁ dhvanitaṁ, stabdho garvī svataḥ
svenaiva saṁbhāvitaḥ śūro\'haṁ paṇḍito\'hamity evaṁ kṛtātmakatthanaḥ
\|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** svataḥ svenaiva sambhāvitaḥ
\"śūro'haṁ paṇḍito'ham\" ity evaṁ kṛtātma-sambhāvanaḥ \|
\"ātma-sambhāvita\" iti citsukhaḥ \|\|4\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** aṣṭa-vibhūtibhir
aṣṭa-dig-vartinībhiḥ sampattibhir iti sapta-dvīpādhipatyaṁ dhvanitam \|
stabdho garvavān \| svataḥ svenaiva sambhāvitaḥ \"śūro'haṁ paṇḍito'ham\"
iti kṛtātma-katthanaḥ \|\|4\|\|

**\...**

**\|\| 4.14.5-6 \|\|**

**evaṁ madāndha utsikto niraṅkuśa iva dvipaḥ \|**

**paryaṭan ratham āsthāya kampayann iva rodasī \|\|**

**na yaṣṭavyaṁ na dātavyaṁ na hotavyaṁ dvijāḥ kvacit \|**

**iti nyavārayad dharmaṁ bherī-ghoṣeṇa sarvaśaḥ \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** utsikta udvṛttaḥ \|\|
bherīghoṣeṇa bherīvādanapūrvakaṁ sarvalokāñśrāvaṇena \|\|5-6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** evam iti yugmakam \|\|5-6\|\|

**\...**

**\|\| 4.14.7-8 \|\|**

**venasyāvekṣya munayo durvṛt tasya viceṣṭitam \|**

**vimṛśya loka-vyasanaṁ kṛpayocuḥ sma satriṇaḥ \|\|**

**aho ubhayataḥ prāptaṁ lokasya vyasanaṁ mahat \|**

**dāruṇy ubhayato dīpte iva taskara-pālayoḥ \|\|**

**śrīdhara-svāmī (bhāvārtha-dīpikā) :** satriṇo militāḥ santaḥ \|\|
mūlataś cāgrataś ca dīpte jvalite kāṣṭhe tan-madhya-vartināṁ
pipīlikādīnāṁ yathā **ubhayato** vyasanam, evaṁ taskarebhyaḥ pālakāc ca
duḥkhaṁ prāptam ity arthaḥ \|\|7-8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra
sarvanigrahānugrahasamarthā munayaḥ kimakārṣur iti tatrāha---venasyeti
\| militā ityārthiko\'yamarthaḥ \| satraṁ yajñe
sadādānācchādanāraṇyakaitave iti medinyukteryajño hi militaire va
bahubhiḥ sādhyate, tenātrāpi satrapadena melanaṁ lakṣyate \| durvṛt
tasya duḥśīlasya viruddhaṁ ceṣṭitaṁ yajñadānādinivāraṇa-rūpaṁ lokānāṁ
vyasanaṁ duḥkhahetuṁ dharme nivṛtte sati sarve lokā naśyeyurity evaṁ
vicāryocuḥ \|\| ity artha iti \| vanadurgādau gamane taskarebhyo rāṣṭre
sthitau pālāt nṛpādbhayam iti bhāvaḥ \|\|7-8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ubhayata iti vana-durgādau
palāyane taskarebhyaḥ rāṣṭre sthitau pālād ity arthaḥ \|\|7-8\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :satriṇaḥ** satritvāvasthāyāṁ
mitho milanaṁ bhavatīti tadā militāḥ santīty arthaḥ \| mūlatāś cāgrataś
ca dīpte prajvalite kāṣṭhe tan-madhya-vartināṁ pipīlikādīnāṁ yathā
ubhayato vyasanam evaṁ lokasya durgādau palāyane taskarāt rāṣṭre sthitau
pālakāt rājato bhayam ity arthaḥ \|\|7-8\|\|

**\...**

**\|\| 4.14.9 \|\|**

**arājaka-bhayād eṣa kṛto rājātad-arhaṇaḥ \|**

**tato'py āsīd bhayaṁ tv adya kathaṁ syāt svasti dehinām \|\|**

**śrīdhara-svāmī (bhāvārtha-dīpikā) :** tad evāhuḥ---arājaka-bhāyād iti
\| atad-arhaṇo rājyānarhaḥ \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tad evobhayato duḥkham eva
\| arājake loke\'vṛṣṭidasyurogādito mahābhayaṁ bhārate varṇitaṁ
tannivṛttihetoḥ tato\'pi rājato\'pi \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** arājaketi sārdhakam \|\|9\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atad-arhaṇo rājyānarhaḥ
\|\|9\|\|

**\...**

**\|\| 4.14.10 \|\|**

**aher iva payaḥ-poṣaḥ poṣakasyāpy anartha-bhṛt \|**

**venaḥ prakṛtyaiva khalaḥ sunīthā-garbha-sambhavaḥ \|**

**nirūpitaḥ prajā-pālaḥ sa jighāṁsati vai prajāḥ \|\|**

**śrīdhara-svāmī (bhāvārtha-dīpikā) :** asmākam apy aniṣṭaṁ jātam ity
āhuḥ \| aher yathā payaḥ-poṣaḥ kṣīreṇa poṣaṇaṁ poṣakasyāpy anarthaṁ
bibharti puṣṇāti \| tad evāhuḥ---vena iti \|**nirūpito** niyukto'smābhiḥ
\| \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dehināṁ kā
kathāsmābhirevāyamabhiṣiktaḥ saṁpratyasmāneva na yaṣṭavyamityādyājñayā
śāstītyāhurasmākam iti \| tad evāhitulyatvam eva \|
sunīthāgarbhasaṁbhava iti hetugarbhitaṁ viśeṣaṇaṁ
sunīthāgarbhasaṁbhavatvād iti \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ṭīkāyāṁ puṣṇātīty anantaram \|
tathā tato'py āsīd bhayam ity anvaya iti jñeyam \|\|10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dehinām anyeṣāṁ kā katham
asmābhir evāyam abhiṣiktaḥ sampraty ayam asmān eva na yaṣṭavyam ity-ādy
ājñayā śāstiṭy āhuḥ---aher iti \|\|10\|\|

**\...**

**\|\| 4.14.11 \|\|**

**tathāpi sāntvayemāmuṁ nāsmāṁs tat-pātakaṁ spṛśet \|**

**tad-vidvadbhir asad-vṛtto veno'smābhiḥ kṛto nṛpaḥ \|\|**

**śrīdhara-svāmī (bhāvārtha-dīpikā) : sāntvayema** upapattibhiḥ
prārthayiṣyāmaḥ \| tasya pātakam \|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sāntvayema prabodhayāma
tat tathā satyasmānpātakaṁ pāpaṁ na spṛśedanyathā tu pāpaṁ spṛśedevety
arthaḥ \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sāntvayema upapattibhiḥ
prabodhayāma \| tathā sati asmān pāpaṁ na spṛśet, anyathā tu pāpaṁ
spṛśed evety āhuḥ---tat-pātakaṁ vidvadbhir iti \|\|11\|\|

**\...**

**\|\| 4.14.12 \|\|**

**sāntvito yadi no vācaṁ na grahīṣyaty adharma-kṛt \|**

**loka-dhikkāra-sandagdhaṁ dahiṣyāmaḥ sva-tejasā \|\|**

**śrīdhara-svāmī (bhāvārtha-dīpikā) :** svasya tat-tat-pātaka-sparśe
hetuḥ \| tat pātakitvaṁ vidvadbhiḥ \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** no\'smākaṁ vācaṁ
sāntvana-rūpām \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dahiṣyāmo dhakṣyāmaḥ
\|\|12\|\|

**\...**

**\|\| 4.14.13 \|\|**

**evam adhyavasāyainaṁ munayo gūḍha-manyavaḥ \|**

**upavrajyābruvan venaṁ sāntvayitvā ca sāmabhiḥ \|\|**

**śrīdhara-svāmī (bhāvārtha-dīpikā) :** gūḍho manyur yeṣām \| sāmabhiḥ
priyoktibhiḥ \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dahiṣyāmo dhakṣyāmaḥ \|
iḍāgamastvārṣaḥ\| svatejasā tapobalena dagdhasya dāhenāpi nāsmākaṁ
pāpamutpatsyata ity āha---lokadhikkāreti \| sāntvayitvā prabodhya
\|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.14.14 \|\|**

**munaya ūcuḥ---**

**nṛpa-varya nibodhaitad yat te vijñāpayāma bhoḥ \|**

**āyuḥ-śrī-bala-kīrtīnāṁ tava tāta vivardhanam \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tāteti \| svayaṅkṛtatvena
priyatvamasti viṣavṛkṣo\'pi saṁvardhya svayaṁ chettumasāṁpratam iti
nyāyena \| kiṁ ca, nāyaṁ nṛpāṇām api dharmo yaṁ tvamupāḥ se kuto nṛpavar
yasyātyantadharmaśolāṅgātmajasya tavetyato\'smaduktaṁ gṛhyatāmity
abhiprāyeṇāhurnṛpavaryeti \| śrīḥ saṁpattiḥ \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** munaya ūcur iti bahutra nāsti
\|\|14\|\|

**\...**

**\|\| 4.14.15 \|\|**

**dharma ācaritaḥ puṁsāṁ vāṅ-manaḥ-kāya-buddhibhiḥ \|**

**lokān viśokān vitaraty athānantyam asaṅginām \|\|**

**śrīdhara-svāmī (bhāvārtha-dīpikā) :** niṣkāmānām ānantyaṁ mokṣam api
\|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** viśokān---śokarahitān
brahmalokādīn \| niṣkāmānāṁ phalābhisandhiśūnyānām \| mokṣasyānantyatvaṁ
tu vakṣyate tatrāpi mokṣa evārtha ātyantikatayeṣyate iti sanatkumāraḥ \|
antamatikrānto\'tyantaḥ sa evātyantikas tasya bhāvastattā tayeti
vakṣyamāṇātyantikapadārthaḥ \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** asaṅgināṁ niṣkāmānām
ānantyaṁ mokṣam \|\|15\|\|

**\...**

**\|\| 4.14.16 \|\|**

**sa te mā vinaśed vīra prajānāṁ kṣema-lakṣaṇaḥ \|**

**yasmin vinaṣṭe nṛpatir aiśvaryād avarohati \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** mā vinaśen mā vinaśyatu \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa dharmaḥ \|
vīreti---tadrakṣaṇe sāmarthyamudbodhayati \| yasmindharme \| avarohati
adho yāti \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

**\...**

**\|\| 4.14.17 \|\|**

**rājann asādhv-amātyebhyaś corādibhyaḥ prajā nṛpaḥ \|**

**rakṣan yathā baliṁ gṛhṇann iha pretya ca modate \|\|**

**śrīdhara-svāmī (bhāvārtha-dīpikā) :** asādhavo ye amātyās tebhyaḥ \|
yathā yathā-śāstram \|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ko\'sau dharmo yo
lokāndadāti tatrāhuḥ---rājann iti \| asādhavo hyamātyā utkocagrāhiṇaḥ,
ādinā dhāṭīgrahaḥ \| parokṣaṁ luṇṭhakaścauro dhāṭī pratyakṣaluṇṭhakaḥ
ity ukteḥ \| vyabhicāriṇo vādipadārthaḥ, te\'pi varṇasaṅkarakārakatvena
prajādharmanāśakatvātprajānāśakā eva \| yathāśāstraṁ ṣaṣṭhāṁśam \|
pretya lokāntare \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.14.18-19 \|\|**

**yasya rāṣṭre pure caiva bhagavān yajña-pūruṣaḥ \|**

**ijyate svena dharmeṇa janair varṇāśramānvitaiḥ \|\|**

**tasya rājño mahā-bhāga bhagavān bhūta-bhāvanaḥ \|**

**parituṣyati viśvātmā tiṣṭhato nija-śāsane \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** varṇāśrameṣvātmā mano
yeṣāṁ taiḥ \|\|18-19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yasya rāṣṭre iti yugmakam
\|\|18-19\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** varṇāśrama-dharmeṣu ātmā
mano yeṣāṁ, taiḥ \|\|18-19\|\|

**\...**

**\|\| 4.14.20 \|\|**

**tasmiṁs tuṣṭe kim aprāpyaṁjagatām īśvareśvare \|**

**lokāḥ sapālā hy etasmai haranti balim ādṛtāḥ \|\|**

**vaṁśīdharaḥ (bhāvārtha-dīpikā-prakāśaḥ) :** etasmai sarveśvarāya
haraye \|\|20\|\|

---------------------------------------------------------------------------------------------------------------------

*na katamenāpi vyākhyātam.*

**\...**

**\|\| 4.14.21 \|\|**

**taṁ sarva-lokāmara-yajña-saṅgrahaṁ**

**trayīmayaṁ dravyamayaṁ tapomayam \|**

**yajñair vicitrair yajato bhavāya te**

**rājan sva-deśān anuroddhum arhasi \|\|**

**madhvācāryaḥ (bhāgavata-tātparyam) :**

> sarva-lokān saṅgṛhṇātīti tatsaṅgrahaḥ \|
>
> sarvasya grahaṇād viṣṇuḥ sarva-saṅgraha ucyate \|\|
>
> vedasya tad-vaktṛkatvāt prādhānyaṁ tu trayī-mayaḥ \|
>
> sarvaṁ tad-viṣayatvena mukhyaṁ sarva-mayas tataḥ \|\| iti skānde
> \|\|21\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** sarvān lokāṁś ca tat-pālān
amarāṁś ca tat-prāpakān yajñāṁś ca saṅgṛhṇāti niyacchatīti tathā tam \|
vicitrair dravya-yajñādibhiḥ \| bhavāya samṛddhaye sva-deśā**n** tad
vāsino janān \| anuroddhum anuvartitum \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** te bhavāya tavaiva
bhūtyai yajato yajana-kartṝn sva-deśa-vartino janān anuroddhuṁ**,**
tatraiva yajane pravartayitum \|\|21\|\|

**\...**

**\|\| 4.14.22 \|\|**

**yajñena yuṣmad-viṣaye dvijātibhir**

**vitāyamānena surāḥ kalā hareḥ \|**

**sviṣṭāḥ sutuṣṭāḥ pradiśanti vāñchitaṁ**

**tad-dhelanaṁ nārhasi vīra ceṣṭitum \|\|**

**madhvācāryaḥ (bhāgavata-tātparyam) :** viṣṇoḥ sannihitatvāt sarve devā
hareḥ kalā iti ca \|\|22\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** yuṣmad-viṣaye tvad-deśe \| hareḥ
kalā aṁśāḥ surāḥ \| teṣāṁ surāṇāṁ helanam avajñām \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** niyacchati niyojayati
pālayati vā, trayīmayaṁ trayīpratipādyaṁ tadrūpaṁ vā, dravyamayaṁ
sarva-svarūpam \| tapomayaṁ tatprāpyante bhavāya yajataḥ bhavo bhadre
hare prāptau iti yādavaḥ\| anuvartituṁ vā \|\|21-22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ceṣṭituṁ kartum
\|\|22\|\|

**\...**

**\|\| 4.14.23 \|\|**

**vena uvāca---**

**bāliśā bata yūyaṁ vā adharme dharma-māninaḥ \|**

**ye vṛttidaṁ patiṁ hitvā jāraṁ patim upāsate \|\|**

**śrīdhara-svāmī (bhāvārtha-dīpikā) :** bāliśāḥ ajñāḥ \| vṛtti-dam
annādi-pradaṁ māṁ hitvā \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ṛṣīṇāṁ \| vākyāmṛtaṁ
śirasi vajrapātopamam iva manvāno gūḍhākṣepābhisandhirvenaḥ prativakti
vena uvāceti \| ye bhavantaḥ vṛttidaṁ mām adyaiva mayā
phalamūlāditroṭane niṣiddhe sadya eva mariṣyantīti bhāvaḥ \| jāraṁ
vayoharaṁ tatparicaryāyāṁ nirarthaṁ vayo gamayantīti bhāvaḥ \| tenāham
eva vṛtterdāne nirodhe ca prabhurato\'ham evārcya iti dhvanitam
\|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vṛtti-dam annādi-pradaṁ
māṁ hitvā \|\|23\|\|

**\...**

**\|\| 4.14.24 \|\|**

**avajānanty amī mūḍhā nṛpa-rūpiṇam īśvaram \|**

**nānuvindanti te bhadram iha loke paratra ca \|\|**

**vaṁśīdharaḥ (bhāvārtha-dīpikā-prakāśaḥ) :** amīti \|
munivṛndamuddiśyāha ye\'mī iha loke nṛpakopātteṣāmanarthāptiḥ
prasiddhaiva paraloke\'pi sarvadevamayanṛpāvajñāto mahānarthāptiḥ
śrūyata eva---

> kliśyantyeva mahāghoranarake hyaniśaṁ narāḥ \|
>
> devabrāhmaṇabhūpāladhenūnāmavahelanāt \|\| ity-ādipurāṇāntarāt
> \|\|24\|\|

---------------------------------------------------------------------------------------------------------------------

*na katamenāpi vyākhyātam.*

**\...**

**\|\| 4.14.25 \|\|**

**ko yajña-puruṣo nāma yatra vo bhaktir īdṛśī \|**

**bhartṛ-sneha-vidūrāṇāṁ yathā jāre kuyoṣitām \|\|**

**śrīdhara-svāmī (bhāvārtha-dīpikā) :** bhartṛ-sneho vidūro yeṣām
\|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** punar api
svasmiñchāpayogyāparādhaṁ kartum āha---ka iti \| kuyoṣitāṁ svairiṇīnām
\|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.14.26-27 \|\|**

**viṣṇur viriñco giriśa indro vāyur yamo raviḥ \|**

**parjanyo dhanadaḥ somaḥ kṣitir agnir apāmpatiḥ \|\|**

**ete cānye ca vibudhāḥ prabhavo vara-śāpayoḥ \|**

**dehe bhavanti nṛpateḥ sarva-devamayo nṛpaḥ \|\|**

**śrīdhara-svāmī (bhāvārtha-dīpikā) :** dehe bhavanti nṛpater ato
nṛpatir eveśvaraḥ, itare tad-aṁśā iti bhāvaḥ \|\|26-27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** asmadbhaktiviṣayo nāmnā
viṣṇuḥ sṛṣṭyādikāriṇastadājñāniyatā viriṁcyādayastatparivārabhūtā iti
bhrāntirnā bhūdyata ete viṣṇuprabhṛtayo mayi saṁnihitāḥ,
atastattacchaktimattvādaham evākhilottama ity āha---viṣṇurity-ādinā \|
apāṁ patirvaruṇaḥ \| parjanyo dharmaḥ sa ca yamādbhinno devaviśeṣaḥ
varṣati nikhilamabhīṣṭam iti nirukteḥ \| pṛṣu-varṣaṇe pṛṣerantyasya
jo\'nyapratyaya śroṇādau pratipāditaḥ \| yad vā, parjanya iti sarveṣāṁ
viśeṣaṇam \|\| anye\'śvinyādayaś ca prabhavaḥ samarthāḥ \|\|26-27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** viṣṇur iti yugmakam \|\|26-27\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 4.14.28 \|\|**

**tasmān māṁ karmabhir viprā yajadhvaṁ gata-matsarāḥ \|**

**baliṁ ca mahyaṁ harata matto'nyaḥ ko'gra-bhuk pumān \|\|**

**śrīdhara-svāmī (bhāvārtha-dīpikā) :** baliṁ ca karādikam \| agra-bhug
ārādhyaḥ \|\|28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yato\'haṁ
sarvadevamayastasmāddhetoḥ karmabhiryajñādyanuṣṭhānaiḥ \| asmatsadṛśo
manuṣyoyam iti matsaraṁ parityajyety arthaḥ \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.14.29 \|\|**

**maitreya uvāca---**

**itthaṁ viparyaya-matiḥ pāpīyān utpathaṁ gataḥ \|**

**anunīyamānas tad-yācñāṁ na cakre bhraṣṭa-maṅgalaḥ \|\|**

**vaṁśīdharaḥ (bhāvārtha-dīpikā-prakāśaḥ) :** anunīyamānaḥ
prabodhyamānaḥ \| teṣāmṛṣīṇāṁ, yācñāṁ prārthanām \| yato bhraṣṭāni
maṅgalāni śubhakarmāṇi jīvanādihetubhūtāni yasya sa tathā \|\|29\|\|

---------------------------------------------------------------------------------------------------------------------

*na katamenāpi vyākhyātam.*

**\...**

**\|\| 4.14.30 \|\|**

**iti te'sat-kṛtās tena dvijāḥ paṇḍita-māninā \|**

**bhagnāyāṁ bhavya-yācñāyāṁ tasmai vidura cukrudhuḥ \|\|**

**śrīdhara-svāmī (bhāvārtha-dīpikā) :** tenāsat-kṛtāḥ \| bhagnāyāṁ
yācñāyāṁ cukrudhuḥ krodhaṁ cakruḥ \|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** paṇḍitamāninā mūrkheṇa
tena venena te munayaḥ asatkṛtā avamānitāḥ \| bhavyā maṅgala-rūpā yā
yācñā tasyāṁ bhagnāyāmagṛhītāyāṁ tvam api duṣṭasvabhāvametattulyaṁ
duryodhanaṁ yathā bodhitavān ity abhiprāyeṇāha---vidureti \|
yadvā---bhavyetyapi saṁbuddhire va \| tvam api teṣāṁ
bhavyahetutvādṛṣivadbhavyo\'sītyabhiprāyaḥ \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tenāsat-kṛtāḥ \|\|30\|\|

**\...**

**\|\| 4.14.31 \|\|**

**hanyatāṁ hanyatām eṣa pāpaḥ prakṛti-dāruṇaḥ \|**

**jīvan jagad asāv āśu kurute bhasmasād dhruvam \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kurute kariṣyate,
tasmādayam eva bhasmasātkarttavya iti ekasminnasminhate\'nekeṣāṁ
rakṣāsiddhernaitaddhanane doṣa iti bhāvaḥ \|\|31\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhasmasāt kurute
kariṣyati, tasmād ayam eva bhasmīkartavya iti bhāvaḥ \|\|31\|\|

**\...**

**\|\| 4.14.32 \|\|**

**nāyam arhaty asad-vṛtto naradeva-varāsanam \|**

**yo'dhiyajña-patiṁ viṣṇuṁ vinindaty anapatrapaḥ \|\|**

**vaṁśīdharaḥ (bhāvārtha-dīpikā-prakāśaḥ) :** naradevānāṁ varāsanaṁ
siṁhāsanam \| adhiyajño yajñādhiṣṭhātā sa cāsau patiḥ pālakastam \| na
apatrapā lajjā yasya sa yathā lajjā sāpatrapānyataḥ ity amaraḥ
\|\|32\|\|

---------------------------------------------------------------------------------------------------------------------

*na katamenāpi vyākhyātam.*

**\...**

**\|\| 4.14.33 \|\|**

**ko vainaṁ paricakṣīta venam ekam ṛte'śubham \|**

**prāpta īdṛśam aiśvaryaṁ yad-anugraha-bhājanaḥ \|\|**

**śrīdhara-svāmī (bhāvārtha-dīpikā) :** paricakṣīta nindeta \| aśubhaṁ
venaṁ vinā \| kṛta-ghnatām āhuḥ---**yad-**anugraha-viṣayaḥ sann īdṛśam
aiśvaryaṁ yaḥ prāptaḥ \|\|33\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etaṁ viṣṇum \|
bhājanaśabdasya puṁstvamārṣam \| tīrthastu---bhājanamity eva papāṭha \|
viśvanāthastu---yad yasmādīdṛśamaiśvaryaṁ prāpto hi anugrahabhājanaṁ
bhavati tasmānniranugrahādayaṁ hantavya iti bhāva iti vyācakhyau
\|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** enaṁ viṣṇuṁ ko vā
paricakṣīta nindet ? venaṁ vinā yad yasmād īdṛśam aiśvaryaṁ prāpto hi
anugraha-bhājanaṁ bhavati tasmān niranugraho hantavya eveti bhāvaḥ
\|\|33\|\|

**\...**

**\|\| 4.14.34 \|\|**

**itthaṁ vyavasitā hantum ṛṣayo rūḍha-manyavaḥ \|**

**nijaghnur huṅkṛtair venaṁ hatam acyuta-nindayā \|\|**

**madhvācāryaḥ (bhāgavata-tātparyam) :**

> ahaṁ brahmeti venas tu dhyāyan nāpādharaṁ tamaḥ \|
>
> tad-rāddhānto mahīṁ vyāpto bheryākhyāpayato'niśam \|\|
>
> āsurā rākṣasāś caiva piśācās tat pathi sthitāḥ \|
>
> bhūmau tat pṛthunā sarvaṁ nirastaṁ saṁhitātmanā \|\|
>
> punaḥ kali-yuge prāpte aṣṭāviṁśatime manoḥ \|
>
> vaivasvatasya samaye jātāḥ kordha-vaśā bhuvi \|
>
> khyāpayanti durātmāno maṇimāṁs tat-puraḥsaraḥ \|\| iti
> bhaviṣyat-purāṇe \|\|34\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** pūrvaṁ gūḍha-manyava idānīṁ
rūḍha-manyavaḥ prakaṭa-kopāḥ \| huṅkṛtair huṅkāraiḥ \|\|34\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nirjaghnurmārayāmāsuḥ \|
taddhanane doṣābhāvam āha hatam iti \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.14.35 \|\|**

**ṛṣibhiḥ svāśrama-padaṁ gate putra-kalevaram \|**

**sunīthā pālayām āsa vidyā-yogena śocatī \|\|**

**śrīdhara-svāmī (bhāvārtha-dīpikā) :** svāśrama-padaṁ prati ṛṣibhir
gate gamane kṛte sati, vidyā-yogena mantra-sahitayā yuktyā pālayāmāsa
\|\|35\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yuktyā
auṣadhisahitatailaprakṣepādyupāyena \|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**vidyā-yogena
mantra-sahitayā tailādi-prakṣepa-yuktyā \|\|35\|\|

**\...**

**\|\| 4.14.36 \|\|**

**ekadā munayas te tu sarasvat-salilāplutāḥ \|**

**hutvāgnīn sat-kathāś cakrur upaviṣṭāḥ sarit-taṭe \|\|**

**śrīdhara-svāmī (bhāvārtha-dīpikā) :** puṁvad-bhāva ārṣaḥ \|
sarasvatyāḥ salile āplutāḥ kṛta-snānāḥ \| viṣṇu-kathāś cakruḥ \|\|36\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yairbhṛgvādibhirveno
māritaste sato\'bhyarhitasya viṣṇoḥ kathāḥ ity arthaḥ \| ārṣa iti
sarasvatpadena sarasīmaddeśīyajalakṛtasnānā iti bhrāntirmā bhūd iti
bhāvaḥ \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sarasvad iti puṁvad-bhāva
ārṣaḥ \|\|36\|\|

**\...**

**\|\| 4.14.37 \|\|**

**vīkṣyotthitāṁs tadotpātān āhur loka-bhayaṅkarān \|**

**apy abhadram anāthāyā dasyubhyo na bhaved bhuvaḥ \|\|**

**śrīdhara-svāmī (bhāvārtha-dīpikā) :** tadā tūtpātā**nv**īkṣya
bhuvo'bhadraṁ na bhavet kim ity āhuś ca \|\|37\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tadā satkathāvasare na
bhavetkim api tu bhavedevety arthaḥ \|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vīkṣyeti \| tadotpātā**n** ity eva
svāmī \|\|37\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 4.14.38 \|\|**

**evaṁ mṛśanta ṛṣayo dhāvatāṁ sarvato-diśam \|**

**pāṁsuḥ samutthito bhūriś corāṇām abhilumpatām \|\|**

**śrīdhara-svāmī (bhāvārtha-dīpikā) :** evaṁ mṛśantas tarkayanta ṛṣayaḥ
sthitāḥ \| tadā dhāvatāṁ corāṇāṁ bhūriḥ pāṁsuḥ samutthitaḥ \|\|38\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pāṁsurdhūliḥ \|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evaṁ mṛśantovicārayantaḥ
ṛṣayo yāvat sthitāḥ, tāvad eveti śeṣaḥ \|\|38\|\|

**\...**

**\|\| 4.14.39-40 \|\|**

**tad upadravam ājñāya lokasya vasu lumpatām \|**

**bhartary uparate tasminn anyonyaṁ ca jighāṁsatām \|\|**

**cora-prāyaṁ jana-padaṁ hīna-sattvam arājakam \|**

**lokān nāvārayañ chaktā api tad-doṣa-darśinaḥ \|\|**

**śrīdhara-svāmī (bhāvārtha-dīpikā) :** tat tadā teṣāṁ lokasya dhanaṁ
lumpatāṁ jighāṁsatāṁ copadravam ājñāya \|\|39\|\| tathā cora-prāyam
arājakaṁ hīna-sattvaṁ ca jana-padam ājñāya \| śaktā apy avāraṇe
doṣa-darśino'pi janā lumpato lokān nāvārayann ity anvayaḥ \|\|40\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasminvene \|\| śaktā api
janāḥ kṣatrādayaḥ samarthā api doṣadarśino\'pi yadyadharmakartāraṁ śaktā
na vārayanti so\'dharmastānapi spṛśatyeveti jānanto\'pi \|\|39-40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad iti yugmakam \| coreti \|
śaktānām api teṣāṁ tad-anapavāraṇa-hetuḥ vara-śāpābhyāṁ tasmin nivāraṇe
tapaḥ-kṣaya-rūpa-doṣa-darśinaḥ \|\|39-40\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tat tadā teṣāṁ lokasya
dhanaṁ lumpatāṁ jighāṁsatāṁ copadravam ājñāya tathā cora-prāyaṁ
jana-padaṁ cājñāya ye śaktā apy avāraṇe doṣa-darśino'pi janāḥ
kṣatriya-lokāḥ ātmana eva rakṣaṇtaḥ kim asmākam anyair ity udāsīnā anyān
lumpato lokān nāvārayann ity anvayaḥ \|\|39-40\|\|

**\...**

**\|\| 4.14.41 \|\|**

**brāhmaṇaḥ sama-dṛk śānto dīnānāṁ samupekṣakaḥ \|**

**sravate brahma tasyāpi bhinna-bhāṇḍāt payo yathā \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** śaktānāṁ kṣatriyāṇām avāraṇe doṣa iti kiṁ
vaktavyam ? sama-dṛg api śānto'pi brāhmaṇo'pi yadi dīnānāṁ samupekṣako
bhavet, tarhi tasyāpi brahma tapaḥ sravati \|\|41\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** brahma
satyatapodharmaparātmabrāhmaṇeṣu ca iti kośāt \| tasyāpi brāhmaṇasyāpi
\| payo nīram \| payaḥ syātkṣīranīrayoḥ iti viśvaḥ \|\|41\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tarhyupekṣantām eva \|
tatrāha---brāhmaṇa iti catuṣkam \|\|41\|\|

**\...**

**\|\| 4.14.42 \|\|**

**nāṅgasya vaṁśo rājarṣer eṣa saṁsthātum arhati \|**

**amogha-vīryā hi nṛpā vaṁśe'smin keśavāśrayāḥ \|\|**

**śrīdhara-svāmī (bhāvārtha-dīpikā) :** ata upekṣā-doṣa-parihārāya
nāṅgasyety-ādi viniścitya mahī-pater ūruṁ tarasā mamanthur \[43\] ity
anvayaḥ \| saṁsthātuṁ nāśaṁ gantum \| yad vā, ṛṣaya eva lumpato lokān
nāvārayan \| kathaṁ-bhūtāḥ ? huṅkāreṇaiva venaṁ nivārayituṁ śaktā api \|
tat kim ? tasmin nivāraṇe tan maraṇādi-doṣa-darśinaḥ \| na codāsata \|
coropadrute dīnopekṣāyāṁ tapo-hāni-prasaṅgāt \| na cānyaṁ tan nivārakaṁ
rājānam akurvan \| aṅga-vaṁśocchedasyānarhatvāt \| ato venasyaiva dehaṁ
mamantur iti yojyam \| bāhuko vāmanaḥ \|\|42\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanvevaṁ cet tarhi
bhṛgvādayaste munayaḥ kathaṁ niścintāḥ sthitāḥ, satyaṁ, ta eva
svairdasyuvadhaprajāpālanābhyāṁ tapaḥkṣayavikṣepādikamālakṣya ko\'pyeko
jano rājā karttavya iti vyavasthāyāṁ parāmṛśyāhurnāṅgasyeti \| yato
dīnopekṣā taponāśikāto hetoḥ sā na kāryeti svāmyavataraṇikārthaḥ \| nṛpā
bhaviṣyantīti śeṣaḥ \| pūrvavyākhyāne janānāvārayann ity uktaṁ tatra ca
tejobalādihīnasāmānyajanasya
prabaladasyuvāraṇāsāmarthyenāsvārasyapratīterāha---yadveti \| huṅkāreṇa
venam iva tānapi vārayituṁ śaktāḥ, tattarhi kinnāvārayann iti
cedāha---tasminnivāraṇe huṁkāreṇa nivāraṇe tanmaraṇādidoṣadarśino
lokānāṁ maraṇādirūpo yo doṣaḥ taṁ paśyantīty arthaḥ \| yathā huṅkāreṇa
nivāraṇe veno mṛtastatheme mā mriyerann iti tarhi kimudāsīnā babhūvur
iti cedāha---na ceti \| tarhi kiṁ kaṁcidanyaṁ rājānaṁ cakrus tatrāha na
cānyam iti \| tatra hetuḥ---aṅgavaṁśeti \| vaṁśānucchedajñānaṁ tu
tapoyogabalenaiveti jñeyaṁ, yatoṅgavaṁśa ucchedānarho\'to hetoḥ \|
bāhuko vāmano hrasvaḥ kharvo\'lpatanupṛśnikau iti kośāt \| prathamaṁ
taddehato mātraṁśaḥ pṛthagbhūya prakaṭībabhūveti cakravartī \|
kamūrumityākāṅkṣāśamanaṁ granthāntarasaṁmatyā karoti---

> aṅgānuktau dakṣiṇaṁ syād diganuktāvindradiṅmatā \|
>
> ratnānuktau suvarṇaṁ syād anuktau haviṣo dhṛtam \|\|

iti kātyāyanokterdakṣiṇamūruṁ nirmathya svamatapravṛttyarthaṁ venadehaṁ
yogena praviṣṭaṁ pāpa-rūpaṁ nāstikaṁ niṣāda-rūpeṇa munayo niṣkāsayāmāsur
iti granthāntare spaṣṭam \|\|42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tarhi kiṁ kartavyam ?
tatrāha---nāṅgasyety-ādi \|\|42\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanv avañcet tarhi
bhṛgv-ādayas te munayaḥ kathaṁ niścintāḥ sthitāḥ, satyaṁ ta eva svair
dasyu-vadha-prajā-pālanābhyām tapaḥ-kṣaya-vikṣepādikam ālakṣya ko'py eko
jano rājā kartavya iti vyavasthāyāṁ parāmṛśyāhuḥ nāṅgasyeti saṁsthātuṁ
naṣṭībhavitum \|\|42\|\|

**\...**

**\|\| 4.14.43-44 \|\|**

**viniścityaivam ṛṣayo vipannasya mahīpateḥ \|**

**mamanthur ūruṁ tarasā tatrāsīd bāhuko naraḥ \|\|**

**kāka-kṛṣṇo'tihrasvāṅgo hrasva-bāhur mahā-hanuḥ \|**

**hrasva-pān nimna-nāsāgro raktākṣas tāmra-mūrdhajaḥ \|\|**

**śrīdhara-svāmī (bhāvārtha-dīpikā) :** tam evāha \| kāka iva kṛṣṇaḥ \|
mahatyau hanū kapola-prāntau yasya \| giriḥ kānanaṁ ca gocara āśrayo
natu parādi-praveśo yeśām \| tatra hetuḥ, yena kāraṇena asāvaharat tatas
tasya vaṁśyās tathā-bhūtāḥ \|\|44\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanvevaṁ cet tarhi
bhṛgvādayaste munayaḥ kathaṁ niścintāḥ sthitāḥ, satyaṁ, ta eva
svairdasyuvadhaprajāpālanābhyāṁ tapaḥkṣayavikṣepādikamālakṣya ko\'pyeko
jano rājā karttavya iti vyavasthāyāṁ parāmṛśyāhurnāṅgasyeti \| yato
dīnopekṣā taponāśikāto hetoḥ sā na kāryeti svāmyavataraṇikārthaḥ \| nṛpā
bhaviṣyantīti śeṣaḥ \| pūrvavyākhyāne janānāvārayann ity uktaṁ tatra ca
tejobalādihīnasāmānyajanasya
prabaladasyuvāraṇāsāmarthyenāsvārasyapratīterāha---yadveti \| huṅkāreṇa
venam iva tānapi vārayituṁ śaktāḥ, tattarhi kinnāvārayann iti
cedāha---tasminnivāraṇe huṁkāreṇa nivāraṇe tanmaraṇādidoṣadarśino
lokānāṁ maraṇādirūpo yo doṣaḥ taṁ paśyantīty arthaḥ \| yathā huṅkāreṇa
nivāraṇe veno mṛtastatheme mā mriyerann iti tarhi kimudāsīnā babhūvur
iti cedāha---na ceti \| tarhi kiṁ kaṁcidanyaṁ rājānaṁ cakrus tatrāha na
cānyam iti \| tatra hetuḥ---aṅgavaṁśeti \| vaṁśānucchedajñānaṁ tu
tapoyogabalenaiveti jñeyaṁ, yatoṅgavaṁśa ucchedānarho\'to hetoḥ \|
bāhuko vāmano hrasvaḥ kharvo\'lpatanupṛśnikau iti kośāt \| prathamaṁ
taddehato mātraṁśaḥ pṛthagbhūya prakaṭībabhūveti cakravartī \|
kamūrumityākāṅkṣāśamanaṁ granthāntarasaṁmatyā karoti---

> aṅgānuktau dakṣiṇaṁ syād diganuktāvindradiṅmatā \|
>
> ratnānuktau suvarṇaṁ syād anuktau haviṣo dhṛtam \|\|

iti kātyāyanokterdakṣiṇamūruṁ nirmathya svamatapravṛttyarthaṁ venadehaṁ
yogena praviṣṭaṁ pāpa-rūpaṁ nāstikaṁ niṣāda-rūpeṇa munayo niṣkāsayāmāsur
iti granthāntare spaṣṭam\|\| taṁ bāhukanaram \| kapolau tatparā hanurity
amaraḥ nimnanāsāgro\'dhonataghrāṇaśirāḥ, tāmramūrddhajo raktakeśaḥ
\|\|43-44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bāhuko vāmana iti
prathamaṁ tad-dehān mātrāṁśaḥ pṛthag-bhūya prakaṭī-babhūvety arthaḥ
\|\|43-44\|\|

**\...**

**\|\| 4.14.45 \|\|**

**taṁ tu te'vanataṁ dīnaṁ kiṁ karomīti vādinam \|**

**niṣīdety abruvaṁs tāta sa niṣādas tato'bhavat \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** niṣīdeti \| nāsau
rājyayogya iti vyavasāya tamakathayann ity arthaḥ \|
mātṛvikṛtyaṁśavattvenātmanastādṛśatvaṁ saṁcintayānaṁ pratyāha---tāteti
\| tvaṁ tu sākṣāddharmāvatārattvātsarvajanadveṣyaniṣādāpekṣayā
sarvottamosītyabhiprāyaḥ \|\|45\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** niṣīdeti nāsau rāja-yogya
iti vyavasāyety arthaḥ \|\|45\|\|

**\...**

**\|\| 4.14.46 \|\|**

**tasya vaṁśyās tu naiṣādā giri-kānana-gocarāḥ \|**

**yenāharaj jāyamāno vena-kalmaṣam ulbaṇam \|\|**

**madhvācāryaḥ (bhāgavata-tātparyam) :**

> try-aṁśo venaḥ samuddiṣṭaḥ sattvāṁśaḥ pṛthutām agāt \|
>
> rājo haṁsaś ca divaṁ yāto niṣādas tāmaso'bhavat \|\| iti kaurme \|
>
> pāpa-rūpī pṛthag ṛjāto niṣādo vena-dehataḥ \|
>
> yasmāt tasmāt pṛthoḥ putrād rajo veno divaṁ yayau \|\| iti gāruḍe
> \|\|46\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sapādam \| yena
kāraṇenāsau jāyamāno venakalmaṣamaharajjagrāha tatastena hetunā sa
niṣādo nīcajātirabhavat \| tasya vaṁśyāś ca naiṣādā atinīcā
abhavannityanvayaḥ \| tatra purādyaveśe---

> cāṇḍālānāṁ gṛhā naiva kāryā grāmapurādiṣu \|
>
> araṇye parvate vāpi vaseyurnagarādbahiḥ \|\| iti smṛteḥ \|

niṣādaḥ svarabhede ca cāṇḍāle dhīvarāntare iti medinī \| tathābhūtā
girikānanagocarāḥ \| ulbaṇamugram \|\|46\|\|

iti śrīmad-bhāgavata-bhāvārtha-dīpikā-prakāśe caturtha-skandhe
caturdaśo\'dhyāyaḥ \|\|14\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yena kāraṇenāsau jāyamāno
vena-kalmaṣam aharat jagrāha, tena sa niṣādo nīca-jātir abhavat \| tasya
vaṁśyās tu naiṣādā ati nīcā abhūvann ity anvayaḥ \|\|46\|\|

iti sārārtha-darśinyāṁ harṣiṇyāṁ bhakta-cetasām \|

caturdaśaś caturthasya saṅgataḥ saṅgataḥ satām \|\|\*\|\|

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁ vaiyāsikyāṁ caturtha-skandhe

pṛthu-carite niṣādotpattir nāma o'dhyāyaḥ \|

\|\| 4.14 \|\|

**\...**

**(4.15)**

## 
**atha pañcadaśo'dhyāyaḥ** 

<details><summary>विषयः</summary>

vena-bhujābhyāṁ pṛthor arciṣaś ca prādurbhāvaḥ, pṛtho rājyābhiṣekaś ca \|
</details>

**\|\| 4.15.1 \|\|**

**maitreya uvāca---**

**atha tasya punar viprair aputrasya mahīpateḥ \|**

**bāhubhyāṁ mathyamānābhyāṁ mithunaṁ samapadyata \|\|**

**śrīdhara-svāmī (bhāvārtha-dīpikā) :**

tataḥ pañcadaśe viprair manthanād vena-bāhutaḥ \|

jātasya tu pṛthor uktam abhiṣekārhaṇādikam \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ādinā stavanādigrahaḥ \|
arhaṇamupaḍhaukanam \| atha mātraṁśaniṣādotpattyanantaram \| pitraṁśo
viṣṇuyajñaprabhāvaś ca kīdṛgabhavadityapekṣāyām āha---atheti \| tasya
venasya \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

tad-veṇa-bāhu-mathana-janmanaḥ sārciṣaḥ pṛthoḥ \|

abhiṣekopāyanādy-āhṛtiḥ pañcadaśe'bhavat \|\|

athātra pitr-aṁśo viṣṇu-yajña-prabhāvaś ca kīdṛśa udbhavet ? ity
apekṣāyāṁ munibhir mathanam āha---atheti \|\|1\|\|

**\...**

**\|\| 4.15.2 \|\|**

**tad dṛṣṭvā mithunaṁ jātam ṛṣayo brahma-vādinaḥ \|**

**ūcuḥ parama-santuṣṭā viditvā bhagavat-kalām \|\|**

**vaṁśīdharaḥ (bhāvārtha-dīpikā-prakāśaḥ) :** kṣātraṁ tejo
bhagavatprabhāvaś ca kṣatriyasya bāhore va tiṣṭhatītyabhipretya
bāhumathanam iti \| kalā vibhūtiḥ \|\|2\|\|

---------------------------------------------------------------------------------------------------------------------

*na katamenāpi vyākhyātam.*

**\...**

**\|\| 4.15.3 \|\|**

**eṣa viṣṇor bhagavataḥ kalā bhuvana-pālinī \|**

**iyaṁ ca lakṣmyāḥ sambhūtiḥ puruṣasyānapāyinī \|\|**

**madhvācāryaḥ (bhāgavata-tātparyam) :**

> pṛthu-haihayād yo jīvās teṣv āviṣṭo hariḥ svayam \|
>
> viśeṣāveśatas teṣu sākṣād-dhary-aṁśatā-vacaḥ \|\|
>
> kintu ghna-vyāsa-ṛṣabha-kapilā matsya-pūrvakāḥ \|
>
> ākutijaitareyau ca dharmajatrayam eva ca \|
>
> dhanvantair hayagrīvo dattātreyaś ca tāpasaḥ \|
>
> svayaṁ nārāyaṇas tv ete nāṇumātra-vibhedinaḥ \|
>
> balataḥ svarūpataś caiva guṇair api kathañcana \|\| iti tattva-nirṇaye
> \|\|3\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** kim ūcuḥ ? ity ata āha---eṣa iti
caturbhiḥ \| lakṣmyāḥ saṁbhūtiḥ kalā \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** apāyo viyogastadrahitā \|
eṣa puruṣa-rūpo yo mithunāntargataḥ \| anapāyatve pramāṇaṁ tu devatve
devatā sākṣātmānuṣatve tu mānuṣī iti parāśarapurāṇoktire va \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ṛṣaya ūcur iti bahutra, kintu kim
ūcur iti paunaruktyā svāmy-asammato'yam \|\|3\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** samyag bhūtiḥ sampattis
tad-rūpā lakṣmīḥ \|\|3\|\|

**\...**

**\|\| 4.15.4 \|\|**

**atra**[^16] **tu prathamo rājñāṁ pumān prathayitā yaśaḥ \|**

[^16]: ayaṁ iti kvacit


**pṛthur nāma mahārājo bhaviṣyati pṛthu-śravāḥ \|\|**

**śrīdhara-svāmī (bhāvārtha-dīpikā) :** atra yaḥ pumān sa tu mahā-rājo
bhaviṣyati \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atra mithune yaḥ pumānsa
tu puragrāmādikalpakatvādrājñā prathamāyatto yaśaḥ prathayitātaḥ pṛthur
iti prasiddhaḥ pṛthuśravā mahārājo bhaviṣyatīti sarvatra yojanā \|
atrāyaṁ tu prathamo rājñām iti pracuraḥ pāṭho yadyapi dṛśyate, tathāpi
na sa śrīdharasaṁmataḥ \| atra ya ity-ādivyākhyānāt \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ayaṁ rājñāṁ bhāvināṁ prathamaḥ \|
teṣāṁ tad-anusāri-ceṣṭāyāṁ yaśaḥ-prathayitā cāta eva pṛthuśravāḥ \| atra
ya iti pāṭhas tu svāmi-sammataḥ \|\|4\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bāhubhyām iti kṣātraṁ
tejo bhagavat-prabhāvaś ca kṣatriyasya bāhvor eva tiṣṭhatīty abhiprāyeṇa
\| atra yaḥ pumān prathamaḥ sa prathayiteti niruktyā pṛthuḥ \|\|4\|\|

**\...**

**\|\| 4.15.5 \|\|**

**iyaṁ ca sudatī devī guṇa-bhūṣaṇa-bhūṣaṇā \|**

**arcir nāma varārohā pṛthum evāvarundhatī \|\|**

**śrīdhara-svāmī (bhāvārtha-dīpikā) :** sudatī śobhana-dantavatī \|
guṇānāṁ bhūṣaṇānāṁ ca bhūṣaṇa-rūpā \| avarundhatī bhartṛtvena bhajantī
bhaviṣyati \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
ekadehodbhūtayoryadyapyubhayorudvāho nocitastathāpi lakṣmyaṁśāyā arciṣo
viṣṇvaṁśaṁ pṛthuṁ vinānyāyogyatvānna doṣaḥ \| purā vimṛśyaiva
munibhirubhayabāhubhyāmubhayotpādanaṁ kṛtam , anyathaikabāhoḥ pṛthum
evotpādayeyur iti bhāvaḥ \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bhūṣaṇam ity eva svāmi-matam \|
rūpakatvena nirdeśāt \|\|5\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** guṇānāṁ bhūṣaṇānāṁ ca
bhūṣaṇa-rūpā avarundhatī bhaktyā vaśīkurvatī bhaviṣyati \|\|5\|\|

**\...**

**\|\| 4.15.6 \|\|**

**eṣa sākṣād dharer aṁśo jāto loka-rirakṣayā \|**

**iyaṁ ca tat-parā hi śrīr anujajñe'napāyinī \|\|**

**madhvācāryaḥ (bhāgavata-tātparyam) :**

> tatra sannihitā śrīś ca yatra sannihito hariḥ \|
>
> nāsya sannidhi-mātreṣu ramā patnītvam āvrajet \|\|
>
> sākṣād eva tu sākṣāc ca hareḥ sannidhitaḥ kvacit \|
>
> go\'py -ādi-rūpo bhavati viparītaṁ na tu kvacit \|\| \|\|6\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** atra hetuḥ, eṣa iti \| lokasya
rirakṣayā rirakṣayiṣayā \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atra pṛthvavarodhe
\|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** rirakṣayā rirakṣiṣayā
\|\|6\|\|

**\...**

**\|\| 4.15.7 \|\|**

**maitreya uvāca---**

**praśaṁsanti sāmānyādhikaraṇa taṁ viprā gandharva-pravarā jaguḥ \|**

**mumucuḥ sumano-dhārāḥ siddhā nṛtyanti svaḥ-striyaḥ \|\|**

**śrīdhara-svāmī (bhāvārtha-dīpikā) :** svaḥ-striyaḥ apsaraso nṛtyanti
sāmānyādhikaraṇa \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** praśaṁsanti stuvanti, taṁ
pṛthuṁ, smayoge laṭ \| sumanasāṁ puṣpāṇāṁ dhārā iva dhārāḥ \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** maitreya uvāceti kvacin nāsti
\|\|7\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sumanasāṁ puṣpāṇāṁ dhārā
iva dhārā mumucuḥ \|\|7\|\|

**\...**

**\|\| 4.15.8 \|\|**

**śaṅkha-tūrya-mṛdaṅgādyā nedur dundubhayo divi \|**

**tatra sarva upājagmur devarṣi-pitṝṇāṁ gaṇāḥ \|\|**

**vaṁśīdharaḥ (bhāvārtha-dīpikā-prakāśaḥ) :** tatra pṛthvāvirbhāvadeśe
\|\|8\|\|

---------------------------------------------------------------------------------------------------------------------

*na katamenāpi vyākhyātam.*

**\...**

**\|\| 4.15.9 \|\|**

**brahmā jagad-gurur devaiḥ sahāsṛtya sureśvaraiḥ \|**

**vainyasya dakṣiṇe haste dṛṣṭvā cihnaṁ gadābhṛtaḥ \|\|**

**śrīdhara-svāmī (bhāvārtha-dīpikā) :** devaiḥ sahāsṛtyāgatya \|
vainyasya pṛthoḥ \| cihnaṁ rekhātmakaṁ cakram \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** brahmeti sārdhakam \|\|9\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 4.15.10 \|\|**

**pādayor aravindaṁ ca taṁ vai mene hareḥ kalām \|**

**yasyāpratihataṁ cakram aṁśaḥ sa parameṣṭhinaḥ \|\|**

**śrīdhara-svāmī (bhāvārtha-dīpikā) :** apratihataṁ rekhāntarair
abhinnaṁ cakraṁ yasya cihnaṁ sa parameśvarasyāṁśaḥ \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** brahmeti sārddhakam \|
gadābhṛto hareścihnaṁ gadaiva taccihṇaṁ taṁ vainyam \| cihnaṁ pāṇitala
iti śeṣaḥ---

> yasya rekhāntarābhinnaṁ cakraṁ pāṇitale bhavet \|
>
> sa bhavetpṛthivīpālo viṣṇoraṁśasamudbhavaḥ \|\| iti sāmudrikāt
> \|\|9-10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** apratihataṁ rekhāntarair
abhinnaṁ pāṇi-tala ity arthaḥ \| parameṣṭhinaḥ parameśvarasya \|\|10\|\|

**\...**

**\|\| 4.15.11 \|\|**

**tasyābhiṣeka ārabdho brāhmaṇair brahma-vādibhiḥ \|**

**ābhiṣecanikāny asāmānyādhikaraṇai ājahruḥ sarvato janāḥ \|\|**

**śrīdhara-svāmī (bhāvārtha-dīpikā) :** ābhiṣecanikāny
abhiṣeka-sādhanāni \|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** asmai pṛthave \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.15.12-13 \|\|**

**sarit-samudrā girayo nāgā gāvaḥ khagā mṛgāḥ \|**

**dyauḥ kṣitiḥ sarva-bhūtāni samājahrur upāyanam \|\|**

**so'bhiṣikto mahārājaḥ suvāsāḥ sādhv-alaṅkṛtaḥ \|**

**patnyārciṣālaṅkṛtayā vireje'gnir ivāparaḥ \|\|**

**vaṁśīdharaḥ (bhāvārtha-dīpikā-prakāśaḥ) :** upāyanamupāhāra
upaḍhaukanamityapi ity amaraḥ \|\|12-13\|\|

---------------------------------------------------------------------------------------------------------------------

*na katamenāpi vyākhyātam.*

**\...**

**\|\| 4.15.14-15 \|\|**

**tasāmānyādhikaraṇai jahāra dhanado haimaṁ vīra varāsanam \|**

**varuṇaḥ salila-srāvam ātapatraṁ śaśi-prabham \|\|**

**vāyuś ca vāla-vyajane dharmaḥ kīrtimayīṁ srajam \|**

**indraḥ kirīṭam utkṛṣṭaṁ daṇḍaṁ saṁyamanaṁ yamaḥ \|\|**

**śrīdhara-svāmī (bhāvārtha-dīpikā) :** he vīra \| varāsanam uttamāsanam
\| salilasya srāvo yasāmānyādhikaraṇāt \|dve vāla-vyajane \|\|14-15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yathā sa
saṅgrāmavīratvātsarvairarcitas tathā tvam api
haribhakteṣvarcitatvādvīrosīty āha---vīreti \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.15.16 \|\|**

**brahmā brahma-mayaṁ varma bhāratī hāram uttamam \|**

**hariḥ sudarśanaṁ cakraṁ tat-patny avyāhatāṁ śriyam \|\|**

**śrīdhara-svāmī (bhāvārtha-dīpikā) :** brahma-mayaṁ veda-mayaṁ varma \|
tat-patnī śrīḥ \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** brahma-mayaṁ veda-mayaṁ
varma kavacam \| tat-patnī lakṣmīḥ śriyaṁ sampattim \|\|16\|\|

**\...**

**\|\| 4.15.17 \|\|**

**daśa-candram asiṁ rudraḥ śata-candraṁ tathāmbikā \|**

**somo'mṛtamayān aśvāṁs tvaṣṭā rūpāśr ayaṁ ratham \|\|**

**śrīdhara-svāmī (bhāvārtha-dīpikā) :** daśa-candrākārāṇi bimbāni kośe
yasya tam \| asiṁ khaḍgam \| śata-candraṁ carma rūpāśrayam atisundaram
\|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** daśa-candrākārāṇi bimbāni
kośe yasya tam \| asiṁ khaḍgam \| śata-candraṁ carma rūpāśrayam
atisundaram \|\|17\|\|

**\...**

**\|\| 4.15.18 \|\|**

**agnir āja-gavaṁ cāpaṁ sūryo raśmimayān iṣūn \|**

**bhūḥ pāduke yogamayyau dyauḥ puṣpāvalim anvaham \|\|**

**śrīdhara-svāmī (bhāvārtha-dīpikā) :** ajasya goś ca śṛṅgābhyāṁ
nirmitaṁ cāpam \| yoga-mayyau pāda-sparśa-mātreṇābhīṣṭa-deśa-prāpike
\|\|18\|\|

bālavyajane cāmarayugalam \| saṁyamyante\'dharmiṇastāḍyante\'neneti
saṁyamanam \| yamo yamarājaḥ \|\|15-18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ajasya goś ca śṛṅgābhyāṁ
nirmitaṁ cāpam \| yoga-mayyau pāda-sparśa-mātreṇābhīṣṭa-deśa-prāpike
\|\|18\|\|

**\...**

**\|\| 4.15.19 \|\|**

**nāṭyaṁ sugītaṁ vāditram antardhānaṁ ca khecarāḥ \|**

**ṛṣayaś cāśiṣaḥ satyāḥ samudraḥ śaṅkham ātmajam \|\|**

**śrīdhara-svāmī (bhāvārtha-dīpikā) :** nāṭyādi-kauśalaṁ khecarāḥ \|
ātmajaṁ sva-prabhavam \|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** khecarāḥ \| vidyādharādayo
devaviśeṣāḥ \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ātmajaṁ sva-bhavam
\|\|19\|\|

**\...**

**\|\| 4.15.20 \|\|**

**sindhavaḥ parvatā nadyo ratha-vīthīr mahātmanaḥ \|**

**sūto'tha māgadho vandī taṁ stotum upatasthire \|\|**

**śrīdhara-svāmī (bhāvārtha-dīpikā) :** taṁ stotum upasthitāḥ \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** rathavīthī rathamārgān \|
vīthī paṅktau gṛhāṅge ca rūpakātaravartmanoḥ iti medinī \| mahātmano
mahe prajāpālanotsave ātmā buddhir yasya tasya \|
athopāyanapradānottaraṁ, taṁ pṛthum \| sūtamāgadhabandina iti \| te
ca---

> purāṇasthanṛpastotā sūta ity abhidhīyate \|
>
> mṛtaśūranṛpastotā māgadhaḥ parikīrtitaḥ \|\|
>
> vartamānanṛpastotā bandīti procyate budhaiḥ \|\| iti jaimininoktāḥ \|

te ca pṛthakpṛthagjātīyāstrivarṇetarā eva \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sūta ity ardhakam \|\|20\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam**.***

**\...**

**\|\| 4.15.21 \|\|**

**stāvakāṁs tān abhipretya pṛthur vainyaḥ pratāpavān \|**

**megha-nirhrādayā vācā prahasann idam abravīt \|\|**

**śrīdhara-svāmī (bhāvārtha-dīpikā) :** stāvakān stotum udyatān \|
abhipretya jñātvā \|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** idaṁ vakṣyamāṇam
\|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam**.***

**\...**

**\|\| 4.15.22 \|\|**

**pṛthur uvāca---**

**bhoḥ sūta he māgadha saumya vandin**

**loke'dhunāspaṣṭa-guṇasya me syāt \|**

**kim-āśrayo me stava eṣa yojyatāṁ**

**mā mayy abhūvan vitathā giro vaḥ \|\|**

**śrīdhara-svāmī (bhāvārtha-dīpikā) :** loke spaṣṭa-guṇasya sato me
stutiḥ syāt \| adhunā tu kim āśrayo me stavo yojyatām \| ato vo
giro'dhunā mayi vitathā mābhūvan \| yad vā, loke'dhunā spaṣṭa-guṇasya me
kim āśrayaḥ stavaḥ syāt \| ata eṣa kriyamāṇaḥ stavo me mad-anyasya
yojyatām \| na tu me vitathābhidhānāpatter ity arthaḥ \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ka āśrayo yasya sa
kimāśrayaḥ bhavadbhir iti śeṣaḥ \| yojyatāṁ yojyate laḍarthe loṭ \| yad
vā, yojyatāṁ stutiṁ praṁyujānānāṁ vo yuṣmākam iti yojyam \| yatodhunā
stavāśrayatvaṁ nāsti, ato hetoḥ vitathā asatyāḥ spaṣṭaguṇasya tu svata
eva syād iti cedāha---yadveti \| ata evāspaṣṭaguṇatvād eva \| kiṁmāśrayo
me ihāme iti cchedaḥ kāryastenāme madanyasya ity artha iti \|
asadabhidhānādbhavatsveva doṣo bhaviṣyati na mayīti bhāvaḥ \| name\'me
iti tatpuruṣe naño nalope vibhakteralugārṣa eveti \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** loke adhunā
aspaṣṭa-guṇasya stavo'yaṁ kim āśrayaḥ syāt ? kaṁ guṇaṁ me dṛṣṭvā
studdhve ity arthaḥ \| stavaṁ vinā sthātuṁ na śaknuma iti cet, a-me
mad-bhinnasya kasyacid yogya-janasya eṣa kriyamāṇaḥ stavo yojyatām, na
tu me \| nanu ko'tra te doṣas tvaṁ kiṁ bibheṣīti tatra na me doṣaḥ,
kintu yuṣmākam eva doṣa-prasakter bibhemīty āha---meti \| mayi viṣaye vo
giro mā vitathā bhavantu \|\|22\|\|

**anvayaḥ :** śrī-pṛthur uvāca---bhoḥ sūta ! he māgadha ! he saumya
vandin ! api loke aspaṣṭa-guṇasya aprakaṭita-parākramasya me adhunā
āśrayaḥ stavaḥ syāt ? eṣa kriyamāṇaḥ stava a-me mad-anyasya sataḥ me
stavaḥ syāt \| adhunā me kim-āśraya eṣa stavo yojyatāṁ, naiṣa yogyaḥ \|
mayi mad-viṣaye vaḥ yuṣmākaṁ giraḥ mā vitathā mṛṣā abhūvan bhaveyuḥ
\|\|22\|\|

**\...**

**\|\| 4.15.23 \|\|**

**tasāmānyādhikaraṇāt parokṣe'sāmānyādhikaraṇad-upaśrutāny**

**alaṁ kariṣyatha stotram apīcya-vācaḥ \|**

**saty uttamaśloka-guṇānuvāde**

**jugupsitaṁ na stāvayanti sabhyāḥ \|\|**

**śrīdhara-svāmī (bhāvārtha-dīpikā) :** tasāmānyādhikaraṇāt parokṣe
kālāntare spaṣṭeṣu guṇeṣu satsv asāmānyādhikaraṇākam upaśrutāni yaśāṁsi
pratistotram alam atyarthaṁ kariṣyatha \| he apīcya-vāco madhura-giraḥ
\| sambhyaiḥ preritā vayaṁ tvām eva stuma iti cet
tatrāha---uttamaślokasya guṇānuvāde kārye sati jugupsitam arvācīnaṁ na
stāvayanti \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanu bho guṇaratnākara
bhavato nikhilā evaite guṇāḥ spaṣṭībhaviṣyatyeveti jñātvaiva stuma iti
cettatrāha---tasmād iti \| yasmād guṇā bhaviṣyati tasmāddhetoḥ
kariṣyatyeva na tu kurutha \| tadā ke yuṣmānniṣetsyantīti bhāvaḥ \|
tadāpi parokṣa eva na tu matsākṣāt \| na hi stavyaḥ saṁmukha eva stutvā
hrapayituṁ yujyata iti bhāvaḥ \| apīcyavācaḥ manojñavākkauśalābhijñāḥ,
vācomanojñatvaṁ satyāyā evānyathā yuṣmatkariṣyamāṇastutyāṁ na
kasyāpyādaro bhaviṣyatītyabhiprāyaḥ \| saṁbuddheḥ arvācīnaṁ madvidham \|
ata evottamaślokastāvakatvād eva \| ity artha iti \|
uttamaślokastāvakatvābhāva sabhyatvam eva na setsyatīti bhāvaḥ
\|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tasāmānyādhikaraṇāt parokṣe kālena
vyavadhāne deśena vā spaṣṭeṣu guṇeṣu satsv asāmānyādhikaraṇākam
upaśrutāni yaśāṁsi pratistotram alam aty arthaṁ kariṣyatha \| he
apīvya-vācaḥ ! madhura-giraḥ ! apīḍyeti citsukhaḥ \| iḍyāḥ pūjyā vāco
yeṣām \| atha parokṣe cāparokṣe caitad eva yuktam ity āha---satīti
\|\|23\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu bho guṇa-ratnākara !
bhavato nikhilā evaite guṇāḥ spaṣṭībhaviṣyanty eveti jñātvaiva stuma iti
cet tatrāha---tasāmānyādhikaraṇād iti \| yasāmānyādhikaraṇān mad-guṇā
bhaviṣyanti tasāmānyādhikaraṇād asāmānyādhikaraṇad-upaśrutāni yaśāṁsi
prati stotram alam atyarthaṁ kariṣyathaiva, na tu kurutha, tadā ke
yuṣmān niṣetsyantīti bhāvaḥ \| tadāpi parokṣa eva, na tu mat-sākṣāt \|
he apīvya-vācaḥ manojña-vāk-kauśalābhijñāḥ \| na hi stavyaḥ saṁmukha eva
stutvā hrepayituṁ yujyata iti bhāvaḥ \| nanu, kiṁ kurmaḥ sabhyaiḥ
preritā vayam adhunārabhyaiva tvām eva stuma iti cen, mṛṣaiva brūthety
āha---uttamaḥ-ślokasya guṇānuvāde sadaiva sarvathaiva stavanīye sati
jugupsitam arvācīnaṁ mad-vidhaṁ janaṁ na stāvayanti,
sabhyatvānyathānupapatter iti bhāvaḥ \|\|23\|\|

**anvayaḥ** : he apīcya-vācaḥ ! madhura-giraḥ ! tasāmānyādhikaraṇāt mama
aspaṣṭatvāt parokṣa eva kālāntare spaṣṭeṣu guṇeṣu satḥ su
asāmānyādhikaraṇad-upaśrutāni asāmānyādhikaraṇākam upaśrutāni yaśāṁsi
prati alam atyarthaṁ stotram kariṣyatha \| uttamaśloka-guṇānuvāde
uttamaślokasya bhagavataḥ guṇānām anuvāde kartavye sati jugupsitam
arvācīnam aprasiddha-guṇakāṁ māṁ sabhyāḥ na stāvayanti stāvayituṁ yogyāḥ
na bhavanti \|\|23\|\|

**\...**

**\|\| 4.15.24 \|\|**

**mahad-guṇān ātmani kartum īśaḥ**

**kaḥ stāvakaiḥ stāvayate'sato'pi \|**

**te'syābhaviṣyann iti vipralabdho**

**janāvahāsaṁ kumatir na veda \|\|**

**śrīdhara-svāmī (bhāvārtha-dīpikā) :** nanu sambhāvitair eva guṇair
ātmānaṁ janaḥ stāvayatīti cet tatrāha \| mahatāṁ guṇānātmani
sampādayituṁ śakto'py asato guṇān sambhāvanā-mātreṇa kaḥ stāvayate \|
yad vā, ādāv eva sato'pi kaḥ stāvayate, svata eva prakhyāti-siddheḥ ?
anyas tu mithyā-guṇa-stuti-ślāghī manda ity āha---ta iti \| yady ayaṁ
śāstrābhyāsādikam akariṣyat tarhy asya te vidyādayo guṇā abhaviṣyann iti
kriyātipattyā vipralabdho janānām avahāsaṁ na veda \|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atrākṣipati natv iti \|
akārapraśleṣaṇārthāntaram āha---yadveti \| kriyātipattyā stutikāle
vidyābhyāsādikriyāyā aniṣpattyā \| atra viśvanāthaḥ---nanu sa
uttamaślokastvam eveti tatrāha---mahato bhagavato guṇānsvātmani
svasminkartuṁ śiraḥśekharīkartumīśaḥ samartho\'pi kobhijña ātmānaṁ
stāvayate na ko\'pi \| sato vartamānānapi kiṁ punar avartamānān ity āha
\|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** anyas tu sarvathā tuccha ity
āha---mahad iti \|\|23\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu sa tūttamaḥ-śloko
bhavān eveti tatrāha---mahato bhagavato guṇān ātmani
svasāmānyādhikaraṇin kartuṁ śiraḥ-śekharīkartum īśāḥ samartho'pi
ko'bhijñaḥ ātmānaṁ stāvayate ? na ko'pi \| sato vartamānān api kiṁ punar
avvartamānān, mandas tu anīśo'pi avartamānān api stāvayate eveti bhāvaḥ
\| sa ca kumatir janāvahāsaṁ na veda \| kīdṛśaḥ te'syeti yady ayaṁ
śastra-śāstra-kalābhyāsādikam akariṣyat tadā vīraḥ paṇḍito vidagdho'py
abhaviṣyad iti kriyābhipattyā vipralabdhaḥ upahasitaḥ \|\|24\|\|

**anvayaḥ :** mahad-guṇān mahatāṁ guṇān dhārmikatvādīn ātmani kartuṁ
sampādayitm īśaḥ samartho'pi asataḥ avidyamānān guṇān sambhāvanā-mātreṇa
stāvakaiḥ sūtādibhiḥ ko vā stāvayate ? na ko'pīty arthaḥ \| sa ca
kumatiḥ manda-buddhiḥ yadi ayaṁ śāstrābhyāsādikam akariṣyat, tarhi te
asya vidyādayaḥ guṇāḥ abhaviṣyan iti kriyātipatti-vacanaiḥ stāvakaiḥ
janaiḥ vipralabdha upahasito'pi janāvahāsaṁ teṣāṁ janānām avahāsaṁ
kumatitvāt na veda \|\|23\|\|

**\...**

**\|\| 4.15.25 \|\|**

**prabhavo hy ātmanaḥ stotraṁ jugupsanty api viśrutāḥ \|**

**hrīmantaḥ paramodārāḥ pauruṣaṁ vā vigarhitam \|\|**

**śrīdhara-svāmī (bhāvārtha-dīpikā) :** kiṁ ca, prabhavo'pi viśrutā api
hrīmanto'pi jugupsanti \| veti dṛṣṭānte \| yathātistutau kriyamāṇāyāṁ
vigarhitaṁ brāhmaṇa-vadhādi-pauruṣaṁ nindati tathocitām api stutiṁ na
sahanta ity arthaḥ \|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prabhavo\'py ātmastotraṁ
na bahu manyante kiṁ punar aham ity āha---kiṁ ceti \| vāśabdo dṛṣṭānte
ivārthe \| vigarhitaṁ pauruṣam iva aho ayaṁ satāṁ dharmadhvaṁse
paramasamarthastathāpi prabalagobrāhmaṇahanane\'yaṁ śūra ity-ādilakṣaṇaṁ
pauruṣaṁ vigarhitam eva \| ity artha iti \| yadyapi prabalahananena māṁ
stauti tathāpi gobrāhmaṇapadopādānānmāṁ nindatyevāyam iti taṁ
vārayasyeveti bhāvaḥ \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** anye tu prabhavaḥ stāvayituṁ
yogyāḥ sva-stotraṁ jugupsanti \| tathāpi viśrutās tat-tad-guṇair
vikhyātāḥ \| te ke ? tatrāha---hrīmantaḥ parama-mahāntaś ceti \|\|25\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** he sva-stāvakāḥ prabhavo
na jñeyāḥ, yataḥ prabhavo hīty ādi \| vā-śabda ivārthe vigarhitaṁ
pauruṣam iva yathāyaṁ satāṁ dharma-dhvaṁse parama-samarthe ity-ādi
stotraṁ nindanti \|\|25\|\|

**anvayaḥ :** paramodārāḥ viśada-cittāḥ hrīmantaḥ lajjā-yuktāḥ viśrutāḥ
api prakhyātā api prabhavo hi vidyamāna-guṇa-sampādane samarthā api
ātmanaḥ stotram ucitaṁ sat api vigarhitaṁ ninditaṁ pauruṣaṁ vā iva
jugupsanti nivārayanty eva \|\|26\|\|

**\...**

**\|\| 4.15.26 \|\|**

**vayaṁ tv aviditā loke sūtādyāpi varīmabhiḥ \|**

**karmabhiḥ katham ātmānaṁ gāpayiṣyāma bālavat \|\|**

**śrīdhara-svāmī (bhāvārtha-dīpikā) :** varīmabhir iti dīrghatvam ārṣam
\| bhavitṛ-pradhāno'yaṁ nirdeśaḥ \| variṣṭhaiḥ karmabhir aviditā ity
arthaḥ \|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** varasya bhāvo varimā, taiḥ
\| ity artha iti \| atra bhaviturvariṣṭhakarmaṇaḥ prādhānyena nirdeśo na
tu bhāvasya \| tathātve tu variṣṭhatvairity arthaḥ syād iti bhāvaḥ
\|\|26\|\|

iti śrīmad-bhāgavata-bhāvārtha-dīpikā-prakāśe caturtha-skandhe
pañcadaśo\'dhyāyaḥ \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** varīmabhir iti dīrghatvam
ārṣam \| varimabhiḥ śreṣṭhatvair vayam aviditā avikhyātāḥ \| ataḥ kathaṁ
karmabhir ātmānaṁ gāpayiṣyāmaḥ \|\|26\|\|

**anvayaḥ :** he suta ! vayaṁ tu loke varīmabhiḥ varāṇāṁ bhāvāḥ
varimāṇaḥ taiḥ varimabhiḥ variṣṭhaiḥ karmabhiḥ adyāpi aviditāḥ
aprasiddhāḥ \| bālavat ajñavat katham ātmānaṁ gāpayiṣyāmaḥ gāpayāmaḥ
\|\|26\|\|

iti sārārtha-darśinyāṁ harṣiṇyāṁ bhakta-cetasām \|

pañcadaśaś caturthasya saṅgataḥ saṅgataḥ satām \|\|\*\|\|

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁ vaiyāsikyāṁ caturtha-skandhe

pṛthu-caritre pañcadaśo'dhyāyaḥ \|

\|\|4.15\|\|

**\...**

**(4.16)**

## 
**atha ṣoḍaśo'dhyāyaḥ**

<details><summary>विषयः</summary>

māgadha-vandi-jana-kṛtaṁ mahārāja-pṛthoḥ stavanam \|
</details>

**\|\| 4.16.1 \|\|**

**maitreya uvāca---**

**iti bruvāṇaṁ nṛpatiṁ gāyakā muni-coditāḥ \|**

**tuṣṭuvus tuṣṭa-manasas tad-vāg-amṛta-sevayā \|\|**

**śrīdhara-svāmī (bhāvārtha-dīpikā) :**

ṣoḍaśe sarva-lokeśaiḥ sat-kṛtaṁ bhāryayā yutam \|

muni-prayuktāḥ sūtādyāḥ stuvanti smeti varṇyate \|\|

gāyakāḥ sūtādayaḥ \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** venāṅgajasyāpīti cakāreṇa labhyate
\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

muni-prayuktāḥ sūtādyāḥ ṣoḍaśe tuṣṭuvuḥ pṛthum \|

svaraś ca pṛthvī-dohādi bhāvi tad-vṛtti-sūcakaḥ \|\|1\|\|

**\...**

**\|\| 4.16.2 \|\|**

**nālaṁ vayaṁ te mahimānuvarṇane**

**yo deva-varyo'vatatāra māyayā \|**

**venāṅga-jātasya ca pauruṣāṇi te**

**vācas-patīnām api babhramur dhiyaḥ \|\|**

**śrīdhara-svāmī (bhāvārtha-dīpikā) :** nālaṁ na samarthāḥ \| yo bhavān
\| avatāreṣv apy asyādhikyam āhuḥ \| venasyāṅgāj jātasya te pauruṣāṇi
praty-avitarkyatayā brahmādīnām api dhiyo babhramuḥ \| kutaḥ ? punar
vayaṁ tad-varṇane samarthā bhavema \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yadvā-māyayā kṛpayā
svaśaktyārciṣā sahety arthaḥ \|\|1-2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nālaṁ na samarthāḥ \|
māyayā kṛpayā \| yad vā, sa-śaktyā arciṣā saha te tava pauruṣāṇi prati
brahmādīnāṁ dhiyo babhramuḥ \|\|2\|\|

**\...**

**\|\| 4.16.3 \|\|**

**athāpy udāra-śravasaḥ pṛthor hareḥ**

**kalāvatārasya kathāmṛtādṛtāḥ \|**

**yathopadeśaṁ munibhiḥ pracoditāḥ**

**ślāghyāni karmāṇi vayaṁ vitanmahi \|\|**

**śrīdhara-svāmī (bhāvārtha-dīpikā) :** athāpi yathāvad varṇayitum
aśaktā api kathāmṛte sādarāḥ \| munibhiḥ kṛta upadeśo \| yoga-balena
hṛdi prakāśanaṁ tad anatikramya \| vitanmahi vistārayāmaḥ \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tarhi nivartatāmity
atrāha---athāpīti \| yadyapi kathāmṛtādaratvānmano na nivartata ity
arthaḥ \| munivacanollaṅghanabhiyāpi yathāmati stoṣyāmaḥ \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yathopadeśaṁ munibhir
asmad-antaḥkaraṇaṁ praviśya kṛtam upadeśam anatikramya \|\|3\|\|

**\...**

**\|\| 4.16.4 \|\|**

**eṣa dharma-bhṛtāṁ śreṣṭho lokaṁ dharme'nuvartayan \|**

**goptā ca dharma-setūnāṁ śāstā tat-paripanthinām \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** *na vyākhyātam.*

---------------------------------------------------------------------------------------------------------------------

**jīva-gosvāmī (krama-sandarbhaḥ) :** svayaṁ dharma-bhṛtāṁ śreṣṭho lokaṁ
ca dharme'nuvartayaṁs tat-paripanthināṁ śāsteti \| dharma-setūnāṁ
goptety arthaḥ \|\|4\|\|

**\...**

**\|\| 4.16.5 \|\|**

**eṣa vai loka-pālānāṁ bibharty ekas tanau tanūḥ \|**

**kāle kāle yathā-bhāgaṁ lokayor ubhayor hitam \|\|**

**śrīdhara-svāmī (bhāvārtha-dīpikā) :** tanau sva-dehe loka-pālānāṁ
tanūr mūrtīḥ kāle kāle bibharti \| yathā-bhāgaṁ
pālana-poṣaṇānurañjanādi-kāryānusāreṇa yajñādi-pravartanena svargasya
hitaṁ vṛṣṭy-ādinā ca bhūr-lokasya hitaṁ yathā bhavati tathā \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** eṣa pṛthuḥ \|
tatparipanthināṁ dharmasetuvirodhinām \|\|4-5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tanūḥ śaktīḥ \|\|5\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** eka evaiṣatanau
sva-mūrtāv eva loka-pālānāṁ tanūr mūrtīr bibharti \| kāle kāle
pratisamyaṁ lokayor iti yajñādi-pravartanena svargasya vṛṣṭy-ādinā
bhūr-lokasya ca hitaṁ bhāgaṁ bhaga-sambandhi yathā syāt tathā \| bhagaṁ
śrī-kāma-māhātmya-vīrya-yatnā'rka-kīrtiṣu ity amaraḥ \|\|5\|\|

**\...**

**\|\| 4.16.6 \|\|**

**vasu kāla upādatte kāle cāyaṁ vimuñcati \|**

**samaḥ sarveṣu bhūteṣu pratapan sūryavad vibhuḥ \|\|**

**śrīdhara-svāmī (bhāvārtha-dīpikā) :** sūryādi-tanu-dhāraṇam
evāhāṣṭabhiḥ \| vasu dhanaṁ karādāna-kāle ādatte, durbhikṣādi-kāle
vimuñcati ca \| aṣṭau māsān sūryo yathā vasu jalam ādatte varṣāsu
vimuñcati tadvat \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vasu toye mahādhane ity
abhidhānāt \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sūryādi-tanu-dhāraṇam
āhāṣṭabhiḥ \| vasu dhanaṁ karādāna-kāle ādatte, durbhikṣādi-kāle
vimuñcati ca \| aṣṭau māsān sūryo yathā vasu jalam ādatte vimuñcati ca
varṣāsu, tadvat \|\|6\|\|

**\...**

**\|\| 4.16.7 \|\|**

**titikṣaty akramaṁ vainya upary ākramatām api \|**

**bhūtānāṁ karuṇaḥ śaśvad ārtānāṁ kṣiti-vṛttimān \|\|**

**śrīdhara-svāmī (bhāvārtha-dīpikā) :** mastake pādenākramatām apy
ārtānāṁ bhūtānām atikramaṁ sahiṣyate, kṣiter vṛttiḥ sarva-sahanaṁ sā
vṛttir yasyāsti sa tathā \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** akramamaparādham \|
ārttānāṁ dāridryādipīḍitānām \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sambhṛtātmeti citsukhaḥ,
paripūrṇa-rūpa ity arthaḥ \|\|7\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** akramam anatikramaṁ
titikṣati sahate \| kṣiti-vṛttimān pṛthvī-svabhāva-yuktaḥ \|\|7\|\|

**\...**

**\|\| 4.16.8 \|\|**

**deve'varṣaty asau devo naradeva-vapur hariḥ \|**

**kṛcchra-prāṇāḥ prajā hy eṣa rakṣiṣyaty añjasendravat \|\|**

**śrīdhara-svāmī (bhāvārtha-dīpikā) :** deve'varṣati eṣa kṛcchraṁ gatāḥ
prāṇā yāsāṁ tāḥ prajāḥ svayaṁ vṛṣṭiṁ kṛtvā rakṣiṣyati \| atra hetuḥ,
asau nara-deva-vapur harir iti \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atra vṛṣṭikaraṇe
haririndro viṣṇurvā kṛcchraṁ kaṣṭaṁ gatā annānāptyā prāṇā indriyāṇi
śarīradhārakavāyavo vā \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** rakṣiṣyati svayam eva
vṛṣṭiṁ dattvā pālayiṣyati \|\|8\|\|

**\...**

**\|\| 4.16.9 \|\|**

**āpyāyayaty asau lokaṁ vadanāmṛta-mūrtinā \|**

**sānurāgāvalokena viśada-smita-cāruṇā \|\|**

**śrīdhara-svāmī (bhāvārtha-dīpikā) :** vadanam evāmṛta-mūrtiś candras
tena \| sānurāgo'valoko yasmin \| viśadaṁ yat smitaṁ tena cāruṇā \| atra
ca kvacid vartamāna-nirdeśo vartamāna-sāmīpye vartamāna-vad vāiti
bhūta-nirdeśaś ca, āśaṁsāyāṁ bhūtavac caiti draṣṭavyaḥ \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** viśadaśvetapāṇḍurāḥ ity
amaraḥ \| atra ca pṛthuvarṇane \| atra ca candratanudhāraṇamuktam
\|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vadanam evāmṛta-mūrtiś
candras teneticandra-tanu-dhāraṇam uktam \|\|9\|\|

**\...**

**\|\| 4.16.10 \|\|**

**avyakta-vartmaiṣa nigūḍha-kāryo**

**gambhīra-vedhā upagupta-vittaḥ \|**

**ananta-māhātmya-guṇaika-dhāmā**

**pṛthuḥ pracetā iva saṁvṛtātmā \|\|**

**śrīdhara-svāmī (bhāvārtha-dīpikā) :** na vyaktaṁ vartma
praveśa-nirgama-mārgo yasya \| nigūḍhaṁ niṣpatteḥ pūrvam avijñātaṁ
kāryaṁ yasya \| tac ca kāryaṁ gambhīraṁ kim artham etat kṛtam ity anyair
ajñātābhiprāyaṁ vidhatta iti tathā \| upagupataṁ surakṣitaṁ vittaṁ yasya
\| ananta-māhātmyaś cāsau guṇānām ekaṁ dhāma viṣṇur yasmin \|
ananta-māhātmyopetā guṇā evaikaṁ dhāma sthānaṁ yasyeti vā \| saṁvṛtātmā
saṁyata-mūrtiḥ \| samudra-caratvena varuṇasyāpy ete guṇā draṣṭavyāḥ
\|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** varuṇatanutvam āha
avyakteti \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** na vyaktaṁ vartma
antaḥ-praveśa-nirgamayor mārgo yasya saḥ \| nigūḍhaṁ niṣpatteḥ pūrvam
avijñātaṁ kāryaṁ yasya saḥ \| tac ca kāryaṁ gambhīram
anyairajñātābhiprāyaṁ yathā syāt tathā vidhatte iti vedhāḥ \| upa
ādhikyena guptaṁ vittaṁ dhanaṁ jñānaṁ yasya saḥ \| anantasya viṣṇor iva
māhātmyaṁ guṇāś ca ekaṁ mukhyaṁ dhāma prabhāvaś ca yasya saḥ \|
saṁvṛtātmā anya-lakṣita-svabhāvaḥ pracetā varuṇa iveti samudra-caratvena
varuṇasyāpy ete guṇā draṣṭavyāḥ \|\|10\|\|

**\...**

**\|\| 4.16.11 \|\|**

**durāsado durviṣaha āsanno'pi vidūravat \|**

**naivābhibhavituṁ śakyo venāraṇy-utthito'nalaḥ \|\|**

**śrīdhara-svāmī (bhāvārtha-dīpikā) :** durāsadaḥ śatror manasāpi
prāptum aśakyaḥ \| durviṣahaḥ śatrubhiḥ soḍhum aśakyaḥ \| vidūra-vat
pauruṣeṇābhibhavitum aśakyaḥ \| vena evāraṇis tasmād utthitaḥ \|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vahnitanutvaṁ cāha
durāsada iti \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** durāsadaḥ duṣṭatamaiḥ
śatru-vargair anikaṭo durviṣahaḥ śatru-śārdūlaiḥ soḍhum aśakyaḥ \| vena
evāraṇis tan-mathanād utthitaḥ \|\|11\|\|

**\...**

**\|\| 4.16.12 \|\|**

**antar bahiś ca bhūtānāṁ paśyan karmāṇi cāraṇaiḥ \|**

**udāsīna ivādhyakṣo vāyur ātm eva dehinām \|\|**

**śrīdhara-svāmī (bhāvārtha-dīpikā) :** cāraṇair gupta-bhṛtyaiḥ paśyann
api sva-stuti-nindādāv udāsīna iva vartiṣyate yathā dehinām
adhyakṣo'vikṛta ātma-bhūto vāyuḥ sūtrātmā tadvat \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vāyudharmam āha antar iti
vāyurvai gautamasūtram iti śruteḥ sūtrātmeti \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** cāraṇaiś ceṣṭitaiś caraiś
ca paśyan udāsīno'nāsaktaḥ \| pṛthu-pakṣe---bhṛtyāmātyādiṣv āsakte'pi
tair udāsīna iva lakṣyamāṇaḥ \| vāyuḥ sūtrātm eva ātmā antaryāmīva
pṛthur adhyakṣaḥ \|\|12\|\|

**\...**

**\|\| 4.16.13 \|\|**

**nādaṇḍyaṁ daṇḍayaty eṣa sutam ātma-dviṣām api \|**

**daṇḍayaty ātmajam api daṇḍyaṁ dharma-pathe sthitaḥ \|\|**

**śrīdhara-svāmī (bhāvārtha-dīpikā) :** ātma-dviṣāṁ sutam iti
suta-grahaṇaṁ svātmaja-sāmyārtham \| dharma-pathe yamasya vṛtte sthitaḥ
\|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dharmarājatanutām āha neti
\|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dharma-pathe yamasya
vṛtte \|\|13\|\|

**\...**

**\|\| 4.16.14 \|\|**

**asyāpratihataṁ cakraṁ pṛthor āmānasācalāt \|**

**vartate bhagavān arko yāvat tapati go-gaṇaiḥ \|\|**

**śrīdhara-svāmī (bhāvārtha-dīpikā) :** cakram ājñā senā vā rathasya vā
cakraṁ mānasācalam abhivyāpya pravartate \| kiṁ paryantam ity ata āha \|
arko raśmi-gaṇair yāvat tapati tāvat \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sūryatanutām āha---asyeti
\|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**cakram ājñā senā vā
rathasya vā cakraṁ vā mānasottara-girim abhivyāpya vartate \| kiṁ
paryantam ity ata āha---arko yāvat tapatīti \|\|14\|\|

**\...**

**\|\| 4.16.15 \|\|**

**rañjayiṣyati yal lokam ayam ātma-viceṣṭitaiḥ \|**

**athāmum āhū rājānaṁ mano-rañjanakaiḥ prajāḥ \|\|**

**śrīdhara-svāmī (bhāvārtha-dīpikā) :** yad yasmād rañjayiṣyaty atha
tasmān mano-rañjanair hetubhir amuṁ rājānam āhuḥ \| mano-rañjanakair iti
ceṣṭita-viśeṣaṇaṁ vā \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** athātaḥ \| anyastu
rājatīti niruktyāyaṁ tu raṁjayati rājatīti niruktidvayenaiva rājeti
rajeḥ kanirnalopavṛddhī ca auṇādikau \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yad yasmād rañjayiṣyaty
atha tasmān mano-rañjanair hetubhir amuṁ rājānam āhuḥ \|
mano-rañjanakair iti ceṣṭita-viśeṣaṇaṁ vā \|\|15\|\|

**\...**

**\|\| 4.16.16 \|\|**

**dṛḍha-vrataḥ satya-sandho brahmaṇyo vṛddha-sevakaḥ \|**

**śaraṇyaḥ sarva-bhūtānāṁ mānado dīna-vatsalaḥ \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** satyasandhaḥ
satyapratijñaḥ sandhā sthitipratijñayoḥ iti medinī \| vratasandhayoḥ
śāstrīyalaukikatvābhyāṁ bhedo jñeyaḥ \| dīnā vatsalāḥ priyā yasya saḥ
\|\|16\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** satya-sandhaḥ
satya-pratijñaḥ \| vrata-sandhayoḥ śāstrīya-laukikatvābhyām bhedo jñeyaḥ
\|\|16\|\|

**\...**

**\|\| 4.16.17 \|\|**

**mātṛ-bhaktiḥ para-strīṣu patnyām ardha ivātmanaḥ \|**

**prajāsu pitṛvat snigdhaḥ kiṅkaro brahma-vādinām \|\|**

**śrīdhara-svāmī (bhāvārtha-dīpikā) :** mātarīva bhaktir bhajanaṁ yasya
\| ātmano dehasyārdha iva patnyāṁ prītimān \|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** snigdhaḥ snehakaraḥ \|
brahmavādināṁ vedārthānusandhānavatām \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** patnyām ātmano
dehasyārdhe iva prītimān iti śeṣaḥ \|\|17\|\|

**\...**

**\|\| 4.16.18 \|\|**

**dehinām ātmavat-preṣṭhaḥ suhṛdāṁ nandi-vardhanaḥ \|**

**mukta-saṅga-prasaṅgo'yaṁ daṇḍa-pāṇir asādhuṣu \|\|**

**śrīdhara-svāmī (bhāvārtha-dīpikā) :** nandiṁ sukhaṁ vardhayatīti tathā
\| mukta-saṅgeṣu prakṛṣṭaḥ saṅgo yasya \| daṇḍa-pāṇir ivety
aparādhānupekṣaṇam ucyate \| nādaṇḍyam ity atra pakṣa-pātābhāva uktaḥ
\|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** muktasaṅgeṣu virakteṣu \|
yadvā-muktānāṁ jñāninām api saṅga āsaktiryasminsa muktasaṅgo hariḥ \|

> prāyeṇa munayo rājanivṛttā vidhiṣedhataḥ \|
>
> nairguṇyasthā ramante sma guṇānukathane hareḥ \|\| ity ukteḥ \|
>
> ātmārāmāś ca munayo nirgranthā apyurukrame \|
>
> kurvantyahaitukīṁ bhaktim \|\| ity ukteś ca \|

tasminprakṛṣṭaḥ kāyavāṅmanobhiḥ saṅgo yasya sa tathā \| kriyābhedamādāya
dharmarājasya punar upādānam \| asādhuṣu vedānanuyāyiṣu \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nandiṁ sukhaṁ
vardhayatīti saḥ mukta-saṅgeṣu virakteṣv eva prasaṅgo yasya saḥ
\|\|18\|\|

**\...**

**\|\| 4.16.19 \|\|**

**ayaṁ tu sākṣād bhagavāṁs try-adhīśaḥ**

**kūṭa-stha ātmā kalayāvatīrṇaḥ \|**

**yasminn avidyā-racitaṁ nirarthakaṁ**

**paśyanti nānātvam api pratītam \|\|**

**madhvācāryaḥ (bhāgavata-tātparyam) :**

> tatra sannihitaḥ sākṣād bhagavān \|
>
> brahmaṇy annate garuḍe rudre kāme śacī-patau \|
>
> aniruddhe manau caiva pṛthau ca kṛta-vīryaje \|\|
>
> nārade caivam ādyeṣu viśeṣāt sannidhir hareḥ \|
>
> sudarśanādiṣv astreṣu tathā sannihito hariḥ \|
>
> nara-lakṣmaṇau balaś caiva śeṣasyāṁśāḥ prakīrtitāḥ \|\|
>
> tathā bharata-śatrughnau cakra-śaṅkhāv udāhṛtau \|
>
> pradyumnaś ca kumāraś ca skandaḥ kāmāṁśajāḥ smṛtāḥ \|\| iti skānde \|

vainye pṛthau sannihitau rāja-rūpī janārdanaḥ iti brāhme \| yal loke
nirarthakaṁ tad bhagavad-rūpeṣu pratīta-nānātva-dṛṣṭāntena paśyanti
santaḥ \| matsya-rūpādi-nānātva-dṛṣṭivad yan nirarthakam iti pādme \|
evaṁ dharmān pṛthak paśyann iti ca \|\|19\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** ayaṁ tv iti tu-śabdena
nirūpa-matvaṁ darśayati \| ko'sāv ātmā ? tam āha \| yasmin pratītam api
nānātvam artha-śūnyaṁ paśyanti \|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanu
devamanujāntareṣvapyete guṇāḥ santīti na tatsāmyam ity āha ayaṁ tu
sākṣād iti \| yataḥ sa eva kalayā śaktyā sahāvatīrṇo\'sminpraviṣṭaḥ ātmā
paramātmā sarvātiśayaguṇatvam evāhuḥ \| yasminbhagavati sākṣātsati
nānātvaṁ svātmani devamanuṣyādi-bhedaṁ nirarthakaṁ puruṣārthaśūnyaṁ
paśyanti \| avidyākalpitatvenātitucchatvād iti bhāva iti sandarbhaḥ \|
viśvanāthastu---yasminvartamānā munayo\'vidyayā racitamekasyāpi jīvasya
sthūlasūkṣmadehādhyāsānnānātvaṁ svapne ca nānātvaṁ pratītam api
nirarthakamavasthām iva paśyantīty āha \| svāmivyākhyāne yasminnātmani
pratītaṁ jāgradādyavasthābhedena viśvādirūpaṁ nānātvam ity arthaḥ
\|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** eṣa dogdheti padyaṁ punar uktam
iva pareṇa \| ataḥ pṛthaṅ nāṅgīkṛtam \| deva-manujāntareṣv api te guṇāḥ
santīti na tat-sāmyam ity āha---ayaṁ tu sākṣād iti \| yataḥ sa eva
kalayā śaktyā saha avatīrṇo'smin praviṣṭaḥ ātmā paramātmā,
sarvātiśaya-guṇatvam evāhuḥ yasmin bhagavati sākṣāt sati nānātvaṁ
svātmani deva-manuṣyatvādi-bhedaṁ nirarthakaṁ puruṣārtha-śūnyaṁ paśyanti
\| avidyā-kalpitatvenātitucchatvād iti bhāvaḥ \|\|19\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yasmin vartamānā
munayo'vidyayā racitam ekasyāpi jīvasya sthūla-sūkṣma-dehādhyāsāt
nānātvaṁ svapne ca nānātvaṁ pratītam api nirarthakam avastv eva paśyati
\|\|19\|\|

**\...**

**\|\| 4.16.20 \|\|**

**ayaṁ bhuvo maṇḍalam odayādrer**

**goptaika-vīro naradeva-nāthaḥ \|**

**āsthāya jaitraṁ ratham ātta-cāpaḥ**

**par yasyate dakṣiṇato yathārkaḥ \|\|**

**śrīdhara-svāmī (bhāvārtha-dīpikā) :** ā udayādres tat paryantaṁ goptā
gopāyiṣyati tad arthaṁ par yasyate paryaṭiṣyati, pradakṣiṇīkariṣyatīty
arthaḥ \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha iti \| yathā
sūryaḥ sarvaṁ prakāśayanparyaṭati tatheti bhāvaḥ \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ā udayādrer udayādrim
abhivyāpya dakṣiṇataḥ par yasyate prādakṣiṇyena paryaṭiṣyati \|\|20\|\|

**\...**

**\|\| 4.16.21 \|\|**

**asmai nṛ-pālāḥ kila tatra tatra**

**baliṁ hariṣyanti saloka-pālāḥ \|**

**maṁsyanta eṣāṁ striya ādi-rājaṁ**

**cakrāyudhaṁ tad-yaśa uddharantyaḥ \|\|**

**śrīdhara-svāmī (bhāvārtha-dīpikā) :** asmai tathā pradakṣiṇaṁ kurvate
\| maṁsyante jñāsyanti \| tasya yśa uddharantya udāharantyaḥ
kīrtayantyaḥ \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** asmai pṛthave tathārkavat
\|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** striya iti \| \| striyo'pīty
arthaḥ \| udvarantya ity eva pāṭhaḥ svāmi-sammataḥ, madhye udāharantya
iti vyākhyānopādānāt \|\|21\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** maṁsyante jñāsyanti
uccarantyaḥ kīrtayantaḥ \|\|21\|\|

**\...**

**\|\| 4.16.22 \|\|**

**ayaṁ mahīṁ gāṁ duduhe'dhirājaḥ**

**prajāpatir vṛtti-karaḥ prajānām \|**

**yo līlayādrīn sva-śarāsa-koṭyā**

**bhindan samāṁ gām akarod yathendraḥ \|\|**

**śrīdhara-svāmī (bhāvārtha-dīpikā) :** indra ivādrīn vibhindan
\|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śarāsakoṭyā śarāsanāgreṇa
\|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tāsāṁ kim ākāram etad
yaśaḥ-kīrtanam ity ākāṅkṣāyām āhuḥ śloka-catuṣkam \| ayam iti
śarāsa-koṭyā śarāsanāgreṇa indra ivādrīn bhindan \|\|22\|\|

**\...**

**\|\| 4.16.23 \|\|**

**visphūrjayann āja-gavaṁ dhanuḥ svayaṁ**

**yadācarat kṣmām aviṣahyam ājau \|**

**tadā nililyur diśi diśy asanto**

**lāṅgūlam udyamya yathā mṛgendraḥ \|\|**

**śrīdhara-svāmī (bhāvārtha-dīpikā) :** lāṅgūlam unnamayya yathā
mṛgendraś carati tathā dhanur visphūrjayan yadā kṣmām acarat \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** saṅgrāme\'sahyaṁ dhanuḥ
\|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** lāṅgūlam unnamayya yathā
mṛgendraś carati tathā dhanur visphūrjayan kṣmām acarat \|\|23\|\|

**\...**

**\|\| 4.16.24 \|\|**

**eṣo'śvamedhā' śatam ājahāra**

**sarasvatī prādurabhāvi yatra \|**

**ahārṣīd yasya hayaṁ purandaraḥ**

**śata-kratuś carame vartamāne \|\|**

**śrīdhara-svāmī (bhāvārtha-dīpikā) :** sarasvatī yatra prādurabhāvi
prādurabhūt \| karma-kartari ciṇ \| tatrāhārṣīt \| haraṇaṁ kariṣyatīty
arthaḥ \|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra
sarasvatīprādurbhāvasthale carametye\'śvamedhe \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** svam ity atra svayam iti kvacit \|
prādurabhāvi prādurbhavitā pṛthunaiva \|\|24\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 4.16.25 \|\|**

**eṣa sva-sadmopavane sametya**

**sanat-kumāraṁ bhagavantam ekam \|**

**ārādhya bhaktyālabhatāmalaṁ taj**

**jñānaṁ yato brahma paraṁ vidanti \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yato jñānāt \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vidantīty atra kurvantīti
citsukhaḥ \|\|25\|\|

**\...**

**\|\| 4.16.26 \|\|**

**tatra tatra giras tās tā iti viśruta-vikramaḥ \|**

**śroṣyaty ātmāśritā gāthāḥ pṛthuḥ pṛthu-parākramaḥ \|\|**

**śrīdhara-svāmī (bhāvārtha-dīpikā) :** viśrutā vikramā yasya \| gāthāḥ
prabandhān \| ātmāśritā viṣṇv-āśritāḥ \|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra tatra deśe
\|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** iti tatra tatra deśe
tābhir uktās tās tā loka-prasiddhā giraḥ \| gāthāātmāśritāḥ
svīya-kavitayā varṇitāḥ kathāś ca \| ata eva duduhe
ity-ādivatbhūta-kāla-prayogas tad-ukti-kāle tat-tat-karmaṇām atītatvāt
\|\|26\|\|

**\...**

**\|\| 4.16.27 \|\|**

**diśo vijityāpratiruddha-cakraḥ**

**sva-tejasotpāṭita-loka-śalyaḥ \|**

**surāsurendrair upagīyamāna-**

**mahānubhāvo bhavitā patir bhuvaḥ \|\|**

**śrīdhara-svāmī (bhāvārtha-dīpikā) :** upagīyamāno mahānubhāvo yasya
\|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
apratirudvacakro\'vihatājñaḥ \| lokaśalyaḥ lokopadravaḥ \|\|27\|\|

iti śrīmad-bhāgavata-bhāvārtha-dīpikā-prakāśe caturtha-skandhe
ṣoḍaśo\'dhyāyaḥ \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** "bhavitā patir bhuvaḥ" ity atra
"jayatāṁ pṛthur bhave" iti citsukhaḥ \|\|27\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

iti sārārtha-darśinyāṁ harṣiṇyāṁ bhakta-cetasām \|

ṣoḍaśo'yaṁ caturthasya saṅgataḥ saṅgataḥ satām \|\|\*\|\|

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁ vaiyāsikyāṁ caturtha-skandhe

pṛthu-carita-nāma ṣoḍaśo'dhyāyaḥ \|

\|\| 4.16 \|\|

**\...**

**(4.17)**

## 
**atha saptadaśo'dhyāyaḥ**

<details><summary>विषयः</summary>

kṣut-pīḍita-prajānām anna-dānārthe grasta-bījāṁ pṛthivīṁ hantum udyatasya pṛthos tayā stavanam \|
</details>

**\|\| 4.17.1 \|\|**

**maitreya uvāca---**

**evaṁ sa bhagavān vainyaḥ khyāpito guṇa-karmabhiḥ \|**

**chandayām āsa tān kāmaiḥ pratipūjyābhinandya ca \|\|**

**śrīdhara-svāmī (bhāvārtha-dīpikā) :**

tataḥ saptadaśe loka-kṣudhāḥ praśamayan pṛthuḥ \|

grasta-bījāṁ mahīṁ hantuṁ yatto bhītyā tayā stutaḥ \|\|

chandayām āsa toṣitavān \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tataḥ
yaśovarṇaśrutyanantaraṁ, yattaḥ sāvadhānaḥ, tayā bhūmyā \| evaṁ
pūrvoktarītyā tānsūtādīn \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** athedṛśa-loka-sāhāyyāya
bhaviṣyāmīti sañjāta-sukhasya tasya vṛttam āha---evam iti \|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

pṛthuḥ saptadaśe lokaiḥ kṣudhārtair annam arthitaḥ \|

dharāṁ grasta-samastānāṁ nighnan bhītyā tayā stutaḥ \|\|\*\|

chāndayāmāsa toṣitavān \|\|1\|\|

**\...**

**\|\| 4.17.2 \|\|**

**brāhmaṇa-pramukhān varṇān bhṛtyāmātya-purodhasaḥ**

**paurān jāna-padān śreṇīḥ prakṛtīḥ samapūjayat \|\|**

**śrīdhara-svāmī (bhāvārtha-dīpikā) :** bhṛtyān amātyān purodhasaḥ
purohitāṁś ca \| śreṇīs tailika-tāmbūlikādīn paura-viśeṣān \| prakṛtīr
niyoginaḥ \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** samapūjayat dhanyāḥ stha
bho dhanyāḥ stha yuṣmānahaṁ sādhu pālayānītyetad eva matkartṛkaṁ
yuṣmatparicaraṇaṁ bhūyād iti madhuramabhāṣata \| vijayadhvajastu rājñā
samānavayasaḥ śreṇayastvaṅgarakṣakā ity āha \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śreṇīs
tailika-tāmbūlikādin prakṛtīr niyoga-vartinaḥ samapūjayat \| dhanyāḥ
stha, bho dhanyāḥ stha \| yuṣmān ahaṁ sādhu pālayānīty etad eva
mat-kartṛkaṁ yuṣmat-paricaraṇaṁ bhūyād iti madhuram abhyabhāṣata
\|\|2\|\|

**\...**

**\|\| 4.17.3 \|\|**

**vidura uvāca---**

**kasmād dadhāra go-rūpaṁ dharitrī bahu-rūpiṇī \|**

**yāṁ dudoha pṛthus tatra ko vatso dohanaṁ ca kim \|\|**

**śrīdhara-svāmī (bhāvārtha-dīpikā) :** dohanaṁ pātram \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** viduraḥ sūtādibhiḥ sūcitaṁ
godohanādipṛthuvikramaṁ vistarataḥ śrotuṁ lokopakārāya pṛcchati kasmād
iti \| tatra pṛthudohanāvasare \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.17.4 \|\|**

**prakṛtyā viṣamā devī kṛtā tena samā katham ?**

**tasya medhyaṁ hayaṁ devaḥ kasya hetor apāharat \|\|**

**śrīdhara-svāmī (bhāvārtha-dīpikā) :** medhyaṁ yajñārham \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.17.5 \|\|**

**sanat-kumārād bhagavato brahman brahma-vid-uttamāt \|**

**labdhvā jñānaṁ sa-vijñānaṁ rājarṣiḥ kāṁ gatiṁ gataḥ \|\|**

**śrīdhara-svāmī (bhāvārtha-dīpikā) :** sa-vijñānam
aparokṣa-jñāna-sahitam \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prakṛtyā svabhāvataḥ \|
tena pṛthunā \| deva indraḥ \|\|4-5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kāṁ gatiṁ brahma-rūpāṁ
bhagavad-rūpāṁ vā \|\|5\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 4.17.6 \|\|**

**yac cānyad api kṛṣṇasya bhavān bhagavataḥ prabhoḥ**

**śravaḥ suśravasaḥ puṇyaṁ pūrva-deha-kathāśrayam \|\|**

**madhvācāryaḥ (bhāgavata-tātparyam) :** pūrvatanānāṁ kathā sambandhena
harer yaśaḥ \|\|6\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** pūrva-dehaḥ pṛthv-avatāras
tat-kathāśrayam \| śravo yaśaḥ \| suṣṭhu śravo yasya \|\|6\|\|

---------------------------------------------------------------------------------------------------------------------

**jīva-gosvāmī (kṛṣṇa-sandarbha 44) :** pūrva-dehaḥ pṛthv-avatāraḥ \|
loka-dṛṣṭāv abhivyakti-rītyā pūrvatvam \| tat-kathaivāśrayo yasya tat
\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yac cānyad iti dvayena \|
śrī-vidurasya sarvatrāpy etad eva hārdaṁ vyaktaṁ bhaved ity atra bhavān
iti kvacit citsukha-sammato'yam \| dehatvam āveśāvatāratvaṁ pūrvatvaṁ
prāk prakāśāpekṣayaiva \|\|6\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 4.17.7 \|\|**

**bhaktāya me'nuraktāya tava cādhokṣajasya ca**

**vaktum arhasi yo'duhyad vainya-rūpeṇa gām imām \|\|**

**śrīdhara-svāmī (bhāvārtha-dīpikā) :** aduhyad dugdhavān \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kṛṣṇasyaiva pūrvadehaḥ
pṛthurayam ata eva śrīgargamuninā śrīnandarājāya
nāmakaraṇasaṁskārāvasare uktam---

> purānena vrajapate sādhavo dasyupīḍitāḥ \|
>
> arājake rakṣyamāṇā jigyurdasyūnsamedhitāḥ \|\|

ity uktam, vene viprahate bahavo dasyavo jātāḥ punar bhagavatā tadehata
āvirbhūya te māritā iti dhyeyam \|\|6-7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** aduhyad ity ārṣam adhok
\|\|7\|\|

**\...**

**\|\| 4.17.8 \|\|**

**sūta uvāca---**

**codito vidureṇaivaṁ vāsudeva-kathāṁ prati**

**praśasya taṁ prīta-manā maitreyaḥ pratyabhāṣata \|\|**

**jīva-gosvāmī (śrī-kṛṣṇa-sandarbhaḥ 45) :** tat-praśaṁsayā
prīta-manastvena cāsyāpi tathaiva tātparyaṁ labhyate \| ata evātra
vasudeva-nandanatvenaiva vāsudeva-śabdaḥ prayuktaḥ \|\|

---------------------------------------------------------------------------------------------------------------------

*na katamenāpi vyākhyātam.*

**\...**

**\|\| 4.17.9 \|\|**

**maitreya uvāca---**

**yadābhiṣiktaḥ pṛthur aṅga viprair**

**āmantrito janatāyāś ca pālaḥ \|**

**prajā niranne kṣiti-pṛṣṭha etya**

**kṣut-kṣāma-dehāḥ patim abhyavocan \|\|**

**śrīdhara-svāmī (bhāvārtha-dīpikā) :** janatāyās tvaṁ pāla ity
āmantrito niyuktaḥ \| tadā niranne kṣiti-tale sati \| kṣudhākṣāmāḥ kṣīṇā
dehā yāsāṁ tāḥ prajā etya patiṁ pṛthum abruvan \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evaṁ yathā tvayāhaṁ
coditas tathā vidureṇety arthaḥ \|\|8-9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tat-preraṇayā prītamanastvena
cāsyāpi tathaiva tātparyaṁ labhyate \| ata evātra vāsudevaḥ,
śrī-vasudeva-nandanaḥ śrī-kṛṣṇa eva \|\|9\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** janatāyās tvaṁ pāla ity
āmantrito niyuktaś ca tadā \|\|9\|\|

**\...**

**\|\| 4.17.10 \|\|**

**vayaṁ rājañ jāṭhareṇābhitaptā**

**yathāgninā koṭara-sthena vṛkṣāḥ \|**

**tvām adya yātāḥ śaraṇaṁ śaraṇyaṁ**

**yaḥ sādhito vṛtti-karaḥ patir naḥ \|\|**

**śrīdhara-svāmī (bhāvārtha-dīpikā) :** jāṭhareṇāgni-nābhi-taptāḥ \| yaḥ
sādhito viprair manthanena saṁpāditas taṁ tvāṁ śaraṇaṁ yātāḥ \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** koṭaraṁ vṛkṣavivaram \|
śaraṇyaṁ śaraṇāgatapālakam \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yas tvaṁ sādhito viprair
manthanena sampāditaḥ \|\|10\|\|

**\...**

**\|\| 4.17.11 \|\|**

**tan no bhavān īhatu rātave'nnaṁ**

**kṣudhārditānāṁ naradeva-deva**

**yāvan na naṅkṣyāmaha ujjhitorjā**

**vārtā-patis tvaṁ kila loka-pālaḥ \|\|**

**śrīdhara-svāmī (bhāvārtha-dīpikā) :** tat tasmān no'smākam annaṁ
rātave rātuṁ dātum īhatu īhatāṁ yatnaṁ karotu \| ujjhitorjās tyaktānnāḥ
satyaḥ \| vārtāyā jīvikāyāḥ patiḥ \|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yatastvaṁ no
vṛttikarastato hetoḥ \| rā-dāne\'tastupratyayaḥ \| caturthī tumunnarthe
chāndasī \| vastutas tādarthye eva sā \| ūrjaḥ kārtika
utsāhabalānnaprāṇaneṣu ca iti kośāt \| vārtāyā vṛtteḥ patiḥ karttā vārtā
kṛṣyādyudantayoḥ iti \| nanu vṛṣṭihetukakṛṣyādyutpādakatvenendra eva
vārtāpatirnāham iti cedāhutvam iti \| kilāśvetāś ca ye lokā
arthātsāttvikā devās teṣāṁ pālaḥ yajñādinā pālako
vṛṣṭihetukayajñakartṛtvena tavaivendrakarmavṛṣṭihetutvam api \|
indrastu-tvahattahavirdvārā vṛṣṭihetutvānna mukhyo vṛttikara ity arthaḥ
\|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tat tasmān no'smākam
asmabhyam annaṁ rātave rātuṁ dātum īhatu īhatāṁ yatnaṁ karotu \| atra yā
vilambyatām ity āhuḥ---yāvad iti \| ujjhitorjās tyaktānnāḥ satyaḥ \|
vārtāyā jīvikā-kartā \|\|11\|\|

**\...**

**\|\| 4.17.12 \|\|**

**maitreya uvāca---**

**pṛthuḥ prajānāṁ karuṇaṁ niśamya paridevitam \|**

**dīrghaṁ dadhyau kuruśreṣṭha nimittaṁ so'nvapadyata \|\|**

**śrīdhara-svāmī (bhāvārtha-dīpikā) :** paridevitaṁ vilāpam \| nimittaṁ
hetum anvapadyata jñātavān \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** hetuṁ
bhūgrastabījatvalakṣaṇam \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nimittaṁ vakṣyamāṇānusāreṇa
pṛthivyā grasta-bījatvam \|\|12\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**nimittaṁ hetum \|\|12\|\|

**\...**

**\|\| 4.17.13 \|\|**

**iti vyavasito buddhyā pragṛhīta-śarāsanaḥ \|**

**sandadhe viśikhaṁ bhūmeḥ kruddhas tripura-hā yathā \|\|**

**śrīdhara-svāmī (bhāvārtha-dīpikā) :** pṛthivyā oṣadhi-bījāni
grastānīti vyavasito niścitavān san \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mamābhiṣeke jāte\'pi
yadiyaṁ bījāni gopāyati tadasyāṁ caturthamupāyam eva karavāṇīti
vyavasitaṁ niścayo yasyeti vā \| bhūmer iti dvitīyārthe ṣaṣṭhī bhūmiṁ
prati \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** iti
vakṣyamāṇa-tat-kartavya-vyavasito niścitavān \| mamābhiṣeke sañjāte'pi
bījāni gopāyatīti kruddhaḥ \|\|13\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pṛthivyaiva oṣadhi-bījāni
grastānīti anvapadyata jñātavān \| mamābhiṣeke jāte'pi yadīyaṁ bījāni
gopāyati, tad asyāṁ caturtham upāyam eva karavāṇīti vyavasitaṁ niścayo
yasya saḥ \| bhūmer bhūmiṁ prati \|\|13\|\|

**\...**

**\|\| 4.17.14 \|\|**

**pravepamānā dharaṇī niśāmyodāyudhaṁ ca tam \|**

**gauḥ saty apādravad bhītā mṛgīva mṛgayu-drutā \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** mṛgayunā drutā'nugatā mṛgīva \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** niśāmya dṛṣṭvā \| taṁ
pṛthum \| svīyamārtikabṛhaddehātsvalpaṁ gorūpaṁ kṛtvā pṛthivyadhiṣṭhātrī
devataivāpādravanna tu sāmastyena mārtika-rūpeṇa, devatāṁ pratyeva tena
bāṇasandhānaṁ kṛtaṁ na tu jāḍyāvacchinnabhūmaṇḍalaṁ pratīti dhyeyam \|
mṛgayunā vyādhena \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

**\...**

**\|\| 4.17.15 \|\|**

**tām anvadhāvat tad vainyaḥ kupito'tyaruṇekṣaṇaḥ \|**

**śaraṁ dhanuṣi sandhāya yatra yatra palāyate \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tattadā sa cāsau
vainyastadvainya iti vā \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad iti tatra tatrety arthaḥ \|
tām evānvadravad iti pāṭhaḥ kvacit \|\|15\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tat tadā \|\|15\|\|

**\...**

**\|\| 4.17.16 \|\|**

**sā diśo vidiśo devī rodasī cāntaraṁ tayoḥ \|**

**dhāvantī tatra tatrainaṁ dadarśānūdyatāyudham \|\|**

**śrīdhara-svāmī (bhāvārtha-dīpikā) :** rodasi dyāvāpṛthivyau tayor
antaram antarikṣaṁ ca \| anu pṛṣṭhataḥ udyatam āyudhaṁ yena \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** enaṁ pṛthum \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** rodasī dyāv-āpṛthivyau
tayor antaram antarikṣam anu sva-pṛṣṭha-deśe udyatāyudham enaṁ pṛthuṁ
dadarśa \|\|16\|\|

**\...**

**\|\| 4.17.17 \|\|**

**loke nāvindata trāṇaṁ vainyān mṛtyor iva prajāḥ \|**

**trastā tadā nivavṛte hṛdayena vidūyatā \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** jīvanbhadrāṇi paśyatīti
bhāvena nivṛttā \| vidūyatā upatāpavatā \|\|17\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nivavṛte pṛthor
abhimukhī-babhūva \|\|17\|\|

**\...**

**\|\| 4.17.18 \|\|**

**uvāca ca mahā-bhāgaṁ dharma-jñāpanna-vatsala \|**

**trāhi mām api bhūtānāṁ pālane'vasthito bhavān \|\|**

*na katamenāpi vyākhyātam.*

**\...**

**\|\| 4.17.19 \|\|**

**sa tvaṁ jighāṁsase kasmād dīnām akṛta-kilbiṣām \|**

**ahaniṣyat kathaṁ yoṣāṁ dharma-jña iti yo mataḥ \|\|**

**śrīdhara-svāmī (bhāvārtha-dīpikā) : yo dharma-jña** iti **mataḥ**,
**sa** bhavān **yoṣāṁ māṁ** **katham ahaniṣyad** dhaniṣyati \|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dharmajñāpannavatsaleti
saṁbuddhidvayena māṁ striyaṁ tatrāpi gorūpāṁ hantuṁ nārhasi
dharmajñatvādāpannavatsalatvāccenyāha---bhūtānām iti \| śleṣeṇāham api
pañcabhūtāntargatatvenābhūtamasmi sarvabhūtadharmāṇāṁ mayi
vidyamānatvena cāham eva sarvabhūtānyapyasmīti ato viśeṣo bhāvānāṁ
bhūmāvevopalakṣyate ity ukteḥ \|\|18-19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : ahaniṣyad** dhaniṣyati
\|\|19\|\|

**\...**

**\|\| 4.17.20 \|\|**

**praharanti na vai strīṣu kṛtāgaḥsv api jantavaḥ \|**

**kim uta tvad-vidhā rājan karuṇā dīna-vatsalāḥ \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** jantavo\'tīva mūḍhāḥ
\|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : jantavaḥ** sādhāraṇa-jantu-tulyā
mūḍhā api manuṣyā ity arthaḥ \|\|20\|\|

**\...**

**\|\| 4.17.21 \|\|**

**māṁ vipāṭyājarāṁ nāvaṁ yatra viśvaṁ pratiṣṭhitam \|**

**ātmānaṁ ca prajāś cemāḥ katham ambhasi dhāsyasi \|\|**

**śrīdhara-svāmī (bhāvārtha-dīpikā) :** ajarāṁ dṛḍhām \| dhāsyasi
dhārayiṣyasi \|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vipāṭya vidārya \| ajarāṁ
sadā nūtanavasthitāṁ, yatra mayi \| aṁbhasīti \| mayi mṛtāyāṁ garbhoda
eva sthāsyasīti bhāvaḥ \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vipāṭhya vidārya ajarāṁ
dṛḍhāṁ, ambhasīti mayi mṛtāyāṁ satyāṁ garbhoda eva sthāsyatīty arthaḥ
\|\|21\|\|

**\...**

**\|\| 4.17.22 \|\|**

**pṛthur uvāca---**

**vasudhe tvāṁ vadhiṣyāmi mac-chāsana-parāṅ-mukhīm \|**

**bhāgaṁ barhiṣi yā vṛṅkte na tanoti ca no vasu \|\|**

**śrīdhara-svāmī (bhāvārtha-dīpikā) :** barhiṣi yajñe yā bhavatī
devatā-rūpeṇa bhāgaṁ vṛṅkte bhajate \| vasu dhānyādikam \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vasudhe iti \| hetugarbhā
saṁbuddhiḥ \| vasu dhānyādi dadhāti svasminniruṇaddhi yato\'tas tvāṁ
haniṣyāmītyabhiprāyaḥ \| tad evāha---bhāgamity-ādinā barhiḥ
syātkuśayajñayoḥ iti kośaḥ \| bhāgam oṁ bhūḥsvāhetyādimantradattaṁ
havirbhāgam \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vasudhety-ādi vākyam api
bibhīṣikā-mātram \|\|22\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** barhiṣi yajñe yā bhavatī
devatā-rūpiṇī bhāgaṁ vṛṅkte bhajate \| vasu dhānyādikam \|\|22\|\|

**\...**

**\|\| 4.17.23 \|\|**

**yavasaṁ jagdhy anudinaṁ naiva dogdhy audhasaṁ payaḥ \|**

**tasyām evaṁ hi duṣṭāyāṁ daṇḍo nātra na śasyate \|\|**

**śrīdhara-svāmī (bhāvārtha-dīpikā) :** go-rūpeṇa tu yavasaṁ tṛṇaṁ
jagdhi attīty arthaḥ \| payas tu naiva dogdhi dugdhaṁ na sravati \|
**atra** asminn aparādhe \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha iti \| atterlaṭi
jaghādeśāvidhānādārṣo\'yaṁ prayoga iti bhāvaḥ \| aparādhe
nirarthakabhāgabhakṣaṇa-rūpe nadvayaṁ prakṛtārthaṁ gamayati iti vāmanaḥ
\|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** go-rūpeṇa yavasaṁ tṛṇaṁ
jagdhi atti payas tu na dogdhi, na pūrayati na dadātīti yāvat \|
kāma-puro'smy ahaṁ nṛṇām itivat \| tasyām evam-bhūtāyāṁ tvayy
aparādhinyām \|\|23\|\|

**\...**

**\|\| 4.17.24 \|\|**

**tvaṁ khalv oṣadhi-bījāni prāk sṛṣṭāni svayambhuvā \|**

**na muñcasy ātma-ruddhāni mām avajñāya manda-dhīḥ \|\|**

**śrīdhara-svāmī (bhāvārtha-dīpikā) :** ātmani dehe ruddhāni \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.17.25 \|\|**

**amūṣāṁ kṣut-parītānām ārtānāṁ paridevitam \|**

**śamayiṣyāmi mad-bāṇair bhinnāyās tava medasā \|\|**

**śrīdhara-svāmī (bhāvārtha-dīpikā) :** mad-vadhe sarvathā annaṁ na syād
iti cet, ata āha \| amūṣāṁ prajānām \| medasā māṁsena \|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
tvad-adhikaraṇakaprajājīvanārthabrahmasṛṣṭauṣadhyadānena tava
cauryadoṣo\'py astīti tvad-daṇḍe na doṣa iti bhāvaḥ \| na dāsyāmīti
darāgraha evātra mamāvajñā \|\|24-25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** medasā māṁsena \|\|25\|\|

**\...**

**\|\| 4.17.26 \|\|**

**pumān yoṣid uta klība ātma-sambhāvano'dhamaḥ \|**

**bhūteṣu niranukrośo nṛpāṇāṁ tad-vadho'vadhaḥ \|\|**

**śrīdhara-svāmī (bhāvārtha-dīpikā) :** yad uktaṁ yoṣāṁ kathaṁ haniṣyati
? iti tatrāha---pumān iti \| tasya vadho'vadha eva \|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** adhamo bhūtvā ya ātmānaṁ
saṁbhāvayati sarvotkṛṣṭaṁ manyate sa ātmasaṁbhāvanaḥ yadi śūdro
gairikādiraktavastraṁ dhṛtvā kiñcidadhītya cātmānaṁ brāhmaṇādhikaṁ
manyeta tadā tadvadhe nṛpasyādoṣa eva pākhaṇḍitvāt tasya vadhyā hi
dharmadhvajinaste hi pātakino\'dhikāḥ iti sūtavadhopākhyāne
śrīsaṅkarṣaṇokteḥ \| niranukrośo nirdayaḥ \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yad uktaṁ yoṣāṁ kathaṁ
haniṣyasīti ? tatrāha---pumān iti \| ātma-sambhāvano
mithyāhaṅkāra-mattaḥ niranukrośo nirdayaḥ \| tasya vadho'vadha eva
\|\|26\|\|

**\...**

**\|\| 4.17.27 \|\|**

**tvāṁ stabdhāṁ durmadāṁ nītvā māyā-gāṁ tilaśaḥ śaraiḥ \|**

**ātma-yoga-balenemā dhārayiṣyāmy ahaṁ prajāḥ \|\|**

**śrīdhara-svāmī (bhāvārtha-dīpikā) :** yac coktaṁ katham ambhasi
dhāsyasi ? iti tatrāha---tvām iti \| tilaśas tila-pramāṇāni khaṇḍāni ity
evaṁ bhūtām avasthāṁ nītvā \|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
stabdhāmātmasaṁbhāvanāvatīm \| nanu madvadhena tava govadho bhāvī kiṁ
ca, gomāṁsaṁ kathaṁ bhojayiṣyasīti cedāha---māyayā gāṁ vastuto
netyarthaḥ, ātma-yogabalenautpattika-svarūpayā dhāraṇaśaktyā \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yac coktaṁ katham ambhasi
dhāsyasi ? iti tatrāha---tvām iti \| tilaśas tila-pramāṇāni khaṇḍāni ity
evaṁ bhūtām avasthāṁ nītvā \|\|27\|\|

**\...**

**\|\| 4.17.28 \|\|**

**evaṁ manyumayīṁ mūrtiṁ kṛtāntam iva bibhratam \|**

**praṇatā prāñjaliḥ prāha mahī sañjāta-vepathuḥ \|\|**

**śrīdhara-svāmī (bhāvārtha-dīpikā) :** manyu-mayīṁ mūrtiṁ bibhrataḥ
kṛtānta-tulyatvam ucyate, natu kṛtāntasya manyu-mayī mūrtir iti
\|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** manyu-mayīṁ manyu-pracurāṁ mūrtiṁ
bibhrataṁ tan-mayatayā sampādayantam ity arthaḥ \|\|28\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 4.17.29 \|\|**

**dharovāca---**

**namaḥ parasmai puruṣāya māyayā**

**vinyasta-nānā-tanave guṇātmane \|**

**namaḥ svarūpānubhavena nirdhuta-**

**dravya-kriyā-kāraka-vibhramormaye \|\|**

**madhvācāryaḥ (bhāgavata-tātparyam) :**brahmādi-jīva-dehās tu
māyā-dehāḥ prakīrtitāḥ iti vārāhe \|\|29\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :**

śuddha-sattva-tanuṁ devam akasmād ati-dāruṇam \|

vīkṣamāṇā pṛthuṁ pṛthvī tuṣṭāva karuṇoktibhiḥ \|\|

māyayā vinyastā racitā nānā-ghorādi-tanavo yena \| guṇātmane
guṇa-mayatvena pratīya-mānāya \| vastutas tu nirdhutā nirastā
dravya-kriyā-kārakeṣv adhibhūtādhyātmādhidaiveṣu vibhramo'haṅkāraḥ,
tan-nimittā ūrmayo rāga-dveṣādayaś ca yasmiṁs tasmai \|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** manyamayīṁ krodhapracurām
\|\|28-29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** pṛthivy uvācety eva pāṭhaḥ \|
puruṣāya bhūyase vinyasta-māyeti sambandhoktiḥ \|\|29\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vinyastā nirmitā
nānā-bhūtāsmad-ādyās tanur yasya tasmai \| yato guṇātmane guṇa-mayāya \|
yad uktaṁ -- mahī-talaṁ taj-jaghanam ity ādi \| nanu tarhi sva-tanuṁ tāṁ
kim ahaṁ hanmīti tatrāha \| svarūpānubhaveneti yāvat svarūpa-śakter
anubhavo na syāt tāvad eva māyā-śaktimatas tavāsmad-ādyās tanuḥ \|
svarūpānubhavena tu vinirdhūtāni nirastāni dravya-kriyā-kārakāṇi
adhibhūtādhyātmādhidaivāni tair vibhramormiḥ saṁsārataraṅgaś ca yasmāt
tasmai \| yad uktaṁ---

> yāvan na jāyeta parāvare'smin
>
> viśveśvare draṣṭari bhakti-yogaḥ \|
>
> tāvat sthavīyaḥ puruṣasya rūpaṁ
>
> kriyāvasāne prayataḥ smareta \|\| \[bhā.pu. 2.2.14\] iti \|
>
> amunī bhagavad-rūpe mayā te hy anuvarṇite \|
>
> ubhe api na gṛhṇanti māyā-sṛṣṭe vipaścitaḥ \|\| \[bhā.pu. 2.10.35\]
> iti ca \|\|29\|\|

**\...**

**\|\| 4.17.30 \|\|**

**yenāham ātmāyatanaṁ vinirmitā**

**dhātrā yato'yaṁ guṇa-sarga-saṅgrahaḥ \|**

**sa eva māṁ hantum udāyudhaḥ svarāḍ**

**upasthito'nyaṁ śaraṇaṁ kam āśraye \|\|**

**śrīdhara-svāmī (bhāvārtha-dīpikā) :** aho sarva-jīvāśrayatvena sṛṣṭāṁ
māṁ kathaṁ hantuṁ pravartata ity āha \| yena vidhātrātmanāṁ jīvānām
āyatanam ahaṁ nirmitā \| yato yasyāṁ mayi guṇa-sargasya
catur-vidha-bhūta-grāmasya saṅgraho dhāraṇam \| svarāṭ sva-tantraḥ
\|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** svayaṁ
devatārūpatvātpṛthvī hareranyasyaivaṁvidhoktirna saṁbhavatīti
jñātatattvāttaṁ stauti sma karuṇoktibhirdīnavacanaiḥ ādinā
śāntavimūḍhayorgrahaḥ \| śāntā aśāntā uta mūḍhayonayaḥ ity ukteḥ \|
vidhātrā tvayā, anyaṁ tvad-itaram \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ekaṁ cet tarhi
tvad-ukti-prāmāṇyenaiva tvayi mama nāsti mamatety atas tvāṁ hanmy evety
ata āha---yeneti \| nahi sva-hastenāropitā vallī sva-hastenaiva chidyate
iti bhāvaḥ \| tatrāpy upakārikāsmīty āha---ātmanāṁ jīvānām āyatanaṁ yato
yasyāṁ mayi guṇa-sargasya caturvidha-bhūta-grāmasya saṅgraho dhāraṇam \|
svarāṭ svatantraḥ \|\|30\|\|

**\...**

**\|\| 4.17.31 \|\|**

**ya etad ādāv asṛjac carācaraṁ**

**sva-māyayātmāśrayayāvitarkyayā \|**

**tayaiva so'yaṁ kila goptum udyataḥ**

**kathaṁ nu māṁ dharma-paro jighāṁsati \|\|**

**śrīdhara-svāmī (bhāvārtha-dīpikā) :** sṛṣṭi-saṁhāra-kārako'ham eveti
cet tathāpi prajā-pālane pravṛt tasya mad-vadho'nucita evety āha---ya
etad iti \| ātmāśrayayā jīva-viṣayiṇyā \|\|31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** jīvaviṣayiṇyā jīvāvarakayā
tarkitumaśakyayā \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu mayaiva jagat
sṛjyate saṁhriyate ceti satyam \| tad api samprati pālane pravṛt tasya
tava mad-vadho'nucita ity āha---ya iti \|\|31\|\|

**\...**

**\|\| 4.17.32 \|\|**

**nūnaṁ bateśasya samīhitaṁ janais**

**tan-māyayā durjayayākṛtātmabhiḥ \|**

**na lakṣyate yas tv akarod akārayad**

**yo'neka ekaḥ parataś ca īśvaraḥ \|\|**

**madhvācāryaḥ (bhāgavata-tātparyam) :** sa parataḥ īśvara ity ākṣepaḥ
\|\|32\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** ato durjñeyam īśvara-ceṣṭitam
ity āha---nūnam iti \| akṛtātmabhir vikṣipta-cittaiḥ \| ya īśvaraḥ
sva-tantraḥ \| akarod brahmāṇam \| parata iti tena brahmaṇā carācaram
akārayat \| yaś ca svata ekaḥ parato māyayā'nekaḥ \|\|32\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bata khede \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nūnam iti \|
tac-chabda-tad-upādhi[^17]-viśiṣṭatvena svayam eva bhagavān eka evānekaḥ
san jagad akarot \| tad-asaṁsargitvena tu svayam eka eva san
tat-tad-vārākārayat, na kevalam etāvad eva tad-aiśvaryam, parato jagataḥ
parasmin vaikuṇṭhe'pi īśvara iti \| ato yuktam evālakṣya-ceṣṭitatvam ity
arthaḥ \| sva īśvara iti cit-sukhaḥ[^18] \| svaṁ svayam \|\|32\|\|

[^17]: tac-chakty-upādhi iti purīdāsasya sammata-pāṭhaḥ \|


[^18]: iti cit- sambandhe iti kvacit pāṭhaḥ


---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu tarhi tvaṁ māma
adharmiṇaṁ brūṣe ? tatra nahi nahi, kintu durlakṣyam etad aiśvaryam ity
āha---nūnam iti \| akṛtātmabhir vikṣipta-cittaiḥ \| ya īśvaro'karot
sargam akārayad visargam \| svata ekaḥ parato māyayā anekaś ca
\|\|32\|\|

**\...**

**\|\| 4.17.33 \|\|**

**sargādi yo'syānuruṇaddhi śaktibhir**

**dravya-kriyā-kāraka-cetanātmabhiḥ \|**

**tasmai samunnaddha-viruddha**[^19]**-śaktaye**

[^19]: niruddha- ity anyatra.


**namaḥ parasmai puruṣāya vedhase \|\|**

**madhvācāryaḥ (bhāgavata-tātparyam) :**

> viruddha-śaktayo yasya nityā yugapad eva ca \|
>
> tasmai namo bhagavate viṣṇave sarva-jiṣṇave \|\| iti vārāhe \|\|33\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tasmād acintya-śaktaye kevalaṁ
nama ity āha \| sargādi janma-sthiti-bhaṅgam asya jagato'nuruṇaddhy
anuvartate karoti \| dravyāṇi mahā-bhūtāni \| kriyā indriyāṇi \| kārakā
devāḥ \| cetanā buddhiḥ \| ātmā'haṅkāraḥ \| taiḥ sva-śakti-rūpaiḥ
samunnaddhāḥ samutkaṭā niruddhāḥ śaktayo yasya \|\|33\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** samutkaṭāḥ prabalāḥ,
niruddhāḥ svādhīnāḥ, śaktayaḥ sṛṣṭyādiviṣayāḥ \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kārakāḥ prakṛti-pravartakā devāḥ
\|\|33\|\| (bhagavat-sandarbhaḥ 11)

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**tasmād acintya-śaktaye
kevalaṁ nama ity āha---anuruṇaddhi bhakta-jīvasyānurodhena karoti \|
dravya-kriyā-kārakāṇi bhūtendriya-devatāḥ \| cetanā buddhiḥ \|
ātmā'haṅkāras taiḥ samunnaddhāḥ prabalāḥ paraspara-viruddhāś ca śaktayo
yasyeti pālana-saṁhāra-śaktī ubhe api prabale ity ataḥ pālayituṁ
saṁhartuṁ ca tvaṁ prabhur yathecchasi, tathā kuru \| tubhyaṁ nama eveti
bhāvaḥ \|\|33\|\|

**\...**

**\|\| 4.17.34 \|\|**

**sa vai bhavān ātma-vinirmitaṁ jagad**

**bhūtendriyāntaḥ-karaṇātmakaṁ vibho \|**

**saṁsthāpayiṣyann aja māṁ rasātalād**

**abhyujjahārāmbhasa ādi-sūkaraḥ \|\|**

**śrīdhara-svāmī (bhāvārtha-dīpikā) :** prāṇināṁ dhāraṇārthaṁ māṁ
rasātalād uddhṛtyedānīṁ prajā-rakṣaṇe pravṛt tasya mad-vadho na yukta
iti sa-karuṇam āha dvābhyām \| he aja ! yaḥ sṛṣṭavān, sa eva bhavān
sva-nirmitaṁ carācaraṁ jagat samyak sthāpayitum ādi-śūkaraḥ san mām
abyujjahāra \|\|34\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** he ajeti \| tvaṁ tu
nānātanūrāvirbhāvayasyeva na tu jāyasa iti bhāvaḥ \|
uktārthasamarthanāya punar āmantrayati---vibho iti \| vividhaṁ bhātīti
vibhur iti nirukterekasyaiva tava bahurūpatayā bhānam iti bhāvaḥ \|
rasātalādaṁbhaso garbhodasaṁjñājjalāt uddadhāra \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** svasmin kāruṇyam
utpādayantī pūrva-vṛttaṁ smārayati---sa vā iti dvābhyām \|\|34\|\|

**\...**

**\|\| 4.17.35 \|\|**

**apām upasthe mayi nāvy avasthitāḥ**

**prajā bhavān adya rirakṣiṣuḥ kila \|**

**sa vīra-mūrtiḥ samabhūd dharā-dharo**

**yo māṁ payasy ugra-śaro jighāṁsasi \|\|**

**śrīdhara-svāmī (bhāvārtha-dīpikā) :** sa eva dharādharo varāho'dya
apām upasthe upari mayi nāvi ādhāra-bhūtāyām avasthitāḥ prajā rakṣitum
icchur vīra-mūrtiḥ pṛthu-rūpaḥ samabhūt \| evaṁ-bhūto yaḥ sa tvaṁ payasi
nimitte māṁ jighāṁ**sasi** iti citram ity arthaḥ \|\|35\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** payasi
payaüpalakṣite\'nnādau nimitte sa eva matsvāmī dharādhara ādivarāhastvam
\| atrāśayam āha---imāstvatprajā madapatyānyeva madutsaṅge sthitāni
nityamahaṁ stanyaṁ payaḥ pāyayāmyeva sāṁpratametaddurvṛttamālakṣya śīlaṁ
śikṣayantī mātāpyahaṁ kruddhā payo na pāyayāmīti tvaṁ gṛhapatirmāṁ
tāḍayasīti bhāva iti viśvanāthaḥ \| svāmivyākhyāne ity artha iti \| jale
nimitte\'nnotpādanakāraṇe sati yanmattāḍanaṁ tadadbhutaṁ na hi kevalāhaṁ
bījotpādane hetuḥ, kiṁ tu jalam api dharaṇisalilasaṁyogasyaiva
bījāṅkurotpattau hetutvād iti bhāvaḥ \|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yo mām ity ādau gopāyase agrasara
iti sambandhaḥ \|\|35\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** upasthe upari-sthāyāṁ
mayi nāvi naukā-rūpāyāṁ sa eva dharādhara ādi-śūkaro mat-svāmī tvaṁ yo
māṁ sa-bhāryāṁ payasi nimitte jighāṁsasi \| ayam arthaḥ---imās
tvat-prajā mad-apatyāny eva mad-utsaṅge sthitāni nityam ahaṁ stanaṁ
payaḥ pāyayāny eva sāmpratam etad durvṛttam ālakṣya śīlaṁ śīlayantī
mātāpy ahaṁ kruddhā payo na pāyayāmīti tvaṁ gṛha-patir māṁ tāḍayasīti
\|\|35\|\|

**\...**

**\|\| 4.17.36 \|\|**

**nūnaṁ janair īhitam īśvarāṇām**

**asmad-vidhais tad-guṇa-sarga-māyayā**

**na jñāyate mohita-citta-vartmabhis**

**tebhyo namo vīra-yaśas-karebhyaḥ \|\|**

**śrīdhara-svāmī (bhāvārtha-dīpikā) :** tasmād īśvara-ceṣṭitaṁ durjñeyam
iti kaimutya-nyāyenopasaṁharati---nūnam iti \| tasyeśvarasya
guṇa-sarga-rūpayā māyayā mohitaṁ cittam eva vartma yeṣām \| mohitāni
citta-vartmāni yeṣām iti vā tair janair īśvarāṇāṁ hari-bhaktānām eva
tāvad īhitaṁ na jñāyate, kiṁ punas tasya parameśvarasya \| ata eva
parameśvara-vat tebhyo'pi nama eva kevalam \| vīrāṇāṁ jitendriyāṇāṁ
yaśaḥ kurvanti ye tebhyaḥ yathā vīrāṇāṁ yaśo vardheta tathā ceṣṭatāṁ, na
tu yatheṣṭam iti bhāvaḥ \|\|36\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yata
ubhayanimittakakārye\'nyatarasyaṁ tāḍanaṁ tasmād ity arthaḥ \|
cittavartmanāmanekatvātsamāsāntaram āha---mohitānīti \| īśvarāṇāmīśvaram
api vaśīkartuṁ samarthānāṁ vaśīkurvanti māṁ bhaktyā sastriyaḥ satpatiṁ
yathā iti navame śrīmukhokteḥ \| ata eva bhagavantaṁ vaśīkartuṁ
samarthatvād eva vīrāṇāṁ dayāvīrāṇāṁ ceṣṭatāṁ prārthanāyāṁ loṭ \|
bhavāṁs tathā ceṣṭatām \| iti bhāva iti \| tvaṁ cenmayi na dayase tadā
vīrayaśo naśyatītyāśayaḥ \| etena pṛthivyāḥ
pṛthoradhikāripuruṣatvamāro\'py a haribhaktatvam api dhvanitam
\|\|36\|\|

iti śrīmad-bhāgavata-bhāvārtha-dīpikā-prakāśe caturtha-skandhe
saptadaśo\'dhyāyaḥ \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** īśvarāṇām anyeṣām api \|
vīra-yaśas-karebhya iti tathāpi bhadram eva te kariṣyantīti bhāvaḥ
\|\|36\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, tvaṁ māṁ
haniṣyasīti viśva-saty apy ahaṁ na viśvasimi \| īśvarāṇāṁ khalu kā strī,
ke vā putra-bhṛtyādaya ity āha---nūnam iti \| tasyeśvarasya
guṇa-sarga-māyayā guṇeṣu deva-manuṣya-tiryag-yoniṣu sargā yatas tvayā
māyayā avidyayā mohitaṁ bhramitaṁ citta-vartma tvac-caraṇonmukhaṁ yeṣāṁ
tair asmad-vidhair janaiḥ \| vīrāṇāṁ dayā-vīrāṇāṁ yaśaḥ kurvantīti
tebhya iti tvaṁ cen māṁ na dayase, tadā dayā-vīrāṇāṁ yaśa eva yāsyatīti
bhāvaḥ \|\|36\|\|

iti sārārtha-darśinyāṁ harṣiṇyāṁ bhakta-cetasām \|

saptadaśaś caturtho'yaṁ saṅgataḥ saṅgataḥ satām \|\|\*\|\|

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁ vaiyāsikyāṁ caturtha-skandhe

dharā-nigraho nāma saptadaśo'dhyāyaḥ \|

\|\|4.17\|\|

**...**

**(4.18)**

## 
**athāṣṭādaśo'dhyāyaḥ**

<details><summary>विषयः</summary>

pṛthivī-vacanāt pṛthak pṛthag vatsa-pātrādi-kalpanayā pṛthivyā dohanam \|
</details>

\|**\| 4.18.1 \|\|**

**maitreya uvāca---**

**itthaṁ pṛthum abhiṣṭūya ruṣā prasphuritādharam \|**

**punar āhāvanir bhītā saṁstabhyātmānam ātmanā \|\|**

**śrīdhara-svāmī (bhāvārtha-dīpikā) :**

aṣṭādaśe mahī-vākyād vatsa-pātrādi-bhedataḥ \|

pṛthv-ādibhis tu sā dugdhā svaṁ svaṁ dugdham itīryate \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *ādinā* muny-ādi-grahaḥ \|
**itthaṁ** pūrvokta-rītyā **ātmanā** buddhyā **ātmānaṁ** manaḥ
**saṁstabhya** nirudhya \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

aṣṭādaśe'vanīṁ kāmadhenuṁ dugdhvā svam īpsitam \|

vatsa-pātrādi-bhedena dugdhaṁ sarve'pi lebhire \|\|1\|\|

**\...**

**\|\| 4.18.2 \|\|**

**saṁniyacchābhibho manyuṁ nibodha śrāvitaṁ ca me \|**

**sarvataḥ sāram ādatte yathā madhukaro budhaḥ \|\|**

**śrīdhara-svāmī (bhāvārtha-dīpikā) :** he abhibho ! prabho ! yad vā,
bho deva ! abhi abhayaṁ yathā bhavaty evaṁ manyuṁ sanniyaccha \|
śrāvitaṁ vijñāpitam \| na mad-vākye'nādaraḥ kartavya ity āha \| budho hi
sarvataḥ sāram ādatte \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** abhito
bhātītyabhibhustatsaṁbuddhau tathā abhibhāteḥ
prabhvarthāprasiddhimālalyāha---yadveti \| bho ity
ukterdavetyākṣepalabdham eva yadyenānupapannaṁ tattenākṣipyate iti
nyāyāt \| madhukaro bhramaraḥ \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** he abhibho ! he prabho !
sarvata iti yadyapy ahaṁ nikṛṣṭā, tad api mamāpi vācaṁ śṛṇu \| mad-vāci
sāras tiṣṭhati cet tvaṁ gṛhāṇa nānyathety arthaḥ \|\|2\|\|

**\...**

**\|\| 4.18.3 \|\|**

**asmin loke'thavāmuṣmin munibhis tattva-darśibhiḥ \|**

**dṛṣṭā yogāḥ prayuktāś ca puṁsāṁ śreyaḥ-prasiddhaye \|\|**

**śrīdhara-svāmī (bhāvārtha-dīpikā) :** mayi jīrṇāś cauṣadhīr upāyena
gṛhāṇeti vaktum upāyena sarvaṁ siddṛśhyati nānyathety āha---asminn iti
tribhiḥ \| puṁsāṁ śreyasaḥ puruṣārthasya prasiddhaye'smin loke
kṛṣyādayo'muṣmiṁś ca loke'gni-hotrādayo yogā upāyā dṛṣṭāḥ prayuktā
anuṣṭhitāś ca \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
yogo\'ṣṭāṅgābhiyogopāyasaṁyogāhaveṣu ca iti kośāt \|
asminnity-ādinimitte saptamīdvayam \| etallokanimittaṁ
paralokanimittañcety arthaḥ \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** gavāṁ dugdha-pūrṇāde\'py
āpīnād upāyena dohanenaiva dugdhaṁ labhyate, na tu mayi jīrṇāś cauṣadhīr
upāyena gṛhāṇeti vaktum upāyena sarvaṁ siddṛśhyati nānyathety
āha---asminn iti tribhiḥ \| puṁsāṁ śreyasaḥ puruṣārthasya
prasiddhaye'smin loke kṛṣyādayo'muṣmiṁś ca loke'gni-hotrādayo yogā upāyā
dṛṣṭāḥ prayuktā anuṣṭhitāś ca \|\|3\|\|

**\...**

**\|\| 4.18.4 \|\|**

**tān ātiṣṭhati yaḥ samyag upāyān pūrva-darśitān**

**avaraḥ śraddhayopeta upeyān vindate'ñjasā \|\|**

**śrīdhara-svāmī (bhāvārtha-dīpikā) :** pūrvair darśitān \|
avaro'rvācīnaḥ \|**\|4\|\|**

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tataḥ
kimityatonvayavyatirekaṁ vāha upeyān upāyasādhyaphalāni \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** avaro'rvācīnaḥ, upeyān
sādhya-vastūni \|**\|4\|\|**

**\...**

**\|\| 4.18.5 \|\|**

**tān anādṛtya yo'vidvān arthān ārabhate svayam**

**tasya vyabhicaranty arthā ārabdhāś ca punaḥ punaḥ \|\|**

**śrīdhara-svāmī (bhāvārtha-dīpikā) :** avidvān vidvān apīti vā \|
vyabhicaranti na sidhyanti \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tānpūrvadarśitān \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.18.6 \|\|**

**purā sṛṣṭā hy oṣadhayo brahmaṇā yā viśāmpate**

**bhujyamānā mayā dṛṣṭā asadbhir adhṛta-vrataiḥ \|\|**

**śrīdhara-svāmī (bhāvārtha-dīpikā) :** sa-hetukam upāyanam āha---pureti
ṣaḍbhiḥ \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** asadbhirakṛtapañcayajñaiḥ
yajñaśiṣṭāśinaḥ santaḥ ity ukterayajñaśeṣabhojina evāsanta iti labhyate
\| adhṛtavrataistyaktatapobhiḥ \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prakṛtam āha---pureti
ṣaḍbhiḥ \|\|6\|\|

**\...**

**\|\| 4.18.7 \|\|**

**apālitānādṛtā ca bhavadbhir loka-pālakaiḥ**

**corī-bhūte'tha loke'haṁ yajñārthe'grasam oṣadhīḥ \|\|**

**śrīdhara-svāmī (bhāvārtha-dīpikā) :** bhavadbhir iti
rāja-sāmānyābhiprāyeṇa, venādibhir iti vā \| apālitā corādy-anivāraṇāt
\| anādṛtā ca yajñādi-pravartanābhāvāt \| yajñārthe agrasaṁ gilitavatī
\| anyathā'dhṛta-vratair bhuktā na prasoṣyante tataś ca yajñādayo na
sidhyerann iti bhāvaḥ \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhavadbhir iti \| venaṁ
manasi kṛtvā tatputre pṛthāvupālaṁbhaḥ \| venamṛtau loke caurībhūte
caurapracure \| iti bhāva iti \| satsūtpanneṣu
yajñasyāvaśyaṁbhāvitvaniyamena tvad-yajñapravṛttaye mayā sarvāṇi bījāni
prastānītyāśayaḥ \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhavadbhir iti venaṁ
manasi kṛtvā tat-putre pṛthāv upālambhaḥ apālitā
yajñādi-pravartanābhāvāt \| pratyuta vidharma-pravartanād anādṛtā \|
atha anantaraṁ caurī-bhūte iti vene mṛte satīty arthaḥ \| agrasam iti
yadi nāgrasiṣyaṁ tadāham adya kathaṁ prāpsya ity arthaḥ \| yajñārthe
tvat-pravartyiṣyamāṇānāṁ yajñānāṁ kṛte \|\|7\|\|

**\...**

**\|\| 4.18.8 \|\|**

**nūnaṁ tā vīrudhaḥ kṣīṇā mayi kālena bhūyasā**

**tatra yogena dṛṣṭena bhavān ādātum arhati \|\|**

**śrīdhara-svāmī (bhāvārtha-dīpikā) : kṣīṇā** jīṛṇāḥ \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *jīrṇāḥ* sūkṣma-rūpeṇa
sthitāḥ \| tatra tat-tat-kāryāṁ sādhane \| **dṛṣṭena**
tat-tac-chāstropadiṣṭena, tā **ādātuṁ** grahītum \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : nūnam** iti \| pūrva-pūrva-kalpeṣu
pūrva-pūrva-pṛthubhir **dṛṣṭena** śāstra-dvārā jñānena **yogena**
upāyena \|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : kṣīṇāḥ** sūkṣmatayā sthitāḥ
\| **dṛṣṭena yogena** vakṣyamāṇena upāyena \|\|8\|\|

**\...**

**\|\| 4.18.9 \|\|**

**vatsaṁ kalpaya me vīra yenāhaṁ vatsalā tava \|**

**dhokṣye kṣīramayān kāmān anurūpaṁ ca dohanam \|\|**

**dogdhāraṁ ca mahā-bāho bhūtānāṁ bhūta-bhāvana \|**

**annam īpsitam ūrjasvad bhagavān vāñchate yadi \|\|**

**śrīdhara-svāmī (bhāvārtha-dīpikā) :** dohanaṁ doha-pātram \| dogdhāraṁ
copakalpaya \| dhokṣye prapūrayiṣyāmi \|\|9\|\| bhūtānām abhīpsitam
annam \| ūrjasvad bala-pradam \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vatsalā vatsapriyā \|
kṣīramayān kṣīra-svarūpān \| vīreti \| bhītāyā mama rakṣaṇenaiva tava
vīratvaṁ sthāsyati nānyatheti bhāvaḥ \|\| mahābāho iti \| yuddhavīrasya
tava mayi bhujabalapradarśanaṁ nocitam iti bhāvaḥ \| he bhūtabhāvaneti
\| sarvabhūtapālakasya tava matpālanamapyucitam evetyāśayaḥ \|
bhūtānāmūrjasvadbalahetubhūtamannam \| yadvā---mahāntaḥ ślāghanīyā
asaṅgagatitvādvāhā aśvā yasya sa tatheti bhagavad-viśeṣaṇam \|
etenendralokaṁ gatvendraṁ jitvāpi vṛṣṭiṁ kārayituṁ samarthosītyuktam
\|\|9-10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vatsam iti yugmakam \|\|9\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dohanaṁ doha-pātraṁ
dhokṣye prapūrayiṣyāmi \| ūrjasvat phala-pradam \|\|9-10\|\|

**\...**

**\|\| 4.18.11 \|\|**

**samāṁ ca kuru māṁ rājan deva-vṛṣṭaṁ yathā payaḥ**

**apartāv api bhadraṁ te upāvarteta me vibho \|\|**

**śrīdhara-svāmī (bhāvārtha-dīpikā) :** apagate'pi varṣa-rtau
deva-vṛṣṭam udakaṁ yathā me mayi sarvato varteta \|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vibho iti \|
matsamīkaraṇena tvaṁ viśeṣato bhāsyasīti bhāvaḥ \| rājaniti \| rājñaḥ
pārśve eva svaduḥkhaṁ nivedyata iti bhāvaḥ \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** apartāv \[apa-ṛtau\]
apagate'pi varṣa-rtau \|\|11\|\|

**\...**

**\|\| 4.18.12 \|\|**

**iti priyaṁ hitaṁ vākyaṁ bhuva ādāya bhūpatiḥ**

**vatsaṁ kṛtvā manuṁ pāṇāv aduhat sakalauṣadhīḥ \|\|**

**śrīdhara-svāmī (bhāvārtha-dīpikā) :** manuṁ svāyaṁbhuvam \| oṣadhīr
vrīhy-ādīḥ \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
sakalauṣadhīstattadbījamayāni payāṁsi yatsekamātreṇa sarvauṣadhiprabhavo
bhavet \| manovatsatvaṁ tu sarvabhūbhṛdgaṇamūlatvāttatsaṁbandhena tasya
tasyodbhāvanopapatteḥ \| evamuttaratrāpi \| pṛthupāṇeḥ pātratvaṁ tatra
tatpālanaśaktiprakāśāt tatprabhāvātpayasaścākṣayatvaṁ jñeyam \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sakalauṣadhīs tat-tad-bīja-mayāni
payāṁsi \| tat-seka-mātreṇa sarvauṣadhi-prabhāvāt manor vatsatvaṁ
sarva-bhūbhṛd-gaṇa-mūlatvāt tat-sambandhena tat tasyās
tad-udbhāvana-bhāvotpatteḥ \| evam uttaratrāpi śrī-pṛthu-pāṇeḥ pātratvaṁ
tatra tat-pālana-śakti-prakāśāt tat-prabhāvāt payasaś cākṣayatvaṁ jñeyam
\|\|12\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 4.18.13 \|\|**

**tathāpare ca sarvatra sāram ādadate budhāḥ**

**tato'nye ca yathā-kāmaṁ duduhuḥ pṛthu-bhāvitām \|\|**

**śrīdhara-svāmī (bhāvārtha-dīpikā) :** prasaṅgād arthāntaram
āha---tatheti \| yathā pṛthur evaṁ sarvatra vākye pare'pi sāram ādadate
\| prastutam anuvartayati \| tato'nye ca ṛṣy-ādayaḥ pañcadaśa duduhuḥ \|
pṛthunā bhāvitāṁ vaśīkṛtām \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yathā pṛthuḥ pṛthivyā
vākyasāraṁ jagrāha gṛhītvā ca svakāryaṁ sādhayāmāsa tathāpare ca budhāḥ
sarvatra sarveṣām eva sarvavākyeṣu sāraṁ gṛhṇantīti nītiḥ \| tataḥ
pṛthukartṛkabhūdohanānantaraṁ, pañcadaśasaṅkhyākāḥ \| venarājye\'rājake
ca dharmalopātsarveṣām api sarvaṁ hāritaṁ vastu sarva eva punaḥ
prāpurity āha---vaśīkṛtāṁ sarvamahaṁ sarvebhyo dāsyāmi kāmadhuktvād ity
evaṁ ditsutābhāvavatīṁ kṛtāṁ bhāvavatīṁ cakāreti tatkaroti iti
karaṇārthakaṇici matupo vinmatorluk ṇicīṣṭavadityatideśāt tato bhāvīti
jātāyāṁ dhātusaṁjñāyāṁ liḍantāt ktapratyaye ciṇvadiṭi ṇerlope bhāvitām
iti rūpam \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prasaṅgād arthāntaram
āha---tatheti \| yathā pṛthuḥ pṛthivyā vākya-sāraṁ jagrāha gṛhītvā ca
sva-kāryaṁ sādhayāmāsa, tathāpare ca budhāḥ sarvatra sarveṣām eva
sarva-vākyeṣu sāram gṛhṇantīti nītiḥ \| vena-rājo'rājake ca dharma-lopāt
sarveṣām api sarvaṁ hāritaṁ vastu sarva eva punaḥ prāpur ity āha---tata
iti \| anye ca ṛṣy-ādayaḥ pañcadaśa duduhuḥ \| pṛthunā bhāvitāṁ
vaśīkṛtām \|\|13\|\|

**\...**

**\|\| 4.18.14 \|\|**

**ṛṣayo duduhur devīm indriyeṣv atha sattama \|**

**vatsaṁ bṛhaspatiṁ kṛtvā payaś chandomayaṁ śuci \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** devīṁ pṛthvīm \| vāṅ-manaḥ-śravaṇair
veda-grahaṇād indriyāṇāṁ pātratvam \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yathā pṛthvyā go-rūpatvaṁ tathā
payaso'pi sākṣād dugdhatvam eva \| tasya chandomayatvaṁ ca
tad-upalambha-mātreṇa chandasyaṁ sahasā prādurbhāvāt \|
tat-prādurbhāva-yogyāni tu vāṅ-manaḥ śravaṇa-rūpāṇīndriyāṇi \| teṣāṁ
pātratvaṁ tat-tad-golake sekena tat-prādurbhāvāt \| tatra brahmiṣṭhānāṁ
bṛhaspatir iti nyāyena prathamādhikārī bṛhaspatir iti sa eva vatsaḥ kṛta
ity ādikaṁ sarvatrānusandheyam \|\|14\|\|

**\...**

**\|\| 4.18.15 \|\|**

**kṛtvā vatsaṁ sura-gaṇā indraṁ somam adūduhan \|**

**hiraṇmayena pātreṇa vīryam ojo balaṁ payaḥ \|\|**

**madhvācāryaḥ (bhāgavata-tātparyam) :** guṇāḥ svarūpa-bhūtāś ca bāhyāś
ceti dvidhā matāḥ \|

svarūpa-bhūtā vyajyante harer bāhyān duhuḥ paraḥ \|\| iti brāhme
\|\|15\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** somam amṛtam \| vīryaṁ
manaḥ-śaktim, oja indriya-śaktim, balaṁ deha-śaktiṁ ca tad eva payaḥ
\|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atha pṛthudohanottaram \|
sattameti \| yathā tvaṁ sattamo bhagavad-guṇānurāgavānasi tatharṣayo\'pi
brahmāvadhāryātmaguṇānuvādam iti vārāhopākhyāne vedasya
bhagavad-guṇānuvāda-rūpatvoktestadanurāgiṇaḥ chandomayaṁ veda-rūpam eva
payo duduhur iti bhāvaḥ \| śucitvāpādakācchucīti \| atra
sandarbhaḥ---yathā pṛthvyā gorūpatvaṁ tathā tadabhilaṣitapayaso\'pi
sākṣāddugdhatvam eva \| tasya chandomayatvañca tadupalaṁbhamātreṇa
chandasāṁ sahasā prādurbhāvāt \| tatprādurbhāvayogyāni tu
vāṅmanaḥśravaṇānīndriyāṇi teṣāṁ pātratvaṁ tattadgolakasekena
tatprādurbhāvāt \| tatra bramiṣṭhānāṁ bṛhaspatiḥ iti nyāyena
prathamādhikārī bṛhaspatir iti sa eva vatsaḥ kṛta ity-ādikaṁ
sarvatrānusandheyam \|\|14-15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vīryādi-hetuṁ somam amṛta-rūpaṁ
payaḥ \|\|15\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** somam amṛtam \| vīryaṁ
manaḥ-śaktim, oja indriya-śaktim, balaṁ śarīra-śaktiṁ, tad eva payaḥ
\|\|15\|\|

**\...**

**\|\| 4.18.16 \|\|**

**daiteyā dānavā vatsaṁ prahlādam asurarṣabham**

**vidhāyādūduhan kṣīram ayaḥ-pātre surāsavam \|\|**

**madhvācāryaḥ (bhāgavata-tātparyam) :** prati manvantaraṁ prāyaḥ
prahlādādyā babhūvire iti ca \|\|16\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** surām āsavaṁ ca tālādi-madyam
\|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** surā trividhāṁ gauḍī
paiṣṭī ca mādhvī ca vijñeyā trividhā surā ity uktaḥ \| āsavam api
dvādaśavidhaṁ grāhyaṁ tac ca madyaśabdenāpi kvaciducyate, tac ca
pañcama-skandhe vyākhyāsyāmaḥ \| prahlādaṁ brahmajaghanodbhūtaṁ
kañciddaityavaryaṁ pṛthuvaṁśajadakṣakanyāditipautrasya tadānīmabhāvāt \|
vijayadhvajastu---pratimanvantaraṁ prāyaḥ prahlādādyā babhūvire iti
jagāda \| sandarbhastu---śrīmataḥ prahlādasya bhāvitve\'pi
pṛthivyupadeśena so\'yaṁ prahlādo daityānāṁ bhāvanāmayo jñeya iti \|
ayaḥpātra iti \| dohyasya nikṛṣṭāpekṣayā \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** śrīmataḥ prahlādasya bhāvitve'pi
pṛthivy-upadeśena so'yaṁ prahlādo daityānāṁ bhāvanā-mayo jñeyaḥ \|
ayaḥ-pātra iti dohasya nikṛṣṭatvāpekṣayā \| pūrvasya dohasya
prakṛṣṭatvāpekṣayā hiraṇmayety uktam \|\|16\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** suraiva āsavo mādakaḥ
padārthas tam \|\|16\|\|

**\...**

**\|\| 4.18.17 \|\|**

**gandharvāpsaraso'dhukṣan pātre padmamaye payaḥ \|**

**vatsaṁ viśvāvasuṁ kṛtvā gāndharvaṁ madhu saubhagam \|\|**

**śrīdhara-svāmī (bhāvārtha-dīpikā) :** madhu vāṅ-mādhuryaṁ saubhagaṁ
saundaryaṁ tat sahitam \|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** gāndharvaṁ gānaṁ
madhusaubhagamity atrārś ādyac \| gandhaṁ madhu sasaubhagam iti pāṭhe
gandhaṁ saurabhyamayam \| madhuvadrūpaṁ payaḥ tac ca sasaubhagaṁ
saundaryasahitaṁ tatra sasaubhagasaundaryābhyāṁ tattatprakāśo jātaḥ,
adhunā gānamādhuryam iti jñeyaṁ, padmasya pātratvaṁ ca
tattrayāspadatvenopodbalakatvāt \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** gandhaṁ saurabhya-mayaṁ madhu
tad-rūpaṁ payaḥ tac ca sa-saubhagaṁ saundarya-sahitam \| tatra
saubhaga-saundaryābhyāṁ tat-tat-prakāśo jātaḥ, adhunā gāna-mādhuryam iti
jñeyaṁ, padmasya pātratvaṁ ca tat-trayāspadatvena upodbalakatvāt
\|\|17\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** madhu mādhuryaṁ,
gandharvam iti pāṭhe gānam \|\|17\|\|

**\...**

**\|\| 4.18.18 \|\|**

**vatsena pitaro'ryamṇā kavyaṁ kṣīram adhukṣata**

**āma-pātre mahā-bhāgāḥ śraddhayā śrāddha-devatāḥ \|\|**

**śrīdhara-svāmī (bhāvārtha-dīpikā) :** kavyaṁ pitṝṇām annam \| āmapānne
apakve mṛṇmaye \| adhukṣata duduhuḥ \|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kavyaṁ svadhāśabdena
dīyamānam \|

> apakvaṁ mṛnmayaṁ pātraṁ pitṛṇāṁ vallabhaṁ sadā \|
>
> tac ca hastena ghaṭitaṁ grāhyaṁ cakrodbhavaṁ na hi \|\| iti \|
>
> kulālacakraniṣpannamāsuraṁ daivikaṁ na tat \|
>
> tad eva hastaghaṭitaṁ daivikaṁ paitṛkaṁ tathā \|\| iti
> chandogapariśiṣṭāt \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** āma-pātrasya
pitṛ-santarpaṇa-svabhāvatvāt tad-upayogaḥ \|\|18\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kavyaṁ pitṝṇām annam
āma-pātre apakva-mṛṇ-maye \|\|18\|\|

**\...**

**\|\| 4.18.19 \|\|**

**prakalpya vatsaṁ kapilaṁ siddhāḥ saṅkalpanāmayīm**

**siddhiṁ nabhasi vidyāṁ ca ye ca vidyādharādayaḥ \|\|**

**śrīdhara-svāmī (bhāvārtha-dīpikā) :** saṅkalpanā-mayīm aṇimādi-siddhim
\| ye vidyādharādayas te ca tam eva vatsaṁ prakalpya nabhasy eva pātre
svecaratvādi-rūpāṁ vidyāṁ duduhuḥ \|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ādinā cāraṇādigrahaḥ \|
siddhādayo devayoniviśeṣāḥ---

> vidyādharopsaroyakṣarakṣogandharvakinnarāḥ \|
>
> piśāco guhyakaḥ siddho bhūto\'mī devayonayaḥ \|\| ity amaraḥ
> \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** saṅkalpanā-mayīm
aṇimādi-siddhiṁ nabhasi pātre vidyāṁ ca khecaratvādi-rūpām \|\|19\|\|

**\...**

**\|\| 4.18.20 \|\|**

**anye ca māyino māyām antardhānādbhutātmanām**

**mayaṁ prakalpya vatsaṁ te duduhur dhāraṇāmayīm \|\|**

**śrīdhara-svāmī (bhāvārtha-dīpikā) :** anye ca
kiṁpuruṣādayo'ntardhānenādbhutātmanāṁ saṁbandhinīṁ māyām \|
dhāraṇā-mayīṁ saṅkalpa-mātra-prabhavām \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** anye ca
kiṁpuruṣādayo'ntardhānenādbhutātmanām adbhuta-svabhāvānāṁ saṁbandhinīṁ
māyām \| dhāraṇā-mayīṁ saṅkalpa-mātra-prabhavām \|\|20\|\|

**\...**

**\|\| 4.18.21 \|\|**

**yakṣa-rakṣāṁsi bhūtāni piśācāḥ piśitāśanāḥ**

**bhūteśa-vatsā duduhuḥ kapāle kṣatajāsavam \|\|**

**śrīdhara-svāmī (bhāvārtha-dīpikā) :** bhūteśo rudraḥ sa eva vatso
yeṣām \| kṣatajaṁ rudhiraṁ tad evāsavam \|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ādinā kiṁpuruṣādigrahaḥ \|
adbhutātmanāmadbhutasvabhāvānām \|\|20-21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhūteśo rudraḥ kṣatajaṁ
rudhiraṁ tad evāsavam \|\|21\|\|

**\...**

**\|\| 4.18.22 \|\|**

**tathāhayo dandaśūkāḥ sarpā nāgāś ca takṣakam \|**

**vidhāya vatsaṁ duduhur bila-pātre viṣaṁ payaḥ \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** ahayo niṣphaṇāḥ dandaśūkā vṛścikādayaḥ \| sarpāḥ
sa-phaṇās ta eva kadru-santa-jitā nāgāḥ \| bila-pātre mukhe \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

**\...**

**\|\| 4.18.23 \|\|**

**paśavo yavasaṁ kṣīraṁ vatsaṁ kṛtvā ca go-vṛṣam \|**

**araṇya-pātre cādhukṣan mṛgendreṇa ca daṁṣṭriṇaḥ \|\|**

**śrīdhara-svāmī (bhāvārtha-dīpikā) :** yavasaṁ tṛṇam \| go-vṛṣaṁ
rudra-vāhaṁ vṛṣabham \| mṛgendreṇety uttareṇa anvayaḥ \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yathānye duduhustatheti
\|\|22-23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** paśv-ādayas tat-tad-devatāḥ
\|\|23\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yavasaṁ tṛṇam \| go-vṛṣaṁ
rudra-vāhaṁ vṛṣabham \| mṛgendreṇa siṁhena vatsīkṛtenety uttareṇa
anvayaḥ \|\|23\|\|

**\...**

**\|\| 4.18.24-25 \|\|**

**kravyādāḥ prāṇinaḥ kravyaṁ duduhuḥ sve kalevare**

**suparṇa-vatsā vihagāś caraṁ cācaram eva ca \|\|**

**vaṭa-vatsā vanaspatayaḥ pṛthag rasamayaṁ payaḥ**

**girayo himavad-vatsā nānā-dhātūn sva-sānuṣu \|\|**

**śrīdhara-svāmī (bhāvārtha-dīpikā) :** kravyaṁ māṁsam \| caraṁ kīṭādi
acaraṁ phalādi \|\|24-25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kravyamāmamāṁsamadantīti
kravyādā vṛkādayaḥ \| daṁṣṭriṇo bṛhaddaṁṣṭrāvantaḥ \| sve kalevare
svasvabhakṣyakalevara ity arthaḥ \| svapadamatra svīyaparaṁ tac ca
svīyatvaṁ bhakṣyatvarūpeṇa dhyeyam \| suparṇo garuḍaḥ so\'pi
śrīprahlādavadbhāvanāmayo bodhyaḥ \|
yadvā---pratimanvantaramadhikārisuratvāttadudbhavo jñeyaḥ \|
suparṇādīnām api pātraṁ pūrvoktam eva \| ādinā bhṛṅgādigrahaḥ,
dvitīyādinā mūlādigrahaḥ \|\| rasasya madhurādi-bhedena
bahuvidhatvātpṛthagity uktaṁ pātramatra svakalevaraṁ bodhyam \|
nānādhātūn haritālasvarṇādīn \| svasānuṣu svordhvavistṛtadeśeṣu
\|\|24-25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sva-kalevare
sva-sva-bhakṣya-kalevare ity arthaḥ \| suparṇo'yaṁ na vainateyaḥ, kintu
śrī-prahlādavad bhāvanā-mayaḥ \|\|24-25\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kravyaṁ māṁsam \| suparṇo
garuḍaḥ \| caraṁ kīṭādi \| acaraṁ phalādi \|\|24\|\|

**\...**

**\|\| 4.18.26 \|\|**

**sarve sva-mukhya-vatsena sve sve pātre pṛthak payaḥ**

**sarva-kāma-dughāṁ pṛthvīṁ duduhuḥ pṛthu-bhāvitām \|\|**

**śrīdhara-svāmī (bhāvārtha-dīpikā) :** anukta-sarva-saṅgrahārtham
āha---sarve iti \| sarve sva-jātau yo mukhyas tena vatsena \|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sarve uktā anuktāś ca
\|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** pṛthvīṁ manvādhā iti kvacit
\|\|26\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
anukta-sarva-saṅgrahārtham āha---sarve sva-jātau yo mukhyas tena vatsena
\|\|26\|\|

**\...**

**\|\| 4.18.27 \|\|**

**evaṁ pṛthv-ādayaḥ pṛthvīm annādāḥ svannam ātmanaḥ \|**

**doha-vatsādi-bhedena kṣīra-bhedaṁ kurūdvaha \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** upasaṁharati---evam iti \| svannam abhīṣṭam annam
\| tam eva kṣīra-bhedaṁ duduhuḥ \| dohaḥ pātram \|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ādinā dogdhṛgrahaḥ \|
kurūdvaheti \| tvaṁ sākṣādyamo hi sūryātmajo\'pi
kuruvaṁśodbhūtatvādyathā kurūdvahas tathā dugdhasyaikatve\'pi
dohādi-bhedādbheda iti bhāvaḥ \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

**\...**

**\|\| 4.18.28 \|\|**

**tato mahīpatiḥ prītaḥ sarva-kāma-dughāṁ pṛthuḥ \|**

**duhitṛtve cakāremāṁ premṇā duhitṛ-vatsalaḥ \|\|**

**śrīdhara-svāmī (bhāvārtha-dīpikā) :** imāṁ pṛthvīm \|\|28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tataḥ sarvadohanottaram \|
imāṁ pṛthvīm \| duhitṛtve iti \|
svahastenaivānnamayadugdhādānātstrībhāvasyānaucityaṁ śarahastena svena
daṇḍakaraṇānmātṛbhāvasyāpyanaucityamālakṣya pāriśeṣyāttasyāṁ
vātsalyodayāc ca duhitṛtvam eva rasāvaham iti jñeyam \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** imāṁ pṛthvīm \| duhitṛtve
iti sva-hastenaivānnamaya-dugdhādānāt strī-bhāvasyānaucityaṁ
śara-hastena svena daṇḍa-karaṇān mātṛ-bhāvasyāpy anaucityam ālakṣya
pāriśeṣyāt tasyāṁ vairāgylakṣaṇādayāc ca duhitṛtvam eva rasāvaham iti
jñeyam \|\|28\|\|

**\...**

**\|\| 4.18.29 \|\|**

**cūrṇayan sva-dhanuṣ-koṭyā giri-kūṭāni rāja-rāṭ \|**

**bhū-maṇḍalam idaṁ vainyaḥ prāyaś cakre samaṁ vibhuḥ \|\|**

**śrīdhara-svāmī (bhāvārtha-dīpikā) :** dhanuṣo'greṇa giri-śṛṅgāṇi
cūrṇayan \| rāja-rāṭ rājñāṁ rājā \| sarveṣām ājīvikā-dānāt \|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prāya ity ukteḥ
kutracidvaiṣamyamapyasti, parvatabhūmau tathātvānupalabdheḥ \| kūṭāni
śṛṅgāṇi kūṭo\'strī puṁjamāyādyeṣvadriśṛṁgeṣubhedayoḥ iti yādavaḥ
\|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.18.30-31 \|\|**

**athāsmin bhagavān vainyaḥ prajānāṁ vṛttidaḥ pitā**

**nivāsān kalpayāṁ cakre tatra tatra yathārhataḥ \|\|**

**grāmān puraḥ pattanāni durgāṇi vividhāni ca**

**ghoṣān vrajān sa-śibirān ākarān kheṭa-kharvaṭān \|\|**

**madhvācāryaḥ (bhāgavata-tātparyam) :** goṣṭhaṁ ghoṣa iti prokto vrajas
tat-tat-pāla-saṁsthitir ity abhidhānam \|\|31\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** grāmā haṭṭādi-śūnyāḥ \| puro
haṭṭādimatyaḥ \| tā eva mahatyaḥ pattanāni \| durgāṇi vividhāni \|
yathāha bṛhaspatiḥ---audakaṁ pārvataṁ vārkṣam airiṇaṁ dhānvanaṁ tathā
iti \| ghoṣān ābhīrāṇāṁ nivāsān \| vrajān gavāṁ nivāsān \| śibiraṁ
senānivāsa-sthānaṁ tat sahitān ākarān svarṇādi-sthānāni \| kheṭāḥ
karṣaka-grāmāḥ svarvaṭāḥ parvata-prānta-grāmās tāṁś ca \|\|31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atha bhūsamīkaraṇānantaram
\| asminbhūmaṇḍale \| pitā pālakaḥ \| tatra tatra deśe \| yathārhataḥ
yasmindeśe yathā nivāsaḥ sukhadaḥ syāttathā kalpayāṁcakre ity arthaḥ
\|\| audakaṁ tanmadhyagaṁ pārvataṁ tannikhanena kṛtaṁ vārkṣaṁ
bahuvṛkṣaiḥ parita āvṛtaṁ dhānvanaṁ
nirudakadeśagamairiṇamūṣarabhūdeśagam iti vivekaḥ \|\|30-31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** grāmā haṭṭādi-śūnyāḥ \|
puro haṭṭādimatyaḥ \| tāś ca mahatīḥ pattanāni \| durgāṇi vividhāni \|
yathāha bṛhaspatiḥ---audakaṁ pārvataṁ vārkṣam airiṇaṁ dhānvanaṁ tathā
iti \| ghoṣān ābhīrāṇāṁ sthānāni vrajān gavāṁ śibirāṇi senāyā ākarāḥ
suvarṇa-rūpyādy-udbhavasya kheṭāḥ karṣakāṇāṁ kharvaṭāḥ
parvata-prānta-vartinām \|\|31\|\|

**\...**

**\|\| 4.18.32 \|\|**

**prāk pṛthor iha naivaiṣā pura-grāmādi-kalpanā**

**yathā-sukhaṁ vasanti sma tatra tatrākutobhayāḥ \|\|**

**vaṁśīdharaḥ (bhāvārtha-dīpikā-prakāśaḥ) :** purādikalpanāprayojanam
āha---yathāsukham iti \| etena pṛthoḥ pūrvarājñāṁ sādhutve\'pi
saṁbādhayā prajānāṁ nivāsasukhaṁ nāstīti sūcitam \|\|32\|\|

iti śrīmad-bhāgavata-bhāvārtha-dīpikā-prakāśe
caturthaskandhe\'ṣṭādaśo\'dhyāyaḥ \|\|18\|\|

---------------------------------------------------------------------------------------------------------------------

*na katamenāpi vyākhyātam.*

**\...**

iti sārārtha-darśinyāṁ harṣiṇyāṁ bhakta-cetasām \|

caturthe'ṣṭādaśo'dhyāyaḥ saṅgataḥ saṅgataḥ satām \|\|\*\|\|

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁ vaiyāsikyāṁ caturtha-skandhe

pṛthvī-doho nāmāṣṭādaśo'dhyāyaḥ

\|\| 4.18 \|\|

**\...**

**(4.19)**

## 
**athaikonaviṁśo'dhyāyaḥ**

<details><summary>विषयः</summary>

svakīye\'śvamedha-yajñe vighna-kāriṇam indraṁ hantu-kāmasya pṛthor brahma-sāntvanayā yajñād viratiḥ \|
</details>

**\|\| 4.19.1 \|\|**

maitreya uvāca---

**athādīkṣata rājā tu hayamedha-śatena saḥ \|**

**brahmāvarte manoḥ kṣetre yatra prācī sarasvatī \|\|**

**śrīdhara-svāmī (bhāvārtha-dīpikā) :**

ūnaviṁśe'śvamedhāṅga-hayāpaharaṇāt pṛthoḥ \|

indraṁ hantuṁ pravṛt tasya dhātrā vāraṇam ucyate \|\|

haya-medha-śatena nimittenādīkṣata dīkṣito'bhūt śatāśvamedha-saṅkalpam
akarod ity arthaḥ \| brahmāvarte---

> sarasvatī-dṛṣadvatyor deva-nadyor yad antaram \|
>
> taṁ deva-nirmitaṁ deśaṁ brahmāvartaṁ pracakṣate \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** aśvamedhasyāṅgabhūto yo
hayastasyāpaharaṇāt \| atha prajāvāsocitanivāsādikalpanottaram \| sa
pṛthuḥ ity artha iti \| hayamedhaśatīṁ kartuṁ pravṛtto\'bhūd iti bhāvaḥ
\| prācīmaindrīdiśamuddiśya syandamānā sarasvatī prācī sarasvatī
\|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

ūnaviṁśe'śvamedhasya haya-hāri harer muhuḥ \|

pāṣaṇḍa-sṛṣṭi-ṛtvigbhis tad-vadhaṁ ko nyavārayat \|\|

> sarasvatī-dṛṣadvatyor deva-nadyor yad antaram \|
>
> taṁ deva-nirmitaṁ deśaṁ brahmāvartaṁ pracakṣate \|\|

tatra hayamedha-śatena nimittena \|\|1\|\|

**\...**

**\|\| 4.19.2 \|\|**

**tad abhipretya bhagavān karmātiśayam ātmanaḥ \|**

**śata-kratur na mamṛṣe pṛthor yajña-mahotsavam \|\|**

**śrīdhara-svāmī (bhāvārtha-dīpikā) :** ātmanaḥ svasya karmātiśeta ity
atiśayam abhipretya jñātvā \| tad iti taṁ pṛthor yajña-mahotsavaṁ na
mamṛṣe na sehe \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ātmanaḥ svasya sakāśāt \|
atiśayamadhikamatikrāmakam \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** pṛthostad-yajña-mahotsava-rūpaṁ
karma svātmano'tikrāmakaṁ jñātvā \| atra ṭīkāyāṁ karmātiśayam iti
samaste pade vaktavye atiśaya-mātraṁ yaduktaṁ tannedaṁ vigraha-vākyaṁ
kintvartha-darśana-mātraṁ yathā karma-paryantaṁ pṛthag-yojitamatiśayam
iti ca pṛthageva niruktam \| karmaṇo'tiśayam iti tu svayamūhyam
\|\|2\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ātmanaḥ sakāśāt \|\|2\|\|

**\...**

**\|\| 4.19.3-4 \|\|**

**yatra yajña-patiḥ sākṣād bhagavān harir īśvaraḥ \|**

**anvabhūyata sarvātmā sarva-loka-guruḥ prabhuḥ \|\|**

**anvito brahma-śarvābhyāṁ loka-pālaiḥ sahānugaiḥ \|**

**upagīyamāno gandharvair munibhiś cāpsaro-gaṇaiḥ \|\|**

**śrīdhara-svāmī (bhāvārtha-dīpikā) :** atiśayam eva darśayati---yatreti
saptabhiḥ \| sākṣād anvabhūyata pratyakṣeṇādṛśyata \|\|3-4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yatra yajñe \|\|
nighaṇṭuvadyajñapatir bhagavānity-ādināmnāṁ
bahutvakathanenaikasyānekatvaṁ na saṁbhavatyataḥ kiṁ tenaikenāgatena
samājapūrtiḥ syād ata āha---anvita iti \|\|3-4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yatreti yugmakam \|\|3-4\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**karmatiśayam eva
darśayati---yatreti saptabhiḥ \|\|3-4\|\|

**\...**

**\|\| 4.19.5 \|\|**

**siddhā vidyādharā daityā dānavā guhyakādayaḥ \|**

**sunanda-nanda-pramukhāḥ pārṣada-pravarā hareḥ \|\|**

**śrīdhara-svāmī (bhāvārtha-dīpikā) :** siddhādayaś ca taṁ harim anvīyur
ity uttareṇānvayaḥ \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nighaṇṭuvadyajñapatir
bhagavānity-ādināmnāṁ bahutvakathanenaikasyānekatvaṁ na saṁbhavatyataḥ
kiṁ tenaikenāgatena samājapūrtiḥ syād ata āha---anvita iti \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.19.6 \|\|**

**kapilo nārado datto yogeśāḥ sanakādayaḥ \|**

**tam anvīyur bhāgavatā ye ca tat-sevanotsukāḥ \|\|**

**vaṁśīdharaḥ (bhāvārtha-dīpikā-prakāśaḥ) :** tattvavidāmanugamanam eva
tanmāhātmyadyotakamityata āha---kapila iti \| nityavirodhināṁ
daityādīnāmanugamanaṁ kathaṁ saṅgacchate\'ta āha---bhāgavatā iti \|
anena daityādīnāṁ bhāgavatābhāgavatatvabhedena dvaividhyamuktam \| ye
tatsevanotsukā bhāgavatāsta evānvīyurnānya iti bhāvaḥ \|\|6\|\|

---------------------------------------------------------------------------------------------------------------------

*na katamenāpi vyākhyātam.*

**\...**

**\|\| 4.19.7 \|\|**

**yatra dharma-dughā bhūmiḥ sarva-kāma-dughā satī \|**

**dogdhi smābhīpsitān arthān yajamānasya bhārata \|\|**

**śrīdhara-svāmī (bhāvārtha-dīpikā) :** dharma-dughā havir dogdhrī \|
dhenuḥ satī \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yatra dharmeti \| dharmaṁ
dhṛta-kṣīrādīti karma \|\|7\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 4.19.8 \|\|**

**ūhuḥ sarva-rasān nadyaḥ kṣīra-dadhy-anna-go-rasān \|**

**taravo bhūri-varṣmāṇaḥ prāsūyanta madhu-cyutaḥ \|\|**

**śrīdhara-svāmī (bhāvārtha-dīpikā) :** ūhur vahanti sma \| sarva-rasān
ikṣu-drākṣādi-rasān \| kṣīraṁ ca dadhi ca annaṁ ca pānakādi go-raso
ghṛtaṁ takraṁ ca tāṁś ca \| bhūrīṇi vistṛtāni varṣmāni śarīrāṇi yeṣāṁ
te, phalādi prāsūyanta \| madhu-cyuto madhu-srāviṇaḥ santaḥ \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dharmadugheti \|
dharmaśabdo dharmasādhanaparaḥ, ata eva svāmicaraṇairhavirdogdhrīti
vyākhyātam \| bhārateti \| tava vaṁśakuṭībhūtabharatasya rājño
yāge\'pīttham eva jātastasyāpi dauṣyantiriva yajvanām iti tasyāpi yajñe
sarvakāmānduduhaturity-ādinā tathokter iti mā vismayaṁ kurvity
abhiprāyaḥ \|\|7-8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhūri-varṣmāṇo
bahu-pramāṇāḥ phalādikaṁ prāsūyanta madhūnāṁ cyut kṣaraṇaṁ yeṣu te \|
varṣma deha-pramāṇayoḥ ity amaraḥ \|\|8\|\|

**\...**

**\|\| 4.19.9 \|\|**

**sindhavo ratna-nikarān girayo'nnaṁ catur-vidham \|**

**upāyanam upājahruḥ sarve lokāḥ sa-pālakāḥ \|\|**

**śrīdhara-svāmī (bhāvārtha-dīpikā) :** catur-vidhaṁ bhakṣyaṁ bhojyaṁ
coṣyaṁ lehyaṁ ca \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhakṣyādilakṣaṇaṁ
dvitīya-skandhe varṇitam \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ṭīkāyāṁ bhakṣyaṁ carvyam, bhojyaṁ
carvaṇādikaṁ vinābhyavahārārtham \|\|9\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 4.19.10 \|\|**

**iti cādhokṣajeśasya pṛthos tu paramodayam \|**

**asūyan bhagavān indraḥ pratighātam acīkarat \|\|**

**śrīdhara-svāmī (bhāvārtha-dīpikā) :** adhokṣaja īśo nātho yasya \|
parama udayo'bhivṛddhir yasmiṁs tat karma asūyann asahamānaḥ pratighātaṁ
vighnaṁ cakorety arthaḥ \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha iti \|
parotkarṣāsahiṣṇutvādrājñām iti bhāvaḥ \| asūyannasahamānaḥ \|
kaṇḍvādiyagantācchatṛpratyayaḥ \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pṛthos tv iti, prṭhos tad
iti pāṭha-dvayam \|\|10\|\|

**\...**

**\|\| 4.19.11 \|\|**

**carameṇāśvamedhena yajamāne yajuṣ-patim \|**

**vainye yajña-paśuṁ spardhann apovāha tirohitaḥ \|\|**

**śrīdhara-svāmī (bhāvārtha-dīpikā) :** vainye yajuṣ-patiṁ viṣṇuṁ
yajamāne sati spardhamāna indras tirohitaḥ sann aśvam apahṛtavān
\|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** carameṇa śatatamena
athādīkṣata rājā tu hayamedhaśatena ity ukteḥ \| tirohitontarhitaḥ
\|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**yajuṣ-patiṁ viṣṇum \|
apovāha apajahāra \|\|11\|\|

**\...**

**\|\| 4.19.12 \|\|**

**tam atrir bhagavān aikṣat tvaramāṇaṁ vihāyasā \|**

**āmuktam iva pākhaṇḍaṁ yo'dharme dharma-vibhramaḥ \|\|**

**śrīdhara-svāmī (bhāvārtha-dīpikā) :** tvaramāṇaṁ dhāvantam \|

> āmuktaḥ pratimuktaś ca pinaddhaś cāpinaddhavat \|
>
> sannaddho varmitaḥ sajjaḥity amara-siṁhaḥ \|

pākhaṇḍaṁ veṣaṁ kavacam iva gṛhītavantam ity arthaḥ \| adharme
dhrama-vibhramo dharmo'yam iti bhrānti-karo yas tam \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atrir aikṣad iti
tad-īkṣaṇa-bhītyā tvaramāṇaṁ palāyya dhāvantaṁ pāṣaṇḍaṁ pāṣaṇḍa-veśaṁ
kavacam iva āmuktaṁ gṛhītavantam---āmuktaḥ pratimuktaś ca pinaddhaś
caity amaraḥ \| adharme'pi dharma iti viśiṣṭo bhramo yataḥ sa eva yaḥ
\|\|12\|\|

**\...**

**\|\| 4.19.13 \|\|**

**atriṇā codito hantuṁ pṛthu-putro mahā-rathaḥ \|**

**anvadhāvata saṅkruddhas tiṣṭha tiṣṭheti cābravīt \|\|**

**vaṁśīdharaḥ (bhāvārtha-dīpikā-prakāśaḥ) :** tatkiṁ sa kenāpi na dṛṣṭa
ityata āha---tam iti \| bhagavānsarvajñaḥ \| ity artha iti \|
pākhaṇḍapadaṁ pākhaṇḍaveṣaparamiheti bhāvaḥ \|\|12-13\|\|

---------------------------------------------------------------------------------------------------------------------

*na katamenāpi vyākhyātam.*

**\...**

**\|\| 4.19.14 \|\|**

**taṁ tādṛśākṛtiṁ vīkṣya mene dharmaṁ śarīriṇam \|**

**jaṭilaṁ bhasmanācchannaṁ tasmai bāṇaṁ na muñcati \|\|**

**śrīdhara-svāmī (bhāvārtha-dīpikā) :** na muñcati sma \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tādṛśākṛtim iti \|
śrīśivādiṣu darśanātkasyaciddharmasyāyam api veśo bhaved iti bhāvanayā,
vartamānasamīpe bhūte laṭ \| muṁcatīti \| ata eva svāmicaraṇaiḥ
sma-padaṁ prayuktam \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** taṁ tādṛśākṛtim iti \|
śrī-śivādiṣu darśanāt kasyaciddharmasyāyam api veśo bhaved iti bhramād
iti bhāvaḥ \|\|14\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**taṁ tādṛśākṛtim iti \|
śrī-śivādiṣu darśanāt kasyaciddharmasyāyam api veśo bhaved iti bhāvanayā
\|\|14\|\|

**\...**

**\|\| 4.19.15 \|\|**

**vadhān nivṛttaṁ taṁ bhūyo hantave'trir acodayat \|**

**jahi yajña-hanaṁ tāta mahendraṁ vibudhādhamam \|\|**

**śrīdhara-svāmī (bhāvārtha-dīpikā) :** hantave hantum \| yajña-hanaṁ
yajñaṁ hatavantam \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** hantave
cauryapravṛttavadho na doṣāyeti jñānavatā preryam evāta evātriḥ punaḥ
prerayāmāsa \| na hi priyaḥ kukarmaṇi yojyeta ity abhipretyāha---tāteti
\| vibudhādhama sparddhālutvāt \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**hantave hantum \|\|15\|\|

**\...**

**\|\| 4.19.16 \|\|**

**evaṁ vainya-sutaḥ proktas tvaramāṇaṁ vihāyasā \|**

**anvadravad abhikruddho rāvaṇaṁ gṛdhra-rāḍ iva \|\|**

**śrīdhara-svāmī (bhāvārtha-dīpikā) :** gṛdhra-rāṭ jaṭāyuḥ \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** gṛdhrarāṭ jaṭāyuḥ \|
etacca bhaviṣyadapi sākṣānnārāyaṇāvatāratvena śrīvyāsadevasya
trikālajñatvātkathanaṁ na viruddham \| sītāṁ hṛtvā gacchantaṁ rāvaṇaṁ
jaṭāyuryathānyadravat \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tvaramāṇam indraṁ
gṛdhra-rāṭ jaṭāyuḥ \|\|16\|\|

**\...**

**\|\| 4.19.17 \|\|**

**so'śvaṁ rūpaṁ ca tad dhitvā tasmā antarhitaḥ svarāṭ \|**

**vīraḥ sva-paśum ādāya pitur yajñam upeyivān \|\|**

**madhvācāryaḥ (bhāgavata-tātparyam) :**

devāḥ śaktāś ca mohāya darśayeyur aśaktavat \|

> ṛṣīṇāṁ caiva rājñāṁ ca na hite devatāsamāḥ \|\|
>
> ājñayā vā hareḥ kvāpi kāryato vā kvacit kvacit \|\| iti gāruḍe \|
>
> praṇipātādikaṁ devair ṛṣy-ādiṣu janārdane \|
>
> kriyate'to na teṣāṁ hi tejo-bhaṅgaḥ kathañcana \|\|
>
> atyuttamānām avare tejo-bhaṅgo na vidyate \|
>
> yathā narāṇāṁ tiryakṣu prāyaḥ sāmyo hi sa smṛtaḥ \|\| iti skānde
> \|\|17\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tasmai hitvā tad artham utsṛjya
\|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa indraḥ tatpākhaṇḍaṁ
rūpaṁ ca tadarthamutsṛjya pṛthuputramantarddhānavidyāṁ śikṣayitum ity
arthaḥ \| antarddhānagatiṁ śakrāllabdhvāntarddhānasaṁjñitaḥ iti
vakṣyamāṇatvāt \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.19.18 \|\|**

**tat tasya cādbhutaṁ karma vicakṣya paramarṣayaḥ \|**

**nāmadheyaṁ dadus tasmai vijitāśva iti prabho \|\|**

**śrīdhara-svāmī (bhāvārtha-dīpikā) :** vicakṣya dṛṣṭvā \|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasya pṛthuputrasya
tadaśvānayanalakṣaṇaṁ, prabho iti \| yathā tvayā kāmakrodhādayo\'śvā
jitās tathā tenāpīty āha maitreyo viduram \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasmai taṁ pṛthu-putram
antardhāna-vidyāṁ śikṣayitum ity agrima-grantha-dṛṣṭyā vyākhyeyam
\|\|18\|\|

**\...**

**\|\| 4.19.19 \|\|**

**upasṛjya tamas tīvraṁ jahārāśvaṁ punar hariḥ \|**

**caṣāla-yūpataś channo hiraṇya-raśanaṁ vibhuḥ \|\|**

**śrīdhara-svāmī (bhāvārtha-dīpikā) :** upasṛjya sṛṣṭvā tena cchannaḥ
san \| caṣālo yūpāgre nikṣiptaḥ kāṣṭha-kaṭakaḥ, tad-yuktād yūpāt \|
hiraṇya-nirmitā raśanā yasya tam \| raśanāyā dṛḍhatvena cchedāśakyā
raśanā-sahitam evoddhṛtya yūpāgrān nītavān ity arthaḥ \| vibhuḥ
samarthaḥ \|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha iti \| yūpāgraṁ
yūpoparibhāgaṁ tatra nikṣiptacaṣālasahitam eva jahāreti bhāvaḥ
\|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**upasṛjya tamo'ndhakāraṁ
pāṣaṇḍa-veśena cchannaḥ san \| caṣālo yūpāgre nikṣiptaḥ kāṣṭha-kaṭakaḥ,
tad-yuktād yūpāt \| hiraṇya-raśanam iti rasanāyā dṛḍhatvena cchedāśakyā
raśanā-sahitam evoddhṛtya yūpāgrān nītavān ity arthaḥ \|\|19\|\|

**\...**

**\|\| 4.19.20 \|\|**

**atriḥ sandarśayām āsa tvaramāṇaṁ vihāyasā \|**

**kapāla-khaṭvāṅga-dharaṁ vīro nainam abādhata \|\|**

**atriṇā coditas tasmai sandadhe viśikhaṁ ruṣā \|**

**so'śvaṁ rūpaṁ ca tad dhitvā tasthāv antarhitaḥ svarāṭ \|\|**

**vaṁśīdharaḥ (bhāvārtha-dīpikā-prakāśaḥ) :** kapālaṁ nṛkapālaṁ
khaṭvāṅgaṁ naramaṁjarī ity abhidhānāt \|\|20-21\|\|

---------------------------------------------------------------------------------------------------------------------

*na katamenāpi vyākhyātam.*

**\...**

**\|\| 4.19.22 \|\|**

**vīraś cāśvam upādāya pitṛ-yajñam athāvrajat \|**

**tad avadyaṁ hare rūpaṁ jagṛhur jñāna-durbalāḥ \|\|**

**śrīdhara-svāmī (bhāvārtha-dīpikā) :** avadyaṁ ninditaṁ rūpaṁ
manda-prajñā jagṛhuḥ \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** antarhita ityanena
gṛhīta-rūpaṁ visṛjya rūpāntareṇāntarddhānaṁ gamyate \| tatra pūrva-rūpaṁ
kimabhūdacetasya cetanasaṁbandha eva
hānādikriyāsāmarthyamanyathocchūnībhūya naṣṭaṁ syānna tadayuktaṁ
devakṛtasyānyathātvādarśanādāha---tadavadyam iti \| jñānadurbalā mūḍhāḥ
\| atra viśvanāthaḥ---pṛthuputreṇāvadhātsveṣāmavadhyatvamabhimanyamānā
jñānadurbalāḥ yajñādidūpakamatapravartakaṁ svasaṁpradāyaṁ racayitvā
paradhanākarṣaṇāntarddhānādikṣudrasiddhīre va sādhyatvena niracaiṣurity
arthaḥ \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** jñāna-durbalā jagṛhur iti
prathamaṁ tādṛśa-veśena yajñādi-dūṣaka-matena ca paritaḥ sva-saṁpradāyaṁ
racayitvā paścāc caurya-pravṛtteḥ \|\|22\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**jñāna-durbalā iti
pṛthu-putreṇāvadhāt sveṣām avadhyatvam abhimanyamānāḥ \|
yajñādi-dūṣaka-mata-pravartakaṁ sva-sampradāyaṁ racayitvā
para-dhanākarṣaṇāntardhānādi-kṣudra-siddhīr eva sādhyatvena niracaiṣur
ity arthaḥ \|\|22\|\|

**\...**

**\|\| 4.19.23 \|\|**

**yāni rūpāṇi jagṛhe indro haya-jihīrṣayā \|**

**tāni pāpasya khaṇḍāni liṅgaṁ khaṇḍam ihocyate \|\|**

**śrīdhara-svāmī (bhāvārtha-dīpikā) :** tad eva pākhaṇḍa-nāma-niruktyā
darśayati---yānīti \| bahu-vacanena cānyāny api gṛhītānīty uktam
\|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tad eva nindya-rūpam eva
\| pākhaṇḍanāmaniruktyā pākhaṇḍaśabdavyutpattyā \|
śāstrāntarasiddhapākhaṇḍapadaṁ nirvakti---

> pālanāccaiva sarveṣāṁ pāśabdena trayī matā \|
>
> tāṁ khaṇḍayati mohādyaḥ sa pākhaṇḍaḥ prakīrtitaḥ \|\|

kiñca---

> pāśabdaḥ pāpanikare khaṇḍaṁ cihnamihocyate \|
>
> pāpasya cihnaṁ pākhaṇḍastatsevī nārakī dhruvam \|\| iti \|

kecittu mūrddhanyādyaṁ paṇḍaśabdaṁ paṭhanti, tena pāṣaṇḍa ityapi
siddhaṁ, tanmate pāṁ pāpanikaraṁ sanoti dadāti svasevibhya iti pāṣaṇḍa
iti anunāsikāntādupratyayaḥ paṇu-dāne ityasmānnipātanātsasya ṣaḥ \| yad
vā, pāpaṁ sanati bhajatīti pāṣaṇḍaḥ \| pana-saṁbhaktau \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī)
:**pāṣaṇḍa-nāma-niruktiḥ---yānīti \| bahu-vacanena bahava eva
pāṣaṇḍa-prabhedāḥ pravṛttā ity uktam \|\|23\|\|

**\...**

**\|\| 4.19.24-25 \|\|**

**evam indre haraty aśvaṁ vainya-yajña-jighāṁsayā**

**tad-gṛhīta-visṛṣṭeṣu pākhaṇḍeṣu matir nṛṇām \|\|**

**dharma ity upadharmeṣu nagna-rakta-paṭādiṣu**

**prāyeṇa sajjate bhrāntyā peśaleṣu ca vāgmiṣu \|\|**

**madhvācāryaḥ (bhāgavata-tātparyam) :** dharmopamas tv adharmo'yam
upadharmaḥ sa ucyate iti hari-vaṁśeṣu \|\|24-25\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tat prabhṛti pākhaṇḍa-mārgāḥ
pravṛttā ity āha---evam iti \| tena gṛhīteṣu punar visṛṣṭeṣu nagnā
jaināḥ \| rakta-paṭā bauddhāḥ \| ādi-śabdena kāpālikādayas
teṣūpadharmeṣu dharmopameṣu dharma evāyam iti matiḥ sajjata iti dvayor
anvayaḥ \| peśaleṣu āpātato ramyeṣu \| vāgmiṣu hetūkti-catureṣu
\|\|24-25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tanendreṇa \|\|

sarveṣām eva lokānāṁ trayī saṁvaraṇaṁ matā \|

> tad uktadharmahīnā ye nagnāste parikīrtitāḥ \|\| iti \|

tathā yuktaṁ sarvadarśane---

> na svargo nāpavargo vā naivātmā pāralaukikaḥ \|
>
> naiva varṇāśramādīnāṁ kriyāś ca phaladāyikāḥ \|\|
>
> agnihotraṁ trayo vedāstridaṇḍaṁ bhasmaguṇṭhanam \|
>
> buddhipauruṣahīnānāṁ jīvikā dhātṛnirmitā \|\|
>
> paśuścennihataḥ svargaṁ jyotiṣṭome gamiṣyati \|
>
> svapitā yajamānena tatra kasmānna hanyate \|\|
>
> mṛtānām api jantūnāṁ śrāddhaṁ cettṛptikāraṇam \|
>
> gacchatām iha jantūnāṁ vyarthaṁ pātheyakalpanam \|\|
>
> svargasthitā yadā tṛptiṁ gaccheyus tatra dānataḥ \|
>
> prāsādasyopariṣṭānāmatra kasmānna dīyate \|\|
>
> yāvajjīvetsukhaṁ jīvedṛṇaṁ kṛtvā dhṛtaṁ pibet \|
>
> bhasmībhūtasya dehasya punar āgamanaṁ kutaḥ \|\|
>
> yadi gacchetparaṁ lokaṁ dehādeṣa vinirgataḥ \|\|
>
> kasmād bhūyo na cāyāti bandhusnehasamākulaḥ \|\|
>
> tataś ca jīvanopāyo brāhmaṇairnirmitastviha \|
>
> mṛtānāṁ pretakāryāṇi na tvanyadvidyate kvacit \|\|
>
> trayo vedasya karttāro bhaṇḍadhūrttaniśācarāḥ \|
>
> jarpharīturpharītyādipaṇḍitānāṁ vacaḥ smṛtam \|\|
>
> aśvasyātra hi śiśnaṁ tu patnīgrāhyaṁ prakīrtitam \|
>
> bhaṇḍaistadvatparaṁ caiva grāhyajātaṁ prakīrtitam \|\|
>
> māṁsānāṁ khādanaṁ tadvanniśācarasamīritam \|\|

ityalaṁ prasaktānuprasaṅgena \| rakto rāgo\'sti paṭe śūnyādivāde yeṣāṁ
te raktapaṭā bauddhāḥ \| ācchādane gatau vṛkṣe śūnyavādādike paṭaḥ iti
niruktiḥ \| te ca bauddhāścaturvidhayā bhāvanayā paramapuruṣārthaṁ
kathayanti \| te ca mādhyamikayogācārasautrāntikavaibhāṣikasaṁjñābhiḥ
prasiddhā yathākramaṁ
sarvaśūnyatvabāhyaśūnyatvabāhyārthānumeyatvabāhyārthapratyakṣatvavādānātiṣṭhante
\| yadyapi bhagavān buddha eka eva bodhayitā tathāpi boddhavyānāṁ
buddhibhedāccāturvidhyaṁ yathā gatostamarkaḥ ity ukte
jāracaurānūcānādayaḥ
sveṣṭānusāreṇābhisaraṇaparasvaharaṇasadācaraṇādisamayaṁ buddhyante
evamatrāpi sarvaṁ kṣaṇikaṁ kṣaṇikaṁ duḥkhaṁ duḥkhaṁ svalakṣaṇaṁ
svalakṣaṇaṁ śūnyaṁ śūnyam iti bhāvanācatuṣṭayamupadiṣṭaṁ buddhena
bhagavatā, taiḥ svabhāvanānusāreṇa pṛthakpṛthaggṛhītam \| ava vaktavyaṁ
bahvasti granthavistarabhiyoparamyate \| prāyeṇetyuktyā
tasmādyajñātsarvahuta ṛcaḥ sāmāni jajñire \| chandāṁsi jajñire
tasmādyajustasmādajāyata iti śruteḥ \| tasya mahato bhūtasya
niḥśvasitamidaṁ yadṛgvedo yajurvedaḥ sāmavedaḥ ity-ādiśruteśceśvarād eva
vedāvirbhāvamajānanto mūḍhā eva bhrāntyā āpātato\'vicārato ramyeṣu
sundareṣu hetūkticatureṣu pūrvokta---paśuścennihataḥ svargam
ity-ādikutarkajālopabṛṁhitavāgnipuṇeṣu \| ādinā mairālakādigrahaḥ
nṛkapāle ca yo bhuṅkte sa hi kāpāliko mataḥ iti niruktiḥ \| upadharmastu
pāṣaṇḍa iti nāradaḥ \|\|24-25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** evam iti yugmakam \|upadharmeṣv
iti \| nagnādaya upadharmāsteṣv iti yojyam \|\|24-25\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**tenendreṇāsau gṛhīteṣu
paścād visṛṣṭeṣu \| nagnā jaināḥ \| rakta-paṭā bauddhāḥ \| ādi-śabdena
kāpālikādayaḥ \| upadharmeṣu dharmopameṣu, na tu dharmeṣu \| peśaleṣv
āpātato ramyeṣu vāgmiṣu hetūkti-catureṣu \|\|24-25\|\|

**\...**

**\|\| 4.19.26 \|\|**

**tad abhijñāya bhagavān pṛthuḥ pṛthu-parākramaḥ**

**indrāya kupito bāṇam ādattodyata-kārmukaḥ \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
tadindraracitapākhaṇḍenopasṛṣṭaṁ yajñasthalamabhijñāya jñātvā \|
indrāyendra hantum \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad iti \|
aśvamedhādi-bhāgejyasyāpīndrasya vadhodyamo'yaṁ
śrī-bhagavac-chakti-viśeṣasyaiva mūlendratva-mananāt \|\|26\|\|

**\...**

**\|\| 4.19.27 \|\|**

**tam ṛtvijaḥ śakra-vadhābhisandhitaṁ**

**vicakṣya duṣprekṣyam asahya-raṁhasam**

**nivārayām āsur aho mahā-mate**

**na yujyate'trānya-vadhaḥ pracoditāt \|\|**

**śrīdhara-svāmī (bhāvārtha-dīpikā) :** śakra-vadhe'bhisandhitaṁ
kṛtābhiprāyam \| pracoditāt paśor vadhād anyasya vadhas tava na yujyate
\|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatrāvihitahiṁsāpravṛtta
pṛthau tattatvavidaḥ kiṁ nidritās tatrāha---tam iti \| mahāmaterityasya
tvaṁ mahāmatiḥ sarvajñaśiromaṇir bhagavad-aṁśatvādasyatas tvāṁ vayaṁ kiṁ
bodhayāma ity abhiprāyaḥ \| pracoditādvihitāt \| atrāśvamedhayāgo na
yujyate na yuktaḥ \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**śakra-vadhe'bhisandhiḥ
sañjāto yasya tam \| vicakṣya dṛṣṭvā pracoditāt śāstra-vihitāt paśor
vadhād anyasya vadho na yujyate \|\|27\|\|

**\...**

**\|\| 4.19.28 \|\|**

**vayaṁ marutvantam ihārtha-nāśanaṁ**

**hvayāmahe tvac-chravasā hata-tviṣam**

**ayātayāmopahavair anantaraṁ**

**prasahya rājan juhavāma te'hitam \|\|**

**śrīdhara-svāmī (bhāvārtha-dīpikā) :** tad vadhaṁ tu vayaṁ kariṣyāma
ity āhuḥ \| vayam iha yajña-nāśaka tvat-kātyava hata-prabham indram
āhvayāmahe \| kaiḥ ? ayāta-yāmair agata-vīryair āhvāna-mantraiḥ \|
anantaraṁ ca te tavāhitaṁ juhavāma hoṣyāmaḥ \|\|28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kas tarhy atra pratīkāraḥ
? iti ced āha---tad-vadham iti \| atra tadānīm indrasya
bhagavad-avatāratve\'pi viprāṇāṁ cābahirmukhatve\'pi tathā-bhūtoktyā
karma-mārgasya svabhāva eva tair dyotito yat tatra pravṛttā vivekino\'py
andhā bhavantīti yathā brahmaṇā kāmasya śrī-rudreṇa krodhasya
śrī-viṣṇunāpi yajñāvatāre tasmin mātsarya-kauṭilyādikam īhamānenendrasya
svabhāvo dyotita iti \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu tarhy atra kaḥ
pratīkāraḥ ? tatrāhuḥ---vayam iti \| ayāta-yāmair agata-vīryair
upahavair āhvāna-mantraiḥ \| atra tadānīntanasyendrasya
bhagavad-avatāratve'pi viprāṇāṁ ca teṣām abahirmukhatve'pi
tathā-bhūtoktyā karma-mārgasya svabhāva eva tair dyotito yat tatra
pravṛttā vivekino'py andhā bhavantīti yathā brahmaṇā kāmasya śrī-rudreṇa
krodhasya śrī-viṣṇunāpi yajñāvatāre tasmin mātsarya-kauṭilyādikam
īhamānenendratvasya svabhāvo dyotita iti \|\|28\|\|

**\...**

**\|\| 4.19.29 \|\|**

**ity āmantrya kratu-patiṁ vidurāsyartvijo ruṣā \|**

**srug-ghastān juhvato'bhyetya svayambhūḥ pratyaṣedhata \|\|**

**śrīdhara-svāmī (bhāvārtha-dīpikā) :** asya pṛthoḥ \| sruk haste yeṣāṁ
tān \|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanviṁdre mṛte yajña eva
kathaṁ syānmantrāṇāṁ tadviṣayatvāt marutvantaṁ sakhyāya havāmahe
ity-ādiśruterato\'tra dharmarahasyavedī ko\'pi nābhūd iti sabhādoṣaṁ
pariharato brahmaṇa uktiprakāram āha---itīti \| kratupatiṁ pṛthum iti \|
vayaṁ marutvantamity-ādirītyāmantrya pṛṣṭvā ruṣā juhvato\'sya
pṛthorṛtvijo brahmābhyetya saṁmukhībhūya \| vidureti \| yathā tvaṁ
vidvattvād duryodhanādīnprākṛtamārgapravṛttānnyaṣedha ity abhiprāyaḥ
\|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** pratyabhāṣateti citsukhaḥ
\|\|29\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**asya pṛthoḥ \|\|29\|\|

**\...**

**\|\| 4.19.30 \|\|**

**na vadhyo bhavatām indro yad yajño bhagavat-tanuḥ \|**

**yaṁ jighāṁsatha yajñena yasyeṣṭās tanavaḥ surāḥ \|\|**

**śrīdhara-svāmī (bhāvārtha-dīpikā) :** yam indraṁ yajñena jighāṁsatha
\| yajñeneṣṭhāḥ sarve surā yasya tanavaḥ, sa indro bhavatāṁ vadhārho na
bhavati \| yad yasmād yajño nāmā'yam indro bhagavatas tanur avatāraḥ \|

> tataḥ saptama ākūlyāṁ rucer yajño'bhyajāyata \|
>
> sa yāmād yaiḥ sura-gaṇair apātsv āyaṁ bhuvāntaram \|\|\[bhā.pu.
> 1.3.12\] ity uktatvāt \|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kimākāraḥ pratiṣedhas
tatrāha---neti \| sandarbhastu---yad yasmādyajño yāgo bhagavattanuḥ
surāśvendrādyā yasyeṣṭāḥ priyāstanavastasmādekāṁ tanuṁ hatvā nānyāṁ
rakṣituṁ yuktāḥ \| kintu dvayam api rakṣituṁ yuktam iti bhāva ity āha \|
viśvanāthastu---bhagavattanur iti \| na hi bhagavad-vigraho
viprairhantumadhyavasyate bhavatāṁ tarhi vipratvam eva kutaḥ yaṁ yajñena
jighāṁsatheti sa khalu yajñaḥ kathaṁ yajñena vadhyo bhavedyathā
kṣīrābdhiḥ kṣīraprasthakṣepeṇeti \| kiṁ ca, yasya yajñasyendrasya ca
tanavaḥ surāste ca yajñena yuṣmābhiriṣṭā ijyante smeti kathaṁ sa
mariṣyatītyetam api vivekaṁ na kurutheti bhāva ity āha \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yam indraṁ yajñena jighāṁsatha, sa
indro bhavatāṁ na vadhyaḥ \| kutaḥ ? yad yasmāt yajño yāgo
bhagavatastanuḥ surāścendrādyā yasya iṣṭāstanavaḥ \| tasmādekāṁ tanuṁ
hatvā nānyā rakṣituṁ yuktā, kintu dvayam api rakṣituṁ yuktam iti bhāvaḥ
\|\|30\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhagavat-tanur iti \| na
hi bhagavad-vigraho viprair hantum adhyavasyate \| bhavatāṁ tarhi
vipratvam eva kutaḥ ? yaṁ yajñena jighāṁsatheti sa khalu yajñaḥ kathaṁ
yajñena vadhyo bhaved yathā kṣīra-prastha-kṣepeṇeti \| kiṁ ca, yasya
yajñasyndrasya ca tanavaḥ surās te ca yajñena yuṣmābhir iṣṭā ijyante
smeti, kathaṁ sa mariṣyatīty etam api vivekaṁ na kuruṣveti bhāvaḥ
\|\|30\|\|

**\...**

**\|\| 4.19.31 \|\|**

**tad idaṁ paśyata mahad- dharma-vyatikaraṁ dvijāḥ \|**

**indreṇānuṣṭhitaṁ rājñaḥ karmaitad vijighāṁsatā \|\|**

**śrīdhara-svāmī (bhāvārtha-dīpikā) :** ato balīyasā'nena kartavyam,
anyathā bhūyaḥ pākhaṇḍaṁ srakṣyatīty āśayenāha \| tad idam
indreṇānuṣṭhitaṁ mahad-anyāyyaṁ paśyata \| kim ?ity apekṣāyām āha \|
dharmasya vyatikaraṁ viparyayaṁ pākhaṇḍa-patham \|\|31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yatastadveṣeṇādharma eva
vardhiṣyate taṁ cādharmamasya rājño mūrtam eva pravṛttaṁ
paśyatetyāha---ato balīyaseti \| tadidaṁ pratyakṣasiddhaṁ dvijā
ityadīrghadarśitvam āha \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, tad-veśenādharma
eva vardhiṣyate, taṁ cādharmam asya rājye mūrt eva pravṛttaṁ paśyatety
āha---tad idam iti \| dharmasya vyatikaraṁ pāṣaṇḍa-patham \|\|31\|\|

**\...**

**\|\| 4.19.32 \|\|**

**pṛthu-kīrteḥ pṛthor bhūyāt tarhy ekona-śata-kratuḥ \|**

**alaṁ te kratubhiḥ sviṣṭair yad bhavān mokṣa-dharma-vit \|\|**

**śrīdhara-svāmī (bhāvārtha-dīpikā) :** tarhi kim atra yuktam ? ity ata
āha---pṛthu-kīrter iti \| ekenonaśataṁ yasmiṁs tādṛśaḥ kratuḥ
kratu-prayogaḥ pṛthor bhūyāt \| pṛthur iti pāṭhe ekonaśataṁ kratavo
yasya tādṛśo'pi mahendrāt pṛthu-kīrtiḥ bhūyād ity arthaḥ \| tad evam
ṛtvijaḥ pratyuktvā pṛthuṁ praty evāha---alam iti \|\|32\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha iti \|
kratubhiryaśa eva sādhyaṁ tac ca madāśīrvādād eva bhaviṣyatīti bhāvaḥ \|
ṣaṣṭhyantapāṭhe ekatvaṁ jātyapekṣayā ekonaśataṁ kratur iti pāṭhe saṅkhyā
vākyāpekṣayā, paṇḍhatvamekatvaṁ ca---viṁśatyādyāḥ sadaikatve tāsu
cānavateḥ striyaḥ \| klībe śatādyāḥ prāyaḥ syuḥ ity abhidhānāt \|
kratuśatasya saṅkalpo\'pūrṇo\'pi madāśīrvādātpūrṇo bhavatvityartho
vyaṁjitaḥ \| yadyato mokṣadharmavid iti \| na cendratvalābhāya tava
kratuśatakāraṁbhaḥ, kiṁ tu prajāpālanavadijyāder api rājadharmatvena
nijadharmācaraṇasya svadharmamārādhanamacyutasya ity uktyā
mokṣahetuharyārādhanārthatvam eva \| mokṣahetutvaṁ tu svadharmasya
yadīhamāno vijahāti bandham ity ukteḥ \| yajñasya rājadharmatvaṁ tu
gayopākhyāne svadharmeṇa
prajāpālanapoṣaṇaprīṇanopalālanānuśāsanopalakṣaṇenejyādinā ca ity
ukterevāvasīyata iti \| ata uktamalaṁ pūrṇaṁ tiṣṭhatu vā \| alaṁ tu
bhūṣaṇe śaktau paryāptau vinivāraṇe iti yādavaḥ \| nivṛttimārgapriyasya
tava pravṛttimārgehā tu lokasaṅgrahārtham eveti bhāvaḥ \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**tarhi kiṁ tavābhipretam ?
ity ata āha---pṛthv iti \| ekenonaśata-kratur api pṛthur ayaṁ śatakrator
indrād api pṛthu-kīrtir vipula-yaśā bhūyād iti kratubhir yaśa eva
sādhyam \| tac ca madāśīrvādād eva bhaviṣyatīti bhāvaḥ \| pṛthu-kīrteḥ
pṛthor iti ṣaṣṭhy-anta-pāṭhe ekonaśatam eva kratur bhūyād ity ekatvaṁ
jātāpekṣayā siddhaṁ kratu-śatasyasaṅkalpo'pūrṇo'pi pūrṇo bhavatv ity
arthaḥ \| ṛtvijaḥ pratyuktvā pṛthuṁ praty evāha---alam iti \|\|32\|\|

**\...**

**\|\| 4.19.33 \|\|**

**naivātmane mahendrāya roṣam āhartum arhasi**

**ubhāv api hi bhadraṁ te uttamaśloka-vigrahau \|\|**

**śrīdhara-svāmī (bhāvārtha-dīpikā) :** ātmanaivātmane mahendrāya roṣaṁ
kartuṁ nārhasi \| tatra hetuḥ---ubhāv apīti \|\|33\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** phalitam āha---naiveti \|
tatra roṣākaraṇe ātmana iti hetuḥ ātmane ity atrāpi hetuḥ ubhāv iti \|
dvayor api yuvayor bhagavad-avatāratvād ity arthaḥ \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ātmaneti \| sambandhoktiḥ ātmanā
manaseti vyākhyānāt \| svāmi-vyākhyāyāṁ sandeha eva \|
pūrva-nyāyenaivāha---ubhāv apīti \|\|33\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ātmane ity atra
hetuḥ---ubhāv apīti \| dvayor api yuvayor bhagavad-avatāratvād ity
arthaḥ \|\|33\|\|

**\...**

**\|\| 4.19.34 \|\|**

**māsmin mahārāja kṛthāḥ sma cintāṁ**

**niśāmayāsmad-vaca ādṛtātmā \|**

**yad dhyāyato daiva-hataṁ nu kartuṁ**

**mano'tiruṣṭaṁ viśate tamo'ndham \|\|**

**śrīdhara-svāmī (bhāvārtha-dīpikā) :** tathāpi kratu-samāptim eva
dhyāyantaṁ praty āha \| **asmin** yajña-vighne **cintāṁ mā sma kṛthāḥ**
\| **yad** yasmād daiva-hataṁ kāryaṁ kartuṁ **dhyāyato** mano **nu**
niścitam **atiruṣṭaṁ** sad **andhaṁ tamo** mohaṁ **viśati**, na tu
śāntiṁ labhate \|\|34\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tathāpītthaṁ bodhite\'pi
\|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad api kratv-asamāptiṁ
dhyāyantaṁ taṁ praty āha---**māsminn** iti \| **yad** daiva-hataṁ karma,
tat **kartuṁ** **dhyāyataḥ** puṁsaḥ \| **nu** niścitaṁ mano'tiruṣṭaṁ sat
**andha-tamo** mohaṁ **viśati**, na tu śāntiṁ labhate \|\|34\|\|

**\...**

**\|\| 4.19.35 \|\|**

**kratur viramatām eṣa deveṣu duravagrahaḥ \|**

**dharma-vyatikaro yatra pākhaṇḍair indra-nirmitaiḥ \|\|**

**śrīdhara-svāmī (bhāvārtha-dīpikā) :** ata eva tava **kratur viramatu**
\| nanv indraḥ kiṁ na nivāryate ? ata āha---yato **deveṣu durāgraho**
bhavatīti \| **yatra** kratau \|\|35\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ata eva
manaḥ-śānty-abhāvād eva \| atrākṣipati\--*nanv* iti \| tīrthas tu na
kevalaṁ krator virāmeṇa pūryate, kintu deveṣu duravagraho viramatāṁ,
deveṣu kupiteṣu tvad-rāṣṭre vṛṣṭi-vighāto\'pi syād
atastadduravagrahavirāmaḥ karttavya ity arthaḥ \| kratoviśeṣaṇaṁ vā
kupitad evaviṣayo duṣṭo\'vagraho yasmātsa tathā \| devaprītyā
suvṛṣṭyarthaṁ puruṣairyajñonuṣṭhīyate kārīryā vṛṣṭikāmo yajeta iti
śruteḥ \| tatra devapratihate kratau kriyamāṇe tadaprītyānāvṛṣṭyā
brīhyādyauṣadhyanutpattyānnābhāvena prāṇināṁ prāṇadhāraṇopāyābhāvena
dehaviyogalakṣaṇo vināśaḥ syād iti vyāṅaparibhyo ramaḥ iti
vihitaparasmaipadaprayogaṁ vihāya svārthahānisūcanāya
viramatāmityātmanepadaprayogaḥ \| ito\'pi kraturviramatvity āha---yatra
caramāśvamedhe kriyamāṇe sati dharmavyatikaraḥ dharme\'dharmasaṁbandhena
dharmasya nāśo jāta iti bhāvaḥ \|

> dhruvaṁ dharmaḥ praṇaśyeta tapoyajñavratādiṣu \|
> darśanasparśabhāṣābhirlecchapāpaṁṣaḍidaṁbhibhiḥ \|\| iti saṁhitokteḥ
> \|

vṛṣṭivarṣaṁ tadvighāte\'vagrāhāvagrahau samau ity amaraḥ \|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kiṁ ca, deveṣu duravagraho
virodha-hetur ayaṁ kratur viramatu \| nanu tad-virodhe kā kṣatiḥ ?
tatrāha---dharma-vyatikaro dharma-vyāghātaḥ dharmo dūṣitaḥ syād ity
arthaḥ \|\|35\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ata eva kratur viramatām
\| nanv indraḥ kim iti na nivāryate ? tatrāha---deveṣu madhyo'yaṁ
duravagraho bhavatīti \| yatra kratau \|\|35\|\|

**\...**

**\|\| 4.19.36 \|\|**

**ebhir indropasaṁsṛṣṭaiḥ pākhaṇḍair hāribhir janam \|**

**hriyamāṇaṁ vicakṣvainaṁ yas te yajña-dhrug aśva-muṭ \|\|**

**śrīdhara-svāmī (bhāvārtha-dīpikā) :** indra-durāgraha-kṛtam anarthaṁ
paśyety āha \| ebhir indreṇopasaṁsṛṣṭair adhiṣṭhitair hāribhiś
cittākarṣakaiḥ \| ya indras te'śvaṁ muṣṇātīti tathā yajñāya druhyati
tathā \| tena sṛṣṭaiḥ \|\|36\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pākhaṇḍaihriyamāṇaṁ
svāyattīkṛtaṁ janaṁ tatra heturhāribhirmūḍhajanākarṣibhiḥ \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** pākhaṇḍānāṁ balaṁ
darśayati---ebhir iti \|\|36\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**indra-duravagraha-kṛtam
anarthaṁ darśayati---ebhir iti hāribhiś cittākarṣakaiḥ \| ya indras te
aśvaṁ muṣṇātīti tathā yajñāya druhyatīti tathā tena sṛṣṭaiḥ \|\|36\|\|

**\...**

**\|\| 4.19.37 \|\|**

**bhavān paritrātum ihāvatīrṇo**

**dharmaṁ janānāṁ samayānurūpam \|**

**venāpacārād avaluptam adya**

**tad-dehato viṣṇu-kalāsi vainya \|\|**

**śrīdhara-svāmī (bhāvārtha-dīpikā) :** tato mama kim ? iti cet
tatrāha---bhavān iti dvābhyām \| sāṅkhya-yogādi-nānā-siddhāntānurūpaṁ
dharmaṁ venasyānyāyāl luptaṁ paritrātuṁ tad-dehād viṣṇoḥ kalaiva tvam
avatīrṇo'si \|\|37\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tataḥ
pākhaṇḍahṛtajanadarśanānmama kiṁ kā hānirity atrāha \|

> samayaḥ śapathācārasiddhānteṣu tathā dhiyi \|
>
> kriyākāre ca nirdeśe saṅkete kālabhāṣayoḥ \|\| iti medinī \|

he vainyeti \| venadehodbhūtatvāttanmatiṁ mā gṛhāṇeti bhāvaḥ \| virodhe
praṇadhityakte\'pacāro\'nyāyanindayoḥ iti niruktiḥ \|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tarhi
pākhaṇḍānyapyupekṣaṇīyānyevetyāha---bhavāniti dvābhyām \|\|37\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**tvattaḥ sakāśāt dharma eva
pravartitum arhati na tv adharma ity āha---bhavān iti \|\|37\|\|

**\...**

**\|\| 4.19.38 \|\|**

**sa tvaṁ vimṛśyāsya bhavaṁ prajāpate**

**saṅkalpanaṁ viśva-sṛjāṁ pipīpṛhi \|**

**aindrīṁ ca māyām upadharma-mātaraṁ**

**pracaṇḍa-pākhaṇḍa-pathaṁ prabho jahi \|\|**

**śrīdhara-svāmī (bhāvārtha-dīpikā) :** he prajā-pate ! asya
viśvasyodbhavaṁ vicārya yair utpādito'si teṣāṁ viśva-sṛjāṁ saṅkalpaṁ
pipīpṛhi, ārṣaḥ prayogaḥ, pūrayety arthaḥ \| pracaṇḍo yaḥ
pākhaṇḍa-mārgaḥ saivaindrī māyopadharma-jananī tāṁ jahi \|\|38\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** he prajāpate \|
prajāpālanaṁ hi dharmarakṣayādharmahatyā ca bhavatītyataḥ pākhaṇḍasya
mahādharmatvāttaddhananam eva yuktam iti bhāvaḥ \| ity artha iti \|
pṛ-pālanapūraṇayoḥ ityasya loṭo madhyamapuruṣaikavacane dvitvetvayoḥ
pipṛhīti, tataḥ punaḥ pītyasya dvitvamuttarasya dīrghaś ca cchāndasatvāt
\| yadvā---vaṣṭi bhāguriḥ ityapyupasargākāralope abhyāsasya cchāndase
dīrgha pipīpṛhīti rūpam iti bhāvaḥ \|
pracaṇḍapākhaṇḍapathamityāviṣṭaliṅgatvātpuṁstvam \|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**asya viśvasya bhavaṁ
kalyāṇaṁ, he prajā-pate ! viśva-sṛjāṁ yair manthanād utpādito'si teṣāṁ
saṅkalpanaṁsaṅkalpaṁ pipīpṛhi, ārṣaḥ prayogaḥ, pūrayety arthaḥ \|
upadharmasya mātaraṁ janayitrīm \| kīdṛśīm ? pracaṇḍasya
pāṣaṇḍasyapanthānam āviṣṭa-liṅgatvād yuktaṁ puṁstvam \|\|38\|\|

**\...**

**\|\| 4.19.39 \|\|**

**maitreya uvāca---**

**itthaṁ sa loka-guruṇā samādiṣṭo viśāmpatiḥ \|**

**tathā ca kṛtvā vātsalyaṁ maghonāpi ca sandadhe \|\|**

**śrīdhara-svāmī (bhāvārtha-dīpikā) :** tathā ca kṛtvā yajñāgrahaṁ hitvā
vātsalyaṁ snehaṁ kṛtvendreṇa saha sandhānaṁ ca kṛtavān \|\|39\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa pṛthurlokaguruṇā
brahmaṇā \|\|39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**ca evārthe \| yathā
brahmaṇa ājñā, tathaiva vātsalyaṁ kṛtveti yajñasya vayo-vṛddhatve'pi
devendratve'pi ca brahmaṇa evājñayā tatra pṛthor vātsalyaṁ, sā ca tayor
viśuddha-sattvena tulyatve'pi pṛthor bhakty-utkarṣeṇābhyarhitatvam
ālakṣyaiva kṛtveti jñeyam \| sandadhe sandhiṁ cakāra \|\|39\|\|

**\...**

**\|\| 4.19.40 \|\|**

**kṛtāvabhṛtha-snānāya pṛthave bhūri-karmaṇe**

**varān dadus te varadā ye tad-barhiṣi tarpitāḥ \|\|**

**śrīdhara-svāmī (bhāvārtha-dīpikā) :** kṛtam avabhṛtha-saṁbandhi snānaṁ
yena sa tasmai \|\|40\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** avabhṛtho
yajñāntastasyedamāvabhṛthyaṁ tac ca snānamāvabhṛthyasnānaṁ
kṛtamāvabhṛthyasnānaṁ yena tasmai \| tadbarhiṣi tasya yajñe \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.19.41 \|\|**

**viprāḥ satyāśiṣas tuṣṭāḥ śraddhayā labdha-dakṣiṇāḥ**

**āśiṣo yuyujuḥ kṣattar ādi-rājāya sat-kṛtāḥ \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kṣattar iti \| tvaṁ
jānāsyevaitad vṛttaṁ viprāḥ pūjitāḥ sukhāyāpūjitā duḥkhāya \|
kṣattṛpadamatra vidvatparamanena prāgbhavamāṇḍavyavṛttaṁ smāritam iti
bhāvaḥ \|

> kṣattā śūdrākṣatriyaje pratīhāre ca sārathau \|
>
> bhujiṣyātanaye\'pi syānniyuktaviduṣor api \|\| iti medinī \|\|41\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** citsukha-mate tv
atronaviṁśo'dhyāyaḥ \| tathā ca kṛtavān sarvam iti citsukhaḥ \|\|41\|\|

**\...**

**\|\| 4.19.42 \|\|**

**tvayāhūtā mahā-bāho sarva eva samāgatāḥ**

**pūjitā dāna-mānābhyāṁ pitṛ-devarṣi-mānavāḥ \|\|**

**śrīdhara-svāmī (bhāvārtha-dīpikā) :** tuṣṭānāṁ vākyaṁ tvayeti
\|\|42\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mahābāho iti \| indrasyāpi
bhayaṅkarau tava bāhū iti bhāvaḥ \|\|42\|\|

iti śrīmad-bhāgavata-bhāvārtha-dīpikā-prakāśe caturtha-skandhe
ekonaviṁśo\'dhyāyaḥ \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**aṣṭānāṁ vākyaṁ tvayeti
\|\|42\|\|

**\...**

iti sārārtha-darśinyāṁ harṣiṇyāṁ bhakta-cetasām \|

ūnaviṁśaś caturthasya saṅgataḥ saṅgataḥ satām \|\|\*\|\|

**\...**

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ caturtha-skandhe

pṛthu-vijaye brahma-vākyam

> nāmaikonaviṁśo'dhyāyaḥ

\|\| 4.19 \|\|

**\...**

**(4.20)**

## 
**atha viṁśo'dhyāyaḥ**

<details><summary>विषयः</summary>

bhagavato darśanaṁ, bhagavat-pṛthu-saṁvādaś ca \|
</details>

**\|\| 4.20.1 \|\|**

**maitreya uvāca---**

**bhagavān api vaikuṇṭhaḥ sākaṁ maghavatā vibhuḥ \|**

**yajñair yajña-patis tuṣṭo yajña-bhuk tam abhāṣata \|\|**

**śrīdhara-svāmī (bhāvārtha-dīpikā) :**

viṁśe tu viṣṇunā sākṣāt pṛthor yajñe'nuśāsanam \|

vara-dāna-prasaṅgena prītiś cānyonyam īryate \|\|

maghavatā sākam indreṇa saha vartamānaḥ \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyonyaṁ pṛthuviṣṇvoḥ
parasparaṁ prītiḥ \|\| apinā brahmaṇaḥ samuccayaḥ \| vaikuṇṭha iti \|
jagadutpattau viśliṣṭānāṁ bhūtānāṁ saṁyojakatvāt \| tad uktaṁ
śāntiparvaṇi---

> mayā saṁśleṣitā bhūmiradbhirvyoma ca vāyunā \|
>
> vāyuś ca tejasā sārddhaṁ vaikuṇṭhatvaṁ tato mama \|\| iti \|

vibhurityanena yajñasyendrasya tadvyāpyatvamuktaṁ yajñānāṁ patirbhoktā
ca ahaṁ hi sarvayajñānāṁ bhoktā ca prabhure va ca iti śrīgītokteḥ \| taṁ
pṛthum \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** eṣa te hyakarod iti kvacit pāṭhaḥ
\|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

viṁśe prītiṁ mahendreṇa viṣṇunā bodhitaḥ pṛthuḥ \|

cakāra tuṣṭāva ca taṁ sa dattvāgād varaṁ prabhuḥ \|\|

tataś ca bhagavān api svāṁśam indram apy anīya sandhiṁ kārayan pṛthuṁ
prabodhayāmāsety āha---bhagavān apīti \|\|1\|\|

**\...**

**\|\| 4.20.2 \|\|**

**śrī-bhagavān uvāca---**

**eṣa te'kārṣīd bhaṅgaṁ haya-medha-śatasya ha \|**

**kṣamāpayata ātmānam amuṣya kṣantum arhasi \|\|**

**śrīdhara-svāmī (bhāvārtha-dīpikā) :** ātmānaṁ tvāṁ kṣamāṁ
kārayato'muṣya tvam api kṣantum arhasi \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** hayamedhaśatastasyeti
hayamedhaśatas tasya te matvarthīyo\'c \| bhaṅgamaśvāpaharaṇe
nānādaramakārṣīt \| bhaṅgo mardanarīḍhayoḥ iti niruktiḥ \|
yadvā---hayamedhaśatatamasyeti vyākhyeyaṁ tamappratyayalopastvārṣaḥ \|
anyathā caramāśvamedhasidvyā tadekabhaṅgābhāvena sarvabhaṅgāpattyā
tvamekonaśatakraturityanupapannaṁ syād iti bhāvaḥ \| kimatra kāryaṁ
tadājñāpayeti tatrāha---amuṣyendrasya \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ātmānaṁ tvāṁ kṣamāṁ
kārayato'muṣya \|\|2\|\|

**\...**

**\|\| 4.20.3 \|\|**

**sudhiyaḥ sādhavo loke naradeva narottamāḥ \|**

**nābhidruhyanti bhūtebhyo yarhi nātmā kalevaram \|\|**

**śrīdhara-svāmī (bhāvārtha-dīpikā) :** yarhi yasmāt kalevaram ātmā na
bhavati, atas tad-abhimānena bhūtāni nābhidruhyanti \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** akṣamā sādhuguṇo na syād
ity āha---naradeveti \| tava tu narapālakasya sarvathā droho\'nucita ity
abhiprāyaḥ \| bhūtebhya iti caturthī tvārṣī, krudhadruhorupasṛṣṭayoḥ
karma ityupasargayoge karmasaṁjñāvidhānāt \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** prathamaṁ jñāna-dvārā taṁ
sāntvayati---sudhiya ity-ādibhiḥ \| kalevaram atra sthūla-sūkṣmātmakam
\|\|3\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yarhi yataḥ kalevaram
ātmā na bhavati, atas tad-abhimānenaucityāt kuto bhūta-drohaḥ sambhaved
ity arthaḥ \|\|3\|\|

**\...**

**\|\| 4.20.4 \|\|**

**puruṣā yadi muhyanti tvādṛśā deva-māyayā \|**

**śrama eva paraṁ jāto dīrghayā vṛddha-sevayā \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhagavanmāyāmohanād eva
bhaved iti cettatrāha---puruṣā iti \| tvādṛśāḥ kutastvam ity arthaḥ \|
vṛddhānāṁ śāstravṛddhānāṁ sevayā \|\|4\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhagavan-māyayā mahanād
eva bhaved iti cet, tatrāha---puruṣā iti \|\|4\|\|

**\...**

**\|\| 4.20.5 \|\|**

**ataḥ kāyam imaṁ vidvān avidyā-kāma-karmabhiḥ \|**

**ārabdha iti naivāsmin pratibuddho'nuṣajjate \|\|**

**śrīdhara-svāmī (bhāvārtha-dīpikā) :** avidyā-svarūpājñānaṁ, tataḥ
kāmaḥ, tataḥ karma, tair ārabdha iti vidvān \| ata eva pratibuddha
ātma-jño'smin naivānuṣajjate \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ato vṛddhasevayaiva
māyānāvaraṇāt \| tataḥ svarūpājñānāt punastataḥ kāmāt \| ata eva
vaiduṣyād eva \| asminkāye \| anuṣajjati āsakto bhavati \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ato vṛddha-sevayaiva
māyānāvaraṇāt pratibuddhaḥ pratibodham evāha---avidyayaiva kāmaḥ kāmād
eva karmāṇi tair ārabdho'yam iti \| imaṁ kāyaṁ vidvān jānan \|\|5\|\|

**\...**

**\|\| 4.20.6 \|\|**

**asaṁsaktaḥ śarīre'sminn amunotpādite gṛhe \|**

**apatye draviṇe vāpi kaḥ kuryān mamatāṁ budhaḥ \|\|**

**śrīdhara-svāmī (bhāvārtha-dīpikā) :** tathāpi putrādi-mamatvena
bhūta-droheṇa ca saṅgo bhavet tatrāha---asaṁsakta iti \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yadyapi pratibuddho na
sajjate tathāpi iti \| ādinā stryādigrahaḥ \| amunā śarīreṇa \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.20.7 \|\|**

**ekaḥ śuddhaḥ svayaṁ-jyotir nirguṇo'sau guṇāśrayaḥ \|**

**sarva-go'nāvṛtaḥ sākṣī nirātmātmātmanaḥ paraḥ \|\|**

**śrīdhara-svāmī (bhāvārtha-dīpikā) :** pratibodha-kramaṁ vivṛṇvan
dehe'nuṣaṅgābhāvam āha---eka iti dvābhyām \| asāvātmā ātmano dehāt paro
bhinnaḥ \| tatra navadhā vailakṣaṇyena bhedaṁ sādhayati---eka iti
navabhiḥ padaiḥ \| deho hi bāla-yuvādi-bhedād aneko malinaś ca jaṭaś ca
sa-guṇaś ca sva-kāraṇa-bhūta-guṇāśritaś ca paricchinnaś ca gṛhādibhir
āvṛtaś ca dṛśyaś ca sātmā ca \| ātmā tu naivam ato bhinnaḥ \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatrātmani yata ātmā
dehavānnāto bhinna ity arthaḥ \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatrāsaṁsakta ity-ādinā
deha-dvaya-vilakṣaṇaṁ śuddhaṁ jīvātmānaṁ kiñcit pratibodhāya sūcayitvā
samyak pratibodhāya paramātmānam upadiśati---eka iti \| asau
jīvādi-śakty-agocara ātmā paramātmākhya ātmā ātmanaḥ śuddhāt jīvād
aparaḥ, yato'sau ekaḥ \| jīvas tu nānā, asau śuddhaḥ
asambhāvya-doṣa-saṅgaḥ, sa tv ajñāna-doṣa-liptatvena duṣṭaḥ,
maṇḍala-sthānīyatvād asau mukhyatvena svayaṁ-jyotiḥ, sa tu
raśmi-sthānīyatvād āpekṣikatayā \| asau guṇebhyo nirgataḥ sarvathaiva
siddhaḥ, sa tu ajñānena tad-abhimāna-sambaddhaḥ \| asau sūrya ivābhāsaḥ,
varṇānāṁ guṇānām āśraya eva, na tu tad-vyāpyaḥ \| asau vibhuḥ, sa tv
aṇuḥ \| asau dehādi-stho'py anāvṛtaḥ, sa tv āvṛtaḥ \| asau sākṣād
draṣṭṛtvāt sākṣī, sa tu tad-anugraha-maya-śaktitvād eva \| asāv
evātmāntara-rahitaḥ, sa tu tad-ātmakaḥ \|\|5\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** anāsakteḥ kāraṇam
ātma-jñānam ataḥ param ātma-jñānam upadiśati---eka iti \| ātmā paramātmā
ātmano dehāt jīvāc ca paro bhinna eko deho jīvaś cānekaḥ \| evam
aśuddhaḥ prakāśa-hīnaḥ saguṇaḥ guṇa-janyatvāt guṇādhīnatvāc ca
guṇāśritaḥ jaḍatvād anurūpatvāc ca sātmeti deha-jīvābhyām navadhā
vailakṣaṇyaṁ paramātmana uktam \| etenaiva jīvasya dehena saha navadhā
vailakṣaṇyaṁ ca darśitam iti \|\|7\|\|

**\...**

**\|\| 4.20.8 \|\|**

**ya evaṁ santam ātmānam ātma-sthaṁ veda pūruṣaḥ \|**

**nājyate prakṛti-stho'pi tad-guṇaiḥ sa mayi sthitaḥ \|\|**

**śrīdhara-svāmī (bhāvārtha-dīpikā) :** ātma-sthaṁ svasmin sthitam \|
prakṛti-stho'pi deha-stho'pi tad vikārair na lipyate \| yataḥ sa mayi
brahmaṇi sthitaḥ \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yatastvaṁ
dehādātmānyostyato hetoḥ \| iti bhāva iti \| āsaktire va bandhaheturna
hyanāsaktirapītyāśayaḥ \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ātma-sthaṁ
śuddha-jīvāntaryāmitvena sthitam \| mayi sthito
mad-āśritatvenānusandhāyī \|\|8\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sa prakṛtisthaḥ
dehastho'pi deha-guṇair nājāte iti na dehastha ity arthaḥ \|\|8\|\|

**\...**

**\|\| 4.20.9 \|\|**

**yaḥ sva-dharmeṇa māṁ nityaṁ nirāśīḥ śraddhayānvitaḥ \|**

**bhajate śanakais tasya mano rājan prasīdati \|\|**

**śrīdhara-svāmī (bhāvārtha-dīpikā) :** iyam avasthā kasyotpadyata ity
apekṣāyām āha---yaḥ sva-dharmeṇeti caturbhiḥ \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kasyotpadyate
bhakti-miśra-jñānena yatamānasyetyāha---ya iti \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ayam ukta-lakṣaṇaḥ
prabodho bhakti-miśreṇa jñānena yatamānasya bhavatīti tat-sādhanam
āha---ya iti \|\|9\|\|

**\...**

**\|\| 4.20.10 \|\|**

**parityakta-guṇaḥ samyag darśano viśadāśayaḥ \|**

**śāntiṁ me samavasthānaṁ brahma kaivalyam aśnute \|\|**

**śrīdhara-svāmī (bhāvārtha-dīpikā) :** bhavatu manaḥ prasannam, tataḥ
kiṁ ? tatrāha \| yarhi viśadāśayaḥ prasanna-manās tadā parityakta-guṇaḥ
san samyag darśano bhūtvā śāntim aśnute \| śāntim evāha---mama
samyag-audāsīnyena **avasthā**nam eva brahma**,** tad eva kaivalyam
aśnute \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhavatu manaḥ prasannaṁ
tataḥ kiṁ tatrāha---yarhīti \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** māṁ samavasthānaṁ
śakty-ādy-aviśiṣṭatayāvirbhāva-viśeṣaḥ, tad eva brahma **kaivalyam
a**śnute anubhavati \|\|10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : [+++]{.mark}**

**\...**

**\|\| 4.20.11 \|\|**

**udāsīnam ivādhyakṣaṁ dravya-jñāna-kriyātmanām \|**

**kūṭa-stham imam ātmānaṁ yo vedāpnoti śobhanam \|\|**

**śrīdhara-svāmī (bhāvārtha-dīpikā) :** samyag-darśanam evāha---udāsīnam
evātmānaṁ dravya-jñāna-kriyātmanāṁ deha-jñāna-karmendriya-manasām
adhyakṣam iva sthitam ātmānaṁ yo veda \|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atra
viśvanāthaḥ---adhyakṣaṁ jīvātmānamudāsīnam iva teṣvanāsaktam iva yo veda
sa imaṁ kūṭasthamātmānaṁ paramātmānaṁ veda yaḥ paramātmānaṁ veda
so\'bhavaṁ mokṣaṁ prāpnotyāvṛttyānvayaḥ \| śobhanam iti pāṭhe\'pi sa
evārthaḥ \| atrevakāreṇa samyagudāsīnatvābhāve\'pi sādhanadaśāyāṁ
jñānasiddhiṁ sūcayati \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kevalam eva darśayati---udāsīnam
iti \| adhyakṣam iva sthitam apy udāsīnaṁ yo vedety anvayaḥ, abhavaṁ
mokṣam iti sambandhoktiḥ, so'bhayam iti citsukhaḥ, śobhanam iti gauḍīyaḥ
pāṭhaḥ \|\|11\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** samyag-darśanam
evāha---dravya-jñāna-kriyātmanām adhibhūtādhidaivādhyātma-manasām
adhyakṣam jīvātmānam udāsīnam iva teṣv anāsaktam iva yo veda, sa imaṁ
kūṭastham ātmānaṁ veda, yaḥ paramātmānaṁ veda, sa abhavaṁ prāpnotīty
āvṛtānvayaḥ \| atreva-kāreṇa samyag-udāsīnatvābhāve'pi sādhana-daśāyāṁ
jñāna-siddhiṁ sūcayati \|\|11\|\|

**\...**

**\|\| 4.20.12 \|\|**

**bhinnasya liṅgasya guṇa-pravāho**

**dravya-kriyā-kāraka-cetanātmanaḥ \|**

**dṛṣṭāsu sampatsu vipatsu sūrayo**

**na vikriyante mayi baddha-sauhṛdāḥ \|\|**

**madhvācāryaḥ (bhāgavata-tātparyam) :**

jīvād bhinnasya manaso guṇāḥ sattvādayo matāḥ \|

> taj jñātvā na vikurvīta sva-svarūpaṁ manas tathā \|\| iti ṣāḍguṇye
> \|\|12\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** saṁsāriṇaḥ kathaṁ kūṭasthatvam ?
ata āha---**bhinnasya liṅgasya** dehasya **guṇa-pravāhaḥ** saṁsāraḥ \|
bhinnatve hetuḥ---**dravyādy-ātmakasya** \| tatra cetanā cid-ābhāsaḥ \|
ato **dṛṣṭāsu prāptāsu** harṣa-śokādibhir **na vikriyante** \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atrākṣipati---saṁsāriṇa
ity-ādinā \| dravyādyātmakasyādhibhūtādhyātmādhidaivabuddhyātmakasya \|
tatra dravyādiṣu cetanābuddhiścidābhāsaś ca yato
buddhyādyātmaliṅgadehasyaiva saṁsāro\'to hetoḥ
harṣaśokādīnāmātmadharmatvābhāvād ity arthaḥ \|
ayamarthaḥ---liṅgadehasya khalvabhimānenaiva jīvasya saṁsāro na
tvaudāsīnyeneti \| tatrādhyakṣatve\'pi na jīvasya kṣatirliṅgasyāpi tad
eva liṅgatvam iti \| evañca yaḥ svadharmeṇa ity-ādinā bhakti-miśreṇa
jñānena yatamānānāṁ saṁsārābhāvamuktvākeṣāṁcitkevalayaiva bhaktyā
jarayatyāśu yā kośam ityaktanyāyena saṁsāranivṛttaye yatamānānām api
saṁsārābhāvam āha---dṛṣṭāsv iti \| āsakty-abhāvātprākṛtasampadvipadorna
vikriyante \| āsakty-abhāve hetuḥ---mayi badveti \| sauhṛdabaddhatvaṁ tu
kevalayaiva bhaktyā bhavedityāpāditaṁ tṛtīya-skandhe \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atha bhakti-pakṣeṇāpi taṁ
sāntvayati---bhinnasyeti \|\|12\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu dravyādīnām
adhyakṣatve'pi jīvasya teṣv evodāsīnya-mātra eva kathaṁ saṁsārābhāva ity
ata āha---bhinnasya jīvād anyasya liṅga-dehasyaiva guṇa-pravāhaḥ
saṁsāraḥ \| bhinnatve hetuḥ---dravyādy-ātmakasya \|
adhibhūtādhyātmādhidaiva-buddhy-ādi-svarūpasya \| ayam
arthaḥ---liṅga-dehe khalv abhimānenaiva jīvasya saṁsāro, na tv
audāsīnyeneti tatrādhyakṣatve'pi na jīvasya kṣatir liṅgasyāpi tatra
cetanā cid-ābhāsaḥ \| ato dṛṣṭāsu prāptāsu \| harṣa-śokādibhir na
vikriyante \|\|12\|\|

**\...**

**\|\| 4.20.13 \|\|**

**samaḥ samānottama-madhyamādhamaḥ**

**sukhe ca duḥkhe ca jitendriyāśayaḥ \|**

**mayopakḷptākhila-loka-saṁyuto**

**vidhatsva vīrākhila-loka-rakṣaṇam \|\|**

**śrīdhara-svāmī (bhāvārtha-dīpikā) :** tvaṁ ca sūrirataḥ sukhe duḥkhe
ca samaḥ san samānā uttama-madhyamādhamā yasya \| jitānīndriyāṇy āśayaś
ca yena \| sa tvam akhila-loka-rakṣaṇaṁ vidhatsva \| katham ekena mayā
rakṣaṇaṁ kartuṁ śakyam ? tatrāha---mayeśvareṇopakḷptāḥ saṁpāditā
ye'khilā lokā amātyādayas taiḥ saṁyutaḥ \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sūrirmayi baddhasauhṛda
ityato mannideśa eva vartasvetyāha \| ataḥ sūritvāt \|
kathamityupaśaṅkate \| tatrāśaṅkāyām \|
īśvaradattaiśvaryo\'hamīśvarājñāpālana-rūpaṁ prajārakṣaṇaṁ karomīti
buddhyety arthaḥ \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atha kartavyam upadiśati sama iti
\| lokety atra sattveti citsukhaḥ \|\|13\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tvaṁ ca mayi
baddha-sauhṛda ity ato man-nideśa eva vartasvety āha---sama iti
caturbhiḥ \| prākṛta-sampad-vipadoḥ sama-buddhiḥ \| samānāḥ
sattvādi-guṇair uttama-madhyamādhamā yasya saḥ \| mayeśvareṇopakḷptāḥ
sampāditāḥ ye'khila-lokā amātyādayas taiḥ saṁyutaḥ \|
īśvara-dattaiśvaryo'ham īśvarājñā-pālana-rūpaṁ prajā-rakṣaṇaṁ karomīti
buddhyety arthaḥ \|\|13\|\|

**\...**

**\|\| 4.20.14 \|\|**

**śreyaḥ prajā-pālanam eva rājño**

**yat sāmparāye sukṛtāt ṣaṣṭham aṁśam \|**

**hartānyathā hṛta-puṇyaḥ prajānām**

**arakṣitā kara-hāro'gham atti \|\|**

**śrīdhara-svāmī (bhāvārtha-dīpikā) :** nanu rakṣaṇaṁ daṇḍādi-sāpekṣam,
atas tapo'nyad vā puṇyaṁ kariṣyāmīti cet, ata āha---śreya iti \| yad
yasmāt sāmparāye para-loke prajābhiḥ kṛtāt sukṛtāt ṣaṣṭham aṁśaṁ hartā
harati \| arakṣaṇe doṣam āha \| anyathā prajābhir hṛtaṁ puṇyaṁ yasya sa
prajānām agham atti pāpaṁ bhuṅkte \| anyathety asya vivaraṇam,
kara-hāraḥ sann arakṣitā cet \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atrākṣipati nanv iti \|
ādinā karādigrahaḥ \| saṁparāyaḥ samīpe syād āpaduttarakālyoḥ \|
paraloke mahaiśvarye ity abhidhānāt \| evakāreṇānyayogo vyavacchidyate
\|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** anyasyāpi rājñaḥ
prajā-pālanam eva dharma ity āha---sāmparāye para-loke prajānāṁ sukṛtāt
hartā gṛhītā \|\|14\|\|

**\...**

**\|\| 4.20.15 \|\|**

**evaṁ dvijāgryānumatānuvṛtta-**

**dharma-pradhāno'nyatamo'vitāsyāḥ \|**

**hrasvena kālena gṛhopayātān**

**draṣṭāsi siddhān anurakta-lokaḥ \|\|**

**śrīdhara-svāmī (bhāvārtha-dīpikā) :** evaṁ ca mokṣo'py anāyāsena
bhaviṣyatīty āha---dvijāgryāṇām anumataś cāsāv anuvṛttaś ca
paramparā-prāpto yo dharmaḥ sa eva pradhānam artha-kāmau tu prāsaṅgikau
yasya \| anyatamo'tiśayenānyaḥ \| dharmādiṣv anāsakta ity arthaḥ \|
aikapadya-pāṭhe dharma-pradhānāv anyatamāv artha-kāmau yasyety arthaḥ \|
asyāḥ pṛthivyā avitā san alpena kālena gṛhāgatān sanakādīn drakṣyasi \|
anurakto loko yasmin saḥ \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dvijāgryāṇāṁ
śāstrābhijñaviprāṇāmanumatastairanujñātaḥ \| ity artha iti \| tamabatra
prakṛṣṭārthe na tu ḍatama iti bhramitavyaṁ tasyānupayogād iti bhāvaḥ \|
ity artha iti \| itthaṁ bahuvrīhiṁ kṛtvā punar dvijāgrairanumataḥ sa
cāsau pravṛttaśceti dharmapradhānānyatamaśceti karmadhārayaḥ kārya iti
bhāvaḥ \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** uttara-kāle tasya
sva-bhakti-niṣṭhāṁ sva-bhakteṣu vikhyāpayitum icchayā anyeṣu
jñānādi-pravartanecchayā ca tasya kartavyaṁ sūcayati---evam iti
\|\|15\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dvijāgryaiḥ
śāstrābhijñair viprair anumato'tha cānuvṛttaḥ paramparā-prāpto dharma
eva pradhānaṁ yasya saḥ \| anyatamas tatrānāsaktaḥ aikapadya-pāṭhe
karmadhārayaḥ \| asyāḥ pṛthivyāḥ \|\|15\|\|

**\...**

**\|\| 4.20.16 \|\|**

**varaṁ ca mat kañcana mānavendra**

**vṛṇīṣva te'haṁ guṇa-śīla-yantritaḥ \|**

**nāhaṁ makhair vai sulabhas tapobhir**

**yogena vā yat sama-citta-vartī \|\|**

**śrīdhara-svāmī (bhāvārtha-dīpikā) :** mat mattaḥ sakāśāt kiñcid varaṁ
vṛṇīṣva \| guṇāḥ śamādayaḥ, śīlaṁ nirmatsaratvādi-svabhāvaḥ, tair ahaṁ
mantrito vaśīkṛtaḥ \| tad-rahitais makhādibhir nāhaṁ sulabhaḥ \| yataḥ
samaṁ cittaṁ yeṣāṁ teṣv eva vartituṁ śīlaṁ yasya so'ham \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atyanukampāvigatadhairya
āha---varaṁ ceti \| mānavendretyuktyā devendratvaṁ tu yajñasyaiva
tiṣṭhatvato\'nyaṁ varaṁ mattaḥ kaṁcana vṛṇīṣvetyabhiprāyaḥ \| samatvaṁ
cātra---

> nārāyaṇaparāḥ sarve na kutaścana bibhyati \|
>
> svargāpavarganarakeṣvapi tulyārthadarśinaḥ \|\|

ity uktarītyā bhaktyuttham eva grāhyaṁ na rodhayati māṁ yogaḥ
ityādyuktaryogādyuttham iti sandarbhaḥ \| viśvanāthastu---samaṁ tulyam
eva sarveṣāṁ cittavartī cittādhiṣṭhātā sarvatrodāsīna eva na tu kasyāpi
vaśa ity āha \| same nirdoṣaṁ hi samaṁ brahma iti śrīgītokterbrahmaṇi
cittaṁ yeṣāṁ te samacittā jñāninas tatra vartī priyo hi
jñānino\'tyarthamahaṁ sa ca mama priyaḥ iti śrīmukhokteḥ \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sampraty api pūrvecchayāha---varaṁ
ceti \| guṇa-śīle atra bhakty-utthe eva jñeye \| tatra guṇāḥ
gurūpasatti-prāptāḥ pāṇḍity-ādayaḥ \| śīlaṁ tu susvabhāvo vinayādiḥ,
samatvaṁ ca, nārāyaṇa-parāḥ sarve \[bhā.pu. 6.17.28\] ity-ādi-rītyā
tad-uttham eva, na tu yogādy-utthāni tāni \| na rodhayati māṁ yogaḥ
\[bhā.pu. 11.12.1\] ity-ādeḥ \|\|16\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atyanukampayā
vigata-gāmbhīrya āha---varaṁ ceti \| guṇa-śīlābhyām tābhyām
vaśīkārāsambhavād aprākṛte te bhakty-utthe eva jñeye \| guṇo
dayā-kṣamādiḥ, śīlaṁ vinaya-snehādi-mayaḥ svabhāvaḥ \| nāham iti---na
rodhayati māṁ yogaḥ \[bhā.pu. 11.12.1\] ity-ādeḥ \| yad yasmāt samaṁ
tulyam eva sarveṣāṁ citta-vartī cittādhiṣṭhātā sarvatrodāsīna eva, na tu
kasyāpi vaśa ity arthaḥ \|\|16\|\|

**\...**

**\|\| 4.20.17 \|\|**

**maitreya uvāca---**

**sa itthaṁ loka-guruṇā viṣvaksenena viśva-jit \|**

**anuśāsita ādeśaṁ śirasā jagṛhe hareḥ \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** *na vyākhyātam.*

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad evaṁ śrī-bhagavata ādeśa-tr
ayaṁ jātam indreṇa prītiḥ siddhānugamanaṁ yātrā-svīkāraś ceti \| tad eva
trayam api svīcakārety āha---sa ittham iti \|\|17\|\|

**\...**

**\|\| 4.20.18 \|\|**

**spṛśantaṁ pādayoḥ premṇā vrīḍitaṁ svena karmaṇā \|**

**śata-kratuṁ pariṣvajya vidveṣaṁ visasarja ha \|\|**

**madhvācāryaḥ (bhāgavata-tātparyam) :**

āyāsa-duḥkha-vrīḍādīn prāyaśaḥ sukhino'pi tu \|

> niyamād ṛṣi-bhūteṣu mohāyādarśayan surāḥ \|\| iti brahma-tarke
> \|\|18\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** kṣamāpayituṁ pādayoḥ spṛśantam
\| svena karmaṇā'śvāpaharaṇena vrīḍitam \| premṇā pariṣvajya \|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** viśvajitsamastajetā pṛthuḥ
\|\|17-18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatrāntima-dvayaṁ svānukūlena
prakāra-viśeṣeṇa prathamaṁ tu yathāvad eva svīcakārety āha---spṛśantam
iti premṇeti \| parama-premāspadatvena śrī-bhagavatā svayaṁ melitatvād
iti bhāvaḥ \|\|18\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** svenāśvāpaharaṇena
\|\|18\|\|

**\...**

**\|\| 4.20.19-20 \|\|**

**bhagavān atha viśvātmā pṛthunopahṛtārhaṇaḥ \|**

**samujjihānayā bhaktyā gṛhīta-caraṇāmbujaḥ \|\|**

**prasthānābhimukho'py enam anugraha-vilambitaḥ \|**

**paśyan padma-palāśākṣo na pratasthe suhṛt satām \|\|**

**śrīdhara-svāmī (bhāvārtha-dīpikā) : bhagavān**
**prasthānābhimukho'py** **anugraheṇa vilambitaḥ** san **na pratasthe**
prayāṇaṁ na kṛtavān iti dvayor anvayaḥ \| kathaṁ-bhūtaḥ ? **upahṛtam**
arpitam **arhaṇaṁ** yasmai \| **samujjihānayā** samudgacchantyā
vardhamānayā **bhaktyā gṛhīte caraṇāmbuje** yasya \|\|19\|\|
**padma-palāśavad akṣiṇī** yasya tathābhūtaḥ san \| **enaṁ** pṛthuṁ
paśyan \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : atha** ubhayor
melanānantaram \|\| yātrā prayāṇaṁ prasthānaṁ gamanaṁ calanaṁ gatiḥ ity
abhidhānāt \|\|19-20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : bhagavān
prasthānābhimukho'py anugraheṇa vilambitaḥ** san **na pratasthe**
prayāṇaṁ na kṛtavān iti dvayor anvayaḥ \| kathaṁ-bhūtaḥ ? **upahṛtam**
arpitam **arhaṇaṁ** yasmai \| **samujjihānayā** samudgacchantyā
vardhamānayā **bhaktyā gṛhīte caraṇāmbuje** yasya \|\|19-20\|\|

**\...**

**\|\| 4.20.21 \|\|**

**sa ādi-rājo racitāñjalir hariṁ**

**vilokituṁ nāśakad aśru-locanaḥ \|**

**na kiñcanovāca sa bāṣpa-viklavo**

**hṛdopaguhyāmum adhād avasthitaḥ \|\|**

**śrīdhara-svāmī (bhāvārtha-dīpikā) :** bhagavatas tat-kṛpātirekam uktvā
tasya bhakty-udrekam āha---sa iti dvābhyām \| **bāṣpa-viklavatvena**
tūṣṇīm **avasthitaḥ** sann **amuṁ hariṁ hṛdopaguhya adhād** dhṛtavān
\|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : sa** pṛthuḥ vākya-bhedāt sa
ity asya paunaruktyaṁ na \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhagavataḥ kṛpātirekam
uktvā tasya pṛthor bhakty-atiśayam āha---sa iti \|\|21\|\|

**\...**

**\|\| 4.20.22 \|\|**

**athāvamṛjyāśru-kalā vilokayann**

**atṛpta-dṛg-gocaram āha pūruṣam \|**

**padā spṛśantaṁ kṣitim aṁsa unnate**

**vinyasta-hastāgram uraṅga-vidviṣaḥ \|\|**

**śrīdhara-svāmī (bhāvārtha-dīpikā) : atṛptayor dṛśor gocaraṁ**
viṣaya-bhūtam \| **padā** **kṣitiṁ** **spṛśantam** iti \| ayaṁ
bhāvaḥ---na khalu devāḥ padā bhuvaṁ spṛśanti, ataḥ kṛpā-para-vaśo nūnaṁ
harir ātmānaṁ vismṛtavān iveti \| ata eva skhalana-parihārāyaiva
garuḍasya \[**uraṅga-vidviṣaḥ**\] **unnate** -skandhe \[**aṁse**\]
**vinyastaṁ hastāgraṁ** yena tam \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ato\'tra \| ata eva
vismṛtātmatvād eva \| atha hṛdi dhāraṇottaram \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : atṛptayor dṛśor gocaraṁ**
viṣaya-bhūtam \| **padā kṣitiṁ spṛśantam** ity atra bhāvaḥ
śrī-svāmi-caraṇair vyākhyātaḥ---na khalu devāḥ padā bhuvaṁ spṛśanti,
ataḥ kṛpā-para-vaśo nūnaṁ harir ātmānaṁ vismṛtavān iva iti \| ata eva
skhalana-parihārāyaiva garuḍasyonnate -skandhe **vinyastaṁ hastāgraṁ**
yena tam iti \|\|22\|\|

**\...**

**\|\| 4.20.23 \|\|**

**pṛthur uvāca---**

**varān vibho tvad varadeśvarād budhaḥ**

**kathaṁ vṛṇīte guṇa-vikriyātmanām \|**

**ye nārakāṇām api santi dehināṁ**

**tān īśa kaivalya-pate vṛṇe na ca \|\|**

**śrīdhara-svāmī (bhāvārtha-dīpikā) :** varaṁ vṛṇīṣva \[bha.pu.
4.20.16\] iti yad uktaṁ tad asahamāna āha---he **vibho** ! **varadānāṁ**
brahmādīnām **īśvarād** vara-pradāt **tvat** tvattaḥ sakāśād **budhaḥ
kathaṁ varān vṛṇīte** ? kīdṛśān ? **guṇair vikriyata** iti
guṇa-vikriyo'haṅkāraḥ, sa eva **ātmā** yeṣāṁ, teṣāṁ brahmādīnāṁ
sambandhinaḥ \| **dehābhimānināṁ** bhogyān iti vā \| tathā ced **budha**
eva na bhavatīty arthaḥ \| jugupsitatvād apīty āha---**ye** iti \| budha
evāham api **na vṛṇe** iti samuccayāya **ca**-kāraḥ \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : vibho** iti \| na hi
**vibho** varaṁ vṛṇīṣva \[bhā.pu. 4.20.16\] iti kathanaṁ yuktaṁ
vibhutva-hāni-prasaṅgād iti bhāvaḥ \| ātmātmatvenābhimataḥ \|
**kaivalya-pate** iti kaivalya-kāmo\'pi **yān na vṛṇīte**, tān ahaṁ
kaivalyasyāpy asahiṣṇuḥ **kathaṁ vṛṇe** ? iti bhāvaḥ \| **īśa** iti
svābhimata-dāne sāmarthyaṁ dyotayati \|\|23\|\|

---------------------------------------------------------------------------------------------------------------------

**kaivalya-dīpikā : varān** iti \| dvitīye'smin dāna-vīra-prabhede
pṛthur bhakta ity abhipretyāha---**pṛthur** iti \| varaṁ ca mat kañcana
mānavendra vṛṇīṣva te'haṁ guṇa-śīla-yantritaḥ \[bhā.pu. 4.20.16\] iti
bhagavad-uktiṁ niśamyāha---**varān** iti \| **guṇa-vikriyātmanāṁ**
guṇa-vikāra-rūpāṇāṁ brahmādīnāṁ **varān varadeśvaratayā tvattaḥ kathaṁ
vṛṇīte** ? brahma-padādīnāṁ viṣaya-sukhātmakatvāt \| viṣaya-sukhāni ca
**nārakāṇāṁ** naraka-nivāsinām **api santi** \| atas **tān**
brahma-padādi-rūpān varān **naiva vṛṇe**'haṁ, yatas tvam **īśaḥ**
samarthaḥ \| **kaivalya-patiś** ca kaivalyaṁ ca tavādhīnam \|\|23\|\|
\[mu.pha. 19.3\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atha siddhopadeśa-svīkāre
prakāra-viśeṣo darśayiṣyate \| vare tu darśyate---**varān vibho** iti \|
**varadānāṁ** brahmādīnām api **īśvarāt** sarvātiśaya-vara-dāyakād api
**tvatta** ity arthaḥ, yo **budhaḥ** **kathaṁ vṛṇīte** ? **ca**-kārād
aham abudho'pi **na vṛṇe** ity arthaḥ \|\|23\|\| \[prīti-sandarbhe
27-saṅkhyakānucchedaḥ draṣṭavyaḥ.\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** varaṁ vṛṇīṣva \[bha.pu.
4.20.16\] etasyottaram āha---**varān budhaḥ kathaṁ vṛṇīte,** kintv
abudha evety arthaḥ \| tatrāpi **guṇair vikriyā** vikāro yasya
tathā-bhūta **ātmā** mano yeṣāṁ karmiṇāṁ sambandhinaḥ svargādīn ity
arthaḥ \| **kaivalya-pate** iti kaivalya-kāmo'pi yān na vṛṇīte, tān ahaṁ
kaivalya-nāmāpy asahiṣṇuḥ kathaṁ **vṛṇe** ? iti bhāvaḥ \|\|23\|\|

**\...**

**\|\| 4.20.24 \|\|**

**na kāmaye nātha tad apy ahaṁ kvacin**

**na yatra yuṣmac-caraṇāmbujāsavaḥ \|**

**mahattamāntar-hṛdayān mukha-cyuto**

**vidhatsva karṇāyutam eṣa me varaḥ \|\|**

**śrīdhara-svāmī (bhāvārtha-dīpikā) :** kaivalya-pata \[23\] iti
sambodhanāt kaivalyaṁ variṣyatīti māśaṅkīr ity āha---neti \|
**mahattamānām** **antar-hṛdayān** **mukha**-dvāreṇa \[**cyuto**\]
nirgato bhavat-padāmbhoja-makarando \[**yuṣmac-caraṇāmbujāsavaḥ**\]
yaśaḥ-śravaṇādi-sukhaṁ **yatra** **na** asti, tādṛśaṁ cet kaivalyaṁ,
tarhi **tat** **kvacit** kadācid **api na kāmaye** \| tarhi kiṁ kāmayase
? tad āha---yaśaḥ-śravaṇāya **karṇānām ayutaṁ vidhatsva** \| nanu ko'py
evaṁ na vṛtavān \| kim anya-cintayā ? ity āha---**mama** tu **eṣa** eva
**varaḥ** \|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kaivalyam api yebhya eva
rocate, tebhya eva tad dīyatām ity abhiprāyeṇaiva mayā
tac-chabdenāmantrito\'sīty āha---**na** iti \| varaś ca mat kañcaneti
yad uktaṁ tatra sāmānyato varān **ahaṁ** **na** eva **kāmaye**
viśeṣato\'pi kañcana varaṁ kaivalyaṁ tad api na, kutaḥ ? yatra kaivalye
**antar** **hṛdayena** āsvādyānandodrekāt kīrtyamāna ity arthaḥ \|
śuka-mukhād amṛta-drava-saṁyutam \[bhā.pu. 1.1.3\] itivan
mahad-āsvādyatve sati tasyāpi mādhuryam udayata iti bhāvaḥ \| madhuram
api jalaṁ kṣāra-bhūmi-pratiṣṭhaṁ yathā virasī-bhavati, tathaiva
avaiṣṇava-mukha-nirgato bhagavad-guṇo\'pi na rocako bhavatīti vyatirekaś
ca gamyaḥ \| **mahatāṁ** guṇa-kathānāc cānantyāt yatra yatra yair yair
yā yā guṇa-kathāḥ kīrtyamānāḥ, tāsām ekām api guṇa-kathāṁ tyaktuṁ na
śaknomīty atilobhāt **karṇāyuta**-spṛhā, tena kaivalya-kāmā yebhya
indriyebhyo druhyanti, tān evāhaṁ kāmaya iti dyotitam \|\|24\|\|

---------------------------------------------------------------------------------------------------------------------

**kaivalya-dīpikā :** tarhi kaivalyam eva vṛṇīṣva iti cet tatrāha---**na
kāmaya** iti \| **tad api na kāmaye yatra** kaivalye
**yuṣmac-caraṇāmbujasyāsavo** makarandaḥ \| **kvacid** eka-deśe'pi nāsti
bhakti-sukhaṁ nāstīty arthaḥ \| sa hi mahattamānām antar-hṛdaya atati
satataṁ gacchatīti **mahattamāntar-hṛdayāt** \| ata kvī-rūpam \|
tad-dhṛdayāntar-vartī tan**-mukha-cyutam** āsvādyante'nyaiḥ, ato
bahubhyo yugapat tad-ākarṇanārthaṁ **karṇānantyam** eva **me** mahyaṁ
**vidhatsva** \| **eṣa** eva **varaḥ** \|\|24\|\| \[mu.pha. 19.4\]

---------------------------------------------------------------------------------------------------------------------

**jīva-gosvāmī (krama-sandarbhaḥ) : na kāmaye** iti \| **tad api**
kaivalyam api \| **karṇāyuta**-prārthanam atyāsakti-paratvam \|\|24\|\|
\[prīti-sandarbha 27\*\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ vā, kaivalya-pate
\[23\] iti sambodhanāt kaivalyaṁ variṣyatīti mā śaṅkiṣṭhāḥ, kintu
kaivalyam api yebhya eva rocate, tebhya eva tad dīyatām ity
ābhiprāyeṇaiva tu mayā tac-chabdenāmantrito'sīty āha---**na** iti \|
varaṁ ca mat kañcana vṛṇuṣva \[bhā.pu. 4.20.16\] iti yad uktam, tatra
sāmānyato varān ahaṁ naiva kāmaye \| viśeṣato'pi kañcana varaṁ
kaivalyam, tad api **kvacit** kadācid atiduḥkha-daśāyām api **na
kāmaye**\|

kutaḥ ? yatra kaivalye **yuṣmac-caraṇāmbujasya āsavo** makarandas
tadīya-guṇa-kathā-mādhurya-bharo nāsti \| kīdṛśaḥ ? **mahattamānām antar
hṛdayāt** **mukha**-dvārā **cyutaḥ** antar-hṛdayenāsvādyānandodrekāt
kīrtyamāna ity arthaḥ \| śuka-mukhād amṛta-drava-saṁyutam \[bhā.pu.
1.1.3\] itivan mahad-āsvādyatve sati tasyātimādhuryam udayate iti bhāvaḥ
\| madhuram api jalaṁ kṣāra-bhūmi-praviṣṭaṁ yathā virasībhavati,
tathaivāvaiṣṇava-mukha-nirgato bhagavad-guṇo'pi nātirocaka iti
vyatirekaś ca gamyaḥ \|

tarhi kiṁ kāmayasi ? ity atrāha---**vidhatsva** iti \| mahatāṁ
guṇa-kathāṁ cānāntyāt yatra yatra yair yair yā yā guṇa-kathāḥ
kīrtyamānāḥ syuḥ, tāsām ekām api kathām ahaṁ tyaktuṁ na śaknomīty
atilobhāt **karṇānantya**-spṛhā, tena kaivalya-kāmā yebhyaḥ
śrotrādīndriyebhyo priyebhyo druhyanti, tāny evāhaṁ kāmaye iti dyotitam
\| nanu ko'py evaṁ na vṛṇīte ? satyam \| **mama** tv **eṣa eva varo**,
nānya iti \|\|24\|\|

\[atrānurūpārthakaṁ 10.51.55-tama-padye śrī-mucukunda-stavo draṣṭavyaḥ
\|\|\]

**\...**

**\|\| 4.20.25 \|\|**

**sa uttamaśloka mahan-mukha-cyuto**

**bhavat-padāmbhoja-sudhā-kaṇānilaḥ \|**

**smṛtiṁ punar vismṛta-tattva-vartmanāṁ**

**kuyogināṁ no vitaraty alaṁ varaiḥ \|\|**

**śrīdhara-svāmī (bhāvārtha-dīpikā) :** nanu tarhi kaivalyābhāve
rāga-dveṣādy-ākulānāṁ bhakti-sukham api na syād ity āśaṅkyāha---sa iti
\| **bhavat-padāmbhoja-sudhāyāḥ kaṇo** leśas tat-sambandhī yo'**nilaḥ**
sa eva \| dūrād api kiñcid yaśaḥ-śravaṇa-mātram ity arthaḥ \|
**vismṛtaṁ** **tattva-vartma** yaiḥ **kuyogibhis** teṣām api punaḥ
**smṛtim** ātma-jñānaṁ **vitarati** \| ato na khalu bhaktānāṁ
rāgādi-saṁbhavaḥ, ato **no**'smākaṁ sāra-grāhiṇām anyair **varair alam**
\| bhaktāv eva mokṣādi-sarva-sukhāntar-bhāvād iti bhāvaḥ \|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atrākṣipati---*nanv* iti
\| *ity artha* iti \| tat-sambandhī tāvad anilo\'pi kutaḥ ? kaṇaḥ
kutastarāṁ ? sā sudhā tad-guṇa-kathā-leśa-prasaṅgān iti bhāvaḥ, ataḥ
prāpta-jñānatvāt \| ato rāgādy-abhāvāt \| *ity artha* iti---

> yā nirvṛtis tanubhṛtāṁ tava pādapadma-
>
> dhyānād bhavaj-jana-kathā-śravaṇena vā syāt \|
>
> sā brahmaṇi sva-mahimany api nātha mā bhūt \|\| \[bhā.pu. 4.9.10\]
> ity-ukter iti bhāvaḥ \|\|25\|\|

---------------------------------------------------------------------------------------------------------------------

**kaivalya-dīpikā :** mukti-sukhe bhakti-sukhābhāvāt bhakti-sukhe
mukti-sukhābhāvo nāstīty āha---**sa uttameti** \| **sudhā-kaṇānāṁ**
amṛta-bindūnām **anilo** dūrād api śravaṇam ity arthaḥ \| **vismṛtaṁ
tattva-vartma** yaiḥ, teṣāṁ **kuyoginām** asmākaṁ tat-**smṛtiṁ
vitarati** svarūpānubhava-sukha-rūpāṁ muktiṁ dadātīty arthaḥ \|
viṣaya-saṅge'pi mokṣa-kāmatvāt kuyogitvam \| mukti-sukhena saha
bhakti-sukhaṁ sva-bhaktānām astīty arthaḥ \|\|25\|\| \[mu.pha. 19.5\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yadi ca vayaṁ na
tādṛśa-prārthanādhikāriṇaḥ gāḍhāsakty-abhāvāt, tathāpi tac-chravaṇam eva
stād ity āha---sa iti \| **tattvam** atra tat-**padāmbhojam** eva mūlaṁ
tad-anugatatvena śuddhātma-jñānaṁ ca \|\|25\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu mahā-tattva-jñair
api durlabhaṁ kaivalyam api kuto necchasi ? iti tatra vyāja-stutim
āśrity āha---sa iti \| **bhavat-padāmbhoja-sudhāyāḥ kaṇo** leśas
tat-sambandhī tāvad **anilo**'pi kim uta tat-kaṇaḥ \| kim utatarāṁ sā
sudhā \| tad-guṇa-kathā-leśa-prasaṅgo'pīty arthaḥ \| **smṛtiṁ**
tvac-caraṇa-smaraṇaṁ **vitarati** \| ata eva vismṛta-tattva-mārgāṇām iti
tvayopadiṣṭaṁ yan navadhā vailakṣaṇya-sālakṣaṇyābhyām
paramātma-jīvātma-deha-tattvaṁ, tad adhunaiva mayā **vismṛtam**, ata eva
**kuyoginām** iti vyāja-stutiḥ \|

asmākaṁ \[**no**\] **varair alam** \| vismṛta-tattva-vartmatvāt
kaivalyena tvat-kathāsvādaika-vratatvād varāntarair apy asmākaṁ
prayojanaṁ nāsti \| vayaṁ kuyogino nikṛṣṭāḥ khalv
abhyasta-tattva-vartmānaḥ suyogino bhavituṁ na prabhavāmeti kathaṁ
kaivalyāya spṛhayāmaḥ ? iti \| kathaṁ vā kīṭa-viśeṣā madhuvratā iva
tvac-caraṇa-kamala-makarandāsvāda-mātreṇaiva pūrṇā rājyādi-sampattīḥ
prāptuṁ śaknumaḥ ? iti bhaṅgyā sveṣām evotkarṣo dhvanitaḥ \|\|25\|\|

**\...**

**\|\| 4.20.26 \|\|**

**yaśaḥ śivaṁ suśrava ārya-saṅgame**

**yadṛcchayā copaśṛṇoti te sakṛt \|**

**kathaṁ guṇa-jño viramed vinā paśuṁ**

**śrīr yat pravavre guṇa-saṅgrahecchayā \|\|**

**śrīdhara-svāmī (bhāvārtha-dīpikā) :** nanu bhaktir mukti-phalaiva,
ataḥ phalaṁ vihāya sādhane bhavataḥ ko'yam āgrahaḥ ? ity āśaṅkyāha---he
**suśravaḥ** ! maṅgala-kīrte ! te **śivaṁ** **yaśaḥ** satāṁ **saṅgame**
yaḥ **sakṛd** api **yadṛcchayā** apy **upaśṛṇoti** **guṇa-jñaś** cet, sa
**paśuṁ vinā**'nyaḥ **kathaṁ viramet** ? guṇātiśayaṁ sūcayati---**śrīr
yad** yaśa eva **pra**karṣeṇa **vṛtavatī** \| guṇānāṁ
sarva-puruṣārthānāṁ **saṅgrahaḥ** svasmin samāhāras tad-**icchayā**
\|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** punar ākṣipati---*nanv*
iti \| yato muktir eva bhakti-phalam *ato* hetoḥ \| atra
viśvanāthaḥ---nanu mat-kathāsvādād api viramya yogīndra-spṛhaṇīyaṁ
kaivalyam eva gṛhāṇeti tatrāha---**yaśa** iti \| he **suśravaḥ** !
maṅgala-kīrte ! yaśaḥ-śravaṇenaiva---

> kaivalya-saṁmata-pathas tv atha bhakti-yogaḥ \|
>
> ko nirvṛto hari-kathāsu ratiṁ na kuryāt \|\| \[bhā.pu. 2.3.12\]

iti nyāyena na mokṣārthaṁ yatnāntaraṁ kāryam iti bhāvaḥ \| tava yaśaḥ
**yadṛcchayā** ayatnato\'kasmāt prāptam api **sakṛd** api yaḥ **śṛṇoti**
**guṇajñaś** cet sa kathaṁ tasmād **viramet** **paśuṁ vinā** iti yo
viramet sa manuṣyeṣu paśur, yo na viramet sa paśuṣv api manuṣya iti
dhvaniḥ\| tac cāpi citta-baḍiśaṁ śanakair viyuṅkte \[bhā.pu. 3.28.34\]
ity-ādy-ukta-lakṣaṇa-lakṣitād yuṣmad-yaśaḥ-pīyūṣād viramate yogine
traivargikās te puruṣā vimukhā hari-medhasaḥ \| kathāyām \[bhā.pu.
3.32.18\] ity-ādy-ukta-svabhāvāya sa-karmaṇe ca paśave piṇyāka-tuṣādikam
iva kaivalyaṁ dehi, na tu mahyaṁ manuṣyāyety anudhvaniḥ \|

nanu mad-yaśaḥ-svādād api kaivalyādikam adhikaṁ bhaved ity atra yogī
sa-karmā ca pramāṇaṁ kaivalyādibhyo mad-yaśaḥ-svādo\'dhika iti
bhavan-mate kaḥ pramāṇam ? iti tatrāha---**śrīr** mahā-lakṣmīr
brahmādi-sarva-jagat-pūjyā sarva-guṇa-paṇḍitāpi tad-yaśo **vavre**
**guṇānāṁ** tadīya-rūpa-rasa-gandha-śabda-sparśa-līlā-lāvaṇya-kāruṇyānāṁ
**samyag-grahaṇam** āsvādana-sāmarthyaṁ tad-**icchayā** iti saivātra
pramāṇaṁ tad-upalakṣitā anye\'py āsvādita-cara-kaivalya-sukham api
laghūkariṣṇavo yaśasy eva ramamāṇāḥ śukādayo\'pi pramāṇaṁ
ghāsa-buddhyaivekṣu-pallavāni carann apy antas tadīya-kāṇḍeṣv arucir
ghāsam evāsvādayan vṛṣa iva yogī sahakāra-pallavāni tyaktvā kaṇṭakam
evāsvādayann uṣṭra iva sakarmā kiṁ pramāṇaṁ bhavet ? iti bhāvaḥ
\|\|26\|\|

---------------------------------------------------------------------------------------------------------------------

**kaivalya-dīpikā :** śravaṇasya duḥsampādakatvāt susampādakatve'pi
pariṇati-virasatvāt bhakti-sukhaṁ durlabham iti cet, tatrāha---**yaśa**
iti \| he **suśravaḥ** ! sukīrte ! **yadṛcchayā** guru-śiṣya-bhāvaṁ
vināpi **upaśṛṇoti** \| upaśrotṛtayā **asakṛd** vāraṁ vāram \|
**ca**-śabdaś ced-arthe **paśuṁ vinā** anyaḥ **kathaṁ viramet** ? yato
**guṇajñaḥ** \| mukti-sukhe'pi guṇāḥ santīti cet, tatrāha---**śrīr** iti
\| śrīḥ bhūtiḥ sukha-svāminī yad bhakti-sukhaṁ **pra**karṣeṇa **vavre**
\| bhakti-**guṇān saṅgṛhya** mukti-guṇeṣv ādhātum **icchayā** \| atra
**yaśasaḥ śivatvāt** nirvighnatvam \| **suśrava** iti nirdeśasya
sambodhana-paratve'pi viśeṣaṇa-pradhānatvāt śobhanatvena
sukha-grāhyatvam \| ārya-saṅgama-hetutvāt sulabhatvam uktam \|\|26\|\|
\[mu.pha. 19.6\]

---------------------------------------------------------------------------------------------------------------------

**yaśaḥ śivaṁ suśrava ārya-saṅgame**

**yadṛcchayā copaśṛṇoti te sakṛt \|**

**kathaṁ guṇa-jño viramed vinā paśuṁ**

**śrīr yat pravavre guṇa-saṅgrahecchayā \|\|**

**sanātana-gosvāmī:** \[ha.bha.vi. 10.469\] nanu bhaktir
mukti-phalaiva, ataḥ phalaṁ vihāya sādhane ko'yam āgrahaḥ ? ity
āśaṅkyāha---**yaśa** iti \| he **suśravaḥ** ! maṅgala-kīrte ! **śivaṁ**
parama-sukhātmakaṁ te **yaśaḥ** **satāṁ saṅgame** yaḥ **sakṛd** api
**yadṛcchayā** apy **upa** śrotṝṇāṁ samīpe upaviṣṭa-mātro'pi **śṛṇoti**
**guṇajñaś** cet kathā-māhātmyābhijñaś cet, sa **kathaṁ viramet** ?
**paśuṁ vinā**, paśur eva viramati, nānya ity arthaḥ \| guṇātiśayaṁ
sūcayati---**śrīr yad** yaśa eva **prakarṣeṇa vṛtavatī** \| **guṇānāṁ**
sarva-puruṣārthānāṁ **saṅgrahaḥ** samāhāraḥ, tad-**icchayā**, ato
yaśaḥ-sevayaiva paramānando'vāntara-phalatvenākhilārtha-siddhir apīti \|
kiṁ mūla-parityāgena patra-mātra-cchāyāśrayaṇena ? iti dik \|

athavā, mat-kathā-śravaṇa-mātreṇa kṛtārtha evāsi \| kiṁ punas
tac-chravaṇāgraheṇa ? tatrāha---**yaśa** iti \| anyathā
guṇajñatvābhāvena paśutvāpatter iti bhāvaḥ \| anyat samānam \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yato **yaśa** iti \| **paśuṁ
vinā** yo'nyo **guṇajño** manuṣya-mātraḥ sa **kathaṁ viramet** ? sa
manuṣyeṣv api paśuḥ \| yo na viramet sa paśuṣv api parama-guṇajña ity
arthaḥ \| **guṇānāṁ** tvadīyānāṁ **saṅgrahecchayā** ātmani
pratisaṅkramitum icchayā \|\|26\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu mat-kathāsvādād api
viramya yogīndra-spṛhaṇīyaṁ kaivalyam eva gṛhāṇeti tatrāha---**yaśa**
iti \| he **suśravaḥ** ! maṅgala-kīrte ! **tava yaśaḥ yadṛcchayā**
ayatnato'kasmāt prāptam api sakṛd api yaḥ **śṛṇoti guṇajñaś** cet sa
**kathaṁ** tasmāt **viramet** ? **paśuṁ vinā** iti \| yo viramet, sa
manuṣyeṣu paśuḥ, yo na viramet, sa paśuṣv api manuṣya iti dhvaniḥ \|

tac cāpi citta-vaḍiśaṁ śanakair viyuṅkte \[bhā.pu. 3.28.34\]
ity-ādy-ukta-lakṣaṇa-lakṣitāt yuṣmad-yaśaḥ-pīyūṣād viramate yogine,
traivargikās te puruṣā vimukhā hari-medhasaḥ \| kathāyāṁ
\[bhā.pu.3.32.18\] ity-ādy-ukta-svabhāvāya karmiṇe ca paśave
piṇyāka-tuṣa-buṣādikam iva kaivalyādikaṁ dehi, na tu mahyaṁ manuṣyāyety
anudhvaniḥ \|

nanu mad-yaśaḥ-svādād api kaivalyādikam adhikaṁ bhaved ity atra yogī
karmī ca pramāṇam \| ititatrāha---**śrīr** mahā-lakṣmīr
brahmādi-sarva-jagat-pūjyā sarva-guṇa-maṇḍitāpi tvad-yaśo **vavre**
**guṇānāṁ**
tvadīya-rūpa-rasa-gandha-śabda-sparśa-līlā-lāvaṇya-kāruṇyāṇāṁ
**samyak-grahaṇam** āsvādana-sāmarthyaṁ tad-**icchayeti** saivātra
pramāṇaṁ, tad-upalakṣitā anye'py āsvādita-cara-kaivalya-sukham api
laghūkariṣṇavo yaśasy eva ramamāṇāḥ śukādayo'pi pramāṇam \|
ghāsa-buddhyaivekṣu-pallavāni carann apy antatas tadīya-kāṇḍeṣv arucir
ghāsam evāsvādayan vṛṣa iva yogī, sahakāra-pallavāni tyaktvā kaṇṭakam
eva svādayan uṣṭra iva karmī kiṁ pramāṇaṁ bhavet ? iti bhāvaḥ \| bhaktāv
eva mokṣādi-sarva-sukhāntarbhāvāt, guṇānāṁ sarva-puruṣārthānāṁ saṅgrahaḥ
svasmin samāhāras tad-icchayā iti svāmi-caraṇāḥ \|\|26\|\|

**\...**

**\|\| 4.20.27 \|\|**

**athābhaje tvākhila-pūruṣottamaṁ**

**guṇālayaṁ padma-kareva lālasaḥ \|**

**apy āvayor eka-pati-sp****ṛdhoḥ kalir**

**na syāt kṛta-tvac-caraṇaika-tānayoḥ \|\|**

**śrīdhara-svāmī (bhāvārtha-dīpikā) :** ato lakṣmīr ivānya-vara-tyāgena
**tvām** evāhaṁ **bhaja** ity āha---**atha** iti \| **lālasa** utsukaḥ
san \| karmaṇi kriyamāṇe yathendreṇa saha **kalir** evaṁ bhaktāv api kiṁ
lakṣmyā saha kaliḥ syāt ? iti vitarkayati \| **ekasmin patyau
spardhamānayor āvayor** **api** kiṁ **kalir na syād** ? iti kākvā
vitarkaḥ \| nanu paryāyeṇa sevāyāṁ na syāt ? naivam \| **kṛtas
tvac-caraṇayor evaikas tāno** mano-vistāro yābhyāṁ tayoḥ \|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yato lakṣmīs tvāṁ
bhajate\'*to* hetoḥ \| atra viśvanāthaḥ---ataḥ kevalaṁ bhajanam eva
vṛṇe, na tu varān ity āha \| **atha** ataḥ **ā** samyak niṣkāma eva
kevalām eva bhaktiṁ kurve, na tu jñāna-karmādi-siddhy-arthaṁ
jñāni-sakarma-guṇībhūtām ity arthaḥ \| tatrāpi na nāradādir iva kintu
padma-karā lakṣmīr iva
mārjana-lepana-pāda-saṁvāhana-vyajana-tāṁbūlārpaṇādibhir abhīkṣṇam evety
arthaḥ \| yato **lālasaḥ** lālasāvān sa mahāl lālasā dvayoḥ ity
abhidhānād atyadhikaṁ spṛha ity arthaḥ \| na cātra pṛthor ujjvala-bhāva
āśaṅkanīyaḥ, uttara-śloke jagaj-jananyām ity ukteḥ \| jagati ca
svasyāntaḥ-pātāl lakṣmyāṁ jananī-bhāvena svasya dāsya-bhāva-vyaktaḥ \|
ataḥ **padma-kareva** ity upameyam \| paricaraṇāṁśenaiva
bhagavac-caraṇa-paricaryāyāṁ tasyā evātiprasiddheḥ lakṣmyāṁ
parama-bhaktimato\'pi svasya vīra-bhaktatvaṁ vācaiva dyotayann
āha---apīti \| aparaṁ svāmi-caraṇoktivat \| samādhaye śaṅkate---*nanv*
iti \| pariharati---*naivam* iti \|\|27\|\|

---------------------------------------------------------------------------------------------------------------------

**kaivalya-dīpikā :** śatakratutve śakrasya spardhāvat viṣṇu-bhaktatve
lakṣmī-spardhā-doṣo'stīty āha---**atha** iti \| **atha**-śabdaḥ praśne
\| atha **kalir na syāt** \| **abhajam** iti \| bhajanārambha-bhūtatvāl
laṭ-prayogaḥ\| **lālasa** utkaṇṭhāvān \| **padma-karā** iti
viśeṣaṇa-pradhāno nirdeśaḥ bhagavad-upāyanārthaṁ līlā-kamala-dhāriṇīty
arthaḥ \| sā yathā bhajati \| tvaṁ hi prakṛtyā sarva-puruṣeṣu uttamaḥ
**guṇāḍhyaś** ca guṇā saundaryādayaḥ \| **api** aho \| ahaṁ ca sā ca,
āvām iti virūpatve'pi tvad-āder mitho dvandve yad yat paraṁ, tat svasya
iti vārtikād asmac-chabdaḥ śiṣyate \| yata āvām ekasmin vastuni
sa-spṛhau **eka-pati-spṛhatve**'pi spṛhāyāḥ bhinna-pradeśa-viṣayatvena
na virodha iti cet, tad api nāstīty āha---**kṛta**- iti \|
**eka-tānatvam** ananya-vṛttitvāt \| evaṁ kali-viṣaye saṁśayya svayam
eva niścinoti \|\|27\|\| \[mu.pha. 19.7\]

---------------------------------------------------------------------------------------------------------------------

**jīva-gosvāmī (krama-sandarbhaḥ) : athābhaja** ity-ādi-dvayaṁ na khalv
asya tat-kānta-bhāvād vāsanā jātā, kintu bhakti-vāsanaiva \| dṛṣṭāntas
tv atra tasyā bhakty-aṁśa eva \| tayā **spardhā** tu
tat-parama-kṛponnaddhatvena vīrākhya-dāsyatāṁ prāptasya nāyogyeti \|
anye tv evaṁ manyante tat khalu
tadīya-dīna-viṣayaka-kṛpā-sūcaka-sa-prema-vacana-vinoda-mātraṁ, na tu
lakṣmī-spardhāvahaṁ, **karoṣi** ity anena svasmiṁs tucchatva-mananāt \|

athavā **athābhaja** iti kalahābhāva eva yojyam \| tatra
hetuḥ---**tvac-caraṇa-** iti \| **jagaj-jananyām** \[28\] iti tu kalahe
\|\|27\|\|

**\[prīti-sandarbha 175\]** atra dāsa-bhāvākhya-bhakti-mayasya
prakṛtatvena yogyasya tad-ayogyojjvala-saṅgatyābhāsitatvam \| tatra
dāsa-bhāvas tat-prakaraṇa-siddha eva \| ujjvala-saṅgatiś ca
**padma-karā** **iva lālasa** ity-ādināvagamyate \|

atra samādhānaṁ ca \| na khalv asya tadvat kānta-bhāva-vāsanā jātā,
kintu bhakti-vāsanaiva \| dṛṣṭāntas tatra tasyā bhakty-aṁśa eva\| tayā
**spardhā** tu tat-parama-kṛponnaddhatvena vīrākhya-dāsatāṁ prāptasya
nāyogyeti \| anye tv evaṁ manyante \| tat khalu
tadīya-dīna-viṣayaka-kṛpā-sūcaka-sva-prema-vacana-vinoda-mātraṁ, na tu
lakṣmī-spardhāvaham \| **karoṣi phalgv apy uru dīna-vatsalaḥ** iti
svasmiṁs tucchatva-mananāt \|

evaṁ śrī-trivikrameṇa bali-śirasi caraṇe'rpite nemaṁ viriñco labhate
prasādam \[bhā.pu. 8.23.6\] iti śrī-prahlāda-vākyam api dṛṣṭam \|
śrī-nṛsiṁha-kṛpāyāṁ svānukampāyām api---

> kvāhaṁ rajaḥ-prabhava īśa tamo'dhike'smin
>
> jātaḥ suretara-kule kva tavānukampā \|
>
> na brahmaṇo na tu bhavasya na vai ramāyā
>
> yan me'rpitaḥ śirasi padma-karaḥ prasādaḥ \|\| \[bhā.pu. 7.9.26\]

atra brahmāder adhunā vidyamānasyāpi *mamaiva* *śirasi* ity arthaḥ \|
ata ubhayatrāpi tat-tad-avatāra-samayāpekṣayaiva tādṛśa-prasādābhāvo
vivakṣita iti jñeyam \|\|27-28\|\|

---------------------------------------------------------------------------------------------------------------------

**athābhaje tvākhila-pūruṣottamaṁ**

**guṇālayaṁ padma-kareva lālasaḥ \|**

**apy āvayor eka-pati-spṛdhoḥ kalir**

**na syāt kṛta-tvac-caraṇaika-tānayoḥ \|\|**

**viśvanātha-cakravartī (sārārtha-darśiṇī) :** ataḥ kevalaṁ bhajanam eva
vṛṇe, na tu varam ity āha---**atha** **ā** samyak niṣkāma eva kaivalyam
eva bhaktiṁ kurve, na tu jñāna-karmādi-siddhaṁ jñānī karmīva guṇī-bhūtām
ity arthaḥ \| tatrāpi na nāradādir iva, kintu padma-karā lakṣmīr iva
mārjana-lepana-pāda-saṁvāhana-vyajana-tāmbūlārpaṇādibhir abhīkṣṇam evety
arthaḥ \| yato **lālasaḥ** lālasāvān, sa mahān lālasā dvayoḥ ity
abhidhānād atyadhikaṁ spṛhe ity arthaḥ \|

na cātra pṛthor ujjvala-bhāva āśaṅkanīyaḥ \| uttara-śloke
**jagaj-jananyām** ity-ukteḥ \| jagati ca svasyāntaḥ-pātāl lakṣmyāṁ
jananī-bhāvena svasya dāsya-bhāva-vyakteḥ \| tataḥ **padma-karā iva**
ity upameyaṁ paricaraṇāṁśenaiva bhagavac-caraṇa-paricaryāyāṁ tasyā
evātiprasiddheḥ \| lakṣmyāṁ parama-bhaktimato'pi svasya vīra-bhaktatvaṁ
vā caiva dyotayann āha---**api** iti \| karmaṇi kriyamāṇe yathendreṇa
saha kaliḥ, evaṁ bhaktāv api lakṣmyā saha kaliḥ syād iti vitarkayati \|
**ekasmin patyau spardhamānayor** api kiṁ **kalir na syāt** ? iti kākvā
vitarkaḥ \|

nanu paryāyeṇa sevāyāṁ na syāt ? maivam \| kṛtas **tac-caraṇayor
ekatāno**'virāmo mano-vistāro yābhyām tayoḥ \|\|27\|\|

**\...**

**\|\| 4.20.28 \|\|**

**jagaj-jananyāṁ jagad-īśa vaiśasaṁ**

**syād eva yat-karmaṇi naḥ samīhitam \|**

**karoṣi phalgv apy uru dīna-vatsalaḥ**

**sva eva dhiṣṇye'bhiratasya kiṁ tayā \|\|**

**madhvācāryaḥ (bhāgavata-tātparyam) : dhiṣṇyaṁ** tejaś ca sāmarthyaṁ
mahimā dhāma cocyate ity abhidhānam \| alpa-puṇyatvān na
mad-bhakti-yogya iti mantavyam \| yataḥ **phalgv** **apy uru karoṣi
vātsalyāt** \| vinā vātsalyaṁ śriyāpi **kiṁ tayā** ? \|\|28\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** bhavatu vā kaliḥ, tathāpi
bhajeyam evety āha---**jagaj-jananyāṁ** **vaiśasaṁ** virodhaḥ **syād
eva** \| tatra hetuḥ---**yasyāḥ karmaṇi** **naḥ samīhitam** icchā
bhavati \| tathāpīndra-virodhe mat-pakṣa-pātavad atrāpi tava pakṣa-pāta
eva syād ity āha---**phalgu** tuccham apy **uru** bahu **karoṣi** \|
yato **dīneṣu vatsalo** dayāvān \| **sve** svarūpa eva **ratasya tayā
kiṁ** prayojanam ? tāṁ nādriyase ity arthaḥ \|\|28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra virodhe \| tathāpi
lakṣmyā virodhe\'pi \| ity artha iti \| tayopādeyābhāvād iti bhāvaḥ \|
cakravartī tu---

> kṛpāṁ tasya samāśritya prauḍhaṁ nānyamapekṣate \|
>
> atulāṁ yo vahetkṛṣṇe prītiṁ vīraḥ sa ucyate \|\| \[bha.ra.si. 3.2.53\]

iti vīra-bhaktocitaṁ sva-svabhāvaṁ prakaṭayann āha---**jagaj-jananyāṁ**
jagan-madhya-vartitvena mamāpi jananyāṁ lakṣmyāṁ **vaiśasaṁ** virodhaḥ
**syād eva** \| kutaḥ ? **yasyāḥ karmaṇi** tvat-pāda-sevā-rūpe
**no**\'smākam icchā jātā sā khalu yuṣmad-vakṣasy āsīnā virājatu, ahaṁ
putra eva sarvaṁ yuṣmac-caraṇa-paricaraṇaṁ karavāṇi, tasyāḥ ko\'yam
āgraho yat paricaraṇaṁ vinā na jīvatīti bhāvaḥ \|

nanu tvam arvācīnaḥ sātiprācīnā \| tvaṁ nikṛṣṭaḥ sātimahatīti tayā saha
kiṁ virudhyase ? satyam \| tathāpīndra-virodhe mat-pakṣapātavad atrāpi
mayi tava pakṣapātaḥ syād ity āha---**phalgu** tuccham **api** tvam
**uru karoṣi** yato **dīneṣu vatsalaḥ** \|

nanu tvaṁ tasyāḥ kopān na bibheṣi kiṁ ? tatra satyaṁ na bibhemīty
āha---**sva eva dhiṣṇye** sva-sāmarthye\'bhiratasya mama **tayā kiṁ**
kim apīty arthaḥ \| tat-kṛpodreka eva sāmarthyaṁ \| yad uktaṁ
vīra-bhaktodāharaṇeṣu---

> pralamba-ripur īśvaro bhavatu kā kṛtis tena me
>
> kumāra makara-dhvajād api na kiṁcid āste phalam \|
>
> kim anyad aham uddhataḥ prabhu-kṛpā-kaṭākṣa-śriyā
>
> priyā-pariṣad-agrimāṁ na gaṇayāmi tāṁ mām api \|\| \[bha.ra.si.
> 3.2.54\] iti \|

dhiṣṇyaṁ śaktau ca pārade iti puṁskāṇḍe\'mara-dattaḥ \|

**jagadīśa** iti \| pitus tava puruṣa-viśeṣasya rakṣakatve mātuḥ striyāḥ
kope\'pi na me hānir iti bhāvaḥ \|\|28\|\|

---------------------------------------------------------------------------------------------------------------------

**kaivalya-dīpikā :** **jagad** iti \| **jagato jananyāṁ** mātari
lakṣmyām \| **vaiśasaṁ** citta-vyathā viśasana-tulyatvāt \| **yasyāḥ
karmaṇi** caraṇa-sevāyāṁ **samīhitam** \| samyag vāñchā \| na tu
svasyālpakatvaṁ matvā balavad virodhāt bibheṣi cet tarhi viramyatām
asmād iti cet, tatrāha---**karoṣi** iti \| tvaṁ hi dīneṣu pakṣapātitvāt
pragalbham api sevakaṁ sva-saṁsargāt pṛthak karoṣi \| śrīr evātra
nidarśanam iti bhāvaḥ \| tathāpi tasyāḥ prema-mātratve nātyantaṁ
sukha-sādhanatvāt \| tava ca bhṛtya-mātratvena bahiraṅgatvād ayuktaḥ \|
tayā saha virodha iti cet, tatrāha---**sva eva** iti \| strī-pramāṇeṣv
anya-puruṣeṣv eṣā vārtā \| na tu
nitya-niratiśayānanda-ghana-brahma-svarūpa-sukha-santuṣṭe tvayi iti
bhāvaḥ \| **dhiṣṇyaṁ** padam \|\|28\|\| \[mu.pha. 19.8\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** \[prīti-sandarbha 175\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

> kṛpāṁ tasya samāśritya prauḍhāṁ nānyam apekṣate \|
>
> atulāṁ yo vahan kṛṣṇe prītiṁ vīraḥ sa ucyate \[bha.ra.si. 3.2.53\]

iti vīra-bhaktocitaṁ sva-svabhāvaṁ prakaṭayann āha---**jagaj-jananyāṁ**
jagan-madhya-vittatvena mamāpi jananyāṁ lakṣmyāṁ **vaiśasaṁ** virodhaḥ
**syād eva** \| kutaḥ ? **yasyāḥ** **karmaṇi naḥ samīhitam** icchā, sā
khalu yuṣmad-vakṣasy āsīnā virājatu \| ahaṁ putra eva sarvaṁ
yuṣmac-caraṇa-paricaraṇaṁ karavāṇi, tasyāḥ ko'yam āgraho yat paricaraṇaṁ
vinā na jīvatīti bhāvaḥ \|

nanu, tvam arvācīnaḥ sātiprācīnā \| tvaṁ nikṛṣṭaḥ sātimahatīti tayā saha
kiṁ viruddhyase ? satyam, tathāpīndra-virodhe mat-pakṣapātavad atrāpi
mayi tava pakṣa-pāta eva syād ity āha---**phalgu** tuccham **api** tvam
**uru karoṣi**, yato **dīneṣu vatsalaḥ** \|

nanu, tvaṁ tasyāḥ kopān na bibheṣi kim ? tatra satyam, na bibhemīty
āha---**sva** eva **dhiṣṇye** sva-sāmarthye'bhiratasya mama tayā kiṁ? na
kim apīty arthaḥ \| tat-kṛpodreka eva mama sāmarthyam\| yad uktaṁ
vīra-bhaktodāharaṇeṣu---

> pralamba-ripur īśvaro bhavatu kā kṛtis tena me
>
> kumāra-makara-dhvajād api na kiñcid āste phalam \|
>
> kim anyad aham uddhataḥ prabhu-kṛpā-kaṭākṣa-śriyā
>
> priyā pariṣad-agrimāṁ na gaṇayāmi bhāmām api \|\| \[bha.ra.si.
> 3.2.54\] iti \|

dhiṣṇyaḥ śaktau ca pāvake iti puṁskānde'mara-dattaḥ \|\|28\|\|

**viśvanāthaḥ** \[bhakti-rasāmr̥ta-sindhu 3.2.55\]: **jagaj-jananyām**
iti pṛthu-vacanam \| he **jagadīśa** ! **jagaj-jananyāṁ** lakṣmyāṁ mama
**vaiśasam** aparādhaḥ **syād eva** \| tatra hetuḥ---**yasyāḥ** lakṣmyāḥ
caraṇa-sevā-rūpa-**karmaṇi** **no**'smākaṁ **samīhitaṁ**, ata eva
dravyābhilāṣitvāt virodho bhaviṣyaty eva \| nanu sā bhagavat-preyasī
parama-śreṣṭhā \| tvam arvācīna-dāsaḥ parama-nyūnaḥ \| kathaṁ tvayā saha
virodha-sambhāvanāpi ? ity ataḥ āha---**karoṣi** iti \| **phalgu**
atituccham **api uru** sarvato'dhikaṁ **karoṣi** \| ataḥ tvaṁ
**dīna-vatsalaḥ** \| **sve svarūpe dhiṣṇye** sthāne **abhiratasya** tava
\| **tayā** lakṣmyā \|\|55\|\|

**\...**

**\|\| 4.20.29 \|\|**

**bhajanty atha tvām ata eva sādhavo**

**vyudasta-māyā-guṇa-vibhramodayam \|**

**bhavat-padānusmaraṇād ṛte satāṁ**

**nimittam anyad bhagavan na vidmahe \|\|**

**madhvācāryaḥ (bhāgavata-tātparyam) :** athānyac ca \| ataḥ vātsalyād
eva \|\|29\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** yatas tvaṁ dīna-vatsalo'taḥ
sādhavo niṣkāmāḥ, atha jñānānantaram api tvāṁ bhajanti \| kathaṁ bhūtam
? **māyā-guṇānāṁ vibhramo** vilāsas tasya **udayaḥ** kāryaṁ, sa
**nirasto** yasmiṁs tam \| te kim-arthaṁ bhajanti ?
tatrāha---**bhavat-padānusmaraṇād vinā'nyat** teṣāṁ **nimittaṁ** phalaṁ
**na vidmaḥ** \|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *kāryaṁ* vara-spṛhā
tvad-bhajanasyaivāyaṁ svabhāvo yad vara-spṛhā nivartata iti \|
anusmaraṇasyaiva sarva-sukha-cūḍāmaṇes tad-itara-sukha-tiraskārakatvād
iti bhāvaḥ \|\|29\|\|

---------------------------------------------------------------------------------------------------------------------

**kaivalya-dīpikā :** ata eva devatāntaraṁ hitvā mahāntas tvām eva
sevanta ity āha---**bhajanti** iti \| bhajyābhajya-nirdhāraṇānantaram \|
ata eveti dīna-vatsalatvāt svarūpa-sukha-santuṣṭatvāc ca tad
evāha---**vyudasta-** iti \| **vyudasto** dūrīkṛto **māyā-guṇānāṁ**
rajaḥ-prabhṛtīnāṁ **vibhramo** vilāso hi kāryaṁ rāga-dveṣādi, tasya
**udayo** hy āvirbhāvo yena tam \| kim-arthaṁ bhajanti ? iti cet
tatrāha---**bhavat-pada**- iti \| **bhavat-padānusmaraṇam** eva
**satāṁ** nimittaṁ nānyat kiñcit \|
nitya-niratiśayānandānubhava-rūpatvāt tasya iti bhāvaḥ \|\|29\|\|
\[mu.pha. 19.9\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ata eveti \| dīna-vātsalyam eva
mukhyam uddīpanam ity arthaḥ \| sādhavaḥ projjhita-kaitavāḥ \| tad
evāvadhārayati---bhavad iti \| **ṛte** ity uktvāpy **anyad** ity uktir
avadhāraṇārthā \|\|29\|\|

**prīti-sandarbha (42)**: ṭīkā ca---yatas tvaṁ dīna-vatsalaḥ ata eva
sādhavo niṣkāmāḥ \| atha jñānānantaram api tvāṁ bhajanti \|
katham-bhūtam ? **māyā-guṇānāṁ vibhramo** vilāsaḥ tasya **udayaḥ**
kāryaṁ, sa **nirasto** yasmin, tam \| te kim-arthaṁ bhajanti ?
tatrāha---**bhavat-padānusmaraṇād vinā anyat** teṣāṁ **nimittaṁ** phalaṁ
**na vidmahe** \|\| ity eṣā \|\|29\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad evaṁ na kevalam aham
eva, kintu sarva eva tvad-bhaktā varaṁ vṛṇvantīty āha---bhajanty atheti
\| yatas tvaṁ dīna-vatsalaḥ, ata eva bhajanti, **vyudasto** nirasto
bhavati **māyā-guṇānāṁ vibhramodayo** vividha-vara-spṛhā nivartata iti
\|

nanu tarhi bhajanasya kiṁ phalaṁ ? tatrāha---bhavad iti \| **nimittaṁ**
phalam **anusmaraṇasyaiva** sarva-sukha-cūḍāmaṇes
tad-itara-sukha-tiraskārakatvād iti bhāvaḥ \|\|29\|\|

**\...**

**\|\| 4.20.30 \|\|**

**manye giraṁ te jagatāṁ vimohinīṁ**

**varaṁ vṛṇīṣveti bhajantam āttha yat \|**

**vācā nu tantyā yadi te jano'sitaḥ**

**kathaṁ punaḥ karma karoti mohitaḥ \|\|**

**śrīdhara-svāmī (bhāvārtha-dīpikā) :** varaiḥ kṛpālos tavānucitam ity
āśayenāha---manya iti \| **nu** aho **te** **vācā tantyā** yadi
**jano**'yam **asito**'baddhaḥ syāt, tarhi **punaḥ** punaḥ phalair
**mohitaḥ** san **kathaṁ karma karoti** ? \|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanu tarhy ahaṁ
sva-bhaktaṁ prati **varaṁ** **vṛṇīṣva** iti kathaṁ bravīmi ?
tatrāha---**manya** iti \| yadi kaścid apakvo bhaktas tvat-pralobhanād
varaṁ vṛṇute, tadaiva tasya bhakti-rasa-vañcanāt sarva-nāśa iti bhāvaḥ
\| karmaṇā pitṛ-lokaḥ svarga-kāmo yajeta ity-ādi-veda-lakṣaṇāpi **tava
vāg jagan-mohinī** ity āha \| **nu** aho \| **te vācā tantyā** **yadi**
**jano**\'yam **asito**\'baddha iti samānam \|\|30\|\|

---------------------------------------------------------------------------------------------------------------------

**kaivalya-dīpikā :** evaṁ prasakto'nuprasaktyā nirūpya prakṛtam
anusandhatte---**manye girām** iti \| **bhajantaṁ** bhajanād eva
labdha-sarvotkarṣam \| **nu** aho te tava **vācāṁ** **tantryā**
paśu-bandhanī-tulyayā jano **yady asitaḥ** abaddhaḥ syāt \| tarhi
**kathaṁ punaḥ** punaḥ **karma karoti** ? dṛṣṭa-ripavo hi tad-bhajanaṁ
vihāya \|\|30\|\| \[mu.pha. 19.10\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu tarhy ahaṁ
sva-bhaktaṁ prati \"varaṁ vṛṇīṣva\" iti kathaṁ bravīmi ?
tatrāha---**manya** iti \| yadi kaścid apakvo bhaktas tvat-pralobhanāt
kam api varaṁ vṛṇute, tadaiva tasya bhakti-rasa-vañcanāt sarva-nāśa iti
bhāvaḥ \| sva-karmaṇā pitṛ-loka iti, svarga-kāmo'śvamedhaṁ yajeta
ity-ādi-veda-lakṣaṇāpi **tava vāg jagan-mohinī** ity āha---**nu** aho,
**te vācā tantryā** yadi **jano**'yam **asito** baddhaḥ syāt, tadā
**punaḥ** punaḥ **phalair mohitaḥ** san **kathaṁ karma karoti** ?
\|\|30\|\|

**\...**

**\|\| 4.20.31 \|\|**

**tvan-māyayāddhā jana īśa khaṇḍito**

**yad anyad āśāsta ṛtātmano'budhaḥ \|**

**yathā cared bāla-hitaṁ pitā svayaṁ**

**tathā tvam evārhasi naḥ samīhitum \|\|**

**śrīdhara-svāmī (bhāvārtha-dīpikā) : tvan-māyayā** **khaṇḍitasya**
tvayā punaḥ khaṇḍanaṁ na kartavyam, kiṁ tu hitaṁ ceṣṭitavyam ity āha \|
tvan-māyayā **ṛtād ātmanas** tvattaḥ khaṇḍitaḥ pṛthak kṛto **yad**
yato'**nyat** putrādikam **āśāste** \| ataḥ **svayam** avijñāpita eva
**hitaṁ** ceṣṭitum **arhasi** \|\|31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** īśeti \| niyantus tava
mama niyojyasya kā saṁmati-grahaṇa-cinteti bhāvaḥ \|\|31\|\|

---------------------------------------------------------------------------------------------------------------------

**kaivalya-dīpikā :** yata evaṁ dṛṣṭa-vāg-vilāso bhavān, ato bhavatā
bhaktān praty evaṁ na vācyaṁ kintu pitṛvad dhitam eva vācyam ity
āha---**tvan-māyayā** iti \| **addhā** tattvataḥ \| **khaṇḍitaḥ**
pṛthak-kṛtaḥ \| **ṛtātmanaḥ** san padātma-rūpād **budhaḥ** dehe'haṁ
buddhiḥ san nānyad viṣaya-sukham **āśāste** vāñchati \| ataḥ sva-hitaṁ
na vetti \| ataḥ **svayam** eva **samīhituṁ** sva-hite ceṣṭayituṁ bhavān
**arhati** \| so'yaṁ prasannena bhagavatā dīyamāne svargāpavargādāv api
ūrjasvalatvād anabhiruceḥ pṛthor utsāha-sthāyi-bhāvaḥ
prakaraṇenāvagamyate \| na hi klība-cetasā tathā-vidhā varāḥ parihartuṁ
śakyāḥ \|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tvan-māyayā khaṇḍitasya tvayā
punaḥ khaṇḍanaṁ na kartavyam, kintu hitaṁ ceṣṭitavyam ity
āha---**tvan-māyayā** ṛtād ātmanas tvattaḥ **khaṇḍitaḥ** pṛthak kṛtaḥ
**yad** yato'**nyat** putrādikam **āśāste,** ataḥ **svayam** avijñāpita
eva **hitaṁ** ceṣṭitum **arhasi** \|\|31\|\|

**tvan-māyayāddhā jana īśa khaṇḍito**

**yad anyad āśāsta ṛtātmano'budhaḥ \|**

**yathā cared bāla-hitaṁ pitā svayaṁ**

**tathā tvam evārhasi naḥ samīhitum \|\|**

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasmāt tvaṁ vṛṇīṣveti
pralobhanena sva-bhakta-parīkṣām api na kuryā ity āha---tvad iti \|
janaḥ sarva eva yad yasmāt ṛtātmanaḥ satya-svarūpāt bhajanāt vastunaḥ
sakāśād anyadevāśāste no'smākaṁ tu tvan-mate yad bhadraṁ bhavati, tad
eva samīhituṁ ceṣṭitum arhasi \| yatheti bālasya hitāhitaṁ pitaiva
jānāti, bālas tv adhyayana-khelanādikaṁ sva-hitāhitaṁ viparyayeṇa
jānātīty evaṁ mahyaṁ varasya pradānam apradānaṁ vā hitaṁ vimṛśya
sva-sammatam eva bhadraṁ kriyatāṁ na punar mama sammatir eva
pramāṇīkartavyeti bhagavaty eva pṛthunā viśrambho vyañjitaḥ \|\|31\|\|

**\...**

**\|\| 4.20.32 \|\|**

**maitreya uvāca---**

**ity ādi-rājena nutaḥ sa viśva-dṛk**

**tam āha rājan mayi bhaktir astu te \|**

**diṣṭyedṛśī dhīr mayi te kṛtā yayā**

**māyāṁ madīyāṁ tarati sma dustyajām \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** rājann iti \| rājñāṁ
durlabhāpi madbhaktirmatkṛpayāstv iti bhāvaḥ \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** maitreya uvāca iti kvacin nāsti
ca, yathā pṛthoḥ śrīmad-bhagavad-bhakty-eka-niṣṭhā tathaiva
tenānyathānupadeśe viśvāsaś ca \| tathā śrī-bhagavato'pi
tad-eka-ditsaiva, tathāpy anyatra pravartanaṁ tu
tan-niṣṭhā-prakaṭanārthā, adhikār-viśeṣe tad-dvāraiva
jñānādi-pracāraṇārthaṁ ceti sphuṭam eva darśayati ity ādīti \| anyathā
jñānam astu te ity evocyeteti bhāvaḥ \| tataruḥ sudustarām iti kvacit
pāṭhaḥ \|\|32\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhagavān api
tathaivāha---mayi bhaktir ity ato jīvānāṁ sarvathā kiṁ hitam iti praśne
sarvajñair api veda-vādibhiḥ pratyuktaṁ jñāna-yogādikaṁ na viśvasanīyam
\| bhagavantam apekṣya teṣām apy ajñatvād iti bhakter eva hitatvaṁ
nānyasyeti siddhānto nirdhāritaḥ \|\|32\|\|

**\...**

**\|\| 4.20.33 \|\|**

**tat tvaṁ kuru mayādiṣṭam apramattaḥ prajāpate \|**

**mad-ādeśa-karo lokaḥ sarvatrāpnoti śobhanam \|\|**

**vaṁśīdharaḥ (bhāvārtha-dīpikā-prakāśaḥ) :** prajāpate iti \| rājñaḥ
prajāpālanam eva sarveṣṭadamatastad eva kāryam iti bhāvaḥ \| sarvatreha
paratra ca śobhanaṁ sukham \|\|33\|\|

---------------------------------------------------------------------------------------------------------------------

*na katamenāpi vyākhyātam.*

**\...**

**\|\| 4.20.34 \|\|**

**maitreya uvāca---**

**iti vainyasya rājarṣeḥ pratinandyārthavad vacaḥ \|**

**pūjito'nugṛhītvainaṁ gantuṁ cakre ñcyuto matim \|\|**

*na katamenāpi vyākhyātam.*

**\...**

**\|\| 4.20.35-36 \|\|**

**devarṣi-pitṛ-gandharva- siddha-cāraṇa-pannagāḥ \|**

**kinnarāpsaraso martyāḥ khagā bhūtāny anekaśaḥ \|\|**

**yajñeśvara-dhiyā rājñā vāg-vittāñjali-bhaktitaḥ \|**

**sabhājitā yayuḥ sarve vaikuṇṭhānugatās tataḥ \|\|**

**madhvācāryaḥ (bhāgavata-tātparyam) :**

bhūteṣu harir ity eva hary-arpaṇa-dhiyā tayā \|

> sarva-bhūteṣu ca hareḥ pūjā kāryātma-vedibhiḥ \|\| iti pādme
> \|\|36\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** vāg-vittāñjalibhir bhaktitaḥ
pūjitāḥ santaḥ \| vaikuṇṭhānugatāḥ pārṣadāś ca \|\|36\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vaco varānvibho
tvad-varadeśvarāt ity-ādivākyajātam enaṁ pṛthum \|\| tato yajñapradeśāt
\|\|34-36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** devarṣīti yugmakam \|
vaikuṇṭhasyānugatāḥ sevāyamānāḥ pārṣadās tu tenaiva saha gamiṣyantīti
yogyatvāt \|\|35-36\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 4.20.37 \|\|**

**bhagavān api rājarṣeḥ sopādhyāyasya cācyutaḥ \|**

**harann iva mano'muṣya sva-dhāma pratyapadyata \|\|**

**śrīdhara-svāmī (bhāvārtha-dīpikā) :** amuṣya rājñaḥ \| harann iveti
lokoktiḥ \| vastutas tasya manaḥ sarva-daiva tad adhīnam asty eva \|
sva-dhāma rājño hṛdayam \|\|37\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** svadhāma vaikuṇṭham
\|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.20.38 \|\|**

**adṛṣṭāya namaskṛtya nṛpaḥ sandarśitātmane \|**

**avyaktāya ca devānāṁ devāya sva-puraṁ yayau \|\|**

**śrīdhara-svāmī (bhāvārtha-dīpikā) :** adṛṣṭāya locana-patham
atikrāntāya \| sandarśita ātmā yena tasmai \| vastuto'vyaktāya
\|\|38\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** adṛṣṭāyānyaiḥ \| pṛthustu
vaikuṇṭhagamanaparyantaṁ taṁ dadarśaivety arthaḥ \|\|38\|\|

iti śrīmad-bhāgavata-bhāvārtha-dīpikā-prakāśe caturtha-skandhe
viṁśo\'dhyāyaḥ \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** anyair adṛṣṭāya
sandarśitaḥ ātmā āśrayo yena tasmai iti vaikuṇṭha-gamana-paryantaṁ
pṛthu-stutaṁ dadarśaivety arthaḥ \|\|38\|\|

**\...**

iti sārārtha-darśinyāṁ harṣiṇyāṁ bhakta-cetasām \|

viṁśo'dhyāyaś caturthasya saṅgataḥ saṅgataḥ satām \|\|\*\|\|

**\...**

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ caturtha-skandhe
>
> pṛthu-carite pṛthu-stavo nāma
>
> viṁśo'dhyāyaḥ \|

\|\| 4.20 \|\|

śrī-śrī-madhvācārya-vijaya-dhvaja-tīrtha-vīrarāghavācāryādīnāṁ
pāṭhānusāreṇa śrīmad-bhāgavatasya atrādhyāya-śeṣe nimna-likhita-ślokau
atirikta-pāṭha-rūpeṇa upalabhyete---

te sādhu varṇitaṁ rājann āśāḥ se yad āśiṣaḥ \|

svargāpavarga-narakān samaḥ paśyati mat-paraḥ \|\|

prīto'haṁ te mahārāja roṣaṁ dustyajam atyajaḥ \|

mad-ādeśaṁ śraddadhānās tan mahyaṁ paramārhaṇam \|\|

**\...**

**(4.21)**

## 
**ekaviṁśo'dhyāyaḥ**

<details><summary>विषयः</summary>

svakīya-prajā-pariṣadi mahārāja-pṛthu-kṛta-bhagavad-dharmopadeśaḥ \|
</details>

**\|\| 4.21.1 \|\|**

**maitreya uvāca**

**mauktikaiḥ kusuma-sragbhir dukūlaiḥ svarṇa-toraṇaiḥ \|**

**mahā-surabhibhir dhūpair maṇḍitaṁ tatra tatra vai \|\|**

**śrīdhara-svāmī (bhāvārtha-dīpikā) :**

eka-viṁśe tu pṛthunā prajānām anuśāsanam \|

mahā-satre surādīnāṁ mahā-sadasi varṇyate \|\|

puraṁ yayāv ity uktaṁ tat puram anuvarṇayati---mauktikair iti tribhiḥ
\|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mauktikair iti trikam \|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

eka-viṁśe mahā-satre sarva-saundarya-maṇḍitaḥ \|

praśrayābdhiḥ pṛthur bhaktiṁ sva-prajāḥ samaśikṣayat \|\|

puraṁ yayāv ity uktaṁ tat puram anuvarṇayati---mauktikair iti tribhiḥ
\|\|1\|\|

**\...**

**\|\| 4.21.2 \|\|**

**candanāguru-toyārdra- rathyā-catvara-mārgavat \|**

**puṣpākṣata-phalais tokmair lājair arcirbhir arcitam \|\|**

**śrīdhara-svāmī (bhāvārtha-dīpikā) :** candanāguru-yuktais toyair ārdrā
rathyādayas tad yuktam \| tokmair harita-yavair aṅkurair iti vā \|
arcibhir dīpaiḥ \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tokmair ity atra stomair iti
citsukhaḥ \|\|2\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mauktikādibhir yat yat
puraṁ maṇḍitaṁ tatra tatra yayāv iti pūrveṇaivānvayaḥ \| tokmair
harita-yavaiḥ arcita-dīpaiḥ \|\|2\|\|

**\...**

**\|\| 4.21.3 \|\|**

**savṛndaiḥ kadalī-stambhaiḥ pūga-potaiḥ pariṣkṛtam \|**

**taru-pallava-mālābhiḥ sarvataḥ samalaṅkṛtam \|\|**

**śrīdhara-svāmī (bhāvārtha-dīpikā) :** sa-vṛndaiḥ puṣpa-phala-yuktaiḥ
kadalī-stambhaiḥ pūgair vṛkṣais tathāvidhaiḥ sarvataḥ samalaṅkṛtaṁ
śobhitam \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam***.**

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** savṛntaiḥ
phala-puṣpa-vṛnta-sahitaiḥ pūga-potair nūtana-guvāka-vṛkṣaiḥ \|\|3\|\|

**\...**

**\|\| 4.21.4 \|\|**

**prajās taṁ dīpa-balibhiḥ sambhṛtāśeṣa-maṅgalaiḥ \|**

**abhīyur mṛṣṭa-kanyāś ca mṛṣṭa-kuṇḍala-maṇḍitāḥ \|\|**

**śrīdhara-svāmī (bhāvārtha-dīpikā) :** saṁbhṛtāny aśeṣāṇi maṅgalāni
dadhyādīni taiḥ sahābhijagmuḥ \| mṛṣṭā ujjvalāḥ kanyāś ca \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mahāsatre dīrghayajñe \|
taṁ pṛthum \|\|1-4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam***.**

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nirmañchanārthaṁ
dīpa-balibhiḥ sampūrṇāśeṣa-maṅgalair dadhy-ādibhiḥ sahitāḥ \|
mṛṣṭa-kanyāḥ mārjita-pātrāḥ kumārikāḥ \| mṛṣṭa-kuṇḍaleti
tad-upalakṣitojjvala-vastrālaṅkāra-yuktāḥ \|\|4\|\|

**\...**

**\|\| 4.21.5 \|\|**

**śaṅkha-dundubhi-ghoṣeṇa brahma-ghoṣeṇa cartvijām \|**

**viveśa bhavanaṁ vīraḥ stūyamāno gata-smayaḥ \|\|**

**śrīdhara-svāmī (bhāvārtha-dīpikā) :** gata-smayo nirahaṅkāraḥ
\|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
nirahaṅkārastādṛśamasādhāraṇamaiśvaryaṁ svasya vīkṣyāpi gatagarvaḥ
\|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam***.**

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** gata-smayaḥ svasya
tādṛśam asādhāraṇam aiśvaryaṁ vīkṣyāpi vigata-garva ity arthaḥ \|\|5\|\|

**\...**

**\|\| 4.21.6 \|\|**

**pūjitaḥ pūjayām āsa tatra tatra mahā-yaśāḥ \|**

**paurā' jānapadāṁs tāṁs tān prītaḥ priya-vara-pradaḥ \|\|**

**śrīdhara-svāmī (bhāvārtha-dīpikā) :** priyān varān pradadātīti tathā
\|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pūjitaḥ
svarṇamudrānardhya̍navavastrādyupāyanapradānenety arthaḥ \| pūjayāmāsa sa
uṣṇīṣakaṁcukanepālakaṁbalādipratidānenety arthaḥ \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam***.**

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pūjitaḥ paurādibhiḥ
svarṇa-mudrānarghya-navya-vastrādy-upāyanārpaṇenety arthaḥ \| pūjayāmāsa
sa uttīrṇa-kañcukoṣṇīṣādi-pratidānenety arthaḥ \|\|6\|\|

**\...**

**\|\| 4.21.7 \|\|**

**sa evam-ādīny anavadya-ceṣṭitaḥ**

**karmāṇi bhūyāṁsi mahān mahattamaḥ \|**

**kurvan śaśāsāvani-maṇḍalaṁ yaśaḥ**

**sphītaṁ nidhāyāruruhe paraṁ padam \|\|**

**śrīdhara-svāmī (bhāvārtha-dīpikā) :** guṇair mahān ata eva mahattamaḥ
pūjyatamaḥ \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ata eva guṇairmahattvād
eva \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam***.**

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mahān mahattama iti
uttama-madhyama-kaniṣṭhatayā trividheṣu mahattameṣu madhye uttamo
mahattama ity arthaḥ \|\|7\|\|

**\...**

**\|\| 4.21.8 \|\|**

**sūta uvāca---**

**tad ādi-rājasya yaśo vijṛmbhitaṁ**

**guṇair aśeṣair guṇavat-sabhājitam \|**

**kṣattā mahā-bhāgavataḥ sadaspate**

**kauṣāraviṁ prāha gṛṇantam arcayan \|\|**

**śrīdhara-svāmī (bhāvārtha-dīpikā) :** guṇair vijṛmbhitam ūrjitaṁ
guṇavadbhiḥ sabhājitaṁ sat-kṛtaṁ yaśo gṛṇantam arcayan prāha \| sadasaḥ
pate śaunaka \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sadasaḥ sabhāyāḥ pate
sabhāpatitvena pūjyatvāttvāmahamidaṁ varṇaye \| kiñcedam eva sadaspateḥ
śobhanam iti bhāvaḥ \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** guṇavadbhiḥ sabhājitaṁ
satkṛtaṁ yaśo gṛṇantam \| he sadaspate śaunaka \|\|8\|\|

**\...**

**\|\| 4.21.9 \|\|**

**vidura uvāca**---

**so'bhiṣiktaḥ pṛthur viprair labdhāśeṣa-surārhaṇaḥ \|**

**bibhrat sa vaiṣṇavaṁ tejo bāhvor yābhyāṁ dudoha gām \|\|**

**śrīdhara-svāmī (bhāvārtha-dīpikā) :** labdhāny aśeṣa-surāṇām arhaṇāni
yena saḥ \| kim akarod iti śeṣaḥ \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vaiṣṇavaṁ tejaḥ sudarśanaṁ
tvaṁ tejaḥ pauruṣaṁ param ityaṁbarīṣokteḥ \| viṣṇuḥ sudarśanaṁ cakraṁ
tatpatnyavyāhatāṁ śriyam ity abhiṣekottaramupāyanākhyānokteḥ \|
kadācidvāmakare\'pi taddhāraṇādvāhvor iti dvivacanam \| anyathā bāhāvity
evaṁ kathaṁ nāvādīti manīṣibhiretena kalpanāntaranivṛttirapyasūci
\|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bibhrac ca vaiṣṇavam iti \|
gauṇapāṭhaḥ sa ity atra tu paunaruktyaṁ lakṣyate \|\|9\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bāhvor bibhrad abhūt
\|\|9\|\|

**\...**

**\|\| 4.21.10 \|\|**

**ko nv asya kīrtiṁ na śṛṇoty abhijño**

**yad-vikramocchiṣṭam aśeṣa-bhūpāḥ \|**

**lokāḥ sa-pālā upajīvanti kāmam**

**adyāpi tan me vada karma śuddham \|\|**

**śrīdhara-svāmī (bhāvārtha-dīpikā) :** śravaṇautsukyam āviṣkurvan
prārthayate---ko nv iti \| yasya vikramaḥ pṛthvī-dohanaṁ
tasyocchiṣṭa-tulyaṁ kāmam \| tat tasya karma vada \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sarvakāmānāṁ
pṛthvīdugdhatvātpṛthvīdohanasya tadvikramakṛtatvād ity arthaḥ \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yad vikrameti \| yena vikramya
upāttaṁ tad ucchiṣṭam evety arthaḥ \|\|10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yasya vikrameṇa ucchiṣṭam
iti sarveṣāṁ kāmānāṁ pṛthvī-dugdhatvāt pṛthvī-dohanasya yad
vikrama-kṛtatvād ity arthaḥ \|\|10\|\|

**\...**

**\|\| 4.21.11 \|\|**

**maitreya uvāca---**

**gaṅgā-yamunayor nadyor antarā kṣetram āvasan \|**

**ārabdhān eva bubhuje bhogān puṇya-jihāsayā \|\|**

**śrīdhara-svāmī (bhāvārtha-dīpikā) :** prācīna-karmabhiḥ prārabdhān eva
bubhuje, natu bhogāntarārthaṁ karmāṇi karoti, tad api bhogena
puṇya-kṣapaṇecchayā, natu sukhāsaktyety arthaḥ \|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha iti \| vastutas
tu prārabdhabhogādikaṁ lokadṛṣṭyaiva, tasya bhagavatāratvānna
prārabdhabhogādīti bhāvaḥ \| antarā kṣetraṁ madhyavartideśam \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam***.**

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ārabdhān eveti matveti
śeṣaḥ \| yadyapi bhagavad-avatāratvena bhaktatvena ca na tasya
prārabdhaṁ karma, tathāpi bhakti-bhūmnātidainyena prākṛta-jīva evāhaṁ
sukha-duḥkhābhyām puṇya-pāpe jihāsāmīti tad-abhimāno jñeyaḥ \|\|11\|\|

**\...**

**\|\| 4.21.12 \|\|**

**sarvatrāskhalitādeśaḥ sapta-dvīpaika-daṇḍa-dhṛk \|**

**anyatra brāhmaṇa-kulād anyatrācyuta-gotrataḥ \|\|**

**śrīdhara-svāmī (bhāvārtha-dīpikā) :** askhalito'pratihata ādeśa ājñā
yasya \| saptasu dvīpeṣv eka eva daṇḍaṁ dhārayatīti tathā \| kiṁ
sarvatra, nety āha \| brāhmaṇa-kula-vyatir ekeṇa \| acyuto
gotra-pravartaka-tulyo yeṣāṁ vaiṣṇavānāṁ tad vyatir ekeṇa ca \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vaiṣṇavānāṁ
varṇāśramābhāvo dhvanita iti cakravartī \| granthāntare tu---

> strīṇāṁ syātpatigotratvaṁ pāṇigrahaṇato yathā \|
>
> nṛṇāmacyuta gotratvamacyutāśrayaṇāttathā \|\|
>
> santyajya vidhivatsarvaṁ putradāragṛhādikam \|
>
> ātmānaṁ yadbhajedviṣṇumacyutāśrayaṇaṁ hi tat \|\| iti vaiṣṇavāt \|

vidhivad ity ukteḥ saṁnyāso lakṣyate \|
yadvā---vidhivacchāstravihitācāryayathādhikāramantragrahaṇavidhinety
arthaḥ \| na tu jātyādivyutkramaṇena mantragrahaṇādi kāryam iti bhāvaḥ
\| askhalitājñaḥ \| yattu cakravartinā vaiṣṇavānāṁ varṇāśramābhāvo
dhvanitastannāradasanakādiṣu vipradvijottamādiśabdaprayogasya svāgataṁ
bho dvijaśreṣṭhāḥ, yasya viprāḥ prasīdanti ity-ādipṛthūkteḥ \|
kiñcārjunādimahābhāgavateṣu kṣattriyabāhujādiprayogadarśanāc ca tathā
naiṣṭhikāḥ sanakādayaḥ, tathā vavre, bṛhadvrataṁ māṁ tu iti nāradokteḥ
\| karmabhirgṛhamedhīyaiḥ ity-ādiyudhiṣṭhirādyukteś ca
varṇāśramābhimānaśravaṇādavaiṣṇavatvaprasakteścityam \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam***.**

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** acyuta eva gotraṁ
pravartaka-tulyo yeṣāṁ tebhyaś ceti vaiṣṇavāṇāṁ varṇāśramābhāvo
vyañjitaḥ \| anyatreti brāhmaṇānāṁ śāstvatve tat-tad-vedācāryam eva
vaiṣṇavānāṁ tu tat-tan-mantra-gurum eva śāntvatve vyavasthāpyety arthaḥ
\| putrāṁś ca śiṣyāṁś nṛpo gurur vā

mal-loka-kāmo mad-anugrahārthaḥ \| itthaṁ vimanyur anuśiṣyāt \[bhā.pu.
5.5.15\] iti ṛṣabhokteḥ \|\|12\|\|

**\...**

**\|\| 4.21.13 \|\|**

**ekadāsīn mahā-satra- dīkṣā tatra divaukasām \|**

**samājo brahmarṣīṇāṁ ca rājarṣīṇāṁ ca sattama \|\|**

**śrīdhara-svāmī (bhāvārtha-dīpikā) :** ekadā tasya mahā-satra-dīkṣā
āsīt tatra satre devādīnāṁ samāja āsīd ity arthaḥ \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sattameti \| yathā tvaṁ
satsamājamīhase tathā pṛthurapyāsīd iti bhāvaḥ \| yajñe veṣe sadādāne
satramācchādane nave iti \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam***.**

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ekadā tasya
mahā-satra-dīkṣā āsīt, tatra satre devānāṁ samāja āsīt \|\|13\|\|

**\...**

**\|\| 4.21.14 \|\|**

**tasminn arhatsu sarveṣu svarciteṣu yathārhataḥ \|**

**utthitaḥ sadaso madhye tārāṇām uḍurāḍ iva \|\|**

**śrīdhara-svāmī (bhāvārtha-dīpikā) :** tasmin pūjyeṣv arciteṣu satsu
sadaso madhye utthitaḥ san samantataḥ samaikṣateti ṣaṣṭhenānvayaḥ
\|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasminsatre, arhatsu
pūjyeṣu arhantau jinasaṁmānyau iti yādavaḥ \| uḍurāṭ candraḥ \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tasminn iti sārdha-ṣaṭkam
\|\|14\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** arhatsu pūjyeṣu ṛṣy-ādiṣu
kiñcid vijñāpanārtham utthitaḥ san samaikṣateti ṣaṣṭhenānvayaḥ
\|\|14\|\|

**\...**

**\|\| 4.21.15 \|\|**

**prāṁśuḥ pīnāyata-bhujo gauraḥ kañjāruṇekṣaṇaḥ \|**

**sunāsaḥ sumukhaḥ saumyaḥ pīnāṁsaḥ sudvija-smitaḥ \|\|**

**śrīdhara-svāmī (bhāvārtha-dīpikā) :** prāṁśur unnataḥ \| pīnāv āyatau
bhujau yasya, kañja-vada-ruṇe īkṣaṇe yasya, śobhanā dvijāḥ smitaṁ ca
yasya \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
sāmudrikoktamahārājalakṣaṇavattvena pṛthuṁ varṇayati---prāṁśur iti \|
pīnau pīvarau \| āyatau laṁbau \| dvijā dantāḥ \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam***.**

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prāṁśur unnataḥ
\|\|15\|\|

**\...**

**\|\| 4.21.16 \|\|**

**vyūḍha-vakṣā bṛhac-chroṇir vali-valgu-dalodaraḥ \|**

**āvarta-nābhir ojasvī kāñcanorur udagra-pāt \|\|**

**śrīdhara-svāmī (bhāvārtha-dīpikā) :** vyūḍhaṁ vistīrṇaṁ vakṣo yasya,
valibhis tisṛbhir valgu sundaraṁ dalavad adho'gram aśvattha-patram iva
upari vistṛtam adhastāt saṅkucitam udaraṁ yasya, āvartavan nimnā nābhir
yasya, kāñcana-vad-ujjvalāv ūrū yasya, udagrāv unnatāgrau pādau yasya
\|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bṛhantau śroṇīnitambau
yasya sa bṛhacchroṇiḥ \| adhogramadhastātkṛtāgrabhāgaṁ pippalapatraṁ
yathā tathodaraṁ yasya \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kāñcanorur iti kāñcana-stambhorur
ity arthaḥ \| udagra-vāg iti citsukhaḥ \|\|16\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vyūḍhaṁ vistīrṇaṁ vakṣo
yasya saḥ \| valibhis tisṛbhir valgu sundaraṁ dala-vad adho'gram
aśvattha-patram ivopari vistṛtam adhastāt saṅkucitam udaraṁ yasya,
dakṣiṇāvartavan nimnā nābhir yasya saḥ \| kāñcana-stambhāv ivorū yasya,
unnatāgrau pādau yasya saḥ \|\|16\|\|

**\...**

**\|\| 4.21.17 \|\|**

**sūkṣma-vakrāsita-snigdha- mūrdhajaḥ kambu-kandharaḥ \|**

**mahā-dhane dukūlāgrye paridhāyopavīya ca \|\|**

**śrīdhara-svāmī (bhāvārtha-dīpikā) :** sūkṣmāś ca te vakrāś cāsitāś ca
snigdhāś ca mūrdhajā yasya, kambu-van trir ekhāṅkitā kandharā yasya \|
paridhāya vasitvā \| upavīyottarīyaṁ kṛtvā \|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mūrddhajāḥ keśāḥ \| kaṁbu
śaṅkhaḥ \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** parivīyopavīya ceti sambandhoktiḥ
\|\|17\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** upavīyottarīyaṁ kṛtvā
\|\|17\|\|

**\...**

**\|\| 4.21.18 \|\|**

**vyañjitāśeṣa-gātra-śrīr niyame nyasta-bhūṣaṇaḥ \|**

**kṛṣṇājina-dharaḥ śrīmān kuśa-pāṇiḥ kṛtocitaḥ \|\|**

**śrīdhara-svāmī (bhāvārtha-dīpikā) :** niyame nimitte nyastāni tyaktāni
bhūṣaṇāni yena saḥ \| ata eva tair anāvṛtatvād vyañjitāśeṣa-gātreṣu śrīḥ
svābhāvikī śobhā yena \| kṛtāny ucitāni karmāṇi yena \|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ata eva nyastābharaṇatvād
eva \| tairbhūṣaṇaiḥ \| ucitānyāvaśyakāni sandhyāvandanādīni \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam***.**

**\...**

**\|\| 4.21.19 \|\|**

**śiśira-snigdha-tārākṣaḥ samaikṣata samantataḥ \|**

**ūcivān idam urvīśaḥ sadaḥ saṁharṣayann iva \|\|**

**śrīdhara-svāmī (bhāvārtha-dīpikā) : śiśire** santāpahare **snigdhe**
ca **tāre** yayoḥ, te **akṣiṇī** yasya, **idaṁ** vakṣyamāṇaṁ vākyam
**uktavāṁś** ca \|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tāre** kanīnike \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam***.**

**\...**

**\|\| 4.21.20 \|\|**

**cāru citra-padaṁ ślakṣṇaṁ mṛṣṭaṁ gūḍham aviklavam \|**

**sarveṣām upakārārthaṁ tadā anuvadann iva \|\|**

**śrīdhara-svāmī (bhāvārtha-dīpikā) :** cāru śrotra-priyam, citrāṇi
padāni yasmin, ślakṣṇaṁ praśastam, mṛṣṭaṁ śuddham, gūḍhaṁ gambhīrārtham,
aviklavam avyākulam \| utprekṣate svayam anubhūtam anuvadann iva
\|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** citrāṇi sālaṅkārāṇi,
praśastaṁ madhurākṣaram \| avyākulaṁ jhaṭityarthabodhakam \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** cāru-citreti \|
svara-varṇeccāra-viśeṣeṇa cāru śrotra-priyam \| anuprāsādinā citra-padam
\| aślīla-nirāsena sa-vinayenaiva sarva-hitābhirucirārthopadeśena
ślakṣṇaṁ praśastaṁ vyākaraṇānugamena mṛṣṭaṁ śuddham \|
suvicāra-labhya-tātparyatvena gūḍhaṁ gambhīrārtham \|
atitvarādy-abhāvena pūrva-parāvirodhena ca aviklavam avyākulam
\|\|20\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** cāru manoharatvāt sarasam
\| citra-padaṁ sālaṅkāraṁ ślakṣṇaṁ madhurākṣaraṁ mṛṣṭaṁ nirdoṣam \|
gūḍhaṁ sa-vyaṅgam \| aviklavam jhaṭity-artha-bodhakam \|\|20\|\|

**\...**

**\|\| 4.21.21 \|\|**

**rājovāca---**

**sabhyāḥ śṛṇuta bhadraṁ vaḥ sādhavo ya ihāgatāḥ \|**

**satsu jijñāsubhir dharmam āvedyaṁ sva-manīṣitam \|\|**

**śrīdhara-svāmī (bhāvārtha-dīpikā) :** bhāṣaṇe hetuḥ, dharmaṁ
jijñāsubhiḥ pumbhiḥ satsu sva-manīṣitam āvedyaṁ vaktavyam \| ataḥ
prajānuśāsana-miṣeṇa jijñāsaiva kriyate na yuṣmānprati dharma-pravacanam
iti bhāvaḥ \|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sādhavo ya iti \|
anyairatrāgatair api me prayojanaṁ nāstīti bhāvaḥ \| na ca nṛpatvādahaṁ
yuṣmān kim apyādiśāmi śāsmi vā, kiṁ tu kim api jijñāsurahaṁ yuṣmābhire
va śāsanīya ādeṣṭavyaścetyāha---satsu sādhuṣu bhāgyataḥ prāpteṣu satsu
dharmaṁ jijñāsubhiḥ svamanīṣitaṁ svavicāritamāvedyaṁ jñāpayitumarham eva
sveṣu prāmāṇyābhāvād iti bhāvaḥ \| svāmivyākhyāne ataḥ
svamanīṣitasyāvedyatvāt \| iti bhāva iti \| mayā jijñāsayaivocyate na
tūpadiśyata iti tātparyam \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sādhavo ya ity anyair
atrāgatair api mama na prayojanam iti bhāvaḥ \| na ca nṛpatvād ahaṁ
yuṣmān kim apy ādiśāmi śāsmi vā \| kintu kim api jijñāsur ahaṁ yuṣmābhir
eva śāsanīya ādeṣṭavyaś cety āha---satsu sādhuṣu bhāgyataḥ prāpteṣu
satsu dharmaṁ jijñāsubhiḥ pumbhiḥ sva-manīṣitaṁ sva-vicāritam āvedyaṁ
jñāpayitum arham eva sveṣu prāmāṇyābhāvād iti bhāvaḥ \|\|21\|\|

**\...**

**\|\| 4.21.22 \|\|**

**ahaṁ daṇḍa-dharo rājā prajānām iha yojitaḥ \|**

**rakṣitā vṛttidaḥ sveṣu setuṣu sthāpitā pṛthak \|\|**

**śrīdhara-svāmī (bhāvārtha-dīpikā) :** idānīṁ prajāḥ śikṣiyiṣyan
prajā-śikṣaṇādikaṁ, mamāvaśyakam ity āha---aham iti tribhiḥ \| pṛthak
setuṣu sthāpitā sthāpayitā \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** na ca tvaṁ
rājāsmākamārādhanīya iti vācyaṁ pratyuta yuṣmākam eva
vṛttyādisādhanalakṣaṇe ārādhane parameśvareṇāhaṁ pravartita ity
āha---dhātrā parameśvareṇa niyojitaḥ \| kutra kutra karmaṇīti
tatrāha---daṇḍadhara iti \| vikarmarogopaśamanauṣadha-rūpe daṇḍadhara
ity arthaḥ \| rakṣiteti \| dasyucaurādibhyo rakṣaṇe \| vṛttida iti \|
jīvikāpradāne sveṣu setuṣu pṛthak pṛthak sthāpiyiteti \|
pratisvavarṇāśramādidharmamaryādāyāḥ sthāpane iti \| yuṣmākaṁ
bahuvidhaparicaraṇabhāvo manmūrdhni nyasto vartata iti bhāvaḥ \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam***.**

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** na ca tvaṁ rājā asmākam
ārādhanīya iti vācyaṁ, pratyuta yuṣmākam eva vṛtty-ādi-sādhana-lakṣaṇe
ārādhane parameśvareṇāhaṁ pravartita ity āha---aham it \| dhātrā
parameśvareṇa niyojitaḥ kutra kutra karmaṇīty ata āha---daṇḍa-dhara iti
\| vikarma-rogopaśamanauṣadha-rūpe daṇḍa-dhara ity arthaḥ \| rakṣiteti
dasyu-caurādibhyo rakṣaṇe, vṛttida iti jīvikā-pradāne \| sveṣu setuṣu
pṛthak pṛthak sthāpayiteti prati sva-varṇāśramādi-dharma-maryādāyāḥ
sthāpane iti yuṣmākaṁ bahu-vidha-paricaraṇa-bhāro man-mūrdhni nyasto
vartata iti bhāvaḥ \|\|22\|\|

**\...**

**\|\| 4.21.23 \|\|**

**tasya me tad-anuṣṭhānād yān āhur brahma-vādinaḥ \|**

**lokāḥ syuḥ kāma-sandohā yasya tuṣyati diṣṭa-dṛk \|\|**

**śrīdhara-svāmī (bhāvārtha-dīpikā) :** diṣṭa-dṛk prāk-karma-sākṣīśvaro
yasya tuṣyati tasya veda-vādino yān lokān āhuḥ
prajā-rakṣaṇādy-anuṣṭhānāt te lokā me syuḥ \| kathaṁ-bhūtāḥ ? kāmānāṁ
samyak dohaḥ prapūraṇaṁ yeṣu \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasyāhaṁ pratimāsikaṁ
prativārṣikaṁ vetanam api prāpnomīty āha---tasya mama
tattatsvakarmānuṣṭhānāt yān lokān prāpyānbrahmavādina āhuste
syurityanvayaḥ \| lokāḥ pāratrikā madicchānurūpāḥ \| madabhilaṣitānāṁ
samyagdohaḥ prapūraṇaṁ yatra \| yasya mameti diṣṭadṛk sarva-dharmasākṣī
matprabhuḥ \| yaduktaṁ tenaiva śreyaḥ prajāpālanam eva rājñaḥ ity-ādi
\|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tasyeti \| kāmi-nṛpāṇam api
tādṛśa-bhagavad-ādeśa-pravartanārtham evoktaṁ, na tu svārtham \|
vāstavārthe tu lokā bhakta-janāḥ diṣṭa-dig iti sambandhaḥ, diṣṭaṁ
diśatīti \|\|23\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasyāhaṁ pratimāsikaṁ
prativārṣikaṁ vetanam api prāpnomīty āha---tasya mama
tat-tat-sva-karmānuṣṭhānāt yān lokān prāpyān brahma-vādina āhus te syur
ity anvayaḥ \| lokāḥ pāratrikāḥ mad-icchānurūpāḥ kāmānāṁ
mad-abhilaṣitānāṁ samyag-dohaḥ prapūraṇaṁ yatra, yasya mameti diṣṭa-dṛk
sarva-dharma-sākṣī mat-prabhuḥ \| yad uktaṁ tenaiva---śreyaḥ
prajā-pālanam eva ity-ādi \|\|23\|\|

**\...**

**\|\| 4.21.24 \|\|**

**ya uddharet karaṁ rājā prajā dharmeṣv aśikṣayan \|**

**prajānāṁ śamalaṁ bhuṅkte bhagaṁ ca svaṁ jahāti saḥ \|\|**

**śrīdhara-svāmī (bhāvārtha-dīpikā) :** anyathā tv aniṣṭaṁ syād ity
āha---ya iti \| śamalaṁ pāpam \| bhagam aiśvaryam \|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kiṁ ca mama sarvakṛtyeṣu
dharmapravarttanam eva mukhyaṁ nityaṁ cetyāha \| anyathā
tu---dharmapravartanādy-abhāve \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam***.**

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, mama kṛtyeṣu
madhye dharma-pravartanam eva mukhyaṁ nityaṁ ca yad-abhāve mamāpy
aniṣṭaṁ syād ity āha---ya iti \| bhagam aiśvaryam \|\|24\|\|

**\...**

**\|\| 4.21.25 \|\|**

**tat prajā bhartṛ-piṇḍārthaṁ svārtham evānasūyavaḥ \|**

**kurutādhokṣaja-dhiyas tarhi me'nugrahaḥ kṛtaḥ \|\|**

**śrīdhara-svāmī (bhāvārtha-dīpikā) :** tat tasmād dhe prajāḥ, bhartur
mama piṇḍārthaṁ piṇḍa-dāna-vat-para-loka-hitārthaṁ sva-kāryam eva kuruta
sva-dharmam evānutiṣṭhat \| adhokṣaje dhīryeṣāṁ tādṛśāḥ santaḥ \|
vāsudevārpaṇa-dṛṣṭyety arthaḥ \| anugrahaḥ kṛto bhaved iti śeṣaḥ
\|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sveṣām evārthaṁ kāryaṁ
karttavyatvena vihitaṁ kuruta yuṣmābhiḥ svakṛtya eva kṛte sati mama
kṛtārthatā bhaviṣyatīti nātra madarthe pṛthak ko\'pi bhāvo bhavatām iti
bhāvaḥ \| svārtham eva vadanviśinaṣṭi---he adhokṣajadhiya iti mayyeva
mana ādhatsva mayi buddhiṁ niveśaya iti śrīgītokter bhagavantaṁ
bhajatety arthaḥ \| svāmicaraṇaistu saṁbuddhirnāṅgīkṛtā tatrety artha
iti \| dharmorpitaḥ karhicidghriyate na yatra iti
brahmokterbhavatkṛtadharmasya vāsudeverpaṇāttadvṛddhyā mamāpyadhikalābho
bhaved iti bhāvaḥ \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tat tasmād he prajāḥ,
bhartur mama piṇḍārthaṁ piṇḍa-dānavat para-loka-hitārthaṁ sveṣām
evārthaṁ kāryam kuruta yuṣmābhiḥ sva-kṛtya eva kṛte sati mama kṛtārthatā
bhaviṣyatīti nātra mad-arthe pṛthak ko'pi bhāro bhavatām iti bhāvaḥ \|
svārtham eva vadan viśinaṣṭi he adhokṣaja-dhiya iti \| mayi mana
ādhatsva, mayi buddhiṁ niveśaya iti bhagavad-gītā-prāmāṇyād bhagavantaṁ
bhajatety arthaḥ \|\|25\|\|

**\...**

**\|\| 4.21.26 \|\|**

**yūyaṁ tad anumodadhvaṁ pitṛ-devarṣayo'malāḥ \|**

**kartuḥ śāstur anujñātus tulyaṁ yat pretya tat phalam \|\|**

**śrīdhara-svāmī (bhāvārtha-dīpikā) :** śāstuḥ śikṣayitur anujñātur
anumodituś ca pretya para-loke yat phalaṁ tat tulyam \|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kāryaṁ khalu
sarvānumodanena sidhyatītyata āha---yūyam iti \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yūyam iti \| tat pūrvoktaṁ
bhagavad-dharmam anumodane hetuḥ kartus tat-karmānuṣṭhātuḥ para-loke yat
phalaṁ tac chikṣayitur anumodituś ca bhavatīti \|\|26\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kāryaṁ khalu
sarvānumodanena siddhyatīty ata āha---yūyam iti \| śāstuḥ śikṣayitum
anujñātur anumodayituḥ pretya para-loke yat phalaṁ tat-tulyam \|\|26\|\|

**\...**

**\|\| 4.21.27 \|\|**

**asti yajña-patir nāma keṣāñcid arha-sattamāḥ \|**

**ihāmutra ca lakṣyante jyotsnāvatyaḥ kvacid bhuvaḥ \|\|**

**madhvācāryaḥ (bhāgavata-tātparyam) :** prakāśavad bhuvo devā mānuṣyāś
cāpi kecana iti vārāhe \|\|27\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** karma kartavyam ity anumodāmahe,
na tu vāsudeve'rpaṇīyam iti venādibhis tad-anaṅgīkārād ity evaṁ-vādinaḥ
śanaiḥ saṁbodhayann āha---he arha-sattamāḥ ! yajña-patir nāma
parameśvaraḥ keṣāñcin mate tāvad asti, tathāpi vipratipatter na
tat-siddhir ity āśaṅkya jagad-vaicitryānyathānupapattiṁ
pramāṇayati---ihāmutra ca jyotsnāvatyaḥ kāntimatyo bhuvo bhoga-bhūmayaḥ
śarīrāṇi ca \|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
tadanaṅgīkārādvāsudevānaṅgīkārāt \| he arhasattamā iti \|
viparītalakṣaṇayā yadvārhansādayanti pūjyānbhagavad-anaṅgīkāreṇa
duḥsahoktyā pīḍayantītyarhasado\'tiśayena te\'rhaṁsattamā iti \|
keṣāṁcit śruty-arthatattvavidāstikānāṁ tārkikādīnāṁ, tathāpi
satyapīśvare, vipratipattervivādāt, tatsiddhirīśvarasiddhiḥ \|
vipratipattiśceśvarasattve mānaṁ nāstītyevaṁrūpā
jagadvaicitryānyathānupapattirīśvarānaṅgīkāre etajjagati manuṣyāṇāṁ
dvipadatvādi paśūnāṁ catuṣpadatvādi pakṣiṇāṁ haṁsaśukamayūrādīnāṁ
śvetaharitacitritagaruttvādi vṛkṣāṇāmanekavidhaphalapuṣpapattrādi
parvatasāgarādi kiṁ ca, nṛṣu
mauḍhyapāṇḍityasukhitvaduḥkhitva-dhanikatva-daridratva-surūpa-kurūpādi
ca na kenāpi sumedhasāpīśvaraṁ vinā kartuṁ śakyate\'ta
etadvaicitryasaṁpādaka īśvaro\'vaśyamaṅgīkartavya evetyāha---iha
pratyakṣeṇa amutra śāstreṇa ca \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** indra-pākhaṇḍa-bhraṁśita-matīn
prati prathamam āha---astīti \| he arha-sattamāḥ! yajña-patir nāma
sarva-karma-phala-dātṛtvena śruti-pratipāditaḥ parameśvaraḥ keṣāñcit
śruty-artha-tattva-jñānāṁ mate tāvad asti \| tathāpi vipratipatter na
tat-siddhir ity āśaṅkya tatra jagad-vaicitryānyathānupapatti-pramāṇam
abhyupodbalakam ity āha \| iha pratyakṣeṇa āmutra śāstreṇa tadvad ity
anumānena jyotsnāvatyaḥ kāntimatyo bhuvo bhoga-bhūmayo dehāś ca kvacit
kvacid evopalabhyante,[^20] na ca karma-sāmye phala-tāratamyam \| kvacit
kvacic ca tad-asiddhiś ca bhavati \| ataḥ svātantryeṇa parameśvareṇa
bhāvyam \| keṣāñcid iha sattamā iti pāṭhas tu svāmy-adhṛtaḥ \|\|27\|\|
\[bhakti-sandarbha 204\]

[^20]: bhakti-sandarbha-pāṭho'tra---\...na sarvatreti \| ayaṁ
    bhāvaḥ---na tāvaj jaḍasya karmaṇas tat-tat-phala-dātṛtvaṁ
    ghaṭate---phalam ata upapatteḥ \[ve.sū. 3.2.38\] iti nyāyāt \| na
    cārvāg-devatānāṁ svātantryam antaryāmi-śrutiḥ \| na ca karma-sāmye
    phala-tāratamyaṁ kvacic ca tad-asiddhiḥ sambhavati \| ataḥ
    svatantreṇa parameśvareṇa bhāvyam \|


---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu kurutādhokṣaja-dhiya
ity adhokṣajārādhanaṁ pravartayitum īhase, tat kathaṁ sambhavet, tat
pitrā venena tad-upadeśa-kaivalyair apy aṅgīkṛtatvād ity ata
āha---astīti \| he arha-sattamā iti viparīta-lakṣaṇayā yajña-patir nāma
parameśvaraḥ keṣāñcin mate tāvad asti, tathāpi vipratipatter na tat
siddhir ity āśaṅkya jagad-vaicitryānyathānupapattiṁ pramāṇayati---iha
pratyakṣeṇa āmutra śāstreṇa ca jyotsnāvatyaḥ kānti-vaicitravatyaḥ kvacit
ity ajyotsnāvatyaś ca atiśayoktyā dṛṣṭādṛṣṭa-śubha-karmaṇā
phala-tāratamyavatyaḥ phalābhāvavatyaś ca \| bhuvo bhoga-bhūmayo dehāś
ca lakṣyante \|

ayam arthaḥ---na tāvat karmaṇaḥ phala-dātṛtvaṁ ghaṭate, jaḍatvāt \| na
cārvāg devatānāṁ svātantryam antaryāmi-śruteḥ \| na ca tat-karma-sāmye
phala-tāratamyaṁ kvacit tad-abhāvaś ca sambhavati \| ataḥ kartum akartum
anyathā kartuṁ samarthena parameśvareṇa bhāvyaṁ yasyaivādara-tāratamye
sati phala-tāratamyam ādarābhāve phalābhāva
^\[30-tama-ślokasya\ śrīdharī-tīkeyām\]^iti \|\|27\|\|

**\...**

**\|\| 4.21.28 \|\|**

**manor uttānapādasya dhruvasyāpi mahīpateḥ \|**

**priyavratasya rājarṣer aṅgasyāsmat-pituḥ pituḥ \|\|**

**śrīdhara-svāmī (bhāvārtha-dīpikā) :** nanv idaṁ karma-vaicitryād eva
setsyati, tathāpi vidvad-anubhaveneśvara-siddhir ity āha---manor iti
tribhiḥ \| asmat pitāmahasya **a**ṅgasya \|\|28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atrākṣipati---nanv iti \|
yadyapīdaṁ

jagadvaicitryaṁ tathāpi karmavaicitryeṇa jagadvaicitrye siddhe\'pi
viduṣāṁ sarvajñānāmāptānāṁ manvādīnāmanubhavenety arthaḥ \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atra vidvad-anubhavo hi pramāṇam
ity āha---manor iti trikeṇa \| asmat-pitāmahasya **a**ṅgasya \|
prahlāda-balī tadānīṁ śāstrād eva jñātau gaṇitau \|\|28\|\|
\[bhakti-sandarbha 204\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
vidvad-anubhavenāpīnāṁśarīra-siddhm āha---manoḥ svāyambhuvasya
**asmat**-pituḥ pituḥ pitāmahasyety arthaḥ \| prahlāda-balī tadānīṁ
śāstrād eva jñātvā gaṇitau \|\|28\|\|

**\...**

**\|\| 4.21.29 \|\|**

**īdṛśānām athānyeṣām ajasya ca bhavasya ca \|**

**prahlādasya baleś cāpi kṛtyam asti gadābhṛtā \|\|**

**śrīdhara-svāmī (bhāvārtha-dīpikā) : k**ṛtyam asti \| avaśyaṁ
karma-phala-dātrā bhāvyam iti teṣāṁ matam ity arthaḥ \|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** īdṛśānāmathāgre
bhaviṣyatāmambarīṣādīnāṁ prahlādabalī tu śāstrājjñātveva gaṇitau
gadābhṛtā gadādhāraṇānmadhuramanohara-rūpavatety arthaḥ \| kṛtyañca
teṣāṁ nirantaraṁ sākṣāccaraṇaparicaraṇam eva jñeyam \| ity artha iti \|
anyathā teṣāṁ tadbhajanādau pravṛttirna saṅgacchata iti bhāvaḥ
\|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** gadābhṛtā parameśvareṇa kṛtyam
asti hṛdaye bahir apy āvirbhūya teṣāṁ muhuḥ kṛtya-sampādanāt tena yat
kṛtyaṁ karaṇīyaṁ tat teṣām astīty arthaḥ \| teṣām eva tena kṛtyam asti
nānyeṣām ity artho vā \| tad anyāṁs tu ninditatvenāha \| mṛtyor
dauhitrādīn vena-prabhṛtīn dharme vimohitān \| gadābhṛc-chabdena
tan-nāmnā prasiddhāt \|\|29\|\| \[bhakti-sandarbha 204\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** gadābhṛtā kṛtyam asti
gadā-dhāraṇān madhura-manohara-rūpavatety arthaḥ \| kṛtyaṁ ca teṣāṁ
nirantara-sākṣāt-tac-caraṇa-paricaraṇam eva jñeyam \| tad anyāṁs tu
nindyatvenāha---mṛtyor dauhitrādīn venādīn vinā dharme vimohitān, ata
eva śocyān \| mṛtyor ity anena te adya yady atra man-mate
vipratipasyante, tarhi tan-mṛtyos tan-mātāmahasyaiva purīṁ
prasthāpayiṣyāmy eveti dyotyate \|

**\...**

**\|\| 4.21.30 \|\|**

**dauhitrādīn ṛte mṛtyoḥ śocyān dharma-vimohitān \|**

**varga-svargāpavargāṇāṁ prāyeṇaikātmya-hetunā \|\|**

**madhvācāryaḥ (bhāgavata-tātparyam) :** ekātmā harir uddiṣṭaḥ
pradhānatvāt samantata iti ca \| prāya ity avadhāraṇākṣepaḥ \| prāyaḥ
padaṁ syāt prācūrye cākṣepātmāvadhāraṇe \| arthato'vadhṛtiḥ kṣepo
mukhākṣepo'vadhāraṇam iti ca \|\|30\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** mṛtyor dauhitrān venādīn vinā \|
dharme vimohitān \| ataḥ śocyān \| nanu karmaiva phalaṁ dāsyati
vidhy-uddeśa-gatā vā devatāḥ kiṁ parameśvareṇa ? tatrāha---vargeti \|
vargo'tra tri-vargaḥ, svargo dharmasya phalam, apavargo mokṣaḥ, teṣām
**aikātmyena** eka-rūpyeṇa sarvānugatena hetunā**,** tatrāpi prāyeṇa
hetunā \|

ayaṁ bhāvaḥ---na tāvaj jaḍasya karmaṇaḥ phala-dātṛtvaṁ ghaṭate, na
cārvāg-devatānāṁ svātantryam, antaryāmi śruteḥ \| na ca tadā karma-sāmye
phala-tāratamyaṁ kvacit tad-asiddhiś ca saṁbhavati, ataḥ svātantryeṇa
kartum akartum anyathākartuṁ samarthena parameśvareṇa bhāvyam iti
\|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tadanyāṁstu
nidyatvenāha---dharme vedavihite nityanaimittikādau vimohitānvicittān \|
mṛtyorityanena te\'dya yadyatra manmate vipratipatsyante tarhi
mṛtyostanmātāmahasya purīm eva prasthāpayiṣyāmīti dyotitam \|
ādinendragṛhītavisṛṣṭapākhaṇḍānugatagrahaḥ \| atrākṣipya
samādhatte---nanv iti \| vidhau svargakāma indraṁ yajed ity evaṁrūpe
vākye uddiṣṭā devatā cendrostītyataḥ sa eva phalaṁ
dāsyatītyabhipretyāha---vidhyuddeśeti \| yadvā---eko\'sahāyaścāsāvātmā
svarūpaṁ cetyekātmā-svārthe vyañ-aikātmyaṁ tena
vargādīnāmaikātmyenānyanirapekṣeṇa sva-svarūpeṇaiva hetunety arthaḥ \|
tathā ca vargasvargāpavargakāmair api gadābhṛdarcanīya iti teṣāṁ
sakāmānāṁ niṣkāmānāṁ ca gadābhṛtā kṛtyamastītyāyātam \| atra pramāṇam---

> akāmaḥ sarvakāmo vā mokṣakāma udāradhīḥ \|
>
> tīvreṇa bhaktiyogena yajeta puruṣaṁ param \|\| iti \|

yatkarmabhiryattapasā ityādau sarvaṁ madbhaktiyogena madbhakto
labhatejasā ity-ādikañca \| atra prāyeṇetyanena
kvacitkarmajñānādisāpekṣasva-svarūpeṇeti \| karmajñānādimiśrayāpi
bhaktyā bhakti-miśrair api karmajñānādibhirvargādisiddhirna tu bhaktyā
vineti nirgalitārthaḥ \| svāmicaraṇair api prāyeṇetyasya mukhyena
hetunetyarthobhipretaḥ \| atrāśayam āha---ayaṁ bhāva iti \|
arvāgdevatānāmīśvaretaradevānām \| antaryāmiśruteḥ---yaḥ pṛthivīmantarā
yamayati pṛthivīyaṁ na veda ity-ādiśruterity arthaḥ \| tadeśvarasvīkṛtau
tu karmānurūpam eva phalaṁ karturbhaviṣyati tathā kvacidapi karmaṇi
phalābhāvaś ca na bhaviṣyati, anyathā tadubhayaṁ syād eva
phaladāturabhāvād ity arthaḥ \| yata itthamato hetoḥ \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** śrī-viṣṇor anyatra parameśvaratvaṁ
vārayati \| śruti-yukti-vidvad-anubhaveṣu taṁ gadābhṛtaṁ
viśinaṣṭi---vargeti \| vargo'tra trivargaḥ, **\[svargo\]**dharmasya
lakṣaṇataḥ apavargo mokṣaḥ, teṣām aikātmyena rūpeṇa sarvānugatena hetunā
\| tad uktaṁ skānde,

> bandhako bhava-pāśena bhava-pāśāc ca mocakaḥ \|
>
> kaivalyadaḥ paraṁ brahma viṣṇur eva sanātanaḥ \|\| iti \|

dauhitrety-ādika-dvayoḥ padyayor gauḍīye viparyayeṇa pāṭhaś
citsukha-puṇyāraṇyayor mataḥ \| mūlaṁ tu svāmy-asammatam aikātmyety atra
ekārtheti citsukhaḥ \|\|30\|\| \[bhakti-sandarbha 204\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** taṁ gadābhṛtaṁ
viśinaṣṭi---vargeti \| vargo'tra tri-vargaḥ, svargo dharmasya phalam,
apavargo mokṣaḥ, teṣām aikaṭmya-hetunā eko'sahāyaś cāsāv ātmā svarūpaṁ
cety ekātmā, svārthe ṣyañ \| aikātmyaṁ tena vargādīnām aikātmyena
anya-nirapekṣa-sva-svarūpeṇaiva hetunety arthaḥ \| tena
varga-svargāpavarga-kāmair api gadābhṛd arcanīya iti teṣāṁ niṣkāmānāṁ
sakāmānāṁ ca gadābhṛtā kṛtyam astīty āyātam \| tatra pramāṇam---

> akāmaḥ sarva-kāmo vā mokṣa-kāma udāra-dhīḥ \|
>
> tīvreṇa bhakti-yogena yajeta puruṣaṁ param \|\| \[bhā.pu. 2.3.10\] iti
> \|

yat karmabhir yat tapasā \[bhā.pu. 11.20.32\] ity ādau, sarvaṁ
mad-bhakti-yogena mad-bhakto labhate'ñjasā \[bhā.pu. 11.20.32\]
ity-ādikaṁ ca \| atra prāyeṇety anena kvacit
karma-jñānādi-sāpekṣa-sva-svarūpeṇeti karma-jñānādi-miśrayāpi bhaktyā
bhakti-miśrair api karma-jñānādibhir vargādi-siddhir na tu bhaktyā
vineti nirgalitārthaḥ bhaktes tu tat-svarūpatvaṁ ca tu prasiddham
\|\|28-30\|\|

**\...**

**\|\| 4.21.31 \|\|**

**yat-pāda-sevābhirucis tapasvinām**

**aśeṣa-janmopacitaṁ malaṁ dhiyaḥ \|**

**sadyaḥ kṣiṇoty anvaham edhatī satī**

**yathā padāṅguṣṭha-viniḥsṛtā sarit \|\|**

**śrīdhara-svāmī (bhāvārtha-dīpikā) :** kiṁ ca, jīvānāṁ mokṣadaḥ
parameśvara eva nārvāg-devatāḥ, tāsām api jīvatvāviśeṣād ity āśayenāha
tribhiḥ \| **yasya pādayoḥ sevāyām abhirucis tapasvināṁ**
saṁsāra-taptānām **aśeṣair janmabhiḥ** samṛddhaṁ **dhiyo** malaṁ sadyaḥ
kṣapayati**,** tam eva **bhajata** iti tṛtīyenānvayaḥ \| kathaṁ-bhūtā ?
ahany ahani vardhamānā satī sāttvikī tat-pāda-saṁbandhasyaivaiṣa
mahimeti dṛṣṭāntenāha---**yathā** iti \|\|31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** uktam evārthaṁ krameṇa
vivṛṇvan bhagavataḥ kevalayaiva bhaktyā yathā kṛtārthībhavati, na tu
tathā tapo-jñānādibhiḥ, kim uta karmabhir ity āśayenāha---*kiṁ ca* iti
\| yad vā, **tapasvināṁ** tapobhir api buddher mālinyam apākartum
aśaknuvatām ity arthaḥ \| **sadya** iti \| yadaiva mahat-sevayā
**pāda-sevābhirucir** bhavet, tadaivety arthaḥ \| aparaṁ samānam
\|\|31\|\|

---------------------------------------------------------------------------------------------------------------------

**kaivalya-dīpikā :** tasminn ity uktaṁ sa kaḥ ? iti tam
āha---**yat-pāda-** iti \| **tapasvināṁ** tāpa-trayāsantaptānāṁ
**malaṁ** kāluṣyam \| **kṣiṇoti** nāśayati \| **edhatī** vardhamānā
viṣaya-saundaryāt \| **satī** sādhvī viṣaya-viśuddhatvāt \|\|31\|\|
\[mu.pha. 6.49\]

---------------------------------------------------------------------------------------------------------------------

**sanātana-gosvāmī:** \[ha.bha.vi. 11.256\] **yasya** mama **pādayoḥ**
**sevāyām** **abhirucir** api **tapasvināṁ** saṁsāra-taptānām \| yad vā,
tapaḥ sva-dharmācaraṇaṁ cittaikāgratā vā, tad-yuktānām api
**aśeṣa-janmabhiḥ** saṁvṛddhaṁ **dhiyo malaṁ** **sadyaḥ** kṣapayati \|
kathaṁ-bhūtā ? ahany ahani vardhamānā satī sāttvikī paramottamā vā \|
evaṁ mala-kṣapaṇam ānuṣaṅgikaṁ, mukhyaṁ ca phalaṁ nityam edhamānottamā
vā \|\
\
tat-pāda-saṁbandhasyaivaiṣa mahimeti dṛṣṭāntenāha---**yathā** iti \|
**padāṅguṣṭha**-viniḥsṛtety ayaṁ bhāvaḥ---vāma-pādasyāṅguṣṭhāt viniḥsṛtā
nirgatya bhuvaṁ gatā, sā ca eka-rūpaiva, na ca nityaṁ vardhamānā,
tathāpy aneka-janmopacitaṁ **malaṁ sadyaḥ** kṣapayati \| eṣā ca
**pādayoḥ sevāsu abhiruciḥ**, tatra saṁlagno manaso bhāvaḥ \| taṁ
**sadyaḥ kṣiṇoti** iti kiṁ citram ? kintu nityaṁ vardhamānā cottamā satī
phala-rūpatāṁ prāpnotīty uktim eveti \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatra śuddha-bhaktās tu viśiṣṭā
ity āha---**yad** iti dvābhyām \|\|31\|\| \[bhakti-sandarbha 205\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** uktam evārthaṁ krameṇa
vivṛṇvan bhagavataḥ kevalayaiva bhaktyā yathā janaḥ kṛtārthībhavati, na
tu tathā tapo-jñānādibhiḥ, kim uta karmabhir ity āha---**yad** iti
dvābhyām \| **tapasvinām** iti tapobhir api buddher mālinyaṁ dūrīkartum
aśaknuvatām ity arthaḥ \| **sadya** iti yadaiva mahat-kṛpayā
**pāda-sevābhirucir** bhavet, tadaivety arthaḥ \| tataś cānvahaṁ
pratidinaṁ vardhamānaiva syāt satī śuddha-sattva-svarūpā nityety arthaḥ
\| tat-pāda-saṁbandhasyaivaiṣa mahimeti dṛṣṭāntenāha---**yathā** iti \|
taṁ bhajateti tṛtīyenānvayaḥ \|\|31\|\|

**\...**

**\|\| 4.21.32 \|\|**

**vinirdhutāśeṣa-mano-malaḥ pumān**

**asaṅga-vijñāna-viśeṣa-vīryavān \|**

**yad-aṅghri-mūle kṛta-ketanaḥ punar**

**na saṁsṛtiṁ kleśa-vahāṁ prapadyate \|\|**

**śrīdhara-svāmī (bhāvārtha-dīpikā) :** vinirdhutā aśeṣā mano-malā yasya
\| asaṅgo vairāgyaṁ, tena vijñānasya viśeṣaḥ sākṣāt-kāras tad eva vīryaṁ
yasya \| yasyāṅghri-mūle kṛtāśrayaḥ san \|\|32\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vinirdhutā nirastāḥ
\|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vijñānasya viśeṣaṇatvaṁ
bhagavat-paryantānubhavāt \|\|32\|\| \[bhakti-sandarbha 205\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś cāsaṅgo vairāgyaṁ
vijñāna-viśeṣaḥ śrī-mūrti-saundaryādy-anubhavaḥ, tābhyām eva yad vīryaṁ
prabhāvas tadvān \| ketanāśraya iti bhakteḥ kaivalyaṁ darśitam
\|\|32\|\|

**\...**

**\|\| 4.21.33 \|\|**

**tam eva yūyaṁ bhajatātma-vṛttibhir**

**mano-vacaḥ-kāya-guṇaiḥ sva-karmabhiḥ \|**

**amāyinaḥ kāma-dughāṅghri-paṅkajaṁ**

**yathādhikārāvasitārtha-siddhayaḥ \|\|**

**śrīdhara-svāmī (bhāvārtha-dīpikā) :** ātma-vṛttibhir adhyāpanādibhiḥ
\| mano-vacaḥ-kāyānāṁ guṇair dhyāna-stuti-saparyābhiḥ \| amāyino
niṣkapaṭāḥ santaḥ \| nanu brahmādibhiḥ sevye kim asmad bhaktyā
bhaviṣyati tatrāha---yathādhikāram evāvasitā niścitā samāptā
vā'rtha-siddhir yeṣām \|\|33\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanu
gārhasthyakarmanimagnā vayaṁ kathaṁ kevalayā bhaktyā bhajāmas tatra
karmamiśrāṁ bhaktimupadiśannāha---tam iti \| adhyāpanādibhirādinā
rakṣaṇakṛṣyādisevādīnāṁ grahaḥ \| atrākṣipati---nanv iti \|
yathādhikāraṁ brāhmaṇādivarṇadharmamanatikramyaiva \| yad vā, yeṣāṁ yeṣa
yeṣu yeṣu śilpeṣvadhikārastaire va bhagavad-arthakṛtaiste te
tailikatāṁbūlikaparyantā api kṛtārthā bhavantīty arthaḥ \| yadvātmanaḥ
svasyaiva vṛttiḥ sattā yeṣu taiḥ svakarmabhirvarṇāśramadhamair api
sahitāḥ santo bhajateti bhakteḥ prādhānyamabhihitam \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yūyaṁ tu yathādhikāraṁ bhajatety
āha---tam eveti \| sva-karmābhiś ca \|\|33\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu
gārhasthya-karma-nimagnā vayaṁ kathaṁ kevalayā bhaktyā bhajāmas tatra
karma-miśrāṁ bhaktim upadiśann āha---tam eveti \| sva-karmabhir
yājanādi-rakṣaṇādi-kṛṣyādi-sevādibhir eva vā ātma-vṛttayas tābhiḥ sahitā
api mana-ādīnāṁ guṇaiḥ smaraṇa-kīrtana-praṇaty-ādibhir bhajata \|

yad vā, mana-ādīnāṁ guṇair vidyādi-gānādi-bhāra-vahanādibhiḥ
sva-karmabhir yā ātma-vṛttayo jīvikāḥ, tābhir eva bhajata \| sva-jīvikā
api tā bhagavad-arthe vā kiñcin-mātrāpi nityaṁ yadi viniyuktāḥ syus
tarhi bhaktir eva bhavatīty arthaḥ \| yathādhikāram
brāhmaṇādi-varṇa-dharmam anatikramyaivāvasito niścitā artha-siddhir yais
te \|

yad vā, yatheti yeṣāṁ yeṣāṁ yeṣu yeṣu śilpeṣv adhikāra autpattikas tair
eva bhagavad-arthe kṛtais te te tailika-tāmbūlika-paryantā api kṛtārthā
bhavantīty arthaḥ \| ātmanaḥ svasyaiva vṛttiḥ sattā yeṣu taiḥ
sva-karmabhir varṇāśrama-dharmair api sahitāḥ santo bhajateti bhakteḥ
prādhānyam abhihitam \|\|33\|\|

**\...**

**\|\| 4.21.34 \|\|**

**asāv ihāneka-guṇo'guṇo'dhvaraḥ**

**pṛthag-vidha-dravya-guṇa-kriyoktibhiḥ \|**

**sampadyate'rthāśaya-liṅga-nāmabhir**

**viśuddha-vijñāna-ghanaḥ svarūpataḥ \|\|**

**madhvācāryaḥ (bhāgavata-tātparyam) :** sampadyate prāpyate \|\|34\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** sva-karmabhir yāgādibhir
bhajatety uktam \| tatra, brahmārpaṇaṁ brahma haviḥ\[gītā 4.24\] iti
nyāyena sarveṣu yāga-tad-aṅga-tat-phaleṣu bhagavad-dṛṣṭyā karma
kartavyaṁ na bhinna-dṛṣṭyeti vaktuṁ teṣāṁ bhagavad-rūpatām āha dvābhyām
\| asau bhagavān eva svarūpato viśuddha-vijñāna-ghano'py aguṇo
nirviśeṣaṇo'pi sann iha karma-mārge'neka-guṇo nānā-viśeṣaṇavān adhvaro
yajñaḥ saṁpadyate \| yajño vai viṣṇuḥ iti śruteḥ \| aneka-guṇatvam evāha
\| pṛthag-vidhāni yāni dravyādīni taiḥ \| tatra dravyāṇi vrīhy-ādīni,
guṇāḥ śuklādayaḥ, kriyā avaghātādayaḥ, uktayo mantrāḥ \|
artho'ṅga-sādhya upakāraḥ, āśayaḥ saṅkalpaḥ, liṅgaṁ padārthānāṁ śaktiḥ,
nāma jyotiṣṭomādi, taiś cādhvaraḥ saṁpadyate \|\|34\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** karma svarūpato\'śuddhaṁ
jaḍaṁ rājasam api bhagavad-arpitaṁ sat tadrūpaguṇībhūtabhaktyaṁśena
viśuddhaṁ sattvaṁ caitanyam eva bhavati phalata iti bhakti-miśraṁ
karmopadiśati dvābhyām-asāv iti \| tarjanyā prastutamadhvaraṁ darśayati,
asāvadhvaro\'nekaguṇo nānāviśeṣavān \| rājaso\'pi
bhagavad-arpaṇarupabhaktimāhātmyāttatphaladaśāyāmaguṇo guṇātīto bhavan
svarūpato viśuddhavijñānaghanaḥ brahmānanda-svarūpatvena saṁpadyate,
karmaṇo\'sya mokṣaphalakatvād iti bhāvaḥ \| tena
sākṣāttadīyaśravaṇakīrtanādistu prathamata eva viśuddhavijñānaghanaḥ sa
tu sarvato\'pi śreṣṭha iti dyotitam iti cakravartī \| tatra
dravyādiṣvaṣṭasu padārthānāṁ matsarādipadārthānāṁ yathā gobhiḥ śriṇīta
matsaram ity atra gopadasya kṣīre śaktiḥ matsarapadasya some
śaktistajjñānaṁ vinā kathaṁ dugdhena somamiśraṇaṁ kuryādityarthalābho
bhavedataḥ padārthaśaktir api yajñahetur iti \| tīrthastu---ātmā vā
idameka evāgra āsīt ity-ādiśrutiprasiddho yosau nārāyaṇa ekaḥ sa
evānekaguṇo\'dhvaraḥ saṁpadyate \| dravyaṁ
puroḍāśādikalpoktaguṇaviśiṣṭaṁ dravyaṁ guṇānāmādhāraḥ iti yādavaḥ \|
guṇo viśiṣṭamātāpitṛjanyatvādiḥ \| kriyā ṛtvigādivyāpārā indrāyāgnaya
ityādyā uktayastābhiḥ artheṣa yajamāneṣvāśayontaḥkaraṇaṁ yeṣāṁ, liṅgāni
vajradharatvādīni nāmānīndrādīni taiḥ yadvārthāśayatvaṁ muktāśrayatvaṁ
liṅgaṁ cakradharatvādi nāma nārāyaṇādi taiḥ saṁpadyate prāpyate
viśuddhavijñānaghanaḥ svarūpataḥ ity evaṁ jñānena prāpyate ity arthaḥ \|
anena karmaṇā śuddhāntaḥkaraṇānāṁ jātaṁ jñānaṁ saṁsāranivartakam ity
uktaṁ karmaṇaiva hi saṁsiddhimāsthitā janakādayaḥ ity ukteḥ \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** aguṇaḥ prākṛta-guṇa-rahito'pi
\|\|34\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** karma svarūpato'śuddhaṁ
jaḍaṁ rājasam api atvāyāṁ-arpita sat \| tad-rūpa-guṇībhūta-bhakty-aṁśena
viśuddha-sattvaṁ caitanyam eva phalato bhavatīti bhakti-miśraṁ
karmopadiśati dvābhyām \| asāv iti tarjanyā prastutam adhvaraṁ
darśayati---asāv adhvaro'neka-guṇo nānā-viśeṣaṇavān rājaso'pi
bhagavad-arpaṇa-rūpa-bhakti-māhātmyāt tat-phala-daśāyām aguṇo guṇātīto
bhavan svarūpato viśuddha-vijñāna-ghano brahmānanda-rūpatvena sampadyate
\| karmaṇo'sya mokṣa-phalakatvād iti bhāvaḥ \| tena
sākṣāt-tvadīya-caraṇāravinda-kīrtanādis tu prathamata eva sva-karmabhir
viśuddha-vijñāna-ghanaḥ \| sa tu sarvato'pi śreṣṭha iti dyotitaḥ \|

yad vā, asau bhagavān eva svarūpato viśuddha-vijñāna-ghano'py aguṇo'pi
asmin karma-mārge'neka-guṇo'dhvaro yajñaḥ sampadyate \| aneka-guṇatvam
āha---pṛthag-vidhāni yāni dravyādīni taiḥ \| tatra dravyāṇi vrīhy-ādīni,
guṇāḥ śuklādayaḥ, kriyā avaghātādayaḥ, uktayo mantrāḥ \|
artho'ṅga-sādhya upakāraḥ, āśayaḥ saṅkalpaḥ, liṅgaṁ padārthānāṁ śaktiḥ,
nāma jyotiṣṭomādi, taiś ca \|\|34\|\|

**\...**

**\|\| 4.21.35 \|\|**

**pradhāna-kālāśaya-dharma-saṅgrahe**

**śarīra eṣa pratipadya cetanām \|**

**kriyā-phalatvena vibhur vibhāvyate**

**yathānalo dāruṣu tad-guṇātmakaḥ \|\|**

**madhvācāryaḥ (bhāgavata-tātparyam) :** pradhānādīn gṛhītvā jīvaṁ
prāpya puṇya-karmabhir jñāyate \| yathā guṇavad-indhane'gnir mathanādinā
\|\|35\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** yāga-tad-aṅgānāṁ
bhagavad-rūpatvam uktvā yāga-phalasyāpi bhagavad-rūpatām
āha---pradhāneti \| eṣa vibhuḥ paramānando'pi śarīre cetanāṁ viṣayākārāṁ
buddhiṁ pratipadya tad abhivyaṅgyānanda-rūpaḥ san kriyā-phalatvena
pratīyate, etasyaivānandasyānyāni bhūtāni mātrām upajīvanti \[bṛ.ā.u.
4.3.32\] iti śruteḥ \| yathā'nalo dāruṣu sthitas tad guṇātmako
dāru-dharma-dair dhy-avakratvādimāṁs tadvat \| kathaṁ bhūte śarīre \|
pradhānam avyaktam, kālas tat kṣobhakaḥ, āṣayo vāsanā, dharmo'dṛṣṭaṁ,
taiḥ saṅgṛhyate janyata iti tathā tasmin \|\|35\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atra
viśvanāthaḥ---bhagavad-arpitasya karmaṇastanmiśrabhakteś ca phalaṁ
bhagavatprāptirevetyāha---cetanāṁ svārpitakarma-rūpeṇa buddhiṁ
pratipadya antarbhāvitaṇyarthatvānniṣpādyety arthaḥ \| kṛpayā
karmaphalatvena vibhuḥ svayam eva bhagavān vibhāvyate prakāśate
karmakartari prayogaḥ \|

> yad atra kriyate karma bhagavatparitoṣaṇam \|
>
> jñānaṁ yattadadhīnaṁ hi bhaktiyogasamanvitam \|\|

iti vacanāttadarpitakarmā bhakti-miśra-jñānadvārā tam eva prāpnotīty
arthaḥ \| kiñca---karmārpaṇaśraddhābhaktitāratamyena jñānatāratamyena ca
bhaktiprāptitāratamyaṁ bhaved ity āha yathā
candanāgurudhavakhadirādisthitognistattadguṇānurūpo bhavet tathaiva
bhagavānapyuparāsakasyopāsanātāratamyena phalaprado bhavet \|
bhakti-miśrakarmavate niṣkāmāya mokṣaṁ karmamiśrabhaktimate śāntaratiṁ
ca evaṁ bhaktitāratamyavate sālokyādikaṁ ca dadātīti
bhakterguṇabhāvaprādhānyādikaṁ darśitam \|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** cetanāṁ jīvasya buddhiṁ pratipadya
niyantṛ-rūpeṇa prakāśakatvena cāviśya tat-tādātmyāpanna-sva-śaktyā
svayam eva bahir api svānandāṁśa-rūpa-kriyā-phalatvena vibhāvyate
prakāśate \| karma-kartari prayogaḥ \|\|35\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhagavad-arpitasya
karmaṇas tan-miśra-bhakteś ca phalaṁ bhagavat-prāptir evety
āha---pradhānam avyaktaṁ, kālaḥ kṣobhakaḥ āśrayo vāsanā dharmo'dṛṣṭaṁ
taiḥ saṅgṛhyate janyata iti tathā tasmin śarīre cetanāṁ
svārpita-karma-karaṇe buddhiṁ pratipadya antarbhāvita-ṇy-arthatvāt
niṣpādyety arthaḥ \| kṛpayā karma-phalatvena vibhuḥ svayam eva bhagavān
vibhāvyate prakāśate, karma-kartari prayogaḥ \|

> yad atra kriyate karma bhagavat-paritoṣaṇam \|
>
> jñānaṁ yat tad adhīnaṁ hi bhakti-yoga-samanvitam \|\| \[bhā.pu.
> 1.5.35\]

iti vacanād arpita-karmā bhakti-miśra-jñāna-dvārā tam eva prāpnotīty
arthaḥ \| kiṁ ca, karmārpaṇa-śraddhā-bhakti-tāratamyena
jñāna-tāratamyena ca bhagavat-prāpti-tāratamyaṁ bhaved ity āha---yathā
candanāguru-dhava-khadirādi-sthito'gnis tat-tad-guṇānurūpo bhavet,
tathaiva bhagavān apy upāsakasyopāsanā-tāratamyenaphala-prado bhavet \|
bhakti-miśra-karmiṇe niṣkāmāya mokṣaṁ karma-miśra-bhakti-mate
śānta-ratiṁ caivaṁ bhakti-tāratamyavate, sālokyādikaṁ ca dadātīti
bhakter guṇa-bhāva-prādhānyādikaṁ darśitam \|\|35\|\|

**\...**

**\|\| 4.21.36 \|\|**

**aho mamāmī vitaranty anugrahaṁ**

**hariṁ guruṁ yajña-bhujām adhīśvaram \|**

**sva-dharma-yogena yajanti māmakā**

**nirantaraṁ kṣauṇi-tale dṛḍha-vratāḥ \|\|**

**śrīdhara-svāmī (bhāvārtha-dīpikā) :** tad evam apravṛttān
bhagavad-bhajane pravartya svataḥ-pravṛttānāṁ pravṛttim abhinandanena
draḍhayati---aho iti \| **vitaranti** kurvanti \|\|36\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : aho** iti \| sabhyān
unmukhīkaroti \| **mama** mahyam \| **amī** māmakā madīyā **anugraham**
\| amī ke ? ye hariṁ svasya jīvasya dharmo bhaktir eva **svadharmaḥ**---

> eṣa me sarva-dharmāṇāṁ dharmo\'dhikatamo mataḥ \|
>
> yad-bhaktyā puṇḍarīkākṣaṁ stavair arcen naraḥ sadā \|\| \[ma.bhā.
> 13.135.8\] ity ukteḥ \|

tena bhakti-yogena yajanti ta ity arthaḥ \| yad vā, ye **yajanti** te
**māmakāḥ** \| yad vā, he **māmakā** iti saṁbuddhiḥ \| yad vā, **amī**
iti brāhmaṇa-parāmarśanāyoktam anugrahe viprāṇām eva samarthatvāt \|
tasyaivānugraheṇānye bhuñjate kṣatriyādayaḥ iti
vakṣyamāṇa-saṅgati-lābhāya tat-samarthakaṁ **dhṛta-vratā** iti \|
satrādi-dīkṣitānām anya-vyāpāra-rāhitya-bodhanāya ca \|\|36\|\|

---------------------------------------------------------------------------------------------------------------------

**kaivalya-dīpikā :** evaṁ bhakti-sāmānyaṁ stutvā tad-viśeṣān stuvānaḥ
sāttvikīs tisras tribhiḥ stauti---**aho** ity ādinā \| **aho** sabhyāḥ,
**mama** pṛthoḥ \| **amī** mad-deśa-vāsino yajanti pūjayanti \| atra
**svadharmo**'pi vidhi-siddhy-arthā stutā \|\|36\|\| \[mu.pha. 6.24\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam***.**

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bho mahārājādhirāja
prabho ! bhakty-upadeśena vayaṁ kṛtārthīkṛtāḥ, tad vayaṁ nityaṁ
bhagavantaṁ bhajāma ity ānanda-jalpino janān lakṣīkṛtyāha---**aho** iti
\|\|36\|\|

**\...**

**\|\| 4.21.37 \|\|**

**mā jātu tejaḥ prabhaven maharddhibhis**

**titikṣayā tapasā vidyayā ca \|**

**dedīpyamāne ñjita-devatānāṁ**

**kule svayaṁ rāja-kulād dvijānām \|\|**

**śrīdhara-svāmī (bhāvārtha-dīpikā) :** idānīṁ hari-bhakti-dārḍhyāya
brāhmaṇa-bhaktiṁ vidhatte---mā jātv ity aṣṭabhiḥ \| mahatyaś ca tā
ṛddhayaś ca tābhir yad rāja-kulasya tejas tat tasmāt sakāśād dvijānāṁ
kule'jito devatā yeṣā vaiṣṇavānāṁ teṣāṁ ca kule mā jātu prabhavet
kadācid api prabhāvaṁ na karotu \| kathaṁ-bhūte ? samṛddhibhir vināpi
svayam eva titikṣādibhir dedīpyamāne \|\|37\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ṛdvayaḥ
senāsaṁpadādilakṣaṇāḥ \| atra ṭīkāvataraṇikāyāṁ
kevalabrāhmaṇapadopādānāt ajitaḥ śrīnārāyaṇo devatā yeṣāṁ teṣāṁ dvijānāṁ
viprāṇāṁ kule viprāṇāṁ devadevānāṁ bhagavānātmadaivatam ity
ukteścakārasya punar arthakasyānupādānāccedaṁ vyākhyānaṁ śobhanaṁ
pratibhāti \| yadvājitasya bhaktaguṇetarāparājitasya śrīviṣṇordevatā
brāhmaṇās teṣāṁ kule sattvaṁ yasya priyā mūrtirbrāhmaṇāstviṣṭadevatāḥ
iti bhārgavīyatridevīparīkṣādhyāye śrīdaśamottarārddhoktes tathā brahma
daivaṁ paraṁ hi me iti vaikuṇṭhopākhyāne tṛtīya svayaṁ sanakādīnprati
śrīmukhokteś ca tīrthenāpīttham eva vyākhyātam \| kvacitpustakāntare
svāmicaraṇairyatkula ityubhayatra yojitaṁ dṛśyate \| tadanyatra
brāhmaṇakulādanyatrācyutagotrata ity uktābhiprāyeṇa dhyeyam \|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mā jātv ity asya ṭīkāvatārikāyāṁ
brāhmaṇa-bhaktim iti vaiṣṇavāmātrasyāpi brāhmaṇāntaḥ-pāto'ṅgīkṛtaḥ,
padyārthe dvayor api vyākhyāsyamānatvāt \|\|37\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** idānīṁ bhakteḥ
susthiratvārthaṁ vaiṣṇava-brāhmaṇāvajñāṁ niṣidhyati---mā jātv iti \|
maha-rddhibhir mahā-sampattibhir hetubhir yad rāja-kulād rāja-kulasya
tejas taj jātu kadācid api mā prabhavet, prabhāvaṁ mā karotu \| kutra ?
ajita-devatānāṁ vaiṣṇavānāṁ kule dvijānāṁ kule ca kīdṛśe maharddhibhir
vināpi titikṣādibhiḥ svayam eva dedīpyamāne \|\|37\|\|

**\...**

**\|\| 4.21.38-39 \|\|**

**brahmaṇya-devaḥ puruṣaḥ purātano**

**nityaṁ harir yac-caraṇābhivandanāt \|**

**avāpa lakṣmīm anapāyinīṁ yaśo**

**jagat-pavitraṁ ca mahattamāgraṇīḥ \|\|**

**yat-sevayāśeṣa-guhāśayaḥ sva-rāḍ**

**vipra-priyas tuṣyati kāmam īśvaraḥ \|**

**tad eva tad-dharma-parair vinītaiḥ**

**sarvātmanā brahma-kulaṁ niṣevyatām \|\|**

**madhvācāryaḥ (bhāgavata-tātparyam) :** harir indro
yac-caraṇābhivandanād anapāyinīṁ lakṣmīm āpa \| so'pi viṣṇur
brāhmaṇa-priyaḥ \|

> mat-prasādena devendro vedodita-yaśā abhūt \|
>
> so'pi vaiṣṇavur ameyātmā sadā brāhmaṇa-vatsalaḥ \|\| iti hari-vaṁśeṣu
> \|\|38\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** brāhmaṇāṁ stuvann āha \| yac
caraṇābhivandanād dharir lakṣmīṁ yaśaś cāvāpa \| yat sevayā ceśvaras
tuṣyati tad eva brahma-kulaṁ niṣevyatām iti dvayor anvayaḥ \|\|38\|\|
tasya harer loka-saṅgraha-rūpo yo dharmas tat paraiḥ \|\|39\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** na kevalaṁ brahmakulaṁ
nābhibhavanīyaṁ kiṁ tu tatra bhaktir api kāryetyāha---brahmaṇyadevaḥ
brāhmaṇapriyo devaḥ yeṣāṁ viprāṇāṁ caraṇābhivandanāt \| tīrthena tvatra
haririndro yasya śrīnārāyaṇasya caraṇābhivandanāt lakṣmīṁ
trailokyaśriyaṁ yayā guptaḥ sahasrākṣatrailokyā bubhuje śriyam ity uktaḥ
\| jagati pavitraṁ śobhanaṁ yaśaścāvāpa sa purātanaḥ puruṣo\'pi
brahmaṇyadevo brāhmaṇabhaktiniṣṭho deva itthaṁ vyākhyātam \|\|38-39\|\|

bhagavan-mahimatvāt tādṛśy uktir anuciteti \| tatrāviṣṭo harir eva
svayaṁ loka-saṅgrahāyāstaud ity evaṁ samādheyam \| yad vā, yac
caraṇābhivandana-lakṣaṇād vinaya-guṇa-pad anapāyinīṁ lakṣṁīṁ
sarvāśrayaṇīyatā-lakṣaṇaṁ sampattim avāpa sarveṣāṁ lokānām āśrayaṇīyo
babhūveti tātparyaṁ bhṛgu-parīkṣādāv ity arthaḥ \| ato yaśaś ceti
\|\|38\|\| vinītair ity atra hitaṁ sadeti kvacit \|\|39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** brahmaṇyeti stuti-mātram idam iti
ṭīkābhiprāyaḥ \| tathāpy asya jñāta[+++]{.mark}

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhakti-dārḍhyāya
brāhmaṇa-bhaktiṁ vidhatte---saptabhiḥ \| yac caraṇety-ādikaṁ
loka-saṅgrahārthaka-bhagavad---vacanānuvāda-mātraṁ jñeyam \| tad eva
tasmād eva hetoḥ \|\|38-39\|\|

**\...**

**\|\| 4.21.40 \|\|**

**pumān labhetānativelam ātmanaḥ**

**prasīdato'tyanta-śamaṁ svataḥ svayam \|**

**yan-nitya-sambandha-niṣevayā tataḥ**

**paraṁ kim atrāsti mukhaṁ havir-bhujām \|\|**

**madhvācāryaḥ (bhāgavata-tātparyam) :** tasmān mokṣa-sukhāt paraṁ harir
bhujāṁ devānām apy atra saṁsāre'sti kim \|\|40\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** nanu brahma-kula eva nityaṁ
sevyamāne sarva-devatā-mukha-bhūte'gnau yajñādy-anuṣṭhānaṁ na syāt ? na
ca tena vina citta-śuddhiḥ, na ca tayā vina mokṣaḥ syād ity
āśaṅkyāha---pumān iti dvābhyām \| yasya brahma-kulasya nityaṁ
sambandhena niṣevayā pumān svayam eva jñānābhyāsādikaṁ vināpy atyuttamaṁ
śamaṁ mokṣaṁ labheta \| kutaḥ ? yat sevayā svata evānativelaṁ śīghraṁ
prasīdataḥ śudhyata ātmanaś cittāt \| tataḥ paraṁ śreṣṭhaṁ devānāṁ
kiṁ-mukham asti ? brāhmaṇa-sevayaiva yajñādi-phalaṁ jñāna-phalaṁ tat
sarvaṁ bhavatīty arthaḥ \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tataḥ param iti tu pareṇa
yojanīyam \|\|40\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu brahma-kula eva
nityaṁ sevyamāne sarva-devatā-mukha-bhūte'gnau yajñādy-anuṣṭhānaṁ na
syāt ? na ca tena vina citta-śuddhiḥ, na ca tayā vina mokṣaḥ syād ity
āśaṅkyāha---pumān iti dvābhyām \| yasya brāhmaṇa-kulasya
nitya-sambandhena niṣevayā ātmano manasaḥ prasīdataḥ krameṇa
prasannībhavataḥ atyanta-śamaṁ mokṣaṁ svayaṁ labheta \| anativelaṁ
śīghram eva, ata eva tataḥ paraṁ kiṁ harir bhujāṁ devānāṁ mukham asti \|
brāhmaṇa-sevayaiva yajñādi-phalaṁ jñāna-phalaṁ ca sarvam eva siddhyatīty
arthaḥ \|\|40\|\|

**\...**

**\|\| 4.21.41 \|\|**

**aśnāty anantaḥ khalu tattva-kovidaiḥ**

**śraddhā-hutaṁ yan-mukha ijya-nāmabhiḥ \|**

**na vai tathā cetanayā bahiṣ-kṛte**

**hutāśane pāramahaṁsya-parya-guḥ \|\|**

**madhvācāryaḥ (bhāgavata-tātparyam) :** pāramahaṁsya-paryā gāvo yasya
\|\|41\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** harer api tad eva paraṁ mukham
ity āha---aśnātīti \| ijyānāṁ pūjyānām indrādīnāṁ nāmabhir yasya mukhe
śraddhayā hutaṁ havir ananto yathāśnāti tathā cetanayā rahite hutāśane
hutaṁ nāśnāti \| kair hutam aśnāti ? tattva-kovidaiḥ sarva-devamayaś
caitanya-mūrtir ananta iti tattvaṁ vidvadbhiḥ \|

kuta evaṁ-bhūto'sau ? tatrāha---pāramahaṁsyaṁ jñānaṁ tat-parān arhanty
adhikurvantīti pāramahaṁsya-paryāstā gāvo vāco yasmin \| upaniṣadbhir
jñāna-ghanatvenokta ity arthaḥ \| yad vā, paramahaṁsānāṁ jñāna-niṣṭhānāṁ
gamyaḥ pāramahaṁsyaḥ \| parito na gacchanti gāvo vāco yasmāt sa paryagur
indriya-niyantā sa cāsau sa ca pāramahaṁsya-paryagur jñāna-rūpaḥ
sarvāntaryāmīty arthaḥ \|\|41\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atrākṣipati---nanv iti \|
tena yajñādyanuṣṭhānena \| tayā cittaśuddhyā \| ity artha iti \| sarve
padā hastipade nimagnāḥ iti nyāyena \|

> yajño dānaṁ tapaścaiva tīrthāni niyamā yamāḥ \|
>
> etatsarvaṁ kṛtaṁ tena vipro yenātra sevitaḥ \|\|

iti skāndokterviprasevanena sarvaṁ sukṛtaṁ kṛtaṁ syād iti bhāvaḥ \| asau
harirevaṁbhūtaḥ sarvadevamayaścaitanyamūrtiranantaḥ \| kuta iti \| ity
artha iti \| eṣa vai sarve devāḥ, satyaṁ jñānamanantaṁ brahma
vijñānaghanaḥ ity-ādibhiḥ śrutivacanairukta iti bhāvaḥ \|
pūrvasminsamāse vede prasaktivāraṇāyāha \| yadveti \| ity artha iti \|
jñānamanantaṁ

brahma, yato vāco nivartate ity-ādiśruteḥ yo māṁ paśyati sarvatra sarvaṁ
ca mayi paśyati \| tasyāhaṁ sulabhaḥ pārtha iti smṛteśceti bhāvaḥ
\|\|40-41\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mukhyatva-siddhiḥ paryagur iti \|
gāva indriyāṇi \| yasmāt yaṁ parityajya hetor vā pūrvatra na gacchanti
svātantryeṇa na tiṣṭhantīty arthaḥ \| uttaratra yam evālambya vartanta
ity arthaḥ \|\|41\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** harer api tad eva paraṁ
mukham ity āha---aśnātīti \| śraddhayā hutaṁ dattam ijyānāṁ nāmabhir iti
yathā, indrāya svāhā, ādityāya svāhā, iti ijyānām indrādīnāṁ nāmnā
vahnāv āhutir dīyate, tathaiva teṣāṁ nāmnā yadi brāhmaṇa-mukhe
pakvānnāni samarpayati, tadā ananta evāśnāti, tasmiṁś ca bhuktavati
teṣāṁ śāśvatī tṛptiḥ prītiś ca syād ity arthaḥ \| cetanayā bahiṣkṛte
rahite pāramahaṁsya-parān jñānino bhaktāś cārhantīti pāramahaṁsya-paryā
gāvo veda-vāco'ṅga-kiraṇāśd ca yasya saḥ \|\|41\|\|

**\...**

**\|\| 4.21.42-43 \|\|**

**yad brahma nityaṁ virajaṁ sanātanaṁ**

**śraddhā-tapo-maṅgala-mauna-saṁyamaiḥ \|**

**samādhinā bibhrati hārtha-dṛṣṭaye**

**yatredam ādarśa ivāvabhāsate \|\|**

**teṣām ahaṁ pāda-saroja-reṇum**

**āryā vaheyādhi-kirīṭam āyuḥ \|**

**yaṁ nityadā bibhrata āśu pāpaṁ**

**naśyaty amuṁ sarva-guṇā bhajanti \|\|**

**śrīdhara-svāmī (bhāvārtha-dīpikā) :** na kevalaṁ cetanatvena hutāśanād
viśeṣaḥ, kiṁ tu veda-jñānād apīty āha \| yad ity avyayam \| ye brahma
vedaṁ nityaṁ bibhrati teṣām ity uttareṇānvayaḥ \| maṅgalaṁ nāma---

> praśastācaraṇaṁ nityam apraśas tasya varjanam \|
>
> etad dhi maṅgalaṁ proktam ṛṣibhis tattva-darśibhiḥ \|\|

maunam adhyayana-virodhi-vārtā-tyāgaḥ \| samādhinā citta-sthairyeṇa \|
artha-dṛṣṭaye vedārtham api vicāra-yantīty arthaḥ \| yatra vede idaṁ
viśvam avabhāsate yathā ādarśe mukham \|\|42\|\|

he āryāḥ ! ā āyur yāvaj jīvam adhi kirīṭaṁ mukuṭasyopari vaheyeti
prārthanāyāṁ liṅ \| yaṁ reṇum \|\|43\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śraddhā āstikyaṁ, tapaḥ
svadharmācaraṇaṁ tapaḥ ity ukternityanaimittikakarmaniṣṭhatvaṁ, saṁyama
indriyanigrahaḥ \| ity artha iti \|\| pūrvoktasādhanaiścittasthairyaṁ
tena vedārthavicāra iti khinne citte kuto bodha ityāśayaḥ \| atra
maṅgalalakṣaṇavākyenācāra uktaḥ ācārahīnaṁ na punanti vedāḥ ity ukteḥ \|
atra brahmapadena vedaḥ paramātmā coktaḥ \| yāvadbrahmaviṣṭitaṁ tāvatī
vāk iti śruterdvayorlakṣaṇasāmyāt \| yadvā---yatra brahmakule idamuktaṁ
brahmadvayaṁ darpaṇe mukhamivābhāti darpaṇe mukurādarśau iti kośāt \|\|
evaṁ brahmakulamabhiṣṭūyātmakriyopadeśatas tatsevā yāvadāyuḥ kartavyeti
vidhatte he āryā ityanena brāhmaṇasevayaivāryatvamanyathā tannaśyati
mlecchādideśa tadabhāvādevānāryatvamata evaitaddeśasyāryāvarttam iti
saṁjñāpīti bhāvaḥ \| mukuṭasyoparītyasya śiraḥ syuṣṇīṣaṁ tadapari
mukuṭaṁ tadupari viprapādarajastadupari na kiñcitkarttavyaṁ tasya
sarvotkṛṣṭatvāt \|

> vipadgaṇadhvāntasahasrabhānavaḥ samīhitārthārpaṇakāmadhenavaḥ \|
> apārasaṁsārasamudrasetavaḥ punantu māṁ brāhmaṇapādareṇavaḥ \|\|

iti purāṇāntare tad ukteḥ \| āśu jhaṭiti pāpaṁ naśyati viprapādarajo
rājanhanti dāruṇaduṣkṛtam iti bhīṣmokteḥ \| amuṁ viprapādarajodhāriṇaṁ
sarvasaubhagatvasampattimattvādayo bhajanti sevante \|\|42-43\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yad brahmeti yugmakam \| yad iti
jaso luk chāndasaḥ, yo'dhikirīṭa-māyur iti citsukhaḥ \| yo reṇuḥ
\|\|45\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** cetanatvenaiva hutāśanād
viprāṇāṁ na śraiṣṭhyaṁ kintu veda-jñānād evety āha---yad yasmād brahma
vedaṁ śraddhādibhir bibhrati \| maṅgalaṁ nāma---

> praśastācaraṇaṁ nityam apraśas tasya varjanam \|
>
> etad dhi maṅgalaṁ proktam ṛṣibhis tattva-darśibhiḥ \|\|

maunam adhyayana-virodhi-vārtā-tyāgaḥ \| samādhinā citta-sthairyeṇa \|
kim-artham arthānāṁ vastu-mātrāṇāṁ dṛṣṭaye jñānāya \|

katham evam ? ata āha---yatra vede idaṁ jagat sarvam eva avabhāsate,
jñāna-viṣayībhavati \| ādarśe darpaṇe iva \|\|42\|\|

he āryāḥ ! ā āyur yāvaj jīvam adhi kirīṭaṁ vaheya prārthanāyāṁ liṅ \|
yaṁ reṇum amuṁ bibhrataṁ pumāṁsam \|\|43\|\|

**\...**

**\|\| 4.21.44 \|\|**

**guṇāyanaṁ śīla-dhanaṁ kṛta-jñaṁ**

**vṛddhāśr ayaṁ saṁvṛṇate'nu sampadaḥ \|**

**prasīdatāṁ brahma-kulaṁ gavāṁ ca**

**janārdanaḥ sānucaraś ca mahyam \|\|**

**śrīdhara-svāmī (bhāvārtha-dīpikā) :** guṇa-bhajanasya phalam āha \|
guṇāyanam anv anu saṁpadaḥ saṁvṛṇate samyag bhajanti \| tasmāt
prasīdatāṁ prasīdatu \| gavāṁ ca kulam \|\|44\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śīla-dhanaṁ sucaritaṁ
vidvān dharmajñān na te vṛddhā ye na vadanti dharmān ity ukteḥ \| yad
vā, kṛtaṁ vihitaṁ jānātīti kṛtajñas taṁ vimṛśya-kāriṇam ity arthaḥ \|
kṛtaṁ yuge\'lam-arthe syād vihite hiṁsite triṣu iti medinī \| tad uktaṁ
bhāraviṇā---

> sahasā vidadhīta na kriyām avivekaḥ paramāpadāṁ padam \|
>
> vṛṇate hi vimṛśya-kāriṇaṁ guṇa-lubdhāḥ svayam eva saṁpadaḥ \|\| iti
> kirātārjunīye \|

brahma-kula-sevā gokula-sevā brahmādi-parivṛta-janārdana-sevā ca
mumukṣūṇāṁ yathā-śāstram avaśyaṁ kartavyety āha---prasīdatām iti \|

> brahmā rudro mahendrādyā devāḥ sarve janārdanam \|
>
> anugacchanti vai yasmāt tasmāt tasyānugā hi te \|\| ity-ādipurāṇāt \|

yad vānucarā bhaktāḥ \|\|44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vṛddhāśrayam iti \| tādṛśaṁ
brāhmaṇam ekam apy āśritavantam ity arthaḥ \| guṇāyanam ity-ādikam
adhikāriṇo vṛddhāśrayasya viśeṣaṇam \| guṇāś cātra śānty-ādayaḥ sampado
vidyādayaś ca ta eva guṇa-śabdena pūrvatroktāḥ \| atra brāhmaṇānām eva
sarvopadeṣṭṛtvāt prasādyatvena śraiṣṭhyam abhipretam iti \| prasīdatāṁ
brahma-kulam ity antam uktvaiva gavām ity uktiḥ \|\|44\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** guṇa-bhajanasya phalam
āha---guṇāyanam iti \| samyak svayam eva vṛṇute patiṁvarā ivety arthaḥ
\| tasmāt prasīdatāṁ prasīdatu \|\|44\|\|

**\...**

**\|\| 4.21.45 \|\|**

**maitreya uvāca---**

**iti bruvāṇaṁ nṛpatiṁ pitṛ-deva-dvijātayaḥ \|**

**tuṣṭuvur hṛṣṭa-manasaḥ sādhu-vādena sādhavaḥ \|\|**

**vaṁśīdharaḥ (bhāvārtha-dīpikā-prakāśaḥ) :** sādhuvādena nirdoṣavākyena
\|\|45\|\|

---------------------------------------------------------------------------------------------------------------------

*na katamenāpi vyākhyātam.*

**\...**

**\|\| 4.21.46 \|\|**

**putreṇa jayate lokān iti satyavatī śrutiḥ \|**

**brahma-daṇḍa-hataḥ pāpo yad veno'tyatarat tamaḥ \|\|**

**madhvācāryaḥ (bhāgavata-tātparyam) :** veṇastho rājaso jīvaḥ pṛthunā
sva-gatiṁ gataḥ \|

svayaṁ tu tama evāpa sāttvikaḥ pṛthutām agāt \|\| iti ca \|\|46\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** sādhu-vādam āha---putreṇeti
ṣaḍbhiḥ \| yady ato veno'pi tamo narakam atyatarat atitatāra \|\|46\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** putreṇa satputreṇa so\'yaṁ
manuṣyalokaḥ putreṇa jayaḥ iti śruteratra manuṣyaloka ityupalakṣaṇaṁ
svargāder api ata eva śrīvedavyāsācāryeṇa lokān ity uktaṁ mūle \| tamaḥ
śrīpṛthujanmanaḥ pūrvaṁ katiciddināni prāptaṁ narakam \|
yadvā---brahmadaṇḍahatatvādavaśyaṁ bhāvi narakam \| mā kruddhād
brāhmaṇātprabho iti svaputramṛtyumuddiśya kaśyapaṁ prati d ity ukteḥ \|
śaśvatputreṇa pitarotyāyanbahulaṁ tamaḥ iti śruteḥ \| śaśvatputreṇa
maṅgalaputreṇa śaśvatsyād ātmapraśne ca maṅgale purākalpe sadārthe ca
iti medinyukteḥ \| maṅgalaṁ śubhaṁ tena satputreṇetyāyātaṁ na tu
putramātreṇa kuputro nāśayetkulam ity uktivirodhāt \|\|46\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** putreṇeti \| sat-putreṇety arthaḥ
\| tamaḥ śrī-pṛthu-janmanaḥ pūrvaṁ katicid dināni prāptaṁ narakam \|
anubhāvataḥ śrī-nṛsiṁhādi-prādurbhāva-kāraṇād bhakti-lakṣaṇāt prabhāvād
ity arthaḥ \| śrī-vārāhādy-avatāre kāraṇāntaram apy asti \| atra tu sa
eva kāraṇam iti bhāvaḥ \|\|46\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 4.21.47 \|\|**

**hiraṇyakaśipuś cāpi bhagavan-nindayā tamaḥ \|**

**vivikṣur atyagāt sūnoḥ prahlādasyānubhāvataḥ \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam***.**

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atra pramāṇāntaram āha
anubhāvataḥ śrīnṛsiṁhādiprādurbhāvakāraṇādbhaktilakṣaṇātprabhāvād ity
arthaḥ \|\|47\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tamo narakam \|\|47\|\|

**\...**

**\|\| 4.21.48 \|\|**

**vīra-varya pitaḥ pṛthvyāḥ samāḥ sañjīva śāśvatīḥ \|**

**yasyedṛśy acyute bhaktiḥ sarva-lokaika-bhartari \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam***.**

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** viśeṣeṇerayati kampayati
pākhaṇḍijanān śatrusainyaṁ veti vīra āstikaḥ śūraś ca teṣu varya
śreṣṭheti
sanmārgopadeṣdṛtvāddasyunāśakatvāccāsmākamaihikapāratrikasukhakartā tvaṁ
ciraṁ jīveti bhāvaḥ \| vīrabhogyā vasundharā ity abhijanokteḥ \|
pṛthivīpatitvamāgataṁ vīravaryetyāmantraṇena \| tataś ca duhitṛtve
cakāremām iti pūrvoktivyākopavāraṇāya punar āmantrayanti he pṛthvyāḥ
pitar iti pātṛtvātpitaiva pṛthvīpadamapyatra pṛthivīsthaparaṁ
tātsthyāttācchabdyam iti nyāyena yasya tava sarvalokānāmekabhartari
mukhyapālake eke mukhyānyakevalāḥ ity amaraḥ \| īdṛśī alaukikī
\|\|48\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** he pṛthvyāḥ pitaḥ !
\|\|48\|\|

**\...**

**\|\| 4.21.49 \|\|**

**aho vayaṁ hy adya pavitra-kīrte**

**tvayaiva nāthena mukunda-nāthāḥ \|**

**ya uttamaślokatamasya viṣṇor**

**brahmaṇya-devasya kathāṁ vyanakti \|\|**

**śrīdhara-svāmī (bhāvārtha-dīpikā) :** mukunda-nāthāḥ sma \|
tvan-nāthatvam eva mukunda-nāthatve paryavasitam ity arthaḥ \| tatra
hetuḥ---ya iti \|\|49\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** he pavitrakīrte
bhagavad-bhaktamukhyatvāllokapāvanakīrtimāṁstvamasītyabhiprāyaḥ \|
madbhaktiyukto bhuvanaṁ punāti ityekādaśe vakṣyamāṇatvāt \| aho bhāgyam
\| ity artha iti \| tavāpi mukundāvatāratvena sāgarataraṅganyāyena
mukundābhinnatvānmukundatvam eva mukundabhaktividhāyakatvādvā tathā tvam
iti bhāvaḥ \| haribhaktyupadeṣṭṛṇāṁ hariṇā sāmyamiṣyate ity uktaṁ
bhaktitaraṅgiṇyādau \| yad vā, pavitrāṇāṁ pavitraṁ yaḥ ity ukteḥ
pavitrasya hareḥ kīrtanaṁ kīrtir yasya tatsambuddhau \| tathā
haribhaktasya tava saṅgādvayam api haribhaktā jātā iti bhāvaḥ \|\|49\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vyanakṣīti kvacit \| vyanakṣīr iti
citsukhaḥ \|\|49\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mukunda-nāthāḥ abhūma \|
tavaiva mukundatvāt mukunda-bhakti-vidhāyakatvād veti bhāvaḥ \| yo
bhavān \|\|49\|\|

**\...**

**\|\| 4.21.50 \|\|**

**nātyadbhutam idaṁ nātha tavājīvyānuśāsanam \|**

**prajānurāgo mahatāṁ prakṛtiḥ karuṇātmanām \|\|**

**śrīdhara-svāmī (bhāvārtha-dīpikā) :** ājīvināṁ sevakānām ā samyag
anuśāsanam \| prajāsv anurāgaḥ \| prakṛtiḥ svabhāvaḥ \|\|50\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nātheti \| svāmināmayam
eva mukhyo dharma ity āha mahatāṁ lakṣaṇam āha---karuṇātmani yeṣāṁ teṣām
\|\|50\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam***.**

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ājīvināṁ sevakānām ā
samyag anuśāsanam \| prajādy-anurāgaḥ prakṛtiḥ svabhāvaḥ \|\|50\|\|

**\...**

**\|\| 4.21.51 \|\|**

**adya nas tamasaḥ pāras tvayopāsāditaḥ prabho \|**

**bhrāmyatāṁ naṣṭa-dṛṣṭīnāṁ karmabhir daiva-saṁjñitaiḥ \|\|**

**śrīdhara-svāmī (bhāvārtha-dīpikā) :** upāsāditaḥ prāpitaḥ \| karmabhir
bhrāmyatām \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tamojñānamihocyate ity
uktestamasojñānasya tatkāryībhūtasaṁsārasya pāraḥ paramātmā tamasaḥ
parastāt iti śruteḥ \| naṣṭadṛṣṭīnāṁ naṣṭajñānānām \| prabho iti \|
prabhutvād eva tvayā saṁsāro darśitastavetarasyātra sāmarthyaṁ nāstīti
bhāvaḥ \|\|51\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam***.**

**\...**

**\|\| 4.21.52 \|\|**

**namo vivṛddha-sattvāya puruṣāya mahīyase \|**

**yo brahma kṣatram āviśya bibhartīdaṁ sva-tejasā \|\|**

**madhvācāryaḥ (bhāgavata-tātparyam) :** aho vayam ity-ādi
tat-stha-parameśvara-rūpāpekṣayā **yo brahma-kṣatram āviśya** iti
vacanāt \|\|52\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** īśvara-dṛṣṭyā viprādayo'pi
praṇamanti\--**nama** iti \| **brahmāviśya** brāhmaṇa-jātim adhiṣṭhāya
**kṣatraṁ** kṣatriyaṁ bibharti \| kṣatraṁ cāviśya brahma bibharti \| tad
ubhayaṁ cāviśya **idaṁ** viśvaṁ bibharti \|\|52\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yo brahma brāhmaṇa-jātiṁ
kṣatraṁ kṣatriya-jātim āviśya dhṛtvedaṁ viśvaṁ pāti, tasmā iti yojanā \|
atra brahma-kṣatra-śabdau bhāva-nirdeśa-parau, tena brāhmaṇatvaṁ
kṣatriyatvaṁ ca prāpya tat-kule\'vatīryety arthaḥ \| evaṁ cet kathaṁ
nanda-gṛhe bhagavad-avatāras tasya vaiśya-vṛttiś caturdheyaṁ \[?\] vayaṁ
go-vṛttayo\'niśam \[bhā.pu. 10.24.21\] iti śrī-nandarājaṁ
śrī-kṛṣṇa-candrokter vaiśyatvāt ity uktāv uddhāram āha na hi nandagṛhe
bhagavad-avatāro jātaḥ, kiṁ tu vasudevagṛhe\'vatīrya taddvārā
kaṁsacchalanāya bhagavānāgata iti śrīdaśame sphuṭataraṁ vakṣyati \| evaṁ
cet tarhi kathaṁ paramāpta-śiromaṇinā yāgīndreṇa nandasyātmaja utpanne
jātānando mahāmanāḥ \[10.5.1\] iti mṛṣoktaṁ na hi paramāpadgato\'pi yogī
mṛṣā vadati kuto yogīndras tatrāpi śrī-bādarāyaṇiḥ \| yadi
śrī-nanda-gṛhe bhagavad-avatāro nābhūttadā nandas tv ātmaja āyāta ittham
eva kiṁ nāvādīd yato noktam ato nandagṛhe sākṣād eva bhagavānavatīrṇaḥ
kanyayā sākam iti ata eva adṛśyatānujā viṣṇoḥ sāyudhāṣṭa-mahābhujā
\[bhā.pu. 10.4.9\] ity uktam \| vastutas tu śrī-nanda-rājo\'pi
yādavatvāt kṣatriya eva yādavānāṁ hitārthāya dhṛto\'dri-pravaro mayā iti
hari-vaṁśokteḥ \| etac cakravarti-viśvanāthādibhir bahudhoktaṁ
śrī-daśame\'ta uparamyate \|

yad vā, brahma-kṣatreti padaṁ dvijāti-paraṁ tena na
śrī-nanda-nandanāvatāre ko\'pi śaṅkāvasara iti \| yad vā, vaiśyena
sahitaṁ kṣatraṁ vaiśya-kṣatraṁ brahmaṇā sahitaṁ vaiśya-kṣatraṁ
brahma-kṣatram atra madhyama-pada-lopī samāsaḥ śāka-pārthivādayo na
kevalaṁ karmadhārīyāḥ kintu tatrādi-śabdasya vyavasthārthatvam āśritya
sarva-samāsajāte madhyama-pada-lopī samāso bhavatīti dhyeyam iha tu
tat-puruṣaḥ sama-stutaḥ karmadhāraya-viśeṣa eva, itthaṁ
prāktana-śābdikair vyavasthāpitam \| vivṛddha-sattvāya
rajas-tamo-nabhibhūta-śuddha-sattva-svarūpāya \| yadvā, yaḥ pṛthu-rūpo
bhavān kṣatraṁ venāṅgajāta-deham āviśyedaṁ brahma-kulaṁ sva-tejasā
bibharti pālayati, tasmai \|\|52\|\|

iti śrīmad-bhāgavata-bhāvārtha-dīpikā-prakāśe caturtha-skandhe
ekaviṁśo\'dhyāyaḥ \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam***.**

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** īśvara-dṛṣṭyā
viprādayo'pi praṇamanti, nama iti \| brahmāviśya brāhmaṇa-jātim
adhiṣṭhāya kṣatraṁ kṣatriyaṁ bibharti \| kṣatraṁ cāviśya brahma bibharti
\| tad ubhayaṁ cāviśyedaṁ viśvaṁ bibharti \|\|52\|\|

iti sārārtha-darśinyāṁ harṣiṇyāṁ bhakta-cetasām \|

ekaviṁśaś caturthasya saṅgataḥ saṅgataḥ satām \|\|\*\|\|

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁ vaiyāsikyāṁ caturtha-skandhe

pṛthu-carite prajā-vākyam nāma

ekaviṁśo'dhyāyaḥ \|

\|\|4.21 \|\|

**\...**

**(4.22)**

## 
**atha dvāviṁśo'dhyāyaḥ**

<details><summary>विषयः</summary>

mahārājāya pṛthave sanatkumāra-kṛto jñānopadeśaḥ \|
</details>

**\|\| 4.22.1 \|\|**

**maitreya uvāca---**

**janeṣu pragṛṇatsv evaṁ pṛthuṁ pṛthula-vikramam \|**

**tatropajagmur munayaś catvāraḥ sūrya-varcasaḥ \|\|**

**śrīdhara-svāmī (bhāvārtha-dīpikā) :**

dvā-viṁśe tu paraṁ jñānaṁ pṛthave hari-śāsanāt \|

sanat-kumāro bhagavān upādiśad itītyate \|\|

munayaḥ sanakādayaḥ \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** paraṁ paratvāpādakam \|
pṛthulodhikaṁ vikramo yasya tam \| tatra samāje samājo hi sa ca svagṛhe
eva jāto jñeyaḥ \| eṣa svasadmopavane sametya sanatkumāraṁ
bhagavantamekam ity ukteḥ \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** arciṣā kathambhūtayā ? lokān
apāpān kurvatyeti citsukhaḥ \| kurvāṇān iti kvacit \|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

dvā-viṁśe paramaṁ jñānaṁ jñāpá tataḥ param \|

sanat-kumāraḥ pṛthave śuddhāṁ bhaktim upādiśat \|\|

pragṛṇatsu stuvatsu \|\|1\|\|

**\...**

**\|\| 4.22.2 \|\|**

**tāṁs tu siddheśvarān rājā vyomno'vatarato'rciṣā \|**

**lokān apāpān kurvāṇān sānugo ñcaṣṭa lakṣitān \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** arciṣā lakṣitān sanakādaya iti jñāpitān \|
acaṣṭāpaśyat \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** siddheśvarān munīśvarān
siddho nā vyāsādau bhede yogasya devayoneś ca iti medinī \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

**\...**

**\|\| 4.22.3 \|\|**

**tad-darśanodgatān prāṇān pratyāditsur ivotthitaḥ \|**

**sa-sadasyānugo vainya indriyeśo guṇān iva \|\|**

**śrīdhara-svāmī (bhāvārtha-dīpikā) :** teṣāṁ darśanenodgatān prāṇān
prāptum icchur iva \| ayaṁ bhāvaḥ---

> ūrdhvaṁ prāṇā hy utkrāmanti yūnaḥ sthavira āyati \|
>
> pratyutthānābhivādābhyāṁ punas tān pratipadyate \|\|

\[manu 2.120, mabhagavat-sandarbhā. 5.38.1, 13.107.32\] iti smṛteḥ \|

prāṇās tāvat tat tejasākṣiptās tān pratyudgacchanti, ataḥ svayam
anudgacchataḥ prāṇa-hāniḥ syād iti bhayād iva sa-sambhramaṁ pratyudgamaṁ
cakāreti \| saha sadasyair anugaiś ca vartamānaḥ \| indriyeśo jīvo guṇān
gandhādīn prati yathodgacchatīty autsukye dṛṣṭāntaḥ \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** pratyāditsur iti citsukhaḥ \|
pratyāpitsur iti kvacit \|\|3\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** abhyutthānam
utprekṣate---teṣāṁ darśanena darśana-tejasā udgatān prāṇān prati prāptum
icchur iva \|

> ūrdhvaṁ prāṇā hy utkrāmanti yūnaḥ sthavira āyati \|
>
> pratyutthānābhivādābhyāṁ punas tān pratipadyate \|\|

\[manu 2.120, mabhagavat-sandarbhā. 5.38.1, 13.107.32\]

iti smṛter abhyarthitān abhyutthān ata āyuḥ kṣayokteḥ \| indriyeśo jīvo
guṇān gandhādīn pratītyautsuko dṛṣṭāntaḥ \|\|3\|\|

**\...**

**\|\| 4.22.4 \|\|**

**gauravād yantritaḥ sabhyaḥ praśrayānata-kandharaḥ \|**

**vidhivat pūjayāṁ cakre gṛhītādhyarhaṇāsanān \|\|**

**śrīdhara-svāmī (bhāvārtha-dīpikā) :** yantrito vaśī-kṛtaḥ \| gṛhītam
adhyarhaṇam arghyam āsanaṁ ca yais tān \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
atrāśayamanusaṁmatyāha---ayaṁ bhāva iti \| āyati āgate sthavire vṛddhe
yūnastaruṇasya upalakṣaṇamato yuvasthaviraśabdāvalpamahatoḥ, yataḥ
prāṇahāniḥ syād anuttiṣṭhato\'to hetoḥ \| atredaṁ tattvaṁ
vṛddhānādaraṇādāyuḥ kṣīyate tadbhayāttadādaro vidheya iti \|\|3-4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yantritaḥ
saṅkucita-kāyika-vācika-vṛttiḥ \|\|4\|\|

**\...**

**\|\| 4.22.5 \|\|**

**tat-pāda-śauca-salilair mārjitālaka-bandhanaḥ \|**

**tatra śīlavatāṁ vṛttam ācaran mānayann iva \|\|**

**śrīdhara-svāmī (bhāvārtha-dīpikā) :** mārjitaṁ kṣālitam
alaka-bandhanaṁ yasya \| mānayann iva svayaṁ cacāra \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** teṣāṁ sanakādīnāṁ
pādāvanejanāṁbubhiḥ tatra tadā śīlavadbhirevaṁ vartitavyam iti
svayamācaranmānayannivātraivārthe jñeyaḥ \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śīlavatāṁ vṛttim iti
śīlavadbhir evaṁ vartitavyam iti svayam ācaran mānayann iva \| man jñāne
\|\|5\|\|

**\...**

**\|\| 4.22.6 \|\|**

**hāṭakāsana āsīnān sva-dhiṣṇyeṣv iva pāvakān**

**śraddhā-saṁyama-saṁyuktaḥ prītaḥ prāha bhavāgrajān \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** bhavasyāpy agrajatvena mānyān \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** hāṭakāsane kāñcanapīṭhe
suvarṇaṁ hāṭakaṁ vāhnaṁ kaladhautaṁ ca kāṁcanam iti kośāt \|
svadhiṣṇyeṣu kuṇḍeṣu pāvakān sāvasathyagārhapatyādivahnitrayān \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

**\...**

**\|\| 4.22.7 \|\|**

**pṛthur uvāca---**

**aho ācaritaṁ kiṁ me maṅgalaṁ maṅgalāyanāḥ \|**

**yasya vo darśanaṁ hy āsīd durdarśānāṁ ca yogibhiḥ \|\|**

**śrīdhara-svāmī (bhāvārtha-dīpikā) :** prītaḥ prāhety uktaṁ tad eva
prīti-pūrvakaṁ vacanam āha---aho iti daśabhiḥ \| he maṅgalāyanāḥ
maṅgalam ayanaṁ yeṣām \| mayā kiṁ maṅgalam ācaritam yasya me yogibhir
api durdarśānāṁ vo darśanam āsīt ? \|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** maṅgalaṁ bhagavānviṣṇuḥ
ity ukterviṣṇurevāyanaṁ sthānaṁ yeṣāṁ te hariḥ śaraṇam evātra nityaṁ
yeṣāṁ mukhe vacaḥ iti pādmokteḥ, maṅgala-rūpāṇāṁ darśanānmamāpi maṅgalaṁ
bhaviṣyatīti bhāvaḥ \| pūrvam api mayā maṅgalamavaśyamācaritamaho
tadahaṁ na jāne saṁpratyapi pāpahānirūpaṁ maṅgalaṁ jātaṁ mahatāṁ
darśanaṁ trikālasukhadamastīti, etadabhipretyaiva śiśupālavadhe---

> haratyaghaṁ samprati hetureṣyataḥ śubhasya pūrvācaritaiḥ kṛtaṁ śubhaiḥ
> \|
>
> śarīrabhājāṁ bhavadīyadarśanaṁ vyanakti kālatritaye\'pi yogyatām \|\|

iti nāradaṁ prati śrī-kṛṣṇenoktam \|\|7\|\|

---------------------------------------------------------------------------------------------------------------------

**sanātana-gosvāmī:** \[ha.bha.vi. 10.340\] maṅgalam ayanaṁ yeṣāṁ he
maṅgalāyanāḥ ! mayā kiṁ maṅgalam ācaritaṁ yasya me yogibhir api
durdarśānām ? \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.22.8 \|\|**

**kiṁ tasya durlabhataram iha loke paratra ca \|**

**yasya viprāḥ prasīdanti śivo viṣṇuś ca sānugaḥ \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** svasya
sarvalabdhavyayogyatāṁ sūcayati kim iti \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kiṁ ca, tvādṛśāś ca viprāḥ
sādhāraṇā na bhavantīty arthāntara-nyāsena vyanakti---kiṁ tasyeti
\|\|8\|\|

**\...**

**\|\| 4.22.9 \|\|**

**naiva lakṣayate loko lokān paryaṭato'pi yān \|**

**yathā sarva-dṛśaṁ sarva ātmānaṁ ye'sya hetavaḥ \|\|**

**madhvācāryaḥ (bhāgavata-tātparyam) :**

> sarvajñāś ca viriñcādyā na jānīyur hariṁ param \|
>
> hetavo jagato'py asya yathāsau veda keśavaḥ \|\| iti tantra-sāre
> \|\|9\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** durdarśatvam evāha---naiveti \|
sarva-dṛśam ātmānaṁ yathā sarve dṛśyā na lakṣayante \| ye'sya viśvasya
hetavo mahad-ādayo manv-ādayo vā \| yad vā, kathaṁ-bhūtān ? ye'sya
sarva-dṛg-ātma-darśanasya hetavaḥ, tān \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mahadādīnāṁ
jagaddhetutvasya vijñeyatve\'py alpajñabuddhyāroho na bhavati tadartham
āha---manvādayo veti \| atrāprakṛtaṁ mahanmanvādigrahaṇaṁ yāniti
padāpekṣitasanakādigrahaṇasyaivaucityādata āha---yadveti \| asyeti
padādīnāmavyavahitaparāmarśitvenātmagrahaṇāyeti ātmapadasyāpyatra
tātparyānupapattyātmadarśane lakṣaṇā kāryā ātmaivedamagra āsīt iti
śruterātmana eva sarvahetutvamavasīyate tathā ahaṁ sarvasya prabhavaḥ
iti śrīgītokteś ca \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** va iti pūrvoktān
viśinaṣṭi---naiveti \| ātmānaṁ paramātmānam evam asya sākāratvaṁ
darśitam \|\|9\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** durdarśatvam
evāha---naiva lakṣayate paśyati yathā sarva-dṛśaṁ sarva-darśinam ātmānaṁ
sarvo'pi loko na paśyati \| lokasya kā vārtā ? ye'sya viśvasya hetavo
brahma-marīci-prabhṛtayaḥ, te'pi na paśyanti \|\|9\|\|

**\...**

**\|\| 4.22.10 \|\|**

**adhanā api te dhanyāḥ sādhavo gṛha-medhinaḥ \|**

**yad-gṛhā hy arha-varyāmbu- tṛṇa-bhūmīśvarāvarāḥ \|\|**

**śrīdhara-svāmī (bhāvārtha-dīpikā) :** yeṣāṁ sādhūnāṁ gṛhā arhāṇāṁ
pūjyānāṁ varyā varaṇīyāḥ svīkārārhā ambv-ādayo yeṣu tādṛśāḥ \| ambu ca
tṛṇaṁ ca bhūmiś ca īśvaro gṛha-svāmī cāvarā bhṛtyādayaś ca \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atredaṁ tattvaṁ
bhakṣyadravyābhāve pānārthembu ca tadabhāve śayyārthaṁ tṛṇāni ca
tadabhāve āsanārthaṁ pariṣkṛtabhūmiś ca tadabhāve
prītivāgañjalyādyarthaṁ gṛhasvāmī ca tasyāpy abhāve avarāḥ
sāśrupraṇipātādyarthaṁ tatputrakalatrādayaś ca yeṣvarhāṇāṁ varaṇīyāsta
ity arthaḥ \| sādhavaḥ sadācāraniṣṭhāḥ \|\|10\|\|

---------------------------------------------------------------------------------------------------------------------

**sanātana-gosvāmī:** \[ha.bha.vi. 10.341\] yeṣāṁ sādhūnāṁ gṛhāḥ
arhāṇāṁ pūjyānāṁ varyā varaṇīyāḥ svīkārārhāḥ, caryeti pāṭhe
ācaraṇa-yogyāḥ ambv-ādayo yeṣu tādṛśāḥ \| ambu ca tṛṇaṁ ca bhūmiś ca
īśvaro gṛha-svāmī ca avarāś ca bhṛtyādayaḥ \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tṛṇa-bhūmi-suvāg-dhārā iti
citsukhaḥ \|

> phala-mūlais tṛṇair vāpi vāgbhir adbhir vilocanaiḥ \|
>
> pūjyante tīrthinaḥ sadbhir vilupta-vibhavair api \|\|

atredaṁ padyaṁ kvacit vartate \| tatra vākyasya ṭīkā-mate daśa
padyatvāviśeṣa-bodhaś ca \| kiṁ tasyety-ādi-padyābhāvāt \| kintv
etan-mate ṭīkāsaṁvāditā syāt \| kin tasyety-ādikam ayojayitvaiva
durdarśatvam āheti \| sahasā yojanāt śalākāprāptaṁ tūbhayam eva
\|\|10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yeṣāṁ sādhūnāṁ gṛhā
arha-varyāḥ arhāṇāṁ pūjya-janānāṁ varyā varaṇīyāḥ svīkārārhā ambv-ādayo
yeṣu, bhakṣya-dravyābhāve pānārtham ambu ca, tad-abhāve śayyārthaṁ
tṛṇāni ca, tad-abhāve āsanārthaṁ pariṣkriyamāṇā bhūmiś ca, tad-abhāve
prīti-vāg-añjaly-ādy-artham īśvaro gṛha-svāmī ca tasyāpy abhāve avarāś
ca sāśru-praṇipātādy-arthaṁ tat-putra-kalatrādayaś ca yeṣu \|\|10\|\|

**\...**

**\|\| 4.22.11 \|\|**

**vyālālaya-drumā vai teṣv ariktākhila-sampadaḥ \|**

**yad-gṛhās tīrtha-pādīya- pādatīrtha-vivarjitāḥ \|\|**

**śrīdhara-svāmī (bhāvārtha-dīpikā) :** vyālānām ālayā drumā eva te \|
ariktāḥ pūrṇā akhilāḥ sampado yeṣu tādṛśā api yad gṛhā ye gṛhās
tīrtha-pādīyā vaiśṇavās teṣāṁ pāda-tīrthena vivarjitāḥ \|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tad evaṁ brāhmaṇatvena
stutvā vaiṣṇavatvena stauti \| tatraiva mukhyavaiṣṇavapadasya sthitestad
uktamādipurāṇe---

> brāhmaṇā vaiṣṇavā mukhyā yato viṣṇumukhodbhavāḥ \|
>
> aṅgeṣu devatāḥ sarvā mukhe vedā vyavasthitāḥ \|\|
>
> viṣṇunā samatāṁ nītāste jñeyā vaiṣṇavottamāḥ \|
>
> vipraiḥ kṛtāstrayo varṇā vaiṣṇavāḥ saṁbhavanti hi \|\|

iti vipraiḥ kṛtā ity ukterbrāhmaṇasyairvānyavarṇānāṁ yathādhikāraṁ
vaiṣṇavamantradīkṣākaraṇedhikāraḥ \| yo varṇā vipretarā ye teṣāṁ
vaiṣṇavatve\'dhikāro na tu dīkṣādāna ityanyatra vistaraḥ \| vyālānāṁ
vyālavatkaṭuvāgviṣavarṣiṇāṁ putrakalatrādīnāmālayo yeṣu tathābhūtā drumā
eva te gṛhasthā yeṣāṁ chāyāpi kair api bhītyā na spṛśyata iti bhāvaḥ \|
vaipadam evārthe pādatīrthena pādakṣālanodakena \|\|11\|\|

---------------------------------------------------------------------------------------------------------------------

**sanātana-gosvāmī:** \[ha.bha.vi. 10.336\] vyālānām ālayā drumā eva,
ariktāḥ pūrṇāḥ akhilāḥ sampado yeṣu tādṛśā api \| yad-gṛhā ye gṛhāḥ
tīrtha-pādīyā vaiṣṇavās teṣāṁ pāda-tīrthena pādodakena vā vivarjitāḥ
\|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad evaṁ brāhmaṇatvena stutvā
vaiṣṇavatvena stauti---vyāleti \| "drumā hy ete" iti kvacit \|\|11\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vyāla-tulyānām
kaṭu-vāg-viṣa-varṣiṇāṁ putra-kalatrādīnām ālayā yeṣu tathā-bhūtā drumā
eva, te gṛhasthā yeṣāṁ chāyāpi kair api bhītyā na spṛśyata iti bhāvaḥ \|
ariktāḥ pūrṇā akhilāḥ sampado yeṣāṁ tathā-bhūtāḥ \| tathā-bhūtā api
yeṣāṁ gṛhās tīrtha-pādīyānāṁ vaiśṇavānāṁ pāda-tīrthena
pāda-kṣālanodakena rahitāḥ \|\|11\|\|

**\...**

**\|\| 4.22.12 \|\|**

**svāgataṁ vo dvija-śreṣṭhā yad-vratāni mumukṣavaḥ \|**

**caranti śraddhayā dhīrā bālā eva bṛhanti ca \|\|**

**śrīdhara-svāmī (bhāvārtha-dīpikā) :** svāgataṁ bhadram āgamanaṁ jātam
\| yad yasmād bālā eva bhavanto bṛhanti vratāni caranti \| yad vā, yeṣāṁ
vo vratāny eva bālāś caranti \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dvijaśreṣṭhā ity
uktervaiṣṇave jātibuddhirna kartavyetyuktavantaḥ parāstāḥ \| nanu teṣāṁ
bālavatpratīyamānatve\'pi na bālaśabdaprayoga ucitaḥ
pañcaṣaḍḍhāyanārbhābhāḥ pūrveṣām api pūrvajāḥ ity ukterata āha---yadveti
\| anye bālā ajñā mumukṣavo muktikāmā yadvratānīti \| dhīrā
dhairyavantaḥ santaḥ bṛhanti yāvadāyurnaiṣṭhikatvānmahānti \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** athaitān vaiṣṇavatve'pi
jñāna-pradhānān jñātvā tad-aṁśena stauti---svāgatam iti tribhiḥ \| bālā
eva bālyāvasthām ārabhyaivety arthaḥ \| bṛhanti sarvato mahānti vratāni
parivrāḍ ucitāni \|\|12\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yad yasmāt bṛhanti
vratāni brahmacaryāṇi mumukṣavaḥ śraddhayā caranti \| bhavantas tu bālā
eva muktā eveti brahmacarya-kaṣṭaṁ mumukṣā-kaṣṭaṁ ca na jānantīti bhāvaḥ
\|\|12\|\|

**\...**

**\|\| 4.22.13 \|\|**

**kaccin naḥ kuśalaṁ nāthā indriyārthārtha-vedinām \|**

**vyasanāvāpa etasmin patitānāṁ sva-karmabhiḥ \|\|**

**śrīdhara-svāmī (bhāvārtha-dīpikā) :** indriyārthā viṣayās tān evārthaṁ
puruṣārthaṁ ye vidanti teṣāṁ naḥ vyasanāny upyante yasmiṁs tasmin
saṁsāre \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** teṣāṁ
sarvadānandamagnatvamālakṣya kuśalapraśnānaucityātsvakuśalam eva
pṛcchati vyasanāni vipada upyante bījavannikṣipyante\'sminniti---

> vyasanaṁ tu śubhe saktau pānastrīmṛgayādiṣu \|
>
> daivāniṣṭaphale\'pāye vipattau niṣphalodyame \|\| iti medinī
> \|\|13\|\|

**sanātanaḥ** (ha.bha.vi. 10.342) : he nāthāḥ ! kaccid iti praśne \|
indriyārthaṁ viṣayam eva arthaṁ puruṣārthaṁ ye vidanti teṣāṁ naḥ
vyasanāny upyante yasmin saṁsāre \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** indriyārthaṁ
viṣaya-sukham eva puruṣārthaṁ jānatām asmākaṁ, vyasanāny upyante yasmin,
tasmin saṁsāre \|\|13\|\|

**\...**

**\|\| 4.22.14 \|\|**

**bhavatsu kuśala-praśna ātmārāmeṣu neṣyate \|**

**kuśalākuśalā yatra na santi mati-vṛttayaḥ \|\|**

**śrīdhara-svāmī (bhāvārtha-dīpikā) :** nanv abhyāgatānāṁ kuśalaṁ
pṛcchyate loke, na tv ātmanas tatrāha---bhavatsv iti \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atrākṣipati---nanv iti \|
abhyāgateṣu kuśalapraśnasyocitatve\'pi bhavatsu sa nocitas tatra
hetuḥ---ātmārāmeṣv iti \| ātmanā bhagavatā saha ramaṇaṁ krīḍā yeṣāṁ teṣu
\| yad vā, saptamyantena samāsaḥ \| yatra yeṣu buddher ātmā mahānparaḥ
iti śruterātmārāmeṣu buddheḥ paratrātmani ramamāṇeṣu
buddhivṛttirūpakuśalāni dharmāṇāṁ sambandho na sambhavatīti bhāvaḥ
\|\|14\|\|

---------------------------------------------------------------------------------------------------------------------

**sanātana-gosvāmī:** \[ha.bha.vi. 10.343\] nanu bhāgavatānām eva
kuśalaṁ pṛcchyate, na tv ātmanas tatrāha---bhavatsv iti \| kuśalā
akuśalāś ca mater vṛttayo'pi yeṣāṁ na santi \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanv abhyāgatānāṁ prati
kuśala-praśnas teṣām eva kriyate, na tv ātmana ity ata āha---bhavatsv
iti \| tenābhyāgateṣu kuśala-praśnasyāvaśyakatvāt,
yuṣmat-sambandhi-kuśala-praśnasyānaucityāt sva-sambandhy eva kuśalaṁ
pṛṣṭam iti bhāvaḥ \|\|14\|\|

**\...**

**\|\| 4.22.15 \|\|**

**tad ahaṁ kṛta-viśrambhaḥ suhṛdo vas tapasvinām \|**

**sampṛcche bhava etasmin kṣemaḥ**[^21] **kenāñjasā bhavet \|\|**

[^21]: kṣemo bhagavat-prāpti-lakṣaṇaḥ (rā.te.)


**śrīdhara-svāmī (bhāvārtha-dīpikā) :** tat tasmāt kṛta-viśvāsaḥ saṁs
tapasvināṁ santaptānāṁ suhṛdo vo yuṣmān pṛcchāmi \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kiṁ ca,
yuṣmadāgamanamasmaduddhāraprayojanakam eva buddhyate
tasmādātmakuśalapraśna eva mama samprati yujyate ityata āha---tadaham
iti \| yato yūyaṁ tapasvināmatra saṁsāre suhṛdastattasmāddhetoḥ kena
sādhanenāṁjasā jhaṭityañjasāhnāya ity amaraḥ \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** pūrvaṁ na kāmaye nātha tad apy
ahaṁ kvacid \[bhā.pu. 4.20.24\] ity-ādau śuddha-bhakty-eka-niṣṭhatvena
vyakto'pi sa uttamaḥ ślokety-ādau bhagaval-līlā-śravaṇa-mātreṇa
sammatānuṣaṅgika-jñāna-prāptir api sa itthaṁ loka-guruṇeti pūrvoktaṁ
śrī-bhagavan-nirdeśa-gauraveṇa \| tatra śīlavatāṁ vṛttam ācarann ity
atrokta-mahad-ādara-svabhāvena ca tad vivakṣitam \| jñānam api śrotum
anumodate---tad aham iti \|\|15\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, yuṣmad-āgamanam
asmad-uddhāra-prayojanakam eva saubhāgyate, tasmād ātma-kuśala-praśna
eva mama samprati yujyate ity ata āha---tad aham iti \| kṣemaḥ kṣemam
\|\|15\|\|

**\...**

**\|\| 4.22.16 \|\|**

**vyaktam ātmavatām ātmā bhagavān ātma-bhāvanaḥ \|**

**svānām anugrahāyemāṁ siddha-rūpī caraty ajaḥ \|\|**

**madhvācāryaḥ (bhāgavata-tātparyam) :**

> hares tu pratimā prājñās tatrasthaḥ keśavaḥ svayam \|
>
> dadāti jñānam īśeśaḥ paramātmā svayaṁ vibhuḥ \|\| iti ca \|\|16\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** na khalv anya-yogi-tulyā yūyaṁ,
kintu sākṣād bhagavān evety āha \| vyaktaṁ niścitam ātmavatāṁ dhīrāṇām
ātmā teṣv ātmatvena prakāśamānaḥ \| ātmānaṁ bhāvayati prakāśayatīti
tathā \| ajaḥ śrī-nārāyaṇaḥ imāṁ pṛthvīṁ carati \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** teṣāṁ prakarṣam āha---na
khalv iti \| niścitaṁ spaṣṭaṁ vyaktaṁ spaṣṭe budhe tu nā ity abhidhānāt
\| yadvātmā svayam evātmatvena varttate yeṣāṁ te ātmavanta ātmajñāninaḥ
teṣāmātm eva prītiviṣayībhūta ity arthaḥ \| svānāṁ sveṣāṁ
sarvakāryābhāvo gaṇakār yasyānityatvād ity arthaḥ \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bhagavat-tad-abheda-nirdeśena tam
ubhayam api hetuṁ svayam eva darśayati---vyaktam iti \|\|16\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhavantaṁ khalu
mad-iṣṭa-devo bhagavān nārāyaṇa evety ahaṁ jānāmīty āha---vyaktam iti \|
ātmā svayam eva sevyatvena vartate yeṣāṁ te ātmavanto bhaktās teṣām ātmā
ātm eva prītir viṣayī-bhūta ity arthaḥ \| svānāṁ sveṣāṁ bhaktānām
ātmānaṁ bhāvayati prakāśayatīti saḥ \| imāṁ pṛthvīm \|\|16\|\|

**\...**

**\|\| 4.22.17 \|\|**

**maitreya uvāca---**

**pṛthos tat sūktam ākarṇya sāraṁ suṣṭhu mitaṁ madhu \|**

**smayamāna iva prītyā kumāraḥ pratyuvāca ha \|\|**

**śrīdhara-svāmī (bhāvārtha-dīpikā) :** sūktaṁ śobhana-vacanam \| sāraṁ
nyāyyam \| suṣṭhu gambhīrārtham \| mitam alpākṣaram \| madhu
śrotra-priyam \| mukha-prasattyā smayamāna iva pratīyamānaḥ \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sūktam uttama-pratipādya-vacanam
\|\|17\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sāraṁ nyāyyam \| suṣṭhu
gambhīrārtham \| mitam alpākṣaram \| madhu madhuram smayamāna iva
prasanna-mukha ity arthaḥ \|\|17\|\|

**\...**

**\|\| 4.22.18 \|\|**

**sanat-kumāra uvāca---**

**sādhu pṛṣṭaṁ mahārāja sarva-bhūta-hitātmanā \|**

**bhavatā viduṣā cāpi sādhūnāṁ matir īdṛśī \|\|**

**śrīdhara-svāmī (bhāvārtha-dīpikā) :** viduṣā jānatāpi \| īdṛśī
parārthaika-parā \|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mahārājeti \|
alparājāno\'pi lokahitācaraṇaṁ kurvanti dharmapālanopadeśādinā kiṁ
punastvaṁ mahārājeti bhāvaḥ \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** śrī-sanat-kumāro'pi tasya tathaiva
siddha-jñānatvaṁ vyañjayati, tathāpi tasya tat-pṛcchāyāṁ pūrvoktaṁ
hetu-dvayam uktvā gaurava-viśeṣāya
vakṣyamāṇa-bhagavad-abhipretānya-hita-rūpa-hetv-antaram eva yojayati ca
sādhv iti \| ataḥ prakaṭo jñāna-mayo'rtho'nyān prati pratipādyaḥ
aprakaṭo bhaktimayas tu bhavad-vidhān pratīti bhāvaḥ \| tatra prathamaṁ
ṭīkāyāṁ spaṣṭaḥ caramas tv atrāvagantavyaḥ \|\|18\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 4.22.19 \|\|**

**saṅgamaḥ khalu sādhūnām ubhayeṣāṁ ca sammataḥ \|**

**yat-sambhāṣaṇa-sampraśnaḥ sarveṣāṁ vitanoti śam \|\|**

**śrīdhara-svāmī (bhāvārtha-dīpikā) :** svayam api pṛthoḥ saṅgamam
abhinandati, saṅgama iti \| ubhayeṣāṁ vaktṝṇāṁ ca \| yeṣāṁ
saṁbhāṣaṇa-sahitaḥ saṁpraśnaḥ sarveṣāṁ śaṁ sukhaṁ vistārayati \|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sukhaṁ bhaktiniṣṭhātmakam
\|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kiṁ vaktavyaṁ bhavādṛśāṁ sādhūnāṁ
saṅgamaḥ saṅgaḥ nṛṇām eva sammataḥ parama-sukha-prada iti \| paraṁ tu
tad-vaktṛ-śrotṝṇām api tādṛśa ity arthaḥ \| tatra hetuḥ---yad iti
\|\|19\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bho rājan !
yathaivāsmat-saṅgo bhavad-abhivāychitas tathaiva bhavat-saṅgo'py asmad
abhivāñchita ity āha---saṅgama iti \| ubhayeṣāṁ saṅgaḥ nṛṇāṁ
saṅgamyamānāṁ ca sammataḥ abhilaṣitaḥ \| sarveṣāṁ
śrotṛ-vaktṛ-sannihita-tat-sannihitānām api \|\|19\|\|

**\...**

**\|\| 4.22.20 \|\|**

**asty eva rājan bhavato madhudviṣaḥ**

**pādāravindasya guṇānuvādane \|**

**ratir durāpā vidhunoti naiṣṭhikī**

**kāmaṁ kaṣāyaṁ malam antar-ātmanaḥ \|\|**

**madhvācāryaḥ (bhāgavata-tātparyam) :** kaṣaṇena gacchatīti kaṣāyaḥ \|
pāpaṁ tad ubhayam eva malam \|\|20\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tad evaṁ saṅgamaṁ praśnaṁ
cābhinandyānuvāda-mukhenaiva mokṣa-sādhanam upadiśati---asty eveti \|
guṇānām anuvādane praśna-dvāreṇānuvāda-pravartane śravaṇa ity arthaḥ \|
ātmano manaso'ntar-anta-sthaṁ kāmātmakaṁ malaṁ vidhunoti \| kaṣāyaṁ
dhātu-rāgavad anivartyam \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yadyapi tava śikṣaṇīyāṁśo
nāsti tathāpi lokahitārthaṁ tava praśnaḥ \| kṣemaḥ kenāṁjaseti tat
saṁślāghya kṣemasādhanamanuvadati---ity artha iti \| anuvādayati kathane
pravartayatītyanuvādanaṁ tac ca śravaṇārtham eva bhavatīti bhāvaḥ \|
karṣeṇa sārvaṇādinikaṣaṇena na yātīti kaṣāyaḥ kaṣa-nikaṣaṇe iti kaṣṇaṁ
kaṣaḥ bhāvādy-arthako madādyac \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yato'smābhir yad upadeṣṭavyaṁ
jñānaṁ, tato'py utkṛṣṭā yā śrī-bhagavati ratiḥ saiva tvayy asti \| tatas
tat-sādhanāya kāmādi-nāśopadeśas tu sutarāṁ punar ukta evety āha---asty
eveti \|\|20\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, tvam ātmanaḥ
kṣemaṁ pṛcchasi, tava tu kṣemaṁ bhagavati naiṣṭhikī ratir virājamānaiva
dṛśyata ity āha---asty eveti \| kaṣāyaṁ dhātu-rāgavad anivartyam api
kāmaṁ yatheṣṭaṁ nirmūlam eva yā vidhunoti, sā ratis tava sadeti
kāsāyāsambhava uktaḥ \|\|20\|\|

**\...**

**\|\| 4.22.21 \|\|**

**śāstreṣv iyān eva suniścito nṛṇāṁ**

**kṣemasya sadhryag-vimṛśeṣu hetuḥ \|**

**asaṅga ātma-vyatirikta ātmani**

**dṛḍhā ratir brahmaṇi nirguṇe ca yā \|\|**

**śrīdhara-svāmī (bhāvārtha-dīpikā) :** citta-śuddhyaiva bahir vairāgyam
ātma-ratiś ca bhavati, na ca tato'dhikaṁ sādhanam asti, śāstreṣu tayor
eva mokṣa-hetutva-niścayād ity āha---śāstreṣv iti \| sadhryag-vimṛśeṣu
samyag-vicāravatsu śāstreṣu kṣemasya hetur etāvān eva suniścitaḥ \|
ko'sau ? ātma-vyatirikte dehādāv asaṅgo vairāgyam ātmani ca dṛḍhā ratiḥ
prītiḥ \| ātmano viśeṣaṇaṁ nirguṇe brahmaṇīti \|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etāvāneveti \|
vastupratyayaivakārābhyāmetayore va sāratvaṁ suniścitaṁ na punar
etadarthaṁ śāstrāṇi draṣṭavyā nīti sūcitam \| kṣemaśabdena
sāyujyaśāntaratipremāṇo\'dhikāribhedena draṣṭavyāḥ \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tathaiva yojayati---śāstreṣv iti
\| kim utāprākṛtānanta-parama-kalyāṇa-guṇākṛṣṭātmārāma-gaṇe bhagavatīty
arthaḥ \|\|21\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad api
tvat-praśnasyottaram avaśyaṁ deyam iti kṣemasya hetuṁ śṛṇv ity
āha---śāstreṣv iti bahu-vacanena na kasyāpy atra vipratipattiḥ sadhrag
vimṛśeṣu samyag vicāravatsv iti avicārita-śāstrā vipratipadyantāṁ nāma,
kiṁ tair ? iti \| iyān eveti vatu-pratyāyaiva-kārābhyām etayor eva
sāratvaṁ suniścitam \| ko'sau ? ātma-vyatirikte dehādāv asaṅgo vairāgyam
ātmani ca dṛḍhā ratiḥ prītiḥ \| ātmano viśeṣaṇaṁ nirguṇe brahmaṇīti
\|\|21\|\|

**\...**

**\|\| 4.22.22 \|\|**

**sā śraddhayā bhagavad-dharma-caryayā**

**jijñāsayādhyātmika-yoga-niṣṭhayā \|**

**yogeśvaropāsanayā ca nityaṁ**

**puṇya-śravaḥ-kathayā puṇyayā ca \|\|**

**śrīdhara-svāmī (bhāvārtha-dīpikā) :** nanv etad evātidurlabham ity
āśaṅkyottamādhikāriṇaḥ śravaṇa-mātreṇa bhavati, anyasya tu
citta-śuddhy-anusāreṇa sādhana-tāratamyato vardhamānayā bhaktyety
abhipretyāha---**sā** iti caturbhiḥ \| **sā** **brahmaṇi ratir asaṅgaś**
ca **śraddhādibhiḥ** syād \[25\] iti caturthenānvayaḥ \| **jijñāsayā**
tat-tad-viśeṣa-bubhutsayā **puṇyaṁ śravo** yaśas tasya hareḥ **puṇyayā
kathayā** ca \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atrākṣipati---*nanv* iti
\| *etad* evātmetarāsaṅga-brahma-rati-rūpaṁ dvayam eva anyasya
madhyamādy-adhikāriṇaḥ tat-tad-viśeṣāṇāṁ bhakti-jñānādi-bhedānāṁ
brahma-ratir brahmetarāsaṅga-sādhana-bhedānāṁ vā bubhutsayā jñātum
icchayā'dhyātma-yogo devāntavicāras tatra sthityā yatra yogeśvaraḥ
kṛṣṇaḥ \[gītā 18.72\] ity-ukteḥ \| śrī-kṛṣṇopāsanayā yogeśvarāṇāṁ
bhaktānāṁ jñānināṁ vopasanayā nityam avicchedena \| **nityam** iti
sarvatra sambadhyate \| **puṇya-śravastvād** eva **kathāyāḥ** puṇyatvaṁ
punaḥ **puṇyayā** iti viśeṣaṇāt sarva-dharmebhyo hari-kathāyā
utkarṣa-dyotanāya naitādṛśaḥ paro dharmo yat kathā-śravaṇaṁ hareḥ iti
pādmokteḥ, purāṇa-śravaṇaṁ nityaṁ sarva-dharmāt paraṁ matam iti
skāndīya-kedāra-khaṇḍokteḥ \|

> āyāsaḥ sarva-dharmeṣu varjayitvā hareḥ kathām \|
>
> ataḥ kalau hari-kathā-śrutiḥ saṁsṛti-nāśinī \|\| iti tatraivokteḥ
> \|\|22\|\|

---------------------------------------------------------------------------------------------------------------------

**kaivalya-dīpikā :** ekonaviṁśati-vargam āha---**sā chraddhayā** iti \|
atra prathama-ślokoktaṁ gṛhasthasya \| dvitīya-ślokoktaṁ vānaprasthasya
\| tṛtīya-ślokoktaṁ yateḥ \| tataḥ paraṁ naiṣṭhika-brahmacāriṇo
viṣṇu-bhakti-vṛddhīkāraṇam iti śloka-catuṣṭayārthaḥ \|
**bhagavad-dharmo** vārtākū-varjanādi \| **jijñāsā**
adhyātma-śāstrābhyāsaḥ \| **adhyātmika-yoga-niṣṭhā** tad-arthānuṣṭhānam
\| **puṇya-śravaḥ-kathā** viṣṇu-kathā \| **puṇyā** viṣṇu-bhakta-kathā
\|\|22\|\| \[mu.pha. 7.46\]

---------------------------------------------------------------------------------------------------------------------

**jīva-gosvāmī (krama-sandarbhaḥ) : sā** iti catuṣkam \|\|22\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatra prathamaṁ bhakteḥ
prādhānyam āha---seti caturbhiḥ \| **sā ratiḥ śraddhādibhiḥ syād** iti
caturthenānvayaḥ \| **puṇyaṁ śravo** yaśo yasya tasya hareḥ **puṇyayā
kathayā** \|\|22\|\|

**\...**

**\|\| 4.22.23 \|\|**

**arthendriyārāma-sagoṣṭhy-atṛṣṇayā**

**tat-sammatānām aparigraheṇa ca \|**

**vivikta-rucyā paritoṣa ātmani**

**vinā harer guṇa-pīyūṣa-pānāt \|\|**

**śrīdhara-svāmī (bhāvārtha-dīpikā) : arthārāmā** artha-niṣṭhās tāmasāḥ,
**indriyārāmāḥ** kāma-niṣṭhā rājasāḥ, taiḥ **saha** yā **goṣṭhī,**
tasyām **atṛṣṇayā** \| **teṣāṁ** ca ye **sammatā** arthāḥ kāmāś ca teṣām
**aparigraheṇa** anāsaktyā \| **vivikte** vijane yā **rucis** tayā \| sā
**cātmany** eva **paritoṣe** sati syāt kintu **harer guṇa-pīyūṣa-pānād
vinā** \| tasmin sati **vivikte rucir** na kāryā, na **cātmani
paritoṣaḥ** kārya ity arthaḥ \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *artha-niṣṭhā*
dhana-saṅgraha-tatparāḥ \| *kāma-niṣṭhā* bhoga-saktāḥ \| yad vā,
arthasya dehasya indriyāṇāṁ ca **ārāmeṣu** krīḍā-vaneṣu viṣayeṣv
**atṛṣṇayā** tyāgena **tat-saṁmatānām** arthendriyārāmāṇāṁ ye saṁmatāḥ
puruṣā hema-rajatādi-srak-candanādayaś ca vā teṣām **aparigraheṇa**
asvīkāreṇa \| *ity artha* iti \| **hareḥ** **pīyūṣa-pānaṁ** cel
labhyate, tadā **vivikta-ruciḥ,** tataḥ **paritoṣau** vihāya
jana-saṁsady api parasmād api gāyakādeḥ sakāśād api kṛṣṇa-līlāsvādārtham
āgacched eveti bhāvaḥ \|\|23\|\|

---------------------------------------------------------------------------------------------------------------------

**kaivalya-dīpikā : arthendriyārāmāḥ** artha-kāma-lubdhāḥ \| taiḥ
**saha** **goṣṭhī** \| samāna-sabhatvam \| tatra **atṛṣṇā** tṛṣṇāyā apy
abhāvaḥ \| kiṁ punaḥ ? sevāyāḥ **tat-sammatāḥ** srak-candanādayaḥ \|
**vivikta-ruciḥ** vijana-prītiḥ \| sā ca ātmanaḥ **paritoṣe** sati \|
**ātmani** svarūpe paritoṣaḥ \| sukhāntarānapekṣatvaṁ **vinā**
**vivikta-rucer** mithyācāratvāt \| tad uktaṁ---

karmendriyāṇi saṁyamya ya āste manasā smaran \|

indriyārthān vimūḍhātmā mithyācāraḥ sa ucyate \|\| \[gītā 3.6\] iti \|

sa ca **paritoṣo hari**-kathāṁ **vinā** \| hari-kathākarṇanāpekṣā tv
asty evety arthaḥ \|\|23\|\| \[mu.pha. 7.47\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tathaivāha---**vinā harer** iti
\|\|23\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : arthārāmā**
dhana-saṅgrahecchavaḥ \| **indriyārāmā** bhogāsaktāḥ, taiḥ **saha** yā
**goṣṭhī,** tasyām **atṛṣṇayā** \| vineti **harer guṇa-pīyūṣa-pānaṁ**
cel labhyate, tadā vivikta-ruci-svataḥ-paritoṣau vihāya jana-saṁsady api
parasmād api gāyakādeḥ sakāśād api kṛṣṇa-līlāsvādārtham āgacchad ity
arthaḥ \|\|23\|\|

**\...**

**\|\| 4.22.24 \|\|**

**ahiṁsayā pāramahaṁsya-caryayā**

**smṛtyā mukundācaritāgrya-sīdhunā \|**

**yamair akāmair niyamaiś cāpy anindayā**

**nirīhayā dvandva-titikṣayā ca \|\|**

**śrīdhara-svāmī (bhāvārtha-dīpikā) : pāramahaṁsya-caryayā**
upaśamādi-pradhānayā vṛttyā \| **smṛtyā** ātma-hitānusandhānena \|
**mukundācaritam** eva **āgryaṁ sīdhu** śreṣṭham amṛtaṁ,
tac-carita-smṛti-sukhenety arthaḥ \| mārgāntarasya **anindayā** \|
**nirīhayā** yoga-kṣemārtha-kriyā-rāhityena \|
śītoṣṇādi-**dvandva-sahanena** \|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : ahiṁsayā**
sarva-bhūtākleśa-dānena \| tad uktaṁ---

> karmaṇā manasā vācā sarva-bhūteṣu sarvadā \|
>
> akleśa-jananaṁ proktam ahiṁsā tv iha yogibhiḥ \|\| iti \|

**mukundācarita-** iti pūrvatra kathayā ity-ukteḥ \| katha
vākya-prabandhe iti dhātoḥ \| bhagavad-guṇa-saṁdṛbdha-śāstreṇety arthaḥ
\| iha tu tat-kṛta-kaṁsa-vadhādi-parākrama-lakṣaṇa-karmāmṛta-pānena \|
*ity arthaḥ* iti \| śrī-kṛṣṇa-līlāmṛta-pānaja-tat-smṛti-sukhena \|
mukundety-ādi-śīdhv-anta-pade tṛtīyā hetau jñeyeti bhāvaḥ \| śīdhu
madye\'mṛte\'pi ca iti svāmī \| mārgāntarasya śāstra-vihitasya---

> ahiṁsā satyam asteyaṁ brahmacaryaṁ dayārjavam \|
>
> kṣamā dhṛtir mitāhāraḥ śaucaṁ caite yamā daśa \|\|
>
> tapaḥ santoṣam āstikyaṁ dānam īśvara-pūjanam \|
>
> siddhānta-śravaṇaṁ caiva hrīr matiś ca tathā vratam \|\|

ete tu niyamāḥ proktā \|\| iti yājñavalkyaḥ \|\|24\|\|

---------------------------------------------------------------------------------------------------------------------

**kaivalya-dīpikā : ahiṁsayā** iti \| **pāramahaṁsyaṁ**
paramahaṁsa-dharmaḥ \| **asmṛtyā** vāsanocchedakena \|
viṣṇu-kathā-madya-pānena \| madyaṁ hi smṛti-bhraṁśa-hetuḥ \| pūrvaṁ
kevala-kathā-pānaṁ, atra tu śāstra-dvāreṇeti vā \| **yama-niyamā**
vyākhyātāḥ \| anindā yogāntarasya **nirīhā**
yoga-kṣemārtha-ceṣṭā-rāhityam \|\|24\|\| \[mu.pha. 7.47\]

---------------------------------------------------------------------------------------------------------------------

**jīva-gosvāmī (krama-sandarbhaḥ) : anindayā**
śāstrīya-mārgāntarasyākutsanayā \| **anindayā** iti citsukhaḥ,
īśvara-dhyāneneti ca tad-vyākhyā \|\|24\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : pāramahaṁsya-caryayā**
upaśama-pradhāna-vṛttyā \| **smṛtyā** śrī-gurūpadiṣṭaṁ
sadācāra-dhāraṇena **mukundasya caritaṁ** caritraṁ tad eva **agryaṁ**
**sīdhu** madhu , tena svādyamānenety arthaḥ \|\|24\|\|

**\...**

**\|\| 4.22.25 \|\|**

**harer muhus tatpara-karṇa-pūra-**

**guṇābhidhānena vijṛmbhamāṇayā \|**

**bhaktyā hy asaṅgaḥ sad-asaty anātmani**

**syān nirguṇe brahmaṇi cāñjasā ratiḥ \|\|**

**madhvācāryaḥ (bhāgavata-tātparyam) : ratiḥ** parātmani harāv anyatrā
ratir eva ca \|

pum-artha-sādhanaṁ jñeyaṁ nāto'nyan mukhyam iṣyate \|\|25\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** kathayā ity atroktam api
kathanaṁ bhaktāv antaraṅgatvena punar ucyate \| **tat-parā**
hari-bhaktās teṣāṁ **karṇa-pūrāḥ** karṇālaṅkāra-bhūtā ye harer **guṇās**
teṣām **abhidhānena** \| **sad-asati** kārya-kāraṇa-rūpe \|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atra sandarbhaḥ---nanu
**harer guṇaś** ced īdṛśaḥ, tarhi sa eva puruṣārthaḥ syāt, kathaṁ
brahma-jñānaṁ sādhanatvena nirdiśyate ? ucyate\--mumukṣūṇām eva na tu
tad-eka-puruṣārthinām ity āha---**harer** iti \| **tat-parāṇāṁ**
tad-eka-bhūṣaṇatve **karṇapūra**-rūpāḥ śleṣeṇa karṇau pūrayatīty
apekṣāntar-anāśakāś ca ye **guṇāḥ,** teṣām evānya-kartṛkena
anya-viṣayeṇa vā **abhidhānena** \| **vijṛṁbhamāṇā** yā bhaktir
mumukṣāmayī tayaiva kevalayā **sad-asatīti** kāryopādhir ayaṁ jīvaḥ
kāraṇopādhir īśvara iti śrutyā kārya-kāraṇātmaka-jīveśopādhāv **anātmany
asaṅgo** yadā, tadā tad-vādhena tad-vivikte pratyag-rūpe **nirguṇe**
**brahmaṇi** **añjasā** svābhāvikī **ratiḥ** syād ity arthaḥ \|\|25\|\|

---------------------------------------------------------------------------------------------------------------------

**kaivalya-dīpikā : harer** iti \| **tatpara-karṇa-pūrā** viṣṇu-bhaktāḥ
karṇālaṅkāra-bhūtā ye **guṇāḥ** aiśvaryādayaḥ, teṣām **abhidhānam** \|
harer **guṇābhidhānena** ity asāmarthye'py ārṣatvāt samāsaḥ \|
**vijṛmbhamāṇayā** iti sarvais tṛtīyāntaiḥ sambadhyate \| **sad-asati**
kārya-kāraṇa-rūpe \| **asaṅgo** **ratiś** ceti aniṣṭa-hānir iṣṭāptiś
ceti dvayam uktam \|\|25\|\| \[mu.pha. 7.48\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nanu harer guṇaś ced īdṛśaḥ, tarhi
sa eva puruṣārthaḥ syāt, kathaṁ brahma-jñānaṁ sādhanatvena nirdiśyate ?
ucyate, mumukṣūṇām eva, na tu tad-eka-puruṣārthinām ity āha---harer iti
\| tat-parāṇāṁ tad-eka-bhūṣaṇatve karṇa-pūra-rūpāḥ \| śleṣeṇa, karṇau
pūrayantīty apekṣāntaranāśkāś ca ye guṇās teṣām
evānya-kartṛkenānya-viṣayeṇa vābhidhānena vijṛmbhamāṇā yā bhaktir
mumukṣā-mayī tayaiva ke valayā hi niścitam asaṅgo vairāgyaṁ nirguṇe
brahmaṇi ca ratiḥ syād iti yojyam \|\|25\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kathayety atroktam api
kathanaṁ bhaktāv antaraṅgatvena punar ucyate \| **tat-parā**
hari-bhaktāḥ, teṣāṁ **karṇa-purāḥ** karṇālaṅkāra-bhūtā ye **harer
guṇās** teṣām **abhidhānena** \| **anātmani** ātma-vyatirikte
**sad-asatī** bhadrābhadre jagati **asaṅgo**'nāsaktiḥ \|\|25\|\|

**\...**

**\|\| 4.22.26 \|\|**

**yadā ratir brahmaṇi naiṣṭhikī pumān**

**ācāryavān jñāna-virāga-raṁhasā \|**

**dahaty avīryaṁ hṛdayaṁ jīva-kośaṁ**

**pañcātmakaṁ yonim ivotthito'gniḥ \|\|**

**madhvācāryaḥ (bhāgavata-tātparyam) :** abījaṁ hṛdayaṁ bīja-hṛdayaṁ
vinā \|

> jīvopādhir dvidhā proktaḥ svarūpaṁ bāhyam eva ca \|
>
> bāhyopādhir layaṁ yāti muktāv anyasya tu sthitiḥ \|\|
>
> sarvopādhi-vināśe hi pratibimbaḥ kathaṁ bhavet \|
>
> kathaṁ cātma-vināśāya prayatnaḥ setsyati kvacit \|\|
>
> apumarthatā ca mukteḥ syād abhāvāt puṁsa eva tu \|
>
> jñāna-jñeyādy-abhāvāc ca sarvathā nopapadyate \|
>
> tasmād etan-mataṁ yeṣāṁ tamo niṣṭhā hi te matāḥ \|\| iti skānde
> \|\|25\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** bhavatv anyatrāsaṅga ātma-ratiś
ca, tataḥ kim ? ata āha---yadā niṣṭhāṁ prāptā ratir bhavati,
tadācāryavān san jñāna-vairāgyayor vegenāvīryaṁ nirvāsanaṁ saj-jīvasya
kośam āvarakaṁ hṛdayaṁ pumān dahati \| kathaṁ-bhūtam ?
pañca-mahā-bhūta-pradhānam \| yad vā, avidyāsmitā-rāga-dveṣābhiniveśāḥ
pañca, tad-ātmakam \| utthitaḥ prajvalito'gnir yonim araṇim iva \| yad
vā, yadā ratir ācāryānugrahaś ca tadā jñāna-virāgayor vegenotthitaḥ
sākṣātkāro'vīryaṁ punaḥ praroha-kṣamaṁ yathā na bhavati, evaṁ hṛdayaṁ
dahati \| śeṣaṁ samānam \|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atrākṣipya
samādhatte---bhavatv iti \| tato\'nyatrāsaṅgātmarateḥ \| ācāryavān
gurubhaktimān \| hṛdayaṁ liṅgaśarīramahaṅkārātmakaṁ liṅgaśarīraṁ jīvasya
gṛhasthānīyaṁ taddāhe jīvo\'pi dagdhaḥ syād iti cedāha---pañceti \|
pañcamahābhūtātmakatvaṁ sthūladehasyāpyastītyata āha---yadveti \|
avidyādyātmakatvaṁ tvahaṅkārasyaiva na tu sthūladehasyety arthaḥ \|
yathāraṇāvavasthitogniraraṇim eva dahati evaṁ
prākṛtabuddhīndriyādāvṛtthitā ratistam eva dahati vahninā kāṣṭhaṁ
dahatītyādau vahnire va kāṣṭhaṁ dahatītivaddārṣṭāntikasaṅgatiḥ \|
pūrvavyākhyāne pūrvaṁ ratiḥ paścādācāryavān ity
uktervaiparītyapratīterna tvācāryānugrahaṁ vinā pūrvam eva ratir udayate
ratiś ca jñāta eva vastuni bhavati jñānañca ācāryavānpuruṣo veda iti
śruterācāryānugrahātpaścād eva syād ata āha---yadveti \|\|26\|\|

---------------------------------------------------------------------------------------------------------------------

**kaivalya-dīpikā :** \|\|26\|\| \[mu.pha. 7.47\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataḥ kiṁ syāt ? ity ata
āha---yadeti \| ācāryavān guru-bhaktimān raty-utthayor jñāna-vairāgyayor
vegena avīryaṁ niṣprabhāvaṁ jīvasya koṣam āvarakaṁ hṛdayam
ahaṅkārātmakaṁ liṅga-dehaṁ pumān dahati \| kathaṁ-bhūtam ? pañcātmakam
avidyāsmitā-rāga-dveṣābhiniveśāḥ pañca kleśāḥ, tad-ātmakam yathā araṇāv
utthito'gniḥ sva-yonim araṇim eva dahati \| vahninā kāṣṭhaṁ dahatīty
uktau vahnir eva kāṣṭhaṁ dahatītivad dārṣṭāntika-saṅgatiḥ \|\|26\|\|

**\...**

**\|\| 4.22.27 \|\|**

**dagdhāśayo mukta-samasta-tad-guṇo**

**naivātmano bahir antar vicaṣṭe \|**

**parātmanor yad-vyavadhānaṁ purastāt**

**svapne yathā puruṣas tad-vināśe \|\|**

**madhvācāryaḥ (bhāgavata-tātparyam) :** dagdhāśayaḥ \| bījāśaya-nāśe
tad-guṇānāṁ jñānādīnām abhāvān na kiñcid vicakṣīta \| parātmanor yadā
vyavadhānaṁ saṁsārāvasthāyāṁ, tadā svapna ivety etāvat
bīja-hṛdaya-nāśetvapuruṣa eva \| ātma-nāśa evety arthaḥ \| ataḥ
saṁsārāvasthaivottamā syāt \|

> bhidā yadi na dṛśyeta jīvātma-paramātmanoḥ \|
>
> muktau tadā vimokṣāya ko yatnaṁ kartum arhati \|\| iti brahmāṇḍe \|
>
> magnasya hi pare'jñāne kiṁ na duḥkha-karaṁ bhavet \|
>
> pravṛtti-dharmam evāhaṁ mano bharata-sattama \|\| iti mokṣa-dharmeṣu
> \|\|27\|\|[^22]

---------------------------------------------------------------------------------------------------------------------

[^22]: pravṛtti-lakṣaṇaṁ dharmaṁ paśyāmi paramaṁ nṛpa \|

    magnasya hi pare jñāne kiṁ nu duḥkhataraṁ bhavet \|\| \[ma.bhā.
    12.290.79\]


**śrīdhara-svāmī (bhāvārtha-dīpikā) :** tataḥ kim ? ata āha---dagdha
āśayo hṛdayam upādhir yasya \| ata eva muktāḥ samāstās tad guṇāḥ
kartṛtvādayo yena ātmanaḥ sakāśād bahir ghaṭādy antaḥ
sukha-duḥkhādinaiva vicaṣṭe na paśyaty eva \| kuta ity apekṣāyāṁ
draṣṭṛ-dṛśya-pratīter antaḥ karaṇa-hetutvād ity āha \| paro dṛśyaḥ ātmā
draṣṭā tayor yad vyavadhānaṁ bhedakaṁ pūrvam āsīt tasya vināśe sati \|
yathā svapne rājā'ham ity āropitaṁ sainyādi-draṣṭāraṁ dṛśyaṁ sainyaṁ ca
svapnāvasthānāśe na paśyati tadvat \|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tato liṅgadehanāśāt \| ata
eva dagdhāśayatvād eva \| tadguṇā āśayadharmāḥ \| ādinā
bhoktṛtvādigrahaḥ \| ādinā paṭādigrahaḥ \| punar ādinā śokamohādigrahaḥ
\| atra hetumāśaṅkate---kuta iti \| bhedakamahaṅkārākhyāntaḥkaraṇaṁ
yadāsīttasyāntaḥkaraṇasya \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataḥ kim ? ata
āha---dagdha āśayo hṛdayam upādhir yasya \| ata eva muktāḥ samāstās tad
guṇāḥ kartṛtvādayo yena ātmanaḥ sakāśād bahir ghaṭādy antaḥ
sukha-duḥkhādinaiva vicaṣṭe na paśyaty eva \| kuta ity apekṣāyāṁ
draṣṭṛ-dṛśya-pratīter antaḥ karaṇa-hetutvād ity āha \| paro dṛśyaḥ ātmā
draṣṭā tayor yad vyavadhānaṁ bhedakaṁ pūrvam āsīt tasya vināśe sati \|
yathā svapne rājā'ham ity āropitaṁ sainyādi-draṣṭāraṁ dṛśyaṁ sainyaṁ ca
svapnāvasthānāśe na paśyati tadvat \|\|27\|\|

**\...**

**\|\| 4.22.28 \|\|**

**ātmānam indriyārthaṁ ca paraṁ yad ubhayor api \|**

**saty āśaya upādhau vai pumān paśyati nānyadā \|\|**

**śrīdhara-svāmī (bhāvārtha-dīpikā) :** draṣṭṛ-dṛśya-bheda-pratīter
antaḥ karaṇa-hetutvam anvaya-vyatirekābhyām upapādayati---ātmānam iti \|
ātmānaṁ draṣṭāram indriyārthaṁ dṛśyam, ubhayos tayoḥ paraṁ
sambandha-hetum ahaṅkāraṁ cāśaye'ntaḥ-karaṇe saty eva jāgrat-svapnayoḥ
paśyaty anyadā suṣuptau na, tad uktaṁ---

> dṛśyānurañjitaṁ draṣṭṛ-dṛśyaṁ draṣṭranurañjitam \|
>
> ahaṁ kṛtyobhayaṁ raktaṁ tan-nāśe'dvaitatātmanaḥ \|\| iti \|\|28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atra
viśvanāthaḥ---liṅgadeha eva jīvasyopādhiḥ sa eva
vyavadhānaśabdavācyastatsattve tam eva paśyati tadabhāve paramātmānam
eva paśyatīty āha---ātmānaṁ bhoktāramupādhigrastajīvamindriyārthaṁ
bhogyañca paraṁ bhogotthaṁ sukhaduḥkhaṁ cāśaye liṅgadehe upādhau satyeva
pumānpaśyati na tvanyadā \| liṅgadehābhāve tadā tu paramātmānam eva
paśyatīti bhāvaḥ \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** liṅga-deha eva
jīva-sopādhiḥ, sa eva vyavadhāna-śabda-vācyas tat-sattve tam eva paśyati
tad-abhāve paramātmānam eva paśyatīty āha---ātmānaṁ bhoktāram
upādhi-dharma-grastaṁ jīvam \| indriyathārthaṁ bhogyaṁ ca paraṁ
bhogotthaṁ sukha-duḥkhaṁ ca āśaye liṅga-dehe upādhau saty eva pumān
paśyati, na tv anyadā liṅga-dehābhāve, tadā tu paramātmānam eva
paśyatīti bhāvaḥ \|\|28\|\|

**\...**

**\|\| 4.22.29 \|\|**

**nimitte sati sarvatra jalādāv api pūruṣaḥ \|**

**ātmanaś ca parasyāpi bhidāṁ paśyati nānyadā \|\|**

**śrīdhara-svāmī (bhāvārtha-dīpikā) :** ekasminn ātmani
dṛśyādi-bheda-pratītir aupādhikīti dṛṣṭāntena spaṣṭayati---nimitta iti
\| loke'pi ca sarvatra jala-darpaṇādau bheda-nimitte saty evātmano
bimba-bhūtasya parasya pratibimbasya ca bhedaṁ paśyati, na tu
jalādy-abhāve \|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kiṁ ca, upādhisattve
evaupādhikadharmādhyāsaḥ sa copādhiḥ
karmavaśānmānuṣadevatiryagādirbhavati \| na tu tadabhāva ity atra
dṛṣṭāntam āha---nimitta iti \| jalatailacakṣurādau nimitta vidyamāna eva
puruṣa ātmanaḥ svasya parasyānyasya ca
bhidāmupādhemadhyamottamādhamabhedaṁ paśyati \| tatra jale cāṁcalyaṁ
darpaṇe nairmalyaṁ cakṣuṣi mālinyaṁ ca yathā paśyati tathaiva
mānuṣadevatiryakśarīreṣu bhadrābhadraṁ kevalaṁ bhadraṁ kevalābhadrañca
paśyati nānyadeti jñānenopādhināśe tu na tathā paśyati \| kintu
paramātmānam eva paśyati \| bhaktyopādhyapagame tu śuddho jīvo
ratimahimnaiva labdhaciddhanānandavigrahaḥ paramātmana eva tasya
nārāyaṇarāmakṛṣṇādiciddhanānandākārasya ṣaḍaiśvaryamādhuryavataḥ
saundaryādikaṁ svīyanayanādibhirāsvādayed iti mukhyaṁ phalaṁ draṣṭavyaṁ
tasminyayo paramahaṁsamahāmunīnāmanveṣaṇīyacaraṇau calayansahaśrīḥ
ityādyukteḥ \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** upādhi-sattva
evopādhi-dharmādhyāsaḥ \| sa copādhiḥ karma-vaśān
mānuṣa-deva-tiryag-ādir bhavati , na tu tad-abhāva ity atra dṛṣṭāntam
āha---nimitta iti \| jala-taila-cakṣur-ādau nimitte vidyamāna eva puruṣa
ātmanaḥ, svasya parasyānyasya ca bhidām upādher
madhyamottamādhama-bhedaṁ paśyati \| tatra jale cāñcalyaṁ darpaṇe
nairmalyaṁ cakṣuṣi mālinyaṁ ca yathā paśyati, tathaiva
mānuṣa-deva-tiryak-śarīreṣu bhadrābhadraṁ kevala-bhadraṁ kevalābhadraṁ
ca paśyati \| nānyadeti jñānenopādhi-nāśe tu na tathā paśyati, kintu
paramātmānam eva paśyati \| bhaktyā upādhy-apagame tu śuddho jīvo
rati-mahimnaiva labdha-cid-ghanānanda-vigrahaḥ, paramātmana eva tasya
nārāyaṇa-rāma-kṛṣṇādi-cid-ghanānandākārasya ṣaḍ-aiśvarya-mādhuryavataḥ
saundaryādikaṁ svīya-nayanādibhir āsvādayed iti mukhyaṁ ca phalaṁ
draṣṭavyam, tasmin yayau paramahaṁsa-mahā-munīnām anveṣāṇīya-caraṇau
calayann \[bhā.pu. 3.15.37\] ity-ādi-pūrvokteḥ \|\|29\|\|

**\...**

**\|\| 4.22.30 \|\|**

**indriyair viṣayākṛṣṭair ākṣiptaṁ dhyāyatāṁ manaḥ \|**

**cetanāṁ harate buddheḥ stambas toyam iva hradāt \|\|**

**madhvācāryaḥ (bhāgavata-tātparyam) :** evaṁ-vidhājñāna-kāraṇam
āha---indriyair viṣayākṛṣṭair ity-ādi \| bahu-smaraṇa-śaktis tu cetanety
ucyate budhaiḥ iti śabda-nirṇaye \|\|30\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tad evaṁ caturbhir
asaṅgātma-ratyor mokṣa-hetutvam uktaṁ, idānīm anātma-rateḥ
saṁsāra-hetutvam āha---indriyair iti caturbhiḥ \| dhyāyatāṁ guṇāropeṇa
smaratāṁ puṁsām indriyāṇi smṛtair viṣayair ākṛṣyante \| taiś ca mana
ākṛṣyate viṣayāsaktiṁ prāpyate \| tac ca buddheḥ sakāśāt tad dharmaḥ
cetanāṁ vicāra-sāmarthyaṁ harati \| etac cāvivekinā na lakṣyata iti
dṛṣṭāntenāha \| tīra-jaḥ kuśādi-stambo yathā mūlais toyaṁ hradād
apaharati tadvat \|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dhyāyatāṁ
dhyātumanicchatāmapyabhyāsapāravaśyena dhyāyatāmaraṇye\'pi tiṣṭhatāṁ
puṁsāmindriyāṇi putrakalatrādīnāṁ śabdasparśādibhiḥ smṛtyārūḍhaḥ
prathamamākṛṣyante, tato viṣayākṛṣṭairindriyairākṣiptam iti viśvanāthaḥ
\|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** idānīm
ātma-vyatirikta-vastv-āśakteḥ saṁsāra-hetutvam āha---indriyair iti
caturbhiḥ \| dhyātum anicchatām apy abhyāsa-pāravaśyenaiva dhyāyatām
araṇye'pi tiṣṭhatāṁ puṁsām indriyāṇi viṣayaiḥ putra-kalatrādīnāṁ
śabda-sparśādibhiḥ smṛty-ārūḍhaiḥ prathamam ākṛṣyaṁ te tato
viṣayākṛṣṭair indriyair mana ākṣiptaṁ bhavati \| tac ca buddheś cetanāṁ
vicāra-sāmarthyaṁ harate \| alakṣita-haraṇe dṛṣṭāntaḥ---stambaḥ
kuśādi-gucchas tīrajaḥ sva-mūlais toyaṁ hradād apaharati tadvat
\|\|30\|\|

**\...**

**\|\| 4.22.31 \|\|**

**bhraśyaty anusmṛtiś cittaṁ jñāna-bhraṁśaḥ smṛti-kṣaye \|**

**tad-rodhaṁ kavayaḥ prāhur ātmāpahnavam ātmanaḥ \|\|**

**madhvācāryaḥ (bhāgavata-tātparyam) :**

> sva-pakṣapātas tv abhyāsād bhogārthaṁ vyāpṛtasya tu \|
>
> bhavet tato'neka-śāstra-yathārtha-smaraṇeśitā \|
>
> vinaśyet tena caiva syād bhavej jñāna-viparyayaḥ \|
>
> na ca jñāna-viparyāsād anyaṁ nāśa-karaṁ kvacit \|\| iti skānde
> \|\|31\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** cittaṁ cetanām anu tasyām
apahṛtāyāṁ smṛtiḥ pūrvāparānusandhānaṁ bhraśyati \| evaṁ tad rodhaṁ
jñāna-bhraṁśam ātmana eva hetor ātmano'pahnavaṁ nāśaṁ prāhuḥ \|\|31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasyāṁ cetanāyām
\|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca cittaṁ cetanām
anu tasyām apahṛtāyāṁ satyāṁ smṛtiḥ pūrvāparānusandhānaṁ bhraśyati \|
evaṁ tad-rodhaṁ jñāna-bhraṁśam ātmana eva hetor ātmano'pahnavaṁ nāśaṁ
prāhuḥ \|\|31\|\|

**\...**

**\|\| 4.22.32 \|\|**

**nātaḥ parataro loke puṁsaḥ svārtha-vyatikramaḥ \|**

**yad-adhy anyasya preyastvam ātmanaḥ sva-vyatikramāt \|\|**

**śrīdhara-svāmī (bhāvārtha-dīpikā) :** evaṁ-bhūto nāśo bhavatu, tataś
ca kim ? ity ata āha \| yad-adhi yam adhikṛtyān yasya viṣayasya
priyatamatvam \| ātmanas tu kāmāya sarvaṁ priyaṁ bhavati \[bṛ.ā.u.
2.4.5\] iti śruteḥ \| tasyātmanaḥ svenaiva yo vyatikramo'pahnavas tasmād
yaḥ svārtha-nāśo'taḥ parataraḥ svārtha-nāśo nāsti \|\|32\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tata ātmanāśātkimaniṣṭam
\| yad vā, kīdṛśaṁ preyastvaṁ na dhīḥ parāmarśo yatrātadadhi yadyata
ātmanonyasya viṣayasya strīputrādeḥ \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yad yasmāt ātmanaḥ
sakāśāt anyasya dehādeḥ \| preyastvaṁ kīdṛśam ? adhi adhikam \| yad vā,
na vidyate dhīḥ parāmarśo yatra tat \| tac ca svenaiva svata eva yo
vyatikramaḥ, tasmāt na tv anyad atra kāraṇam astīty arthaḥ \| jīvasya
tasyāvidyā-saṁsargo'nādir yādṛcchika eveti prāk pratipāditam \| tasmāj
jīvāśrayakaḥ paramātma-viṣayakaḥ prīty-atiśayo yujyate \| tad-arthaṁ
bhaktir eva kartum uciteti bhāvaḥ \|\|32\|\|

**\...**

**\|\| 4.22.33 \|\|**

**arthendriyārthābhidhyānaṁ sarvārthāpahnavo nṛṇām \|**

**bhraṁśito jñāna-vijñānād yenāviśati mukhyatām \|\|**

**śrīdhara-svāmī (bhāvārtha-dīpikā) :** kutaḥ ? ity ata āha \|
arthasyābhidhyānam indriyasyārthaḥ kāmas tasyābhidhyānaṁ sarvārtha-nāśaḥ
\| jñānaṁ vijñānaṁ ca parokṣāparokṣam \| yena dhyānena mukhyatāṁ
sthāvaratām \|\|33\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atra hetumāśaṅkate
arthasya dhanādeḥ kāmo viṣayaḥ abhidhyānaṁ sātatyena cintanaṁ saptamo
mukhyasargastu ity atra mukhyaśabdasya sthāvare prayuktatvād atrāpi sa
evārthaḥ \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yat tu arthasya dhanasya
indriyathārthaānāṁ viṣayāṇāṁ ca vijñānāc ca bhraṁśito mukhyatāṁ
sthāvaratām \|\|33\|\|

**\...**

**\|\| 4.22.34 \|\|**

**na kuryāt karhicit saṅgaṁ tamas tīvraṁ titīriṣuḥ \|**

**dharmārtha-kāma-mokṣāṇāṁ yad atyanta-vighātakam \|\|**

**madhvācāryaḥ (bhāgavata-tātparyam) :**

> sarvasyaitasya mūlaṁ hi dṛṣṭa-saṁsarga eva hi \|
>
> duṣṭa-saṅgo viraktasyāpy anyathā jñāna-kāraṇam \|\|
>
> duṣṭa-saṅgād dhi viṣṇoś ca svātmatvaṁ manyate budhaḥ \|
>
> abhāvaṁ svātmano'nyasya muktiṁ cāpi niśātmakam \|\| ity-ādi skānde
> \|\|34\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** anātma-rater anartha-hetutvam
uktaṁ saṅgasyāpy āha---neti \| yad vastu dharmādīnāṁ vighātakaṁ tasmin
saṅgam \| tamaḥ saṁsāram \|\|34\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** saṅgamatra
dharmaśāstraniṣiddhetaram eva na tu viṣayāsaktimātraṁ,
niṣiddhetaraviṣayāsaktimatām eva trivargādhikāritvād iti kecidāhuḥ \|
parantu saṅgaṁ viṣayāsaktimātram eva dharmādayo\'pi mokṣānukūlā eva
grāhyāḥ dharmasya hyāpavargyasya iti nyāyenetyanye \|
duṣṭasaṁsargasyaiva viṣayābhidhyānamūlakāraṇatvāttam eva na kuryād iti
bhāvaḥ \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** saṅgaṁ
dharma-śāstra-niṣiddham eva, na tu viṣayāsakti-mātraṁ
niṣiddhetara-viṣayāsakti-matām eva trivarge'dhikārād iti kecid āhuḥ \|
saṅgaṁ viṣayāsakti-mātram eva dharmādayo'py atra mokṣasyānukūlā eva
grāhyāḥ \| dharmasyāpavargasya\[bhā.pu. 1.2.8\] iti nyāyena ity anye
\|\|34\|\|

**\...**

**\|\| 4.22.35 \|\|**

**tatrāpi mokṣa evārtha ātyantikatayeṣyate \|**

**traivargyo**'**rtho yato nityaṁ kṛtānta-bhaya-saṁyutaḥ \|\|**

**śrīdhara-svāmī (bhāvārtha-dīpikā) :** tulyavan-nirdeśāt
puruṣārtha-sāmya-bhrāntiṁ vārayati---tatrāpīti \| kṛtāntaḥ kālaḥ
\|\|35\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dharmārthakāmamokṣāṇām iti
tulyavannirdeśānmokṣasyāpi trivargasāmyabhrāntiṁ vārayati \| tatrāpi
teṣu mokṣādiṣvapi madhye ātyantikatayāntābhāvavattayā arthaḥ satyaḥ
arthaḥ syād vācyasatyayoḥ iti niruktiḥ \| traivargya̍strivagasambandhī
yo\'rthaḥ puruṣārthaḥ \| kṛtāntasya kālātmano
harerbhrūvibhramajanitanāśalakṣaṇabhayasaṁyuto yato\'to mokṣa eveti
yojyam \| bhaviṣyannāśamavalokya nityam iti \|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atrāṁśenāṁśi-prāptiś ca dvidhā
yojanīyā \| tatrādyā brahma-prāptir māyā-vṛtty-avidyā-nāśānantaraṁ
kevala-tat-svarūpa-śakti-lakṣaṇa-tad-vijñānāvirbhāva-mātram \| sā ca
sva-sthāna eva vā syāt \| krameṇa sarva-loka-sarvāvaraṇātikramānantaraṁ
vā syāt, upāsanā-viśeṣānusāreṇa \| dvitīyā bhagavat-prāptiś ca, tasya
vibhor apy asarva-prakaṭasya tasminn evāvirbhāvena, vibhunāpi vaikuṇṭhe
sarva-prakaṭena tenācintya-śaktinā sva-caraṇāravinda-sānnidhya-prāpaṇayā
ca \|

tad evaṁ sthite, sā ca muktir utkrānta-daśāyāṁ jīva-daśāyām api bhavati
\| utkrāntasyopādhy-abhāve'pi
tadīya-sva-prakāśatā-lakṣaṇa-dharmāvyavadhānasyaitat-sākṣātkāra-rūpatvāt
\| jīvatas tat-sākṣātkāreṇa māyā-kalpitasyānyathā-bhāvasya
mithātvāvabhāsāt saiṣā muktir
evātyantika-puruṣārthatayopadiśyate---tatrāpīti \| śrutiśca---yenāhaṁ
nāmṛtaḥ syāṁ kim ahaṁ tena kuryāṁ \[bṛ.ā.u. 2.4.3\] iti \|\|35\|\|
\[prīti-sandarbhaḥ 1\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatrāpi teṣv api madhye
traivargyaḥ trivarga-bhavaḥ \|\|35\|\|

**\...**

**\|\| 4.22.36 \|\|**

**pare**'**vare ca ye bhāvā guṇa-vyatikarād anu \|**

**na teṣāṁ vidyate kṣemam īśa-vidhvaṁsitāśiṣām \|\|**

**śrīdhara-svāmī (bhāvārtha-dīpikā) :** bhaya-saṁyutatvam evāha---pare
brahmādayo'vare'smad ādayo guṇa-kṣobhād anu paścād bhavanti \| īśaḥ
kālaḥ, tena vidhvaṁsitā āśiṣo yeṣām \|\|36\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
guṇakṣobhātsargādikālīnaguṇavyatikarāt \| āśiṣaścintyamānārthāḥ \| anena
brahmalokādiprāptilakṣaṇo\'pi puruṣārtho na nitya ity uktam \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhaya-saṁyutatvam
evāha---pare brahmādayo'vare indrādayaś ca ye guṇa-kṣobhād anu paścād
bhavanti \| īśaḥ kālaḥ \|\|36\|\|

**\...**

**\|\| 4.22.37 \|\|**

**tat tvaṁ narendra jagatām atha tasthūṣāṁ ca**

**dehendriyāsu-dhiṣaṇātmabhir āvṛtānām \|**

**yaḥ kṣetravit-tapatayā hṛdi viśvag āviḥ**

**pratyak cakāsti bhagavāṁs tam avehi so**'**smi \|\|**

**madhvācāryaḥ (bhāgavata-tātparyam) :**

> sarva-sattā-pradattāt tu sarva-tattvaṁ hariḥ smṛtaḥ \|
>
> sarvatra vitatatvād vāso'haṁ tvam iti cocyate \|
>
> sarvāntaryāmikatatvāt tu na jīvātmato hariḥ \|\| it tattva-nirṇaye \|

tvam anayoḥ sthāvara-jaṅgamayor madhye eko jīvaḥ viṣvagādhiḥ \| nānā
duḥkhaṁ san \| hṛdi tam avaihi ahaṁ ca sa jīvo'smi jñānān mahān bhavāmi
yaḥ kṣetravit \| sarvasya pratyak cakāsi bhagavān iti ca \|
vyavadhānenāvayo'pi yogyatāpekṣayā bhavet iti śabda-nirṇaye \| abhimānas
tv ahaṅkāra ātma-dehy abhidhīyate \|\| iti ca \|\|37\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** yasmād anātma-ratir
anartha-hetuḥ, tat tasmāj jagatāṁ jaṅgamānāṁ tasthuṣāṁ sthāvarāṇāṁ ca
dehādibhir ātmanāhaṅkāreṇa cāvṛtānāṁ hṛdi yaś cakāsti prakāśate, tam
avehi \| katham ? so'smīti \| so'stīti pāṭhe sa evaiko'sti, tato'nyad
asad ity arthaḥ \|

nanu jīvo hṛdi cakāsti nānyas tatrāha---kṣetra-vidaṁ jīvaṁ tapati
niyamayatīti kṣetra-vittapas tasya bhāvas tat tā tayāntaryāmi-rūpeṇa \|
yad vā, kṣetra-vitte ahaṁ mamatāspade pātīti kṣetra-vittapas tena rūpeṇa
\| jīvas tu pāra-tantryān na pāti \|

nanu karma jīvaṁ niyacchati, na, āviḥ pratyakṣaḥ \| tarhi buddhiḥ, na,
pratyak-pratilomaṁ cakāsti \| buddhis tu parāg-viṣayākāreṇa \| tarhy
ahaṅkāraḥ, na, viṣvag vyāptatvena \| sa tu paricchinnaḥ, evaṁ-bhūto yo
bhagavāṁs tam avehīti \|\|37\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atha cārthe hṛdi hyeṣa
ātmā iti śruteḥ \| atrākṣipati---nanv iti \| yadyapi
dhātūnāmanekārthantvamādāyāyamapyarthaśreyāṁstathāpi
tasyāgatikagatitvādṛjumārgeṇa sidhyato\'rthasya
vakreṇādarśanāyogādāha---yadveti \| ahantāspadaṁ dehaṁ mamatāspadaṁ
strīputradhanādi \| jīvaniyamane śaṅkate---nanv iti \| niyacchati
niyamanaṁ karoti neti niṣedhe \| svabuddheḥ pratyakṣatve\'pi parabuddher
apratyakṣatvāt \| yadvā---pratilomaṁ bāhyaviṣayāpekṣayāntaḥ
prakāśamānatvāt, punar ākṣipati tarhīti, neti \| evaṁbhūta
uktaviśeṣaṇaviśiṣṭaḥ \|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sa ca kevala-mokṣo
bhakter guṇa-bhāve'pi nirbheda-brahma-jñāna-siddhyā syād ity āha---tat
tasmāj jagatāṁ jaṅgamānāṁ tasthūṣāṁ sthāvarāṇāṁ ca
dehendriya-prāṇa-buddhy-ahaṅkārair āvṛtānāṁ hṛdi yaś cakāsti prakāśate
taṁ paramātmānam avehi jānīhi \| jñāna-prakāram āha---so\'smīti \|
bhānu-kiraṇasyāpi bhānutvam iva śuddha-paramātma-kiraṇo\'haṁ
paramātmaiva na tu māyeti \| so\'stīti pāṭhe sa eko\'sti nānya ity
arthaḥ \| nanu jīvo hṛdi cakāsti ? tatrāha---viṣvak sarvato bhāvena āviḥ
prakaṭam eva kṣetra-vidaṁ jīvaṁ tapati, niyamayatīti kṣetra-vittapas
tasya bhāvas tattā tayā antaryāmi-rūpeṇety arthaḥ \| kīdṛśaṁ cakāsti ?
pratyak pratilomam \|\|37\|\|

**\...**

**\|\| 4.22.38 \|\|**

**yasminn idaṁ sad-asad-ātmatayā vibhāti**

**māyā viveka-vidhuti sraji vāhi-buddhiḥ \|**

**taṁ nitya-mukta-pariśuddha-viśuddha-tattvaṁ**

**pratyūḍha-karma-kalila-prakṛtiṁ prapadye \|\|**

**madhvācāryaḥ (bhāgavata-tātparyam) :**

> tat svarūpatayā bhātam ajñānāṁ gaganādikam \|
>
> viveka-jñāninā rajjau sarpa-bhāvād vidhūyate \|\|
>
> tan nityamukta-bhāvena nirasta-prakṛtiṁ bhajet \|\| iti jñāna-viveke
> \|
>
> na bhrāntir jagato dṛṣṭir na bhrāntir hari-darśanam \|
>
> anyo'nyātmatayā dṛṣṭir bhrāntir ity avadhāryatām \|\| iti ca \|
>
> māyeti jñānaṁ nāma syān māyeti prakṛtis tathā \|
>
> jñānaṁ svarūpaṁ viṣṇos tu prakṛtir na hares tanuḥ \|
>
> evaṁ vivekino viśvaṁ brahma-rūpeṇa neṣyate \|\| iti vārāhe \|

jñāna-prakṛty-ākhya-māyā-dvayasya viveka-jñānāt sad-asator
viṣṇv-ātmatayā pratītiḥ \| srajya hi buddhir iva vidhūyate ity arthaḥ \|

> pañca-bhūtātmakaṁ dehaṁ viṣṇoḥ paśyanty ayoginaḥ \|
>
> tathā na yogi-rāddhānto jñānaṁ deho yato hareḥ \|\| iti ṣāḍguṇye
> \|\|38\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** sthāvara-jaṅgamādīnāṁ hṛdi
cakāstīty ukte teṣāṁ sattvaṁ tat saṁbandhād īśvarasya mālinyaṁ ca
prasaktaṁ nirākurvann udrikta-bhaktyā taṁ praṇamati \| yasminn idaṁ
viśvaṁ sad-asad ātmatayotkṛṣṭa-nikṛṣṭa-bhāvena kārya-kāraṇa-bhāvena vā
māyaiva vibhāti taṁ prapadye \| māyātve hetuḥ, vivekena vidhutir
nirākṛtir yasya tat \| sraji veti vāśabdo dṛṣṭānte \| nityam uktam \|
yataḥ pariśuddham \| tat kutaḥ ? viśuddhaṁ tattvaṁ satyam, ata eva
pratyūḍhā'bhibhūtā karmabhiḥ kalilā malinā prakṛtir yena tam \|\|38\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sattvaṁ pṛthaksattvaṁ
vivekaścāyaṁ viśvasya māyikatvānmāyātvena māyāyāś ca paramātmano
bahiraṅgaśaktitvāt \| jīvasya ca
tattaṭasthaśaktitvācchaktiśaktimatorbhedābhāvamananānnirbhedātmajñānam
eveti \| tatpariśuddhaṁ vibuddhaṁ jñāna-rūpam \| ata eva
pariśuddhavibuddhatattva svarūpatvād eva \|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sthāvara-jaṅgamādīnāṁ
hṛdi cakāstīty uktes teṣāṁ pṛthak sattvaṁ tat-saṁbandhād īśvarasyāpi
mālinyaṁ prasaktaṁ nirākurvan praṇamati \| yasminn idaṁ viśvaṁ
sad-asad-ātmatayotkṛṣṭa-nikṛṣṭa-bhāvena kārya-kāraṇa-bhāvena vā sthitaṁ
māyā vibhāti \| māyātve hetuḥ---vivekena vidhutir nirākṛtir yasya tat \|
vivekaś cāyaṁ viśvasya māyikatvān māyātvena māyāyāś ca paramātmano
bahiraṅga-śaktitvāt jīvasya ca tat-taṭastha-śaktitvāt śakti-śaktimator
bhedābhāva-mananāt nirbhedātma-jñānam eveti \| sraji ahi-buddhir veti
vā-śabdena vivarta-vādināṁ vivarta-vādena vā nirbhedātma-jñāna-siddhir
iti paramataṁ ca darśitam \| taṁ nitya-muktam \| yataḥ pariśuddham \|
tat kutaḥ ? yato viśuddhaṁ tattvaṁ satyam pratyūḍhā'bhibhūtā bhavati
karmabhiḥ \| kalilā malinā prakṛtir yasmāt taṁ prapadya iti
prapatti-rūpayā bhaktyā vinā mokṣo na bhaed iti bhakter aṅgatvam
abhivyajya guṇa-bhāvo darśitaḥ \|\|38\|\|

**\...**

**\|\| 4.22.39-40 \|\|**

**yat-pāda-paṅkaja-palāśa-vilāsa-bhaktyā**

**karmāśayaṁ grathitam udgrathayanti santaḥ \|**

**tadvan na rikta-matayo yatayo'pi ruddha-**

**sroto-gaṇās tam araṇaṁ bhaja vāsudevam \|\|**

**kṛcchro mahān iha bhavārṇavam aplaveśāṁ**

**ṣaḍ-varga-nakram asukhena titīrṣanti \|**

**tat tvaṁ harer bhagavato bhajanīyam aṅghriṁ**

**kṛtvoḍupaṁ vyasanam uttara dustarārṇam \|\|**

**madhvācāryaḥ (bhāgavata-tātparyam) :** dvimatayaḥ jagati bhagavati ca
pratīti-yuktāḥ \| api bhakti-viśeṣāt tattvaṁ na **udgrathayanti** \|
prati saṁsāraṁ guṇās teṣāṁ viruddhā eva pratīyante \| yataḥ naijaḥ
sarva-guṇotkarṣaḥ sarvebhyo mahad ucyate \|\| iti śabda-nirṇaye \|

> anādy-antaṁ paraṁ brahma na devā ṛṣayo viduḥ \|
>
> ekas tad veda bhagavān prabhur nārāyaṇaḥ svarāṭ \|\| iti
> mokṣa-dharmeṣu \|\|39 \|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tam avehīti jñānam upadiṣṭam \|
tasya tu duṣkaratvena bhaktim upadiśati dvābhyām---**yasya
pāda-paṅkajayoḥ palāśāny** aṅgulayaḥ, teṣāṁ **vilāsaḥ** kāntiḥ, tasya
**bhaktyā** smṛtyā **karmāśayam** ahaṅkāra-rūpaṁ hṛdaya-granthim \|
**karmabhir** eva **grathitam** \| **riktā** nirviṣayā **matir** yeṣām
\| **ruddhaṁ** pratyāhṛtaḥ **sroto-gaṇa** indriya-vargo yaiḥ \|
**araṇaṁ** śaraṇam \|\|39\|\|

nanu brahmavid āpnoti paraṁ \[tai.u. 2.1.1\] iti śruteḥ \| kathaṁ
**yatayo na udgrathayanti** ity ucyate ? tatrāha---**kṛcchra** iti \|
**aplaveśāṁ** na plavas taraṇa-hetur īṭ īśo yeṣāṁ, teṣām **iha** taraṇe
**mahān kṛcchraḥ** kleśaḥ \| te hy **asukhena** yogādinā
indriya-**ṣaḍ-varga**-grāhaṁ **bhavārṇavaṁ** **titīrṣanti** \| **tat**
tasmāt \| **uḍupaṁ** plavam \| **dustarārṇaṁ** dustarārṇavam \|
ārṇa-śabde va-kārābhāva ārṣaḥ \| yad vā, dustarodaka-rūpaṁ **vyasanam**
ity arthaḥ \|\|40\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atra viśvanāthaḥ---tad
evaṁ sā śraddhayā ity-ādinā bhakteḥ prādhānye jñāna-miśrayā bhaktyā
sādhyāṁ mukti-sahitāṁ śānta-ratim uktvā tattvaṁ narendra iti
śloka-dvayena bhakti-miśra-jñāna-sādhyāṁ sāyujya-muktiṁ ca darśayitvā
tam avehi so\'smīti padais tasya śuddha-dāsya-bhaktyaika-spṛhasya
tatrārucim abhipretya bhakteḥ kaivalye śuddha-bhaktyā tad-abhīṣṭayā
sādhyaṁ premāṇam ānuṣaṅgika-muktikaṁ vadaṁs tām eva bhaktiṁ
sarvathotkarṣayati---**yat-pāda**- iti dvābhyām \|

yasya hareḥ pāda-kamalayoḥ palāśāny aṅgulayas teṣāṁ viśeṣeṇa lāsaḥ
pratikṣaṇaṁ vardhamānā kāntir yasyās tayā sādhana-rūpayā bhaktyā
sādhya-rūpayā ca \| yad vā, vilāsayuktayā bhaktyā
vividhādbhutaśilpayābhyaṁjanodvartanasnapanasacākacikyaprasādhanādisaparyayā
\| yadvāṅgulīnāṁ vilāsaḥ kāntis tasya bhaktyā smṛtyāpīty arthaḥ \|
karmāśayaṁ karmavāsanāmayamahaṅkāraṁ grathitaṁ yenaiva svakarmaṇā
tadviparītena bhagavatkarmaṇodgrathayanti santo bhaktāstadvadyatayaḥ
saṁnyāsino na \| kutaḥ nirviṣayāvidyamānā matiryeṣāṁ te riktadhanā iva
nirbuddhayo\'santaścety arthaḥ \| santaś ca bhagavad-viṣayamatayaḥ
subuddhaya eveti bhāvaḥ \| niruddho nadyādeḥ srotasāmivendriyāṇāṁ gaṇo
yaiḥ \| na hi srotāṁsi niroddhuṁ śakyāni bhavantīti
nirbuddhitvacihnametad eveti bhāvaḥ \| santaś ca
bhagavatsaundaryāmṛtādiṣu prasāritacakṣurādīndriyagaṇāḥ sudhiyaḥ
sukhinaśceti bhāvaḥ \| araṇaṁ śaraṇaṁ vasudevanandanaṁ nandavācako\'pi
vasudevaśabdaḥ pūrvamukta eva \| tena nandanandanaṁ bhajetyapyarthaḥ \|
asaṅgrāme ca śaraṇe kaṁsādāvaraṇadhvaniḥ iti niruktiḥ \| śleṣaṇa araṇaṁ
niḥ saṅgrāmam evānyathā tavendriyaiḥ saha saṅgrāmo bhaviṣyati tatra ca
tvam eva bahubhistaiḥ parābhūto bhaviṣyasīti bhāvaḥ \|\|
ihākṣipati---nanv iti \| īṭ samartha īśo vā yato'sukhena tattum icchanti
na tu tarantīty arthaḥ \| yadi kāmaditaraṁgaurna hanyamānaḥ
ṣaḍindriyanakrairna carvyamāṇaḥ svayaṁ ca baliṣṭhaḥ śrānto\'py analasaḥ
syāttadā jñānavairāgyābhyāṁ dorbhyāṁ cireṇaiva kathaṁcid eva teṣāṁ
madhye ko\'pi kaṣṭenaiva taratīti bhāvaḥ \| iha---

> śreyasām iha sarveṣāṁ jñānaṁ niśreyasaṁ param \|
>
> sukhaṁ tarati duṣpāraṁ jñānanaurvyasanārṇavam \|\| \[bhā.pu. 4.24.75\]

iti rudra-gīte vakṣyamāṇena saha virodhasya kaḥ parihāra iti
cettatredamavadheyam \| tatra jñānaśabdena
prastutabhagavad-guṇaiśvaryajñānam eva vivakṣitaṁ, na tu
kaivalyopayogīti kleśo'dhikataras teṣām avyaktāsakta-cetasām iti
śrī-mukhokti-virodhāt \| tasmāt tvaṁ hareraṁghrimuḍupaṁ kṛtvā vyasanaṁ
saṁsāradustarārṇavamuttarɒ atroḍupaṁ kṛtveti samāśritā ye
padapallavaplavam iti tvatpādapotena mahatkṛtena
ityādyukterharipadapallavāśrayaṇamātreṇaiva bhavārṇavasya
govatsapadapramāṇatve jāte tattaraṇe khalu kaḥ prayāsa iti plavārohaṇaṁ
nāśaṁkanīyam \| ity artha iti \| dustarāṇyarṇāṁsi toyāni yasminsa tathā
tam \| atra samāsānte ṭerlope cedaṁ rūpam iti bhāvaḥ \|
uḍupenārṇavataraṇasyāsaṁbhavamālakṣyāha---yadveti \| ity artha iti \|
dustaraṁ ca tadarṇaśceti dustarārṇam iti
samāsāntavidheranityatvamālakṣya svāmicaraṇairārṣa ity uktam \| kiṁ ca,
yogavāsiṣṭhe arṇapūrādivārṇavaḥ ityakārānto\'py aṁbuvācyarṇaśabdostīti
\|\|39-40\|\|

---------------------------------------------------------------------------------------------------------------------

**kaivalya-dīpikā :** mukti-kāmas tu viśeṣato bhaktim evādriyate ity
āha---**yat-pāda**- iti \| **palāśaṁ** dalam \| aṅgulyā avayavaḥ \|
**vilāsaḥ** saundaryam \| karmāṇy āśerate'sminn iti **karmāśayaś**
cittam \| **grathitaṁ** gumphitam \| **udgrathayanti** traiguṇyaṁ
granthiṁ bhindanti \| **rikta-matayaḥ** so'smīti bhāvukāḥ \| **srota**
indriyam \| **tadvan** nodgrathayanti \| yadvat pūrṇa-matayaḥ taṁ
prapadyanta iti \| bhāvukāḥ bheda-bhāvanāyāṁ jñeyaṁ pṛthag astīti mateḥ
pūrṇatvam \| abheda-bhāvanāyāṁ tu jñātaiveti **riktatā** \| **araṇaṁ**
śaraṇaṁ \|\|39\|\| \[mu.pha. 6.36\]

---------------------------------------------------------------------------------------------------------------------

**sanātana-gosvāmī :** \[ha.bha.vi. 11.563\] evaṁ tādṛśa-jñānena
parama-bhaktyāhaṅkāronmūlanaṁ likhitvā idānīṁ kathañcid api bhajanena
tac ca syād iti darśayati---yat pādeti \| yasya pāda-paṅkajayoḥ palāśāni
aṅgulayaḥ, teṣāṁ vilāsaḥ kāntiḥ, tasya bhaktyā smṛtyā \| yad vā,
nṛtya-gītādi-vilāsa-rūpasyāpi bhaktyā, karmāṇy āśerate yasminn iti
karmāśayo'haṅkāraḥ, tad-rūpaṁ hṛdaya-granthiṁ karmabhir eva grathitam,
dṛḍhaṁ baddham \| santo vaiṣṇavā udgrathayanti mocayanti \| riktā
nirviśeṣā sarva-mūṛdhanyā matir yeṣām, niruddhaḥ pratyāhṛtaḥ sroto-gaṇa
indriya-vargo yaiḥ \| araṇaṁ śaraṇam \|

sroto-gaṇa-śabdenedaṁ sūcyate, yathā gaṅgādi-pravāhasya kathañcid api
yatnān nirodhaḥ sambhavede evam indriyasyāpi \| bhavatu vā kasyacid
indriyasya, sarvasya tu na bhavaty eva \| yadi vā kadācit kasyacid yateḥ
sarva-nirodho bhavatu nāma, tathāpy ahaṅkāronmūlanaṁ samyag na syād
eveti \| ataḥ śleṣeṇa rikta-matayaḥ nirbuddhaya evety uktam \| yathā
santo bhaktyodgrathayanti, yatayaś ca tadvan neti sadbhyaḥ pṛthaktvena
nirdeśād bhakti-vimukhānāṁ yatīnāṁ tad-itaratvam apy uktam \| evaṁ teṣāṁ
bhakty-anādareṇa nindeti dik \|\|39\|\|

---------------------------------------------------------------------------------------------------------------------

**sanātana-gosvāmī (dig-darṣinī):** \[bṛ.bhā. 2.7.14\] ata
evātma-tattvopāsakā yatayo bhaktebhyo bhinnā eva \| yathoktaṁ
caturtha-skandhe śrī-pṛthuṁ prati sanatkumāreṇa---yat-pāda-paṅkaja- iti
\|

asyārthaḥ---**yasya pāda-paṅkajayoḥ palāśāni** aṅgulayaḥ, teṣāṁ
**vilāsaḥ** kāntiḥ, tasya **smṛtyā**, yad vā, vilāsaḥ
śrī-vṛndāvanādi-viṣayaka-krīḍā, tasya **bhaktyā**
śravaṇa-kīrtana-smaraṇa-rūpayā \| tad uktaṁ sva-mātaraṁ prati
śrī-kapila-devena sarva-sādhana-varga-kathane sarva-sāratayā tad-ante
vaikuṇṭha-līlābhidhyānam \[bhā.pu. 3.28.6\] iti \| yad vā, vilāso nāma
bhagavan-mahā-prasādān na bhakṣaṇa-nṛtya-gītādis tad-rūpayāpi bhaktyā \|

**karmāśayam** ahaṅkāra-rūpa-hṛdaya-granthiṁ saṁsāra-bandhaṁ vā
karmabhir eva **grathitaṁ** **santaḥ** sādhavaḥ **udgrathayanti**
mocayanti \| **yatayaḥ** sannyāsinas tu **niruddhaḥ sroto-gaṇaḥ**
indriya-vargaḥ yaiḥ, tathā-bhūtāḥ santo\'pi tadvad-bhaktavat karmāśayaṁ
nodgrathayanti, kintu kiñcid eva śithilayantīty arthaḥ \|

yad vā, santa evodgrathayanti, yatayas tu naivety eṣa eva tadvad ity
asya tātparyārthaḥ \|

yad vā, tathā na te mādhava tāvakāḥ kvacid bhraśyanti mārgāt tvayi
baddha-sauhṛdāḥ \[bhā.pu. 10.2.33\] ity atra tathā na bhraśyanti kintu
kiñcid bhraśyantīty artho\'nupayuktaḥ baddha-sauhṛdatvāc ca kadācid api
na bhraśyantīty eṣa evārthaḥ satāṁ saṁmata iti \| srotaḥ-śabdena yathā
gaṅgādi-srotasāṁ nirodhaḥ kadācid api na syāt \| tathā
indriya-vargasyāpīti bodhyate kathañcid vā tādṛśā api bhavantu, tathāpi
nodgrathayituṁ śaknuvantīty atra hetuḥ---*riktā* nirviṣayā \| yad vā,
rikte śūnya-rūpe ātma-tattve \| yathoktaṁ śrutibhir daśama-skandhe
brahmatvena bhagavat-stutau---viyata ivāpadasya tava śūnya-tulāṁ
dadhataḥ \[bhā.pu. 10.87.29\] iti \| yad vā, riktā śūnya-matir yeṣāṁ te
nirbuddhaya ity arthaḥ \|
śrī-bhagavac-caraṇāravinda-bhakti-tyāgenātmopāsanāt \| ata eva prāk
santa iti nirdeśena sad-itaratvam anyeṣāṁ dhvanitam taṁ
vasudeva-nandanam araṇaṁ śaraṇaṁ bhaja āśraya \| araṇam ity anena ca
yatīnāṁ śaraṇa-rāhityaṁ dhvanitam vinā bhagavad-āśrayaṇam anāthatve
paryavasānāt \| śrī-bhagavato bhaktās tu tena sanāthāḥ parama-nirbhayāḥ
sarvendriya-vṛtti-vistāreṇa sarvathā tad-bhajanāt saṁsāra-bandhaṁ
mocayantīti kiṁ vācyam anukṣaṇa-nūtana-nūtana-madhura-madhurānanda-pūraṁ
mukta-gaṇa-durlabham eva prāpnuvanti \| etac ca prāg eva sa-parikaraṁ
nirūpitam asti \| tatra ca yatibhir mahā-prayatnena dustaram api
saṁsāra-sāgaraṁ śrī-bhagavad-bhaktā helayaiva sukhaṁ tarantīty
abhiprāyeṇaiva tathoktam ity ūhyam \|\|39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad evaṁ jñānopadeśānantaraṁ
bhaktim upadiśan tvad-abhīṣṭā śrī-hari-bhaktis tu sarvatra
parama-śreyo-rūpety āha---yat-pādeti dvābhyām \| samāsa-prāpyayor api
pathor ekasya durgamatva-kathanenānyasyābhidheyatvaṁ svata eva sidhyati
\| atra titīrṣanti mātraṁ, na tu tarantīty artho'pi jñeyaḥ \| tadvan na
tad-vimataya iti citsukhaḥ \|\|39-40\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad evaṁ sā śraddhayety
ādinā bhakteḥ prādhānye jñāna-miśrayā bhaktyā sādhyāṁ mukti-sahitāṁ
śānta-ratim uktvā tat tvaṁ narendra \[bhā.pu. 4.22.37-38\] iti
śloka-dvayena bhakti-miśra-jñāna-sādhyāṁ sāyujya-muktiṁ ca darśayitvā,
tam avehi so'smi iti padais tasya śuddha-dāsya-bhaktyaika-spṛhasya
tatrārucim abhipretya bhakteḥ kaivalye śuddha-bhaktyā tad-abhīṣṭayā
sādhyaṁ premāṇam ānuṣaṅgika-muktikaṁ vadaṁs tām eva bhaktiṁ
sarvathotkarṣayati yat-pādeti dvābhyām \| yasya pāda-paṅkajayoḥ
palāśāṅgulayas teṣāṁ vilāsa-bhaktyā viśeṣeṇa lāsaḥ pratikṣaṇaṁ
vardhamānā kāntir yasyāṁ tayā sādhana-rūpayā bhaktyā sādhya-rūpayā ca \|
yad vā, vilāsa-yuktayā bhaktyā vividhādbhuta-śilpayā
abhyañjanodvartana-snapana-sacākcikya-prasādhanādi-saparyayā \|

yad vā, aṅgulīnāṁ vilāsaḥ kāntis tasya bhaktyā smṛtyāpīty arthaḥ \|
karmāśayaṁ karma-vāsanāmayam ahaṅkāraṁ grathitam \| yenaiva sva-karmaṇā
tad-viparītena bhagavat-karmaṇā udgrathayanti \| santo vaiṣṇavāḥ tadvat
yatayaḥ sannyāsino na \| kutaḥ ? riktā nirviṣayā avidyamānā matir yeṣāṁ
te rikta-dhanā iva nirbuddhayo'santaś cety arthaḥ \| santas tu
bhagavad-viṣaya-matayaḥ subuddhaya eveti bhāvaḥ \| niruddho nadyādeḥ
srotasām ivendiryāṇāṁ gaṇo yaiḥ \| na hi srotāṁsi niroddhuṁ śakyāni
bhavantīti nirbuddhitva-cihnam etad eveti bhāvaḥ \| santas tu
bhagavat-saundaryāmṛtādiṣu prasārita-cakṣur-ādīndriya-gaṇāḥ sudhiyaḥ
sukhinaś ceti bhāvaḥ \| tam araṇaṁ śaraṇaṁ vasudeva-nandanaṁ bhaja \|
śleṣeṇa araṇaṁ niḥsaṅgrāmam eva \| anyathā tava indriyaiḥ saha saṅgrāmo
bhaviṣyati tatra ca tvam eva parābhūto bhaviṣyasīti bhāvaḥ \|\|39\|\|

tair yatibhiḥ saṁsāra-taraṇaṁ na sukaram ity āha---kṛcchra iti \|
aplaveśāṁ na plavantaraṇa-hetuḥ īṭ samarthaḥ īśo harir vā yeṣāṁ mahā iha
kṛcchraḥ kleśaḥ \| yataḥ indriya-ṣaḍ-varga-nakraṁ bhavārṇavam asukhena
tartum icchanti, na tu tarantīty arthaḥ \| yadi kṁādi-taraṅgair na
hanyamānaḥ ṣaḍ-indriya-nakraiś ca na carvyamāṇaḥ svayaṁ ca baliṣṭhaḥ
śrānto'py analasaḥ syāt, tadā jñāna-vairāgyābhyām dorbhyāṁ cireṇaiva
kathañcid eva teṣāṁ madhye ko'pi kaṣṭenaiva taratīti bhāvaḥ \| tasmāt
tvaṁ harer aṅghrim upḍupaṁ plavaṁ kṛtvā vyasanaṁ saṁsāra-dustarārṇavam
uttara \| atroḍupaṁ kṛtveti, samāśritā ye pada-pallava-plavaṁ \[bhā.pu.
10.14.58\] iti, tvat-pāda-potena mahat-kṛtena kurvanti govatsa-padaṁ
bhavābdhim \[bhā.pu. 10.2.30\] ity-ādy-ukter
hari-pada-plavāśrayaṇa-mātreṇaiva bhavārṇavasya go-vatsa-pada-pramāṇatve
jāte tat-taraṇe khalu kaḥ prayāsa iti plavārohaṇaṁ nāśaṅkanīyam
\|\|40\|\|

**\...**

**\|\| 4.22.41 \|\|**

**maitreya uvāca---**

**sa evaṁ brahma-putreṇa kumāreṇātma-medhasā \|**

**darśitātma-gatiḥ samyak praśasyovāca taṁ nṛpaḥ \|\|**

**śrīdhara-svāmī (bhāvārtha-dīpikā) : ātma-medhasā** brahma-vidā
**darśitā** **ātmano gatis** tattvaṁ yasmai saḥ \|\|41\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : sa** pṛthuḥ \|\|41\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : ātma-medhasā** brahma-vidā
\|\|41\|\|

**\...**

**\|\| 4.22.42 \|\|**

**rājovāca---**

**kṛto me**'**nugrahaḥ pūrvaṁ hariṇārtānukampinā \|**

**tam āpādayituṁ brahman bhagavan yūyam āgatāḥ \|\|**

**śrīdhara-svāmī (bhāvārtha-dīpikā) :** brahmann iti sambodhanaṁ
prādhānyād ekasya \| yūyam ity uktiḥ sarvān prati \|\|42\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ekasya
sanatkumārasyopadeṣṭṛtvena prādhānyāt sarvāṁścatuḥsaṅkhyākān \|\|42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** brahmann iti
sanatkumārasyaikasya prādhānyād yūyam iti sarvān pratyuktiḥ \|\|42\|\|

**\...**

**\|\| 4.22.43 \|\|**

**niṣpāditaś ca kārtsnyena bhagavadbhir ghṛṇālubhiḥ \|**

**sādhūcchiṣṭaṁ hi me sarvam ātmanā saha kiṁ dade \|\|**

**śrīdhara-svāmī (bhāvārtha-dīpikā) :** ātmano dehena saha sarvaṁ
rājyādikaṁ madīyaṁ sādhūcchiṣṭaṁ sādhubhiḥ svīyaṁ san-mahyaṁ
prasāda-rūpeṇa dattam, atas tatra mama svatvābhāvād guru-dakṣiṇārthaṁ
kiṁ dade \| nahi pitrā dattaṁ modakādi tasmai dāna-rūpeṇa pratyarpyate
\|\|43\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanu sādhūnāṁ rājyādau
kathaṁ svatvaṁ jātaṁ tatrāha---vakṣyamāṇaślokena prāṇā ity-ādinā
aśvamedhayāgānte prāṇādikaṁ sarvaṁ mayā brāhmaṇebhyaḥ pūrvam eva dattaṁ
punaś ca tairnijocchiṣṭaṁ mahyam eva samarpitam iti bhāvaḥ \| ata uktaṁ
sādhūcchiṣṭaṁ hīti \| niṣpādita ityasyānugraha iti śeṣaḥ \| ataḥ
sādhudattatvād eva \| tatra rājyādau \| \|\|43\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** guru-dakṣiṇārthaṁ dātuṁ
kim api na paśyāmīty āha---sādhūcchiṣṭam iti \| sādhubhir yuṣmābhir eva
bhṛgv-ādibhiḥ svīyaṁ rājyādikaṁ prasādīkṛtya mahyaṁ dattaṁ, kathaṁ punar
dāsyāmi, pitrā dat tasya tāmbūla-carvitasya tasmai pratidānānaucityāt
\|\|43\|\|

**\...**

**\|\| 4.22.44 \|\|**

**prāṇā dārāḥ sutā brahman gṛhāś ca sa-paricchadāḥ \|**

**rājyaṁ balaṁ mahī kośa iti sarvaṁ niveditam \|\|**

**śrīdhara-svāmī (bhāvārtha-dīpikā) :** nivedanaṁ tu tadīyasyaiva
samarpaṇaṁ yathā bhṛtyo rājñe sevādi-rūpeṇa tāmbūlādikam arpayati tathā
mayāpi sarvaṁ niveditaṁ svīkurutety āha---prāṇā iti \|\|44\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tadīyasya dravyasvāminaḥ
\| ādinā vastrālaṅkārādigrahaḥ \|\|44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu sādhūnāṁ rājyādiṣu
kathaṁ sattvaṁ jātam ? tatrāha---prāṇā iti \| aśvamedha-yāgānte
prāṇādikaṁ sarvaṁ mayā pūrvam eva dattaṁ, punaś ca tair nijocchiṣṭaṁ
mahyam eva samarpitam iti bhāvaḥ \|\|44\|\|

**\...**

**\|\| 4.22.45 \|\|**

**saināpatyaṁ ca rājyaṁ ca daṇḍa-netṛtvam eva ca \|**

**sarva lokādhipatyaṁ ca veda-śāstra-vid arhati \|\|**

**śrīdhara-svāmī (bhāvārtha-dīpikā) :** ātmanaḥ svatvābhāvaṁ
prapañcayati---saināpatyaṁ ceti dvābhyām \|\|45\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanu saināpatyādibhiḥ kiṁ
phalaṁ brāhmaṇasya māstu phalametais tasya tadapi tasyaiva
dānapātratvātsa eva kṛpayā grahītumarhatīti bhāvaḥ \| saināpatyaṁ
senādhipatvaṁ vedaiḥ sahitāni śāstrāṇi dharmaśāstrādīni vettīti
vedaśāstravid brāhmaṇa evārhati yogyo bhavati, mūrkhasya
sarvatrāyogyatvād iti bhāvaḥ \|\|45\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu saināpatyādibhiḥ kiṁ
phalaṁ brāhmaṇasya ? iti tatrāha---saineti \| māstu phalam etais tasya,
tad api tasyaiva dāna-pātratvāt sa eva kṛpayā grahītum arhati iti bhāvaḥ
\|\|45\|\|

**\...**

**\|\| 4.22.46 \|\|**

**svam eva brāhmaṇo bhuṅkte svaṁ vaste svaṁ dadāti ca \|**

**tasyaivānugraheṇānnaṁ bhuñjate kṣatriyādayaḥ \|\|**

**śrīdhara-svāmī (bhāvārtha-dīpikā) :** vaste paridhatte \| anna-mātraṁ
kevalaṁ bhuñjate, na tu dāne svatantrāḥ \|\|46\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sādhupadaṁ
pūrvabrāhmaṇaparam evetyabhipretyāha---svam iti \| dāne svatantratā neti
\| brāhmaṇājñayaiva sarvaṁ dātavyamanyathā doṣāya tatsyād iti bhāvaḥ \|
ata eva godānādau varaṇaṁ kṛtvā gāṁ te dadānīti dātrokte dadasveti
brāhmaṇājñā bhavati paścātsā dīyata iti saṁpradāyaḥ---

> gṛhītvā brāhmaṇasyājñāṁ dānaṁ tasmai nivedayet \|
>
> tena dāturdānaphalamanyathā doṣabhāgbhavet \|\| iti saṁhitokteḥ
> \|\|46\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yasmād evaṁ tasmāt svam
evety āha---vaste paridhatte \|\|46\|\|

**\...**

**\|\| 4.22.47 \|\|**

**yair īdṛśī bhagavato gatir ātma-vāda**

**ekāntato nigamibhiḥ pratipāditā naḥ \|**

**tuṣyantv adabhra-karuṇāḥ sva-kṛtena nityaṁ**

**ko nāma tat pratikaroti vinoda-pātram \|\|**

**śrīdhara-svāmī (bhāvārtha-dīpikā) :** saty api svatve sarvasvenāpi na
guroḥ pratyupakartuṁ śakyam ity āha---yair iti \|
ātma-vāde'dhyātma-vicāre \| ekāntato niścayena \| nigamibhir
veda-vidbhiḥ \| te nityam analpa-karuṇāḥ sva-kṛtenaiva
dīnoddharaṇa-karmaṇā tuṣyantu \| ko nāma tat kṛtam upakāraṁ prati svayam
upakaroti uda-pātram añjaliṁ vinā \| mayāñjalir eva tebhyo baddha ity
arthaḥ \| yad vā, vinoda-pātram upahāsāspadam \| pratyupakāre pravṛttau
janānām upahāsāspadaṁ bhaved ity arthaḥ \|\|47\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** udakaṁ pīyate
pātrābhāve\'nenetyudapātram iti nirukteḥ \| ity artha iti \|
dravyamātrasya brāhmaṇasvāmikatvena matsvatvaviśiṣṭasya
vastuno\'bhāvādaṁjalirevocita iti bhāvaḥ \| yadyapyevaṁ tathāpi---

> vidyāṁ śrutvā ye guruṁ nādriyante pratyāsannaṁ manasā karmaṇā vā \|
>
> teṣāṁ pāpaṁ bhrūṇahatyāviśiṣṭaṁ tebhyo nānyaḥ pāpakartāsti loke \|\|

iti mahābhāratokterhi gurudakṣiṇāyā āvaśyakatvam iti
cettatrāha---yadveti \| ity artha iti \| na hyamūlyavastuno mūlyaṁ dātuṁ
śakyate, tathātve\'mūlyatvahāneḥ kākaṇikayā gajakrayaṇe
pravṛttavattasyopahāsa eva jāyata iti bhāvaḥ \|\|47\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** saty api sattve
sarvasvenāpi naiva guroḥ pratyupakartuṁ śakyam ity āha---yair iti \|
ātma-vāde'dhyātma-vicāre \| nigamibhir veda-vidbhiḥ \| sva-kṛtenaiva
dīnoddharaṇa-karmaṇā svābhāvikikena tat pratyupakaroti ko nāma ? na
ko'pi \| uda-pātram añjaliṁ vineti mayāñjalir eva baddha iti bhāvaḥ \|
yad vā, vinoda-pātram upahāsāspadam, pratyupakāre pravṛtto jano janānām
upahāsāspadaṁ bhaved ity arthaḥ \|\|47\|\|

**\...**

**\|\| 4.22.48 \|\|**

**maitreya uvāca---**

**ta ātma-yoga-pataya ādi-rājena pūjitāḥ \|**

**śīlaṁ tadīyaṁ śaṁsantaḥ khe'bhavan miṣatāṁ nṛṇām \|\|**

**śrīdhara-svāmī (bhāvārtha-dīpikā) :** khe'bhūvan ākāśa-mārgeṇodgatāḥ
\|\|48\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** te munayaḥ
ātma-yogasyādhyātmikayogasyopadeṣṭṛtvena patayaḥ pātāraḥ tadīyaṁ
pṛthusambandhi sucaritam \|\|48\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** khe'bhavan ākāśa-mārgeṇa
satya-lokaṁ gatāḥ \|\|48\|\|

**\...**

**\|\| 4.22.49 \|\|**

**vainyas tu dhuryo mahatāṁ saṁsthityādhyātma-śikṣayā \|**

**āpta-kāmam ivātmānaṁ mena ātmany avasthitaḥ \|\|**

**śrīdhara-svāmī (bhāvārtha-dīpikā) :** dhuryo mukhyaḥ \|
adhyātma-śikṣayā saṁsthitir ekāgratā tayātmany avasthitaḥ san mene
\|\|49\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
śuddha-bhaktatvādbhagavad-bhaktiṁ vinānyatra naiva
samyagāptakāmatvamitīvaśabdena dyotitam \| āptakāmam iva na tvāptakāmaṁ
śuddha-bhaktatvena bhaktyaivāptanirvṛtitvāt \| vedavidāṁ
śāstrāntareṣvivādhyātmādiṣvapi pūrvaṁ tasya jijñāsaivāsītsā
pūrṇetyetāvanmātramivakāreṇāsūcīti \| ātmani svabhāva evāvasthitaḥ
ādhyātmaśikṣayāpi śuddha-bhaktisvabhāvas tasya nāpagata iti bhāvaḥ
\|\|49\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** adhyātma-śikṣayā yā
samyak sthitir maryādā tayā āpta-kāmam iva, na tv āpta-kāmaṁ, tasya
śuddha-bhaktatvāt kevalayā bhaktyaivāpta-nirvṛtitvāt , veda-vidāṁ
śāstrāntareṣv ivādhyātmādiṣv api tasya pūrvaṁ jijñāsaivāsīt, sā pūrṇety
etāvan-mātram iva-kāreṇa dyotitam \| ātmani svabhāva evāvasthitaḥ,
adhyātma-śikṣayāpi śuddha-bhakti-svabhāvas tasya nāpagata iti bhāvaḥ
\|\|49\|\|

**\...**

**\|\| 4.22.50 \|\|**

**karmāṇi ca yathā-kālaṁ yathā-deśaṁ yathā-balam \|**

**yathocitaṁ yathā-vittam akarod brahma-sāt-kṛtam \|\|**

**śrīdhara-svāmī (bhāvārtha-dīpikā) :** brahma-sāt-kṛtaṁ brahmaṇy
arpitaṁ yathā bhavati tathā \|\|50\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** karmāṇi ceti yugmakam \|
cakāreṇa śuddhaktānāṁ karmānadhikṛtatve\'pi gṛhasthānāṁ
lokasaṅgrahārthaṁ vā varṇāśramamaryādālopābhāvārthaṁ vā
bhaktimārgākutsanārthaṁ vā rahasyāyāḥ śuddha-bhaktergopanārthaṁ vā
svayaṁ vā pratimūrtyā vā pūrvācārato\'nāsaktyā kiñcitkarmakaraṇaṁ na
dūṣaṇāvahamityapi sāṁpradāyikā āhuḥ \| kiñca---teṣāṁ karmaṇi
śraddhārāhityādaśraddhayā kṛtamakṛtam evālam iti śuddha-bhakterna kṣatiḥ
\| yathākālayathādeśayathābalaśabdaiḥ kāladeśapātrānusāreṇaiva karaṇānna
sāmastyena karmakaraṇaṁ tatrāpi yathocitamityanena śuddha-bhaktānāṁ
karmānaucityāllokapradarśanāyaiva karmakaraṇādvastutaḥ karmākaraṇam
evāyātam \| brahmasātkṛtaṁ brāhmaṇasādvyāpāraṁ yathā syāttathākarod iti
tasya karmavyāpārānbrāhmaṇā eva cakrur iti tasya karmavikṣepābhāva
uktaḥ---

> pāṇigrahaṇavarjaṁ hi sarvaṁ vipreṇa kārayet \|
>
> vipraiḥ saṁpāditaṁ karma bhavetkārayiturdhruvam \|\| iti smṛteḥ \|

sandarbhastu---cakārād atrāpīvaśabdaḥ saṁbadhyate \| brahmasātkṛtaṁ
yathā syāttathākarodivety arthaḥ \| brahmasātkṛtaṁ bhagavatyarpitaṁ
yathā bhavet tatheti \|\|50\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** karmāṇi ceti \| ca-kāreṇa
śuddha-bhaktānāṁ karmānadhikṛtatve'pi, gṛhasthānāṁ loka-saṅgrahārthaṁ vā
varṇāśrama-maryādā-lopābhāvārthaṁ vā bhakti-mārgākutsanārthaṁ vā
rahasyāyāḥ śuddhāyā bhakter gopanārthaṁ vā svayaṁ vā pratimūrtyā vā
pūrvācārato'nāsaktyā kiñcit karma-karaṇaṁ na dūṣaṇāvaham ity ādy api
sāmpradāyikā āhuḥ \|

kiṁ ca, teṣāṁ karmaṇi śraddhā-rāhityād aśraddhayā kṛtam akṛtam evālam
iti śuddha-bhaktir na kṣatiḥ, yathā-kāla-yathā-deśa-yathā-bala-śabdaiḥ
kāla-deśa-pātrānusāreṇaiva karaṇān na sāmastyena karma-karaṇam \|
tatrāpi yathocitam ity anena śuddha-bhaktānāṁ karmānaucityāl
loka-pradarśanayaiva karma-karaṇād vastutaḥ karmākaraṇam evāyātam \|
brahma-sātkṛtaṁ brāhmaṇa-sād-vyāpāraṁ yathā syāt tathā karod iti tasya
karma-vyāpārān brāhmaṇā eva cakrur iti tasya karma-vikṣepābhāva uktaḥ
\|\|50\|\|

**\...**

**\|\| 4.22.51-52 \|\|**

**phalaṁ brahmaṇi sannyasya nirviṣaṅgaḥ samāhitaḥ \|**

**karmādhyakṣaṁ ca manvāna ātmānaṁ prakṛteḥ param \|\|**

**gṛheṣu vartamāno'pi sa sāmrājya-śriyānvitaḥ \|**

**nāsajjatendriyārtheṣu niraham-matir arkavat \|\|**

**śrīdhara-svāmī (bhāvārtha-dīpikā) :** nirviṣaṅgaḥ karmasv anāsaktaḥ
karmādhyakṣaṁ karma-sākṣiṇam udāsīnaṁ manvāno'karod iti pūrveṇaivānvayaḥ
\| nāsaj jatety uttareṇa vā \|\|51-52\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** karmaṇāmadhyakṣaṁ sākṣiṇam
\|\| gṛheṣv iti sārddhamekaṁ vākyaṁ nāsajjatetyanenaiva saṁbandhāt \|
evamityarddhasyāntareṇa saṁbandho na yujyate vijitāśvasya prāktanatvāt
\| yadyapi pūrvaṁ svasyottamaślokamahanmukhacyutaḥ ityādau
tallīlāśravaṇānuṣaṅgeṇaiva sarvajñānasaṁpattirdarśitā, yadyapi ca
yathācaredbālahitaṁ pitā ityādau tadattabhāreṇa bhagavatāpi
ity-ādirājena ityādau tad eva dṛḍhīkṛtaṁ tathā yadyapi ca
yatpādapaṅkajapalāśavilāsabhaktyā ityādau kumārair api tad evānumataṁ
tathāpyādhyātma-yogavidhānamidamupādhimātraparityāgārthaṁ prayujya
bhaktiś ca yathāpūrvaṁ niṣkāmaiva rakṣitetyagre\'pi jñeyam \| phalena
tatkāraṇānumānāt \| ante hi vaikuṇṭhagamanam eva lakṣyate tac ca
bhaktasyaiva syāt yadvai vrajantyanimiṣāmṛṣabhānuvṛttyā ityādeḥ \| tad
evaṁ śrībhagavad-abhimatiḥ śrīgurvājñayā svābhimatiś ca rakṣiteti
sandarbhaḥ \|\|51-52\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nirviṣaṅgo'nāsaktaḥ \|
ātmānam antaryāmiṇam \|\|51-52\|\|

**\...**

**\|\| 4.22.53 \|\|**

**evam adhyātma-yogena karmāṇy anusamācaran \|**

**putrān utpādayām āsa pañcārciṣy ātma-sammatān \|**

**vijitāśvaṁ dhūmrakeśaṁ haryakṣaṁ draviṇaṁ vṛkam \|\|**

**śrīdhara-svāmī (bhāvārtha-dīpikā) :** arciṣi bhāryāyām \|\|53\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** adhyātma-yogena
vinaivāsaktyā karmāṇi kurvan \| yad vā, adhyātmeti
saptamy-arthe'vyayībhāvaḥ \| ātmani svataḥ-siddho yo yoga
āsakti-vinābhūta-viṣaya-bhoga-lakṣaṇaḥ siddhir viśeṣas tenaiva putrān
utpādayāmāsa \| na tu putrotpādana-hetukaḥ vegas tasya strī-viṣayakaḥ
ko'pi kāma-vikāro'stīty arthaḥ \|\|53\|\|

**\...**

**\|\| 4.22.54 \|\|**

**sarveṣāṁ loka-pālānāṁ dadhāraikaḥ pṛthur guṇān \|**

**gopīthāya jagat-sṛṣṭeḥ kāle sve sve'cyutātmakaḥ \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** adhyātma-yogena
vinaivāsaktyā karmāṇi kurvan \| yadvādhyātmeti saptamyarthe\'vyayībhāvaḥ
\| ātmani svataḥ siddho yo yoga āsaktivinābhūtaviṣayayogalakṣaṇaḥ
siddhiviśeṣastenaiva putrānutpādayāmāsa na tu putrotpādanahetukaḥ
strīviṣayakaḥ ko\'pi tasya kāmavikārostīty arthaḥ \| yathā pūrvaṁ
bandibhireṣa saṁstutastathaiva sarvadābhūd iti darśayannāha---sarveṣām
iti \| sarveṣāmindrādīnāṁ guṇānvarṣaṇādīn \|\|53-54\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yathā pūrvaṁ vandibhiḥ
saṁstutas tathaivāsau sarva-dābhūd iti darśayann āha---sarveṣām iti
gopīthāya pālanāya \|\|54\|\|

**\...**

**\|\| 4.22.55 \|\|**

**mano-vāg-vṛttibhiḥ saumyair guṇaiḥ saṁrañjayan prajāḥ \|**

**rājety adhān nāmadheyaṁ soma-rāja ivāparaḥ \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** gopītho\'vanadurgayoḥ iti
koṣaḥ \|\|55\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** somaś cāsau rājā ceti \|
sa iva \|\|55\|\|

**\...**

**\|\| 4.22.56 \|\|**

**sūryavad visṛjan gṛhṇan pratapaṁś ca bhuvo vasu \|**

**durdharṣas tejasevāgnir mahendra iva durjayaḥ \|\|**

**śrīdhara-svāmī (bhāvārtha-dīpikā) :** somaś cāsau rājā ca sa iva \|
bhūvo vasu dhanaṁ gṛhṇan visṛjaṁś cāsau sūryavat \| rājñaḥ pratapanam
ājñā-karaṇam \|\|56\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vasu ratnaṁ jalaṁ
raśmirvasurdevo vibhāvasuḥ iti kośaḥ \|\|56\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vasu dhanaṁ rasaṁ ca
\|\|56\|\|

**\...**

**\|\| 4.22.57 \|\|**

**titikṣayā dharitrīva dyaur ivābhīṣṭa-do nṛṇām \|**

**varṣati sma yathā-kāmaṁ parjanya iva tarpayan \|\|**

**śrīdhara-svāmī (bhāvārtha-dīpikā) :** agnir iva durdharṣaḥ \| dyauḥ
svarga iva \|\|57\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
durddharṣo\'bhibhavitumaśakyaḥ \| svargo yathābhīṣṭaṁ dadāti tathety
arthaḥ \|\|57\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dyauḥ svarga iva
\|\|57\|\|

**\...**

**\|\| 4.22.58 \|\|**

**samudra iva durbodhaḥ sattvenācala-rāḍ iva \|**

**dharma-rāḍ iva śikṣāyām āścarye himavān iva \|\|**

**śrīdhara-svāmī (bhāvārtha-dīpikā) :** samudro yathā gāmbhīryeṇaitāvān
iti na buddhyate tathāsāv abhiprāyato durbodhaḥ \| acalarāṭ merur iva
\|\|58\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** parjanya iva
meghavatkāmaistarpayanyathā varṣati sasyaṁ pūrayati \| yadvā---yathāś ca
te kāmāśceti tathā taiḥ śabdanirdeśapakṣe yathāśabdo vibhaktyanto\'pi
syād iti \|\|58\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sattvena sthairyeṇa
acala-rāṭ sumeruḥ \|\|58\|\|

**\...**

**\|\| 4.22.59 \|\|**

**kuvera iva kośāḍhyo guptārtho varuṇo yathā \|**

**mātariśveva sarvātmā balena mahasaujasā \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
āścarye\'dbhute\'laukikavastudarśane iti yāvat, kośāḍhyo dhanaughapatiḥ
\| gupto\'rtho yasya sa tathā \| jalāntargatasya darśanāyogāt \|\|59\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sarvātmā sarvatra
sañcāra-śaktiḥ \|\|59\|\|

**\...**

**\|\| 4.22.60 \|\|**

**aviṣahyatayā devo bhagavān bhūta-rāḍ iva \|**

**kandarpa iva saundarye manasvī mṛga-rāḍ iva \|\|**

**śrīdhara-svāmī (bhāvārtha-dīpikā) :** sarvātmā sarvatra sañcāra-śaktiḥ
\| balādibhir mātariśveva \| bhūta-rāṭ śrī-rudraḥ \|\|60\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** balādiśabdā
dehendriyamanobalavācakāḥ kramāt \| aviṣahyatayā yuddhādau
soḍhumaśakyatayā \|\|60\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.22.61 \|\|**

**vātsalye manuvan nṛṇāṁ prabhutve bhagavān ajaḥ \|**

**bṛhaspatir brahma-vāde ātmavattve svayaṁ hariḥ \|\|**

**śrīdhara-svāmī (bhāvārtha-dīpikā) :** ajo brahm eva \|\|61\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kaṁ na svāveśena darpayati
harṣayatīti kandarpaḥ kāmaḥ dṛp harṣagarvayoḥ \| manasvī
svādhikaprahartā manasvī sthiracitte nodāre svādhikahartari iti niruktiḥ
\| vātsalye prītikaraṇe vātsalyaṁ gosamūhe\'pi snehe ca dhenudugdhayoḥ
iti ca \| manuḥ svāyaṁbhuvaḥ mantro vā, mantro\'pi yathā japatāṁ nṛṇāṁ
vātsalyaṁ karotīty arthaḥ \| prabhutve ājñādāne brahmaṇa ājñāṁ yathā
sarve gṛhanti tathā tasyāpīti \| ajaśabdena vedo\'pi grāhyastasyāpi vedo
nārāyaṇaḥ sākṣātsvayaṁbhūr iti śuśruma ity ukteḥ \|
svayaṁbhūtvenājatvamastīti \|\|61\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ajo brahmā \| ātmavattve
jitendriyatve \|\|61\|\|

**\...**

**\|\| 4.22.62 \|\|**

**bhaktyā go-guru-vipreṣu viṣvaksenānuvartiṣu \|**

**hriyā praśraya-śīlābhyām ātma-tulyaḥ parodyame \|\|**

**madhvācāryaḥ (bhāgavata-tātparyam) :**

> guru-vipreṣu bhaktā ca pareṣāṁ hita-kṛtyayā \|
>
> praśrayeṇa ca kīrtyā ca pṛthu-rāmam anuvrataḥ \|\| iti brahmāṇḍe
> \|\|62\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** ātmavattve jitendriyatve \|
bhakty-ādibhiḥ parārthodyame cātmanaiva tulyo nirupamaḥ \|\|62\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** brahmavāde vedoccāraṇe
vedavicāre vā svayaṁ hariḥ śrī-kṛṣṇaḥ jitendriyatvaṁ śrī-kṛṣṇasya
jaiminīye nāgahṛtārjunaśirānayane tāpanīye ca gopīyamunollaṅghane
pratipāditamasti \|\|62\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhakty-ādibhiḥ
parārthodyamena ca ātmanaiva tulyo virupamaḥ \|\|62\|\|

**\...**

**\|\| 4.22.63 \|\|**

**kīrtyordhva-gītayā pumbhis trailokye tatra tatra ha \|**

**praviṣṭaḥ karṇa-randhreṣu strīṇāṁ rāmaḥ satām iva \|\|**

**madhvācāryaḥ (bhāgavata-tātparyam) :**

> na gurur na ca dharmo'sti rāma-devasya kutracit \|
>
> tathāpi dharma-rakṣārtho guru-bhaktim adarśayat \|\| iti vārāhe
> \|\|63\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** pumbhiḥ sat-puruṣaiḥ \| rāmaḥ
sītā-patir yathā satāṁ karṇa-randhreṣu praviṣṭaḥ \|\|63\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** strīṇāṁ
satstrībhiścānasūyādibhirūrddhvaṁ gītayā sarvordhvatvena gītayety arthaḥ
\|\|63\|\|

iti śrīmad-bhāgavata-bhāvārtha-dīpikā-prakāśe caturtha-skandhe
dvāviṁśo\'dhyāyaḥ \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

iti sārārtha-darśinyāṁ harṣiṇyāṁ bhakta-cetasām \|

ekaviṁśo'tra caturthe saṅgataḥ saṅgataḥ satām \|\|\*\|\|

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁ vaiyāsikyāṁ caturtha-skandhe

pṛthu-carite kumāropadeśo nāma dvāviṁśo'dhyāyaḥ \|

\|\| 4.22 \|\|

**\...**

**(4.23)**

## 
**trayoviṁśo'dhyāyaḥ**

<details><summary>विषयः</summary>

pṛthor vanaṁ gatvā tapaś-caraṇaṁ yoga-dhāraṇayā tyakta-dehasya pṛthoḥ, citāyāṁ dagdha-tanor arciṣaś ca sahaiva vaikuṇṭha-prāptiḥ \|
</details>

**\|\| 4.23.1 \|\|**

**maitreya uvāca---**

**dṛṣṭvātmānaṁ pravayasam ekadā vainya ātmavān \|**

**ātmanā vardhitāśeṣa- svānusargaḥ prajāpatiḥ \|\|**

**śrīdhara-svāmī (bhāvārtha-dīpikā) :**

trayoviṁśe sa-bhār yasya vane nitya-samādhitaḥ \|

vimānam adhiruhyātha vaikuṇṭha-gatir īryate \|\|

pravayasaṁ vṛddhaṁ dṛṣṭvā tapo-vanam agād iti tṛtīyenānvayaḥ \|
sva-kṛto'nusargo'nnādi-sargaḥ pura-grāmādi-sargaś ca \| vardhito'śeṣaḥ
svānusargo yena \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atha
nityasamādhikārtsnyena \| ātmavān jitamanāḥ \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** dṛṣṭveti trikam \|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

trayoviṁśe vanaṁ gatvā tapaḥ kṛtvā hariṁ yajan \|

tyaktvā nṛ-lokaṁ sa-strīko vaikuṇṭham agamat pṛthuḥ \|\|

ātmānaṁ dehaṁ pravayasaṁ vṛddhaṁ dṛṣṭvā adyāpi bhagavān māṁ sākṣāt
sevaaṁ sva-pārśvaṁ na nayatīty ato'numīyate---mama tāvat-pramāṇakaṁ
bhajanaṁ nābhūn niṣkaṣāyatā ca na vartata ity ato
vānaprasthāśrama-miṣeṇa vanaṁ gatvā kīrtana-smaraṇābhyām aṣṭāv eva
yāmānayann asmat-pūrva-puruṣo dhruva iva śīghraṁ bhagavat-prāpty-artham
eva tapaḥ kurvan loke vānaprastha-dharmaṁ khyāpayāmīti manasi niścitya
tapovanam agād iti tṛtīyeṇānvayaḥ \| ātmanā svenaiva vardhito'śeṣaḥ
svīyo'nusargaḥ annādi-pura-grāmādi-sargo yena saḥ \|\|1\|\|

**\...**

**\|\| 4.23.2 \|\|**

**jagatas tasthuṣaś cāpi vṛttido dharma-bhṛt satām \|**

**niṣpāditeśvarādeśo yad-artham iha jajñivān \|\|**

**śrīdhara-svāmī (bhāvārtha-dīpikā) :** niṣpādita īśvarādeśaḥ
prajā-pālanādir yena \| jajñivān jātaḥ \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** īśvarādeśaḥ
lokaśikṣaṇārthaṁ dharmajñānādyanukaraṇam eva \| yadveśvareṇa
munipreritabandijanāntaryāmiṇā ya ādiśyate eṣa dharmabhṛtāṁ śreṣṭha
ity-ādinā sa īśvarādeśaḥ \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** niṣpāditeti \| tasya nityaṁ
bhagavat-pārṣadatvaṁ līlā-mātrāṅgīkṛtena narākāropādhitvaṁ
tad-ādeśa-sampādanārtham eva dharma-jñānādy-anukaraṇam \| tad-ādeśaś ca
sādhāraṇa-loka-śikṣārtham eveti vyaktam \| tad evam api
śuddha-bhaktatvam eva sthāpitam \|\|2\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 4.23.3 \|\|**

**ātmajeṣv ātmajāṁ nyasya virahād rudatīm iva \|**

**prajāsu vimanaḥsv ekaḥ sa-dāro'gāt tapo-vanam \|\|**

**śrīdhara-svāmī (bhāvārtha-dīpikā) :** ātma-jāṁ pṛthvīm \| vimanaḥsu
cintāturāsu \| sa-dāraḥ sa-bhāryaḥ \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atra
viśvanāthastu---ātmānaṁ dehaṁ gatāyuṣaṁ dṛṣṭvāho adyāpi bhagavānmāṁ
sākṣātsevārthaṁ na nayatītyato\'numīyate mama tāvatpramāṇakaṁ bhajanaṁ
nābhūnniṣkaṣāyatā ca na vartata ityato vānaprasthāśramamiṣeṇa vanaṁ
gatvā kīrtanaśravaṇābhyāmaṣṭāveva yāmānnasmatpūrvapuruṣo dhruva iva
śīghraṁ bhagavatprāptyartham eva tapaḥ kurvan loke vānaprasthadharmaṁ
sthāpayāmīti manasi niścitya tapovanamagād iti tṛtīyenānvayaḥ \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** rodane liṅgaṁ prajāsu vimanaḥsv
iti \|\|3\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ātmajāṁ pṛthvīm \|\|3\|\|

**\...**

**\|\| 4.23.4 \|\|**

**tatrāpy adābhya-niyamo vaikhānasa-susammate \|**

**ārabdha ugra-tapasi yathā sva-vijaye purā \|\|**

**śrīdhara-svāmī (bhāvārtha-dīpikā) :** adābhyā vighnair vāśayitum
aśakyā niyamā yasya \| vānaprasthānāṁ susaṁmate ugre tapasyārabdhaḥ
pravṛttaḥ \| kartari ktaḥ \| yathā svasya dharā-maṇḍalasya vijaye pūrvaṁ
mahatā yatnena pravṛttas tatheti \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatrāpi yathā gārhasthye
karmakaraṇaṁ sakarmajanapradarśanāya tathaiva tṛtīyāśrame\'pi
vānaprasthajanapradarśanāyāsya tapaścaraṇam ity āha---vaikhānaseti \|
adābhyeti dabha-nodane dhāto rūpam \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** adābhyeti dabha-nodana iti
kalpadrumāt \| etad buddhyaiva adābhyeti gauḍāḥ adhyātmeti sambandhoktiḥ
\| [ātma]{.mark}-niyamān iti citsukhaḥ \|\|4\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatrāpīti \| yathā
gārhasthye karma-karaṇaṁ karmi-jana-pradarśanayā tathaiva tṛtīyāśrame'pi
vānaprastha-jana-pradarśayann asya tapaś-caraṇam ity āha---vaikhānasānāṁ
susammate ugra-tapasi ārabdhaḥ pravṛttaḥ \| tad-ābhā-niyamo'khaṇḍ-vrataḥ
\| dabh nodane iti dhātoḥ rūpam \| svasya svīyasya dharā-maṇḍalasya jaye
yathā pūrvaṁ yatnena pravṛttaḥ \|\|4\|\|

**\...**

**\|\| 4.23.5 \|\|**

**kanda-mūla-phalāhāraḥ śuṣka-parṇāśanaḥ kvacit \|**

**ab-bhakṣaḥ katicit pakṣān vāyu-bhakṣas tataḥ param \|\|**

**śrīdhara-svāmī (bhāvārtha-dīpikā) :** ugraṁ tapo
darśayati---kanda-mūleti tribhiḥ \| kvacit kadācit \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kando vinaiva vapanaṁ,
vanajo mūlāvāntarabhedaḥ \| mūlaṁ tu vapanenodbhūtaṁ mūlakādi \|
yadvobhayaṁ grāmāraṇyasādhāraṇaṁ vapanajam eva grāhyam \|

> mūlaṁ bījasamudbhūtaṁ kandaḥ svagranthisaṁbhavaḥ \|
>
> mūlakādi bhavenmūlaṁ kandaś ca sūraṇānikaḥ \|\| iti kauśikaḥ \|

tato bhakṣottaram \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kandeti trikam \|\|5\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 4.23.6 \|\|**

**grīṣme pañca-tapā vīro varṣāsv āsāraṣāṇ muniḥ \|**

**ākaṇṭha-magnaḥ śiśire udake sthaṇḍile-śayaḥ \|\|**

**śrīdhara-svāmī (bhāvārtha-dīpikā) :** catur-dikṣu catvāro'gnaya upari
sūrya iti pañcānāṁ tapaḥ santāpo yasya sa pañca-tapāḥ \| āsāraṁ sahata
ity āsāraṣāṭ \| śiśira-rtau \| sthaṇḍile-śayo bhūmi-śayanaḥ sarvadā
\|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** āsāraṣāṭ
nirāśrayatayogravṛṣṭisevī dhārāsaṁpāta āsāraḥ ity amaraḥ \| śiśire
māgha-phālgunamāsayoḥ \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vīrety atra dhīreti kvacit \|
jitety atra yatety atra yater iti kvacit \| ārirādhayiṣuḥ kṛṣṇam iti \|
tat-tat-pracārārthaṁ tenāvatāritatvāt tad-ājñā-pratipālana-rūpam
ārādhanaṁ kartum icchur ity arthaḥ \|\|6\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** catur-dikṣu catvāro'gnaya
upari sūrya iti pañca-tapāḥ, āsāra-ṣāṭ dhārā-sampāta-sahaḥ \|
sthaṇḍile-śayo bhūmi-śāyī \| nanu loka-pradarśanaake'pi tasmiṁs tāvati
tapasi tasya kīdṛśaṁ mana āsīt tatrāha---āvirādhayiṣur iti vaikuṇṭhe
sākṣāt kṛṣṇārādhana-kāmo'haṁ tapaś carāmīti tasya saṅkalpa āsīd ity
arthaḥ \| dṛśyate ca rātmaka-bhaktimatāṁ siddhānāṁ
śrī-viśākhādi-gopī-janānāṁ bṛhad-vāmana-dṛṣṭānāṁ śrutīnāṁ ca
kṛṣṇa-prāpty-arthaṁ tapaś-caraṇam iti \|\|6\|\|

**\...**

**\|\| 4.23.7 \|\|**

**titikṣur yata-vāg dānta ūrdhva-retā jitānilaḥ \|**

**ārirādhayiṣuḥ kṛṣṇam acarat tapa uttamam \|\|**

**vaṁśīdharaḥ (bhāvārtha-dīpikā-prakāśaḥ) :** nanu lokapradarśanake\'pi
tasmimstapāsi tasya kīdṛṅ mana āsīdityata āha---ārirādheti \| vaikuṇṭhe
sākṣātkṛṣṇārādhanakāmohaṁ tapaścarāmīti tasya saṅkalpa āsīdityathaḥ \|
dṛśyate ca rāgātmakabhaktimatāṁ siddhānāṁ śrīviśākhādigopījanānāṁ
bṛhadvāmanadṛṣṭānāṁ śrutīnāṁ ca kṛṣṇaprāptyarthaṁ tapaścaraṇāmati
\|\|7\|\|

---------------------------------------------------------------------------------------------------------------------

*na katamenāpi vyākhyātam.*

**\...**

**\|\| 4.23.8 \|\|**

**tena kramānusiddhena**[^23] **dhvasta-karma-malāśayaḥ \|**

[^23]: kramānuruddhena iti vīrarāghavācārya-pāṭhaḥ.


**prāṇāyāmaiḥ sanniruddha- ṣaḍ-vargaś chinna-bandhanaḥ \|\|**

**śrīdhara-svāmī (bhāvārtha-dīpikā) :** tena tapasā \| kramānusiddhena
śanaiḥ prāptena \| dhvastāni karmāṇi yasyāto'mala āśayo yasya \|
chinnāni bandhanāni vāsanā yasya \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anusiddhena
paripakvenāmalāśayaḥ praphullamanāḥ dhvastakarmā tu sa prāgeva
prāṇāyāmairbhaṅgavanmantrāvṛttibhire va bhaktimārgavihitaiḥ \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** teneti yugmakam \| siddhenety
atrāviruddheneti kvacit \| dhvasta-karmety-ādikam anukaraṇa-mātram
\|\|8\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tena tapasā \|
krameṇaivānusiddhena paripākaṁ prāptena amalāśayaḥ praphulla-manāḥ,
dhvasta-karmā tu sa prāg eva prāṇāyāmair bhagavan-mantrāvṛttibhir eva
bhakti-mārga-vihitaiḥ \| ātmani svasminn adhikṛtaṁ vinayāditvāt, svārthe
ṭhak \| ādhyātmikaṁ param antimaṁ,
yat-pāda-paṅkaja-palāśa-vilāsa-bhaktyā \[bhā.pu. 4.22.39\]
ity-ādi-padya-dvayenoktaṁ śuddhaṁ bhakti-yogaṁ, vyākhyāntare
ādhātmikasya jñāna-yogasya paratvānukteḥ śreṣṭhatvānukteś ca \| tena ca
puruṣa-bhajanāsambhavād uttara-śloke cānupapatteś cāsaṅgatir eva,
tādṛśa-śabdenoktis tu bhakti-yogasya rahasyatva-vyañjikaiva jñeyā
\|\|8-9\|\|

**\...**

**\|\| 4.23.9 \|\|**

**sanat-kumāro bhagavān yad āhādhyātmikaṁ param \|**

**yogaṁ tenaiva puruṣam abhajat puruṣarṣabhaḥ \|\|**

**śrīdhara-svāmī (bhāvārtha-dīpikā) :** karmavad jñānam api
bhagavad-ārādhanāyaivānukṛtam ity āha---sanad iti \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.23.10 \|\|**

**bhagavad-dharmiṇaḥ sādhoḥ śraddhayā yatataḥ sadā \|**

**bhaktir bhagavati brahmaṇy ananya-viṣayābhavat \|\|**

**śrīdhara-svāmī (bhāvārtha-dīpikā) :** ata eva tat-phalaṁ tathaiva
jātam ity āha---bhagavad iti \| sad ity atra tadeti kvacit \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ātmani svasminnadhikṛtaṁ
vinayāditvāṭṭak svārthe-ādhyātmikaṁ paramantikaṁ, yatpādapaṅkajapalāśa
ity-ādipadyadvayoktaṁ śuddha-bhaktiyogam \| vyākhyāntare ādhyātmikasya
jñānayogasya paratvānukteḥ śreṣṭhatvānukteś ca tena ca
puruṣabhajanāsaṁbhavāduttaraśloke cānupapatteśvāsaṅgatire va
tādṛśaśabdenoktiś ca bhaktiyogasya rahasyatvavyaṁjikaiva jñeyā \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam*

**\...**

**\|\| 4.23.11 \|\|**

**tasyānayā bhagavataḥ parikarma-śuddha-**

**sattvātmanas tad-anusaṁsmaraṇānupūrtyā \|**

**jñānaṁ viraktimad abhūn niśitena yena**

**ciccheda saṁśaya-padaṁ nija-jīva-kośam \|\|**

**madhvācāryaḥ (bhāgavata-tātparyam) :**

> āvirbhāva-tirobhāvau jñānasya jñānino'pi tu \|
>
> apekṣyājñas tathā jñānam utpannam iti cocyate \|\| iti tantra-sāre
> \|\|11\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** parikarmaṇā paricaryayā
śuddha-sattva ātmā mano yasya tasya jñānam abhūt \| kīdṛśam ? yena nijam
upādhiṁ jīva-kośaṁ hṛdaya-granthiṁ saṁśayānām asaṁbhāvanādīnāṁ padam āśr
ayaṁ ciccheda \| kīdṛśena ? anayā bhaktyā niśitena tīkṣṇena \|
kathaṁ-bhūtayā ? tasya bhagavato'nusaṁsmaraṇenānupūrtiḥ saṁpūrtir yasyās
tayā niśitena \|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tataśca---

> haribhaktimahādevyāḥ sarvā muktyādisiddhayaḥ \|
> bhuktayaścādbhutāstasyāśceṭikāvadanuhutāḥ \|\|

iti nāradapañcarātroktastasyānanyabhaktimato\'nākāṅkṣato\'pi svata eva
svayaṁ brahmavidyā tathāṇimādyaṣṭādaśasiddhayaś ca mūrtimatya evāgatya
vayaṁ bhagavatā preṣitāstadartham evāsmānaṅgīkurv iti
vadantyastasyābhimukhe prādurabhavann ity āha---tasyeti dvābhyām \|
tasya pṛthorjñānaṁ brahmavidyākhyamabhūtsvata eva prādurabhūt \| yadyapi
śuddha-bhaktāścātakā iva bhaktere va mādhuryāsvādinaḥ svayaṁ prāptām api
brahmavidyāṁ nāṅgīkurvanti tatkāryabhūto liṅgadehadhvaṁso bhaktyaiva
vinānusandhānenāpi bhavet \| tad uktaṁ jarayatyāśu yā kośaṁ
nigīrṇamanalo yathā \| iti \| tadapi yathā kaścijjāṭharānalena
jarayiṣyamāṇasyāpi nigīrṇānnasya śīghrapākārthaṁ kim apyauṣadhaṁ pibati
tathaiva pṛthur bhagavad-dhāmni sākṣātsevāprāptyarthamatyutkaṇṭhaḥ
kālavilambāsahiṣṇuḥ sopādhidhvaṁsanārthaṁ
brahmajñānamaṅgīcakāretyāha---niśitenātitīkṣṇena yena jñānena
nijajīvakośaṁ sopādhiṁ ciccheda kīdṛśaṁ saṁśayapadaṁ
bhaktyādṛṣṭasākṣādbhagavaccaraṇasya me jīvakośo nāstyasti veti
tadīyasandehāspadaṁ, vastutas tasya jīvakośo nāstyeva kṛṣṇasya
pūrvadehakathāśrayam iti ubhāvapi ca bhadraṁ te uttamaślokavigrahau ity
ukteḥ \| pṛthudehasya bhagavad-vigrahatvāt \| tadapi pṛthos tasya yogena
dehatyāgacikīrṣā tu bhaktimahimnā svasminprākṛtatvamananāt
dehapātaśravaṇaṁ ca bahirmukhamatotthānābhāvārthaṁ
bhagavad-avatārāṇāmivānyeṣāṁ bhagavad-bhaktānām iva ca māyayaiva
pratyāyitaṁ, bhagavatsu śrīrāmasya bhakteṣu śrīdhruvasya dehapātābhāva
eva, teṣāṁ dehapātābhāvopalakṣaṇārthe jñeya iti tu bhaktānprati
siddhānto darśito jñeyaḥ \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatas tādṛśa-bhakty-aṅge
jñāna-vairāgye vyajyopādhi-parityāgaś ca darśita ity āha---tasyānayeti
\| pūrtyety atra pūrveti citsukhaḥ \|\|11\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca---

> hari-bhakti-mahā-devyāḥ sarvā mukty-ādi-siddhayaḥ \|
>
> bhuktayaś cādbhutās tasyāś ceṭikāvad anudrutāḥ \|\|

iti nārada-pañcarātroktes tasyānanya-bhakti-mato'nākāṅkṣato'pi svata eva
svayaṁ brahma-vidyā tathā aṇimādy-aṣṭādaśa-siddhayaś ca muktimatya
evāgatya vayaṁ bhagavatā preṣitās tvad-artham eva asmān aṅgīkurv iti
vadantyas tasyābhimukhe prādurabhavann ity āha---tasyeti dvābhyām \|
parikarmaṇā paricaryayā śuddha-sattva evātmā mano yasya tasya pṛthor
anayā bhaktyā jñānaṁ brahma-vidyākhyaṁ virakti-yuktam abhūt, svata eva
prādurbabhūva \|

bhaktyā kīdṛśyā ? bhagavad-anukṣaṇa-smaraṇenānupūrtir yasyās tayā \|
yadyapi śuddha-bhaktāś cātakā iva bhakter eva .māyāsvādinaḥ, svayaṁ
prāptām api brahma-vidyāṁ nāṅīkurvanti, tat-kārya-bhūto
liṅga-deha-dhvaṁso bhaktyaiva vinānusandhānenāpi bhavet \| yad
uktaṁ---jarayaty āśu yā koṣaṁ nigīrṇam analo yathā \[bhā.pu. 3.25.33\]
iti \| tad api yathā kaścit jāṭharānalena jarayiṣyamāṇasyāpi
nigīrṇānnasya śīghra-pākaaṁ kim apy auṣadhaṁ pibati, tathaiva pṛthur
bhagavad-dhāmni sākṣāt sevā-prāpty-artham atyutkaṇṭhaḥ
kāla-vilambāsahiṣṇuḥ sopādhi-dhvaṁsanaaṁ brahma-jñānam aṅgīcakārety
āha---niśietnātitīkṣṇena yena jñānena nija-jīva-koṣaṁ sopādhiṁ ciccheda
\| kīdṛśam ? saṁśaya-padaṁ bhaktyā dṛṣṭa-sākṣād-bhagavac-caraṇasya me
jīva-koṣo nāsty asti veti tadīya-sandehāspadaṁ, vastutas tasya jīva-koṣo
nāsty eva, kṛṣṇasya pūrva-deh-kathāśrayam iti, ubhāv api ca bhadraṁ ta
uttamaḥśloka-vigrahau \[bhā.pu. 4.19.33\] ity-ādy-ukteḥ \| pṛthu-dehasya
bhagavad-vigrahatvāt \| tad api pṛthos tasya yogena
sva-deha-tyāga-cikīrṣā tu bhakti-mahimnā svasmin prākṛtatva-mananāt,
deha-pāta-caraṇāravindaṁ tu bahirmukha-matotkhātābhāvaaṁ
bhagavad-avatārāṇām iva anyeṣāṁ bhagavad-bhaktānām iva ca māyayaiva
pratyāyitaṁ, bhagavatsu śrī-rāmasya bhakteṣu śrī-dhruvasya
deha-pātābhāva eva teṣāṁ deha-pātābhāvopalakṣaṇao jñeya iti tu bhaktān
prati siddhānto darśito jñeyaḥ \|\|11\|\|

**\...**

**\|\| 4.23.12 \|\|**

**chinnānya-dhīr adhigatātma-gatir nirīhas**

**tat tatyaje'cchinad idaṁ vayunena yena \|**

**tāvan na yoga-gatibhir yatir apramatto**

**yāvad gadāgraja-kathāsu ratiṁ na kuryāt \|\|**

**madhvācāryaḥ (bhāgavata-tātparyam) :**

> aparokṣatayā vṛttir jñāna-bheda-nirīkṣaṇam \|
>
> svarūpa-jñāna-saṁsthityā jñāna-tyāga udīryate \|
>
> svarūpa-jñānataḥ samyaṁ ratir viṣṇu-kathāsu ca \|\| iti brahma-tarke
> \|\|12\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** kiṁ ca, chinnā anya-dhīr
dehātma-buddhir yasya \| yato'dhigatātma-gatir ata eva nirīhaḥ prāptāsu
siddhiṣu nispṛhaḥ \| yena vayunena jñānenedaṁ saṁśaya-padaṁ ciccheda tat
tatyaje tyaktavān \| tat prayatnād apy upararāmety arthaḥ \| tasya
yoga-siddhiṣv api nispṛhatvaṁ yuktam evety āha \| tāvan nāpramattaḥ
kintu pramatto bhavati \| tasya śrī-kṛṣṇa-kathā-ratatvān na tāsu lobho
jāta ity arthaḥ \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyadāha---kiṁceti \| ata
evādhigatātmagatitvād eva \| ity artha iti \| svarāḍiva
nipānakhanitramindra iti nyāyena dhānyapalālanyāyena veti bhāvaḥ \|
pramatto yathā prāptaṁ vastu sundaram api tyajati yadvatsyāt \| ity
artha iti \| ātyantikaṁ na gaṇayantyapi te prasādam ityādyuktaḥ\|
kathāyā rasajñairmokṣo\'pi nādriyate kutaḥ siddhaya iti bhāvaḥ \|
atrāyamāśayaḥ śuddhāyā bhakteḥ phalaṁ dvividham
ananusaṁhitamanusaṁhitañca \| tatrānusaṁhitaṁ premabhaktire va
ananusaṁhitaṁ jñānasiddhyādi \| tatra ca kasyacidbhaktasya svataḥ prāpta
eva tatra tatra yadyāditsā syāttadā śuddhāyā bhakteḥ saṅkocaḥ syāt \|
tad uktamekādaśe---antarāyānvadantyetān iti \|
kiñca---tattattyāgasāmarthyaṁ ca śuddha-bhaktyabhyāsabalenaiva syād ity
āha---tāvad iti cakravartī \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tataś ca chinnā anyatra
upādhi-rūpe dhīr dṛṣṭir yasya aghigatā prakaṭitā ātmanaḥ
pārṣada-rūpasyāgatir jñānaṁ yena tathā-bhūtaḥ san, ata eva nirīhaḥ
prāpty-antarecchā-śūnyaḥ san yena vayunenedaṁ saṁśaya-padam acchinam tat
tatyaje \| na cānuṣṭhito jñāna-yogaḥ sva-gati-dānena tasya bhati-gatiṁ
vihantuṁ śaknoti, yataḥ yāvad iti \| atra tu svābhāvikyeva ca
tat-kathā-ratir ity api nāsau prabhaved iti bhāvaḥ \| atra
vaikuṇṭha-gatis tu, na siddhyantaravad iti ṭīkābhiprāyaś ca \|\|12\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca chinnā anya-dhīr
dehātma-buddhir yasya saḥ \| adhigatātma-gatir
anubhūta-paramātma-svarūpaḥ \| nirīhaḥ prāptāsu siddhiṣu nispṛhaḥ \|
nanu kathaṁ nisprḥātvaṁ vidyāṅgīkārād ity ata āha---yena vayunena
jñānenedaṁ liṅga-śarīram acchinac ciccheda, tat tatyajetatyāja \| tāvat
prayojanaam eva tad-aṅgīkārād anantaraṁ ca taj-jñānaṁ tatyājaiveti
vastuto nispṛhatvam evety arthaḥ \|

ayam atrāśayaḥ---śuddhāyā bhakteḥ phalaṁ dvividhaṁ---anusaṁhitam
ananusaṁhitaṁ ca \| tatrānusaṁhitaṁ prema-bhaktir eva, ananusaṁhitaṁ
jñāna-siddhyādi \| tatra ca kasyacid bhavatasya svataḥ-prāpta eva tatra
tatra yady āditsā syāt tadā śuddhāyā bhakteḥ saṅkocaḥ syāt \| yad uktam
ekādaśe---antarāyān vadanty etān \[bhā.pu. 11.15.33\] iti \| tasya
śrī-kṛṣṇa-kathā-ratatvān na tāsu lobho jāta iti śrī-svāmi-caraṇāḥ
\|\|12\|\|

**\...**

**\|\| 4.23.13 \|\|**

**evaṁ sa vīra-pravaraḥ saṁyojyātmānam ātmani \|**

**brahma-bhūto dṛḍhaṁ kāle tatyāja svaṁ kalevaram \|\|**

**madhvācāryaḥ (bhāgavata-tātparyam) :** brahmaṇi bhūtaḥ \|\|13\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kiṁ ca, tāsu siddhiṣu
madhye svacchandamṛtyunāmnīṁ siddhiṁ svayamupasthitāmālakṣya śīghram eva
bhagavatpārśvaṁ jigamiṣos tasya pṛthorvidyāyā iva tasyā api
yadaivāṅgīcikīrṣājaniṣṭa tadaiva tayā mahākarmaṭhapurodhaseva
dehatyāgaprakāraṁ śikṣayantyā pṛthuḥ svecchayā sukhena dehaṁ
tyaktumārebhe ity āha---evam iti \| vīrapravara iti \| deham
evamadhunaiva tyaktvā śuddhacinmayākāraḥ sansampratyeva vaikuṇṭhaṁ gatvā
bhagavaccaraṇau paricarāṇīti jātamahotsāha ity arthaḥ \| ātmānaṁ mana
ātmani pārṣada-rūpe dehe ata eva brahmabhūtaḥ śuddhacidrūpaḥ san
\|\|13\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca,tāsu siddhiṣu
madhye svacchanda-mṛtyu-nāmnīṁ siddhiṁ svayam upasthitām ālakṣya śīghram
eva bhagavat-pārśvaṁ jigamiṣos tasya pṛthor vidyāyā iva tasyā api
yadaivāṅgīcikīrṣā ajaniṣṭa, tadaiva tayā mahā-karmaṭha-purodhaseva
deha-tyāga-prakāraṁ śikṣayatyā pṛthuḥ svecchayaiva sukhena dehaṁ tyaktum
ārebhe ity āha---evam iti ṣaḍbhiḥ \| vīra-pravara iti deham evam
adhunaiva tyaktvā śuddha-cinmayākāraḥ san sampraty eva vaikuṇṭhaṁ gatvā
bhagavac-caraṇau paricarāṇīti jāta-mahotsāha ity arthaḥ \| ātmānaṁ manaḥ
ātmani pārṣada-rūpe dehe, ata eva brahma-bhūtaḥ śuddha-cid-rūpaḥ san
\|\|13\|\|

**\...**

**\|\| 4.23.14-15 \|\|**

**sampīḍya pāyuṁ pārṣṇibhyāṁ vāyum utsārayañ chanaiḥ \|**

**nābhyāṁ koṣṭheṣv avasthāpya hṛd-uraḥ-kaṇṭha-śīrṣaṇi \|\|**

**utsarpayaṁs tu taṁ mūrdhni krameṇāveśya niḥspṛhaḥ \|**

**vāyuṁ vāyau kṣitau kāyaṁ tejas tejasy ayūyujat \|\|**

**madhvācāryaḥ (bhāgavata-tātparyam) :** asyedaṁ kāraṇam iti jñānam eva
vilāpanaṁ samādhi-kāle vijñeyaṁ dehāder darśanāt punaḥ iti ca
\|\|14-15\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** deha-tyāga-prakāram
āha---saṁpīḍyeti pañcabhiḥ \| pāyuṁ gudaṁ saṁpīḍyeti muktāsanaṁ sūcitam
\|

> sampīḍya sīraṇīṁ sūkṣmāṁ gulphenaiva tu savyataḥ \|
>
> savyaṁ dakṣiṇa-gulphena muktāsanam idaṁ tu vā \|\| \[va.saṁ. 1.80\]
> iti \|

mūlādhārād vāyum utsārayann ūrdhvaṁ nayan nābhyām avasthāpya tataḥ
koṣṭheṣv avasthāpya ayūyujad ity uttareṇānvayaḥ \| hṛdādīnāṁ
dvandvaikyam \| śīrṣaṁ bhrū-madhyaṁ tasmin \|\|14\|\|

taṁ vāyum \| pāṭhāntare evam asūn prāṇān utsarpayan krameṇa mūrdhni
brahma-randhre āveśya tato dehārambhaka-pañca-bhūtāni samaṣṭi-bhūteṣu
vilāpitavāṁs tad āha---vāyuṁ vayāv ayūyujad ekī-kṛtavān \| kāyaṁ
deha-gataṁ kaṭhināṁśaṁ kṣitau \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mūlādhāracakrāt ūrdhvaṁ
svādhiṣṭhānaṁ nayan tābhyāṁ maṇipūrakacakre hṛt anāhatacakram \| uraḥ
kaṇṭhādho viśuddhicakraṁ, kaṇṭhaṁ tasyaiva cakrasyāgradeśaḥ, śīrṣaṁ
bhramadhyamājñācakraṁ tasmin \|\| pāṭhāntare utsarpayannasūnmūrdhnīti
pāṭhe vāyuṁ dehāraṁbhakaṁ vāyau samaṣṭivāyau \| evamanyānyapi
dehāraṁbhakabhūtacatuṣṭayāni samaṣṭibhūteṣu vilāpitavān \| kāyaṁ
kāyasthitā pṛthvī \| yadyapi kāyaṁ pāṁcabhautikam eva tathāpi
pārthivāṁśādhikyātkāyaśabdaḥ pṛthvīpara eva vaiśaiṣyāttadvāda iti nyāyāt
\|\|14-15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** evaṁ bhāvanāgataṁ tyāgamuktvā
sākṣādapyāha, evam iti \| dhīreti kvacit \| ātmānaṁ mana ātmani
pārṣada-rūpe ata eva brahmabhūtaḥ śuddhacidrūpaḥ san kāle bhagavatas
tādṛśecchāvasare dṛḍhamapunar āvṛttiryathā syāttathā svaṁ svīkṛtaṁ
kalevaramupādhi tatyāja saṁpīḍyeti trikam \| utsarpann iti citsukhaḥ
\|\|14-15\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** deha-tyāge vyāpārān
svayaṁ sphuritān āha---sampīḍyeti muktāsanaṁ sūcitam \|

> sampīḍya sīraṇīṁ sūkṣmāṁ gulphenaiva tu savyataḥ \|
>
> savyaṁ dakṣiṇa-gulphena muktāsanam idaṁ tu vā \|\| \[va.saṁ. 1.80\]
> iti \|

mūlādhāra-cakrād vāyum utsārayan ūrdhvaṁ svādhiṣṭhāna-cakraṁ nayan
nābhyāṁ maṇipura-cakre avasthāpya tataḥ koṣṭheṣv avasthāpya ayūyujat ity
uttareṇānvayaḥ \| koṣṭhāny evāha---hṛt anāhata-cakraṁ, ūraḥ kaṇṭhādho
viśuddhi-cakram \| kaṇṭhas tasyaiva cakrasyāgra-deśaḥ \| śīrṣaṁ
bhrū-madhyājñā-cakraṁ tasmin \| taṁ vāyum utsarpayan \| asūn iti pāṭhe
prāṇān \| mūrdhni brahma-randhram āveśya \| vāyuṁ dehārambhakaṁ taṁ
samaṣṭi-vāyau ayūyujat ekīkṛtavān \| evam anyāny api
dehārambhaka-bhūta-catuṣṭayāni samaṣṭi-bhūteṣu vilāptavān ity
āha---kāyaṁ kāya-sthitā kṣitiḥ kṣitau evaṁ kāya-sthitaṁ tejaḥ
\|\|14-15\|\|

**\...**

**\|\| 4.23.16-17 \|\|**

**khāny ākāśe dravaṁ toye yathā-sthānaṁ vibhāgaśaḥ \|**

**kṣitim ambhasi tat tejasy ado vāyau nabhasy amum \|\|**

**indriyeṣu manas tāni tan-mātreṣu yathodbhavam \|**

**bhūtādināmūny utkṛṣya mahaty ātmani sandadhe \|\|**

**śrīdhara-svāmī (bhāvārtha-dīpikā) :** khānīndriya-cchidrāṇi \|
dravāṁśaṁ toye \| tad evaṁ dehaṁ pravilāpyādvitīyātma-pratipatty-arthaṁ
mahā-bhūtānām api layam āha \| kṣitim ambhasy ekī-kṛtavān \| tad
ambhas-tejasi \| adas tejo vāyau \| amuṁ vāyuṁ nabhasi \|\|16\|\|

tad evaṁ tāmasāhaṅkāra-kār yasyākāśa-paryantasya layam uktvā
sāttvika-rājasāhaṅkāra-kāryāṇāṁ layam āha---indriyeṣv iti \| indriyeṣu
mana iti devānām apy utlakṣaṇam \| sa-vikalpaka-jñāne manasa indriyair
ākarṣaṇāt teṣu layābhidhānaṁ natu kāryatvāt \| yad uktaṁ gītāsu,
indriyāṇāṁ hi caratāṁ yan mano'nuvidhīyate\[bhā.pu. 2.64\] iti \| atra
ca, indriyair viṣayākṛṣṭair ākṣiptaṁ dhyāyatāṁ manaḥ\[bhā.pu. 4.22.30\]
iti \| "indriyeṣu nabha" iti pāṭhe'py ayam arthaḥ \| bhaṭṭādīnāṁ mate
nabhaś cākṣuṣaṁ keṣāñcin mānasam \|
ānumānikatva-mate'pīndriya-vyāpāro'sty eva \| nabho-guṇaś ca śabdaḥ
śrotra-grāhyo'ta indriya-grāhyatvād indriyeṣu nabho vilāpitam iti \|
tānīndriyāṇi yathodbhavam \| udbhavo'tra vṛtti-lābhaḥ, sa ca viṣayādhīna
iti śrotrādīnāṁ viṣayeṣu śabdādiṣu layaḥ \| yad vā, tan-mātra-kāryāṇy
evendriyāṇi mano'py apañcī-kṛta-tan-mātra-kāryam \|
āhaṅkārikatvābhidhānaṁ tad adhīnatva-vivakṣayety avirodhaḥ \|
bhūtādināhaṅkāreṇa prāg-avaśiṣṭa-nabhaḥ sahitānīndriyāṇy utkṛṣya parato
nītvā bhūtādau kṣiptvā tena saha mahat-tattve sandadha ity arthaḥ \|\|
savikalpakajñāne viśeṣaṇavaiśiṣṭyāvagāhijñāne ghaṭoyamity-ādirūpe \|
teṣvindriyeṣu \| manasa indriyādhīnattve pramāṇam āha---tad uktam iti \|
caratāṁ svaṁ svaṁ viṣayaṁ gacchatāṁ yadindriyaṁ
mano\'nuvidhīyate\'nusarati \| kiñca---ākṛṣṭamākarṣitaṁ bhavatīti bhaṭṭā
mīmāṁsakāḥ \| ādinā tadekadeśinaś ca \| ānumānikastārkikādiḥ \|
śabdo\'ṣṭadravyātiriktadravyāśritaḥ aṣṭadravyānāśritatve sati
samavāyikāraṇakatvāt \| yannaivaṁ tannaivaṁ yathā rūpam iti
pariśeṣānumānena tādṛśadravyavidhayākāśaḥ sidhyatīti rūpādivāraṇāya
satyantam, rūpatvādivāraṇāya viśeṣyaṁ, pariśeṣaś ca prasaktasya
pratiṣevenyatrāprasaṅgātpariśiṣyamāṇe saṁpratyayaḥ \| na ca
viśeṣyāsiddhiḥ, śabdaḥ samavāyikāraṇakaḥ janyaguṇatvāt
pṛthivīrūpavadityanumānena tatsiddheḥ \| na ca viśeṣaṇāsiddhir api
śabdoṣṭadravyānāśritaḥ śrotragrāhyatvāt śabdatvavadityanumānena tasyāpi
siddherityalaṁ prasaktānuprasaktyā \|
indriyavyāpāraścakṣurindriyavyāpāro nabhasi
svaguṇadvārāstyevetyāha---nabhoguṇaśceti \| atosya nabhasaḥ \| nanvevaṁ
rājabhṛtyādiṣvatiprasaṅgo yathāsthānam ity uktivirodhaḥ
prasiddhārthaparityāgaśceti doṣatr ayaṁ syādata āha---yadveti \|
śabdamātramabhūttasmānnabhaḥ śrotrañca śabdagam ity-ādinā tanmātrebhya
indriyāṇāmutpattiśravaṇāttanmātrakāryāṇyevendriyāṇīti \| ity artha iti
\| ātmanīti mahata ātmaśaktitvena
śaktiśaktimatorebhedāttatrātmaśabdaprayogo nāsaṅgata iti bhāvaḥ
\|\|16-17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yathāsthānaṁ yasya yata
utpattis tasya tatra sthāna eva layaṁ saṁbhāvayed ity arthaḥ \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.23.18 \|\|**

**taṁ sarva-guṇa-vinyāsaṁ jīve māyāmaye nyadhāt \|**

**taṁ cānuśayam ātma-stham asāv anuśayī pumān \|**

**jñāna-vairāgya-vīryeṇa svarūpa-stho'jahāt prabhuḥ \|\|**

**śrīdhara-svāmī (bhāvārtha-dīpikā) :** sarveṣāṁ guṇānāṁ kāryāṇāṁ
vinyāsaḥ sthitir yasmiṁs taṁ mahāntaṁ māyā-maye māyopādhi-pradhāne jīve
\| taṁ cānuśayam upādhiṁ yaḥ pūrvam anuśayī pumān jīvo'sau pṛthur
brahmaṇi sthitaḥ sann ajahād ity arthaḥ \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tam ity ardhakam \|
jñāna-vairāgyayor vīryaṁ yasmāt tena bhakti-yogenety arthaḥ \|
sva-svarūpe pārṣada-lakṣaṇe sthitaḥ san prabhus tv atra mahā-samarthaḥ
\| jahād ity atrāpy adhād iti kvacit \| apy adhāt tirohitavān ajahād ity
arthaḥ \| iti svāmi-tātparyādeṣa eva pāṭha iti taj-jñāḥ \| ajahād ity
eva pāṭhaḥ, kintu yaḥ pūrvam ity adhyāhāra-sampādanāyaiva [hety]{.mark}
uktam ity anye \|\|18\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sarveṣāṁ guṇānāṁ vinyāsaḥ
sthitir yatra taṁ māyā-maye jīve jīvopādhau māyāyām ity arthaḥ \| sa
jīvo yat punar-bhavaḥ \[bhā.pu. 1.3.32\] ity-ādiṣu jīvopādhāv api
jīva-śabda-prayoga-darśanāt \| taṁ cānuśayam upādhiṁ yaḥ pūrvam anuśayī
pumān jīvaḥ \| asau pṛthur jñāna-vairāgya-rūpāyā vidyā-śakter vīryeṇa
prabrahmā svasya rūpe bhagavad-bhakti-labdhe pārṣada-dehe sthitaḥ sann
ajahāt \| prabhuḥ tyāge parama-samarthaḥ \| pūrve ciccheda saṁśaya-padaṁ
nija-jīva-kośam \[bhā.pu. 4.23.11\] iti yat koṣa-cchedanam uktaṁ, tad
etat-prakārakam eva punaḥ sthūla-deha-tyāga-samaye piṣṭa-peṣa-nyāyena
tathā cakre iti \| tataś ca bhagavat-preṣitaṁ vimānam āruhya vaikuṇṭhaṁ
jagāmety agrima-vākye vyaktaṁ bhāvi \|\|18\|\|

**\...**

**\|\| 4.23.19 \|\|**

**arcir nāma mahā-rājñī tat-patny anugatā vanam \|\|**

**sukumāry atad-arhā ca yat padbhyāṁ sparśanaṁ bhuvaḥ \|\|**

**śrīdhara-svāmī (bhāvārtha-dīpikā) :** vana-praveśam ārabhya
rājñī-kathām āha---arcir nāmeti caturbhiḥ \| anugatānujagāma \|
atad-arhā tad api nārhati yā \| kiṁ padbhyāṁ bhuvaḥ sparśanam ? iti yat
\|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha iti \| yatkṛtaṁ
jīvatvaṁ taṁ māyālakṣaṇamupādhiṁ tyaktvā brahmabhāvaṁ prāpta iti bhāvaḥ
\| viśvanāthastu---svasya rūpe bhagavad-bhaktilabdhe pārṣadadehe sthitaḥ
sannajahātprabhuḥ tyāge paramasamarthaḥ pūrvaṁ ciccheda saṁśayapadaṁ
nijajīvakośam iti yatkośacchedanamuktaṁ tadetatprakārakam eva \| punaḥ
sthūladehatyāgāvasare piṣṭapeṣaṇanyāyena tathā cakre tataś ca
bhagavatpreṣitavimānamāruhya vaikuṇṭhaṁ jagāmetyagrimavākye vyaktaṁ
bhāvi \|\|18-19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vana-praveśam ārabhya
rājñāḥ kathām āha---arcir nāmeti caturbhiḥ \|\|19\|\|

**\...**

**\|\| 4.23.20 \|\|**

**atīva bhartur vrata-dharma-niṣṭhayā**

**śuśrūṣayā cārṣa-deha-yātrayā \|**

**nāvindatārtiṁ parikarśitāpi sā**

**preyaskara-sparśana-māna-nirvṛtiḥ \|\|**

**śrīdhara-svāmī (bhāvārtha-dīpikā) :** bhartur vrataṁ yad
bhūmi-śayanādi tasmin dharme yā niṣṭhā tayā \| ṛṣīṇām iyam ārṣī
deha-yātra kanda-mūlādi-vṛttis tayā cārtiṁ duḥkhaṁ na prāpa \| tatra
hetuḥ---preyasaḥ kareṇa sparśanaṁ mānaś ca tābhyām nirvṛtir yasyāḥ
\|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra duḥkhaprāptau
\|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** preyasaḥ karma-bhūtasya yat
sevāyāṁ kareṇa sparśanaṁ mānaḥ pūjanaṁ ca, tābhyāṁ nirvṛtir yasyāḥ \|
nirvṛteti citsukhaḥ \|\|20\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vrataṁ
bhūmi-śayanādi-dharmaḥ \| caraṇāravindkṛtādiḥ \| ārṣa-deha-yātrā
kanda-mūlādi-vṛttiḥ, tayā \| preyasaḥ karma-bhūtasya yat sevāyāṁ kareṇa
sparśanaṁ mānaḥ pūjanaṁ ca tābhyām eva nirvṛtir yasyāḥ sā \|\|20\|\|

**\...**

**\|\| 4.23.21 \|\|**

**dehaṁ vipannākhila-cetanādikaṁ**

**patyuḥ pṛthivyā dayitasya cātmanaḥ \|**

**ālakṣya kiñcic ca vilapya sā satī**

**citām athāropayad adri-sānuni \|\|**

**śrīdhara-svāmī (bhāvārtha-dīpikā) :** pṛthivyāḥ patyuḥ \| duhitṛtvaṁ
tu tasyā devatā-rūpeṇa \| vipannaṁ naṣṭam akhilaṁ cetanādikaṁ yasmiṁs
tathā-bhūtaṁ deham aḷakṣya taṁ dehaṁ citām āropayat \|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ātmanaḥ svasya patyuḥ
pṛthoḥ dayā saṁjātāsyeti dayitas tasya pṛthivyāṁ duhitṛbhāvāttasyāṁ
tasya dayaivocitety arthaḥ \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kiñcid vilapyeti \| snehena
vilapya vicāreṇa tu tat parityajyety arthaḥ \|\|21\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ātmanaḥ svasya patyuḥ
pṛthoḥ \| dayā sañjātā asyeti dayitas tasya \| pṛthivyāṁ duhitṛt-bhāvāt
tasyāṁ tasya dayaivety arthaḥ \| kiñcic ca vilapyeti
tat-kālocita-kriyāvyagratvāt \|\|21\|\|

**\...**

**\|\| 4.23.22 \|\|**

**vidhāya kṛtyaṁ hradinī-jalāplutā**

**dattvodakaṁ bhartur udāra-karmaṇaḥ \|**

**natvā divi-sthāṁs tridaśāṁs triḥ parītya**

**viveśa vahniṁ dhyāyatī bhartṛ-pādau \|\|**

**śrīdhara-svāmī (bhāvārtha-dīpikā) :** kṛtyaṁ tat-kālocitaṁ vidhāya
hradinyā jale āplutā snātā satī bhartur udakaṁ dattvā divy-antarikṣe
sthitān devān natvā vahniṁ triḥ pradakṣiṇī-kṛtya \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** divisthitān svargād
āgatya pṛthuṁ didṛkṣūṁs tasyā dṛg-gocara evāntarīkṣe sthitān \| vahniṁ
triḥ pradakṣiṇī-kṛtya \|\|22\|\|

**\...**

**\|\| 4.23.23 \|\|**

**vilokyānugatāṁ sādhvīṁ pṛthuṁ vīra-varaṁ patim \|**

**tuṣṭuvur varadā devair deva-patnyaḥ sahasraśaḥ \|\|**

**śrīdhara-svāmī (bhāvārtha-dīpikā) :** devaiḥ sahitāḥ \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.23.24 \|\|**

**kurvatyaḥ kusumāsāraṁ tasmin mandara-sānuni \|**

**nadatsv amara-tūryeṣu gṛṇanti sma parasparam \|\|**

**śrīdhara-svāmī (bhāvārtha-dīpikā) :** gṛṇanti sma abhāṣanta \|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatkālocitaṁ munyannena
piṇḍadānādi kṛtvā hradinyā nadyāḥ \| antarikṣe sthitānsvargādāgatya
pṛthuṁ didṛkṣūṁstasyā dṛggocara evākāśe sthitān \| bhartṛpādāv iti pāṭha
eva śreyānbhāti \| ekavacanāntapāṭhe tu sāmānyāpekṣaṁ dhyeyam
\|\|22-24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** gṛṇanti sma ūcuḥ
\|\|24\|\|

**\...**

**\|\| 4.23.25-26 \|\|**

**devya ūcuḥ---**

**aho iyaṁ vadhūr dhanyā yā caivaṁ bhū-bhujāṁ patim \|**

**sarvātmanā patiṁ bheje yajñeśaṁ śrīr vadhūr iva \|\|**

**saiṣā nūnaṁ vrajaty ūrdhvam anu vainyaṁ patiṁ satī \|**

**paśyatāsmān atītyārcir durvibhāvyena karmaṇā \|\|**

**madhvācāryaḥ (bhāgavata-tātparyam) :** anapekṣo guṇaiḥ pūrṇo dhanya
ity ucyate budhaiḥ iti śabda-nirṇaye \|\|25\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** asatīnāṁ **durvibhāvyena**
kartum aśakyena **karmaṇā** \|\|25-26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dhanyā sarvaguṇaiḥ pūrṇā
anapekṣo guṇaiḥ pūrṇo dhanya ity abhidhīyate ity abhidhānāt \|\|
eṣetyaṅgulyā nirdiśatyūrddhvaṁ, kimadhaścitāgniṁ paśyathetyāśayaḥ \|
nūnam iti vitarke \| yeyaṁ vimānasthā kācidvidyotinī dṛśyate saiṣārcire
va bhaved ity arthaḥ \| anuvainyam iti agre vimānasthaṁ vainyaṁ
tatpaścādarciṣam api vimāne paśyatety arthaḥ \| asmānatītyeti vayaṁ
devatā bhūtvāpyasyāḥ pādatalavarttinya evābhūmeti bhāvaḥ \|
durvibhāvyena cintayitumapyaśakyena \|\|25-26\|\|

---------------------------------------------------------------------------------------------------------------------

**jīva-gosvāmī (prīti-sandarbha 55) :** atha śrī-pṛthor gatir api
śrī-parīkṣidvad eva vyākhyeyā \| tasyāpi brahma-dhāraṇāntaraṁ
brahma-kaivalya-vilakṣaṇāṁ śrī-kṛṣṇa-loka-prāptim eva tad-bhāryāyā
**arciṣo** gati-darśanayā sūcayanti---**aho** iti dvyābhyām \| eṣety
aṅgulyā darśayanti \| ūrdhvaṁ śrī-vaikuṇṭha-lokam \| anu vaiṇyam ity
agra-paścād-bhāvena darśanāt \|\|25-26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** eṣā ity aṅgulyā darśayanti \|
**ūrdhvaṁ** śrī-vaikuṇṭha-lokam **anu vainyam** ity agra-paścād-bhāvena
darśanāt \|\|26\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** eṣety aṅgulyā
darśayati---ūrdhvam ity adhaḥ kiṁ citāgniṁ paśyatheti bhāvaḥ \| nūnam
iti vitarke \| yeyaṁ vimānasthā kācit vidyotinī dṛśyate, saiṣā arcir eva
bhaved ity arthaḥ \| anuvaiṇyam ity agre vimānasthaḥ vaiṇyaṁ tat paścād
arciṣam api vimāne paśyatety arthaḥ \| asmān atītyeti vayaṁ devatā
bhūtvāpy asyāḥ pāda-tala-vartinyo'bhūmeti bhāvaḥ \|\|26\|\|

**\...**

**\|\| 4.23.27 \|\|**

**teṣāṁ durāpaṁ kiṁ tv anyan martyānāṁ bhagavat-padam \|**

**bhuvi lolāyuṣo ye vai naiṣkarmyaṁ sādhayanty uta \|\|**

**śrīdhara-svāmī (bhāvārtha-dīpikā) :** bhagavān padyate gamyate'neneti
tathā tan naiṣkarmyaṁ jñānaṁ ye cañcalāyuṣo'pi sādhayanti yeṣām anyad
devādi-padaṁ kim u durlabham \| na kiñcid ity arthaḥ \|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** hanta hantedṛśā manuṣyā
vayam api bhūyāsma yadi bhāgyaṁ syād ity āha---teṣām iti \| naiṣkarmyam
iti bhaktiyogāṅgatvamuktam \| yadvā---bhagavatpadaṁ vaikuṇṭhaṁ
naiṣkarmyaṁ karmabhiraprāpyam ity arthaḥ \| ye pṛthvarciḥprabhṛtaya ete
teṣām ity arthaḥ \| ity artha iti \| hastipadanyāyena tatraiva
sarvalokānandasyāntarbhūtatvād iti bhāvaḥ \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ṭīkāyāṁ bhagavat-prāpakaṁ jñānam
iti bhakti-yogāṅgatvam uktam \| yad vā, bhagavat-padaṁ śrī-vaikuṇṭhe
naiṣkarmyaṁ karmaṇā na sādhyam ity arthaḥ \| vidyul-lolāyuṣa iti
citsukha-saṁmataḥ \|\|27\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** hanta hanta īdṛśya eva
mānuṣyo vayam api bhūyāsma yadi bhāgyaṁ syāt, ity āhuḥ---teṣām iti \|
kim u anyat pārameṣṭhyādikaṁ, ye vai niścitam ete
pṛthv-arciḥ-prabhṛtayaḥ \| bhagavataḥ padaṁ dhāma vaikuṇṭhaṁ
naiṣkarmya-rūpam \|\|27\|\|

**\...**

**\|\| 4.23.28 \|\|**

**sa vañcito batātma-dhruk kṛcchreṇa mahatā bhuvi \|**

**labdhvāpavargyaṁ mānuṣyaṁ viṣayeṣu viṣajjate \|\|**

**śrīdhara-svāmī (bhāvārtha-dīpikā) :** abhaktaṁ śocanti---sa vañcita
iti \| yata ātmane druhyati yo'pavarga-sādhanaṁ mānuṣyaṁ labdhvāpi
viṣayeṣv āsaktiṁ yāti \|\|28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bata khede \| vañcitaḥ
pralabdhaḥ \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** āpavargyaṁ sālokyādi-siddhidaṁ
bhakti-yoga-siddhidaṁ vā \|\|28\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** abhaktaṁ śocanti---sa
vañcita iti \|\|28\|\|

**\...**

**\|\| 4.23.29 \|\|**

**maitreya uvāca---**

**stuvatīṣv amara-strīṣu pati-lokaṁ gatā vadhūḥ \|**

**yaṁ vā ātma-vidāṁ dhuryo vainyaḥ prāpācyutāśrayaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanu
sahamaraṇapuṇyalabhyaṁ patilokaṁ nahi nahi yaṁ lokaṁ vai niścitaṁ
vainyaḥ prāpa ātmavidāṁ dhurya iti na tasyāḥ prākṛtaḥ patilokaḥ
prāpyarha iti bhāvaḥ \| acyutāśraya iti \| nāpi sāyujyaṁ labhyaṁ na
kāmaye nātha ity-āditadīyaprārthanāvirodhāt \| ata eva
svāmicaraṇairetadadhyāyārthāvataraṇikāśloke uktaṁ---

> trayoviṁśe sabhār yasya vane nityasamādhitaḥ \|
>
> vimānamadhiruhyātha vaikuṇṭhagatirīryate \|\| iti \|

bhaktabhinneṣveva patilokabalīyastvaṁ jñeyam \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** patyuḥ śrī-pṛthoḥ sambandhinaṁ
lokam \| tat-prāpta-lokam ity arthaḥ \| tasya prāpañcikatvaṁ niṣedhayati
\| yaṁ vā iti \| ātma-vidāṁ dhuryaḥ \| acyutāśraya iti
jñāna-pracārakatvenātma-vidām āśrayaḥ \| svatas tv acyuta-mātra-śaraṇa
ity arthaḥ \|\|29\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu kiṁ
saha-maraṇa-puṇya-labhyaṁ pati-lokam ? nahi nahi, yaṁ lokaṁ vai niścitaṁ
vaiṇyaḥ prāpa \| ātma-vidāṁ dhurya iti na tasya prākṛtaḥ pati-lokaḥ
prāpty-arha iti bhāvaḥ \| acyutāśraya iti nāpi sāyujyaṁ labhyaṁ, na
kāmaye nātha tad apy ahaṁ kvacid \[bhā.pu. 4.20.24\]
ity-ādi-tadīya-prārthaā-virodhāt \| ataḥ śrī-svāmi-caraṇai
etad-adhyāyārtha uktaḥ---

> trayoviṁśe sa-bhār yasya vane nitya-samādhitaḥ \|
>
> vimānam adhiruhyātha vaikuṇṭha-gatir īryate \|\| iti \|

bhakta-bhinneṣv eva pati-lokasya balīyastvaṁ jñeyam \|\|29\|\|

**\...**

**\|\| 4.23.30-31 \|\|**

**ittham-bhūtānubhāvo'sau pṛthuḥ sa bhagavattamaḥ \|**

**kīrtitaṁ tasya caritam uddāma-caritasya te \|\|**

**ya idaṁ sumahat puṇyaṁ śraddhayāvahitaḥ paṭhet \|**

**śrāvayec chṛṇuyād vāpi sa pṛthoḥ padavīm iyāt \|\|**

**vaṁśīdharaḥ (bhāvārtha-dīpikā-prakāśaḥ) :** bhagavattamaḥ
atiśayitaiśvaryavān \|

> bhago yonyāṁ bhago yatne yaśovīryābhūtiṣu \|
>
> kāntīcchājñānavairāgyadharmaiśvaryatapaḥsu ca \|\| iti haladharokteḥ
> \|

prayatnādiguṇavatāmatiśayena pradhānatvādbhagavattamaḥ \|
uddāmacaritasya varuṇasadṛśasya guptārtho varuṇo yathā ity ukteḥ \|
uddāmo bandharahite svatantre ca pracetasi iti medinyukteḥ \| varuṇa
ityupalakṣaṇamindrāder api dadhāra lokapālānāmeka eva pṛthagguṇān ity
ukteś ca \|\| pṛthoḥ padavīṁ śuddha-bhaktiyogaṁ vaikuṇṭhaṁ vā
\|\|30-31\|\|

---------------------------------------------------------------------------------------------------------------------

*na katamenāpi vyākhyātam.*

**\...**

**\|\| 4.23.32 \|\|**

**brāhmaṇo brahma-varcasvī rājanyo jagatī-patiḥ \|**

**vaiśyaḥ paṭhan viṭ-patiḥ syāc chūdraḥ sattamatām iyāt \|\|**

**śrīdhara-svāmī (bhāvārtha-dīpikā) :** viśāṁ paśv-ādīnāṁ vaiśyādīnāṁ vā
patiḥ syāt \| śūdraḥ śṛṇvann iti śeṣaḥ \| tasya pāṭhān adhikārāt
\|\|32\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
prajāvaiśyapaśusvānnaputrīṣu viḍitīritaḥ ity abhidhānacintāmaṇiḥ \|
śūdra iti \|

> adhyetavyaṁ brāhmaṇena vaiśyena kṣatriyeṇa ca \|
>
> śrotavyam eva śūdrāṇāṁ nādhyetavyaṁ kadācana \|\|
>
> śrautaṁ smārtaṁ ca vai dharmaṁ proktamasminnṛpottama \|
>
> tasmācchūdrairvinā vipraṁ na śrotavyaṁ kadācana \|\|

iti bhaviṣye purāṇādhikāriprastāve, sattamatāṁ śreṣṭhatāṁ pāvitryam iti
yāvat \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** brāhmaṇa iti sārdha-yugmakam
\|\|32\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** viśāṁ paśv-ādīnāṁ
vaiśyānāṁ vā patiḥ syāt \|\|32\|\|

**\...**

**\|\| 4.23.33-36 \|\|**

**triḥ kṛtva idam ākarṇya naro nāry athavādṛtā \|**

**aprajaḥ suprajatamo nirdhano dhanavattamaḥ \|\|**

**aspaṣṭa-kīrtiḥ suyaśā mūrkho bhavati paṇḍitaḥ \|**

**idaṁ svasty-ayanaṁ puṁsām amaṅgalya-nivāraṇam \|\|**

**dhanyaṁ yaśasyam āyuṣyaṁ svargyaṁ kali-malāpaham \|**

**dharmārtha-kāma-mokṣāṇāṁ samyak siddhim abhīpsubhiḥ \|**

**śraddhayaitad anuśrāvyaṁ caturṇāṁ kāraṇaṁ param \|\|**

**vijayābhimukho rājā śrutvaitad abhiyāti yān \|**

**baliṁ tasmai haranty agre rājānaḥ pṛthave yathā \|\|**

**vaṁśīdharaḥ (bhāvārtha-dīpikā-prakāśaḥ) :** apraja iti \|
samāsāntavidheranityatvānnāsic \|\| etadanusāracalanātsuyaśāḥ \|
mūrkho\'jñaḥ paṇḍito nipuṇaḥ aihikapāratrikakarttavyajñānavānbhavati \|
amaṅgalyaṁ rogādi \|\| caturṇāṁ dharmādīnāṁ paramutkṛṣṭam \|
etatpṛthucaritam \|\| yān rājñaste rājānaḥ, tasmai etacchrotre, baliṁ
karam \| bhāgadheyaḥ karo baliḥ ity amaraḥ \|\|33-36\|\|

---------------------------------------------------------------------------------------------------------------------

*na katamenāpi vyākhyātam.*

**\...**

**\|\| 4.23.37 \|\|**

**muktānya-saṅgo bhagavaty amalāṁ bhaktim udvahan \|**

**vainyasya caritaṁ puṇyaṁ śṛṇuyāc chrāvayet paṭhet \|\|**

**śrīdhara-svāmī (bhāvārtha-dīpikā) :** yadyapi bahūni phalāni bhavanti,
tathāpi muktāny asaṅga eva śravaṇādi kuryāt \|\|37\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** muktānyasaṅgaḥ \|
phalecchārahitaḥ \|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** amalāṁ śuddhām bhaktim
udvahan udvoḍhus tu muktānya-saṅgaḥ tyaktānya-phala eva śṛṇuyāt
\|\|37\|\|

**\...**

**\|\| 4.23.38 \|\|**

**vaicitravīryābhihitaṁ mahan-māhātmya-sūcakam \|**

**asmin kṛtam atimartyaṁ pārthavīṁ gatim āpnuyāt \|\|**

**śrīdhara-svāmī (bhāvārtha-dīpikā) :** mahato bhagavato māhātmyasya
sūcakam \| pārthavīṁ pṛthu-saṁbandhinīm \| pārthivīm iti vā pāṭhaḥ
\|\|38\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vaicitravīryeti \|
svasyānadhikāraṁ mā śaṅkīrmanuṣyamātrasyātrādhikārāttvaṁ tu
vicitravīryātmajatvānmahākulaprasūtosītyabhiprāyaḥ \| yad vā,
vicitramatyadbhutaṁ vīryaṁ prabhāvo vedavibhāgakartṛtvalakṣaṇo yasya
vyāsasya tasyāpatyamasi tata eva tubhyaṁ mayedamuktam iti bhāvaḥ \|
pṛthusambandhinīṁ pṛthau vidyamānāṁ bhakti-jñānādilakṣaṇām iti yāvat \|
nanu pṛthukṛtaparvatodbhadādirūpā gatiranyaiḥ prāptumaśakyetyata
āha---pārthivīm iti \| veti \| pārthivīṁ pārthivānāṁ
rājñāmucitāmatraucitye\'ṇ \| matim iti pāṭhastu subodha eva \|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** he vicitravīr yasya putra
! mahatāṁ māhātmyasya sūcakaṁ pṛthūpākhyānam idam abhihitam \| pārthavīṁ
pṛthu-sambandhinīm \|\|38\|\|

**\...**

**\|\| 4.23.39 \|\|**

**anudinam idam ādareṇa śṛṇvan**

**pṛthu-caritaṁ prathayan vimukta-saṅgaḥ \|**

**bhagavati bhava-sindhu-pota-pāde**

**sa ca nipuṇāṁ labhate ratiṁ manuṣyaḥ \|\|**

**śrīdhara-svāmī (bhāvārtha-dīpikā) :** prathayan kīrtayan \|
bhava-sindhau potaḥ pādo yasya \|\|39\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prathayanvyākhyāṁ kurvanvā
\| nipuṇāṁ śrīhariprasādajananasamarthām \|\|39\|\|

iti śrīmad-bhāgavata-bhāvārtha-dīpikā-prakāśe caturtha-skandhe
trayoviṁśo\'dhyāyaḥ \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** manuṣya iti \|
manuṣya-mātrasyādhikāritā darśitā \|\|39\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

iti sārārtha-darśinyāṁ harṣiṇyāṁ bhakta-cetasām \|

trayoviṁśaś caturthasya saṅgataḥ saṅgataḥ satām \|\|\*\|\|

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁvaiyāsikyāṁ caturtha-skandhe pṛthu-caritaṁ nāma
trayoviṁśo'dhyāyaḥ \|

\|\| 4.23 \|\|

**\...**

**(4.24)**

## 
**atha caturviṁśo'dhyāyaḥ**

<details><summary>विषयः</summary>

pṛthu-vaṁśaḥ, rudra-prācetasa-samāgamaḥ, rudra-gītaṁ ca \|
</details>

**\|\| 4.24.1 \|\|**

**maitreya uvāca---**

**vijitāśvo'dhirājāsīt pṛthu-putraḥ pṛthu-śravāḥ \|**

**yavīyobhyo'dadāt kāṣṭhā bhrātṛbhyo bhrātṛ-vatsalaḥ \|\|**

**śrīdhara-svāmī (bhāvārtha-dīpikā) :**

catur-viṁśe prapautrāt tu pṛthoḥ prācīnabarhiṣaḥ \|

pracetasāṁ janistebhyo rudra-gītaṁ ca varṇyate \|\|

**adhirāja āsīd** ity arthaḥ \| **yavīyobhyaḥ** kaniṣṭhebhyaḥ \|
**kāṣṭhā** diśaḥ \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tanmadhye\'ṣṭasu madhye \|
pituḥ prācīnabarhiṣaḥ janirutpattiḥ \| tebhyaḥ pracetobhyaḥ \| jñānaṁ
maheśvarādicchenmokṣamicchejjanārdanāt ityato mokṣasiddhaye
rudrājjñānopadeśaprakāro brahmapadayogyānāmṛjūnāṁ
devānāmuttamādhikāritvaṁ cātrādhyāye varṇyate \| tatrādāvetasyopoddhātam
āha---adhirājo mahārājaḥ \| ity artha iti \| sandhiratrārṣa iti bhāvaḥ
\| diśastu kakubhaḥ kāṣṭāḥ ity amaraḥ \| kaniṣṭhe\'nujo yavīyāṁś ca iti
ca \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

pṛthoḥ prapautrāt prācīnabarhiṣo ye pracetasaḥ \|

caturviṁśe rudra-gītaṁ ta āpur iti kīrtyate \|\|o\|\|

**adhirājā** adhirājaḥ \| **yavīyobhyaḥ** svaka-niṣṭhebhyaḥ \|\|1 \|\|

**\...**

**\|\| 4.24.2 \|\|**

**haryakṣāyādiśat prācīṁ dhūmrakeśāya dakṣiṇām \|**

**pratīcīṁ vṛka-saṁjñāya turyāṁ draviṇase vibhuḥ \|\|**

**śrīdhara-svāmī (bhāvārtha-dīpikā) : turyāṁ** caturthīm uttarāṁ diśam
\|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vibhuḥ samarthaḥ \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.24.3 \|\|**

**antardhāna-gatiṁ śakrāl labdhvāntardhāna-saṁjñitaḥ \|**

**apatya-trayam ādhatta śikhaṇḍinyāṁ susammatam \|\|**

**śrīdhara-svāmī (bhāvārtha-dīpikā) : śakrāl** labdhvā pṛthor
aśvamedhe'śva-vijayāvasare \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vijitāśva
evāntarddhānasaṁjñito jāta ity arthaḥ \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : labdhvā** pitur
aśvamedhīyāśva-vijayāvasare ity arthaḥ \| antardhāna-nāmā \|\|3 \|\|

**\...**

**\|\| 4.24.4 \|\|**

**pāvakaḥ pavamānaś ca śucir ity agnayaḥ purā \|**

**vasiṣṭha-śāpād utpannāḥ punar yoga-gatiṁ gatāḥ \|\|**

**śrīdhara-svāmī (bhāvārtha-dīpikā) :** apatya-trayam evāha---pāvaka iti
\| **purā** yaḥ **śāpaḥ**, tasmān manuṣyeṣ**ūtpannāḥ** santo
**yoga-gatim** agnitvaṁ **prāptāḥ** \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** purā pūrvajanmani \|
kasmiṁścitkāraṇāntare yo vaśiṣṭhaśāpastasmāt \| yogayuktā
gatiryogagatirdevatvaṁ devānāṁ naisargikayogitvāt \| yogonyeṣāṁ
prayatnena sa devānāṁ nisargataḥ ity ukteḥ \| purāṇāntaragamyaṁ
śāpavṛttam \| yadvā---agnirhi saptarṣibhāryārūpamohitastāścakame rantuṁ,
tadā svāhā tattadrūpiṇī bhūtvāgniṁ siṣeve \| sā mahāprayatnenāpi
vaśiṣṭhabhāryārundhatīrūpāmātmānaṁ kartunna prababhūva \| so\'gnistadā
tāṁ tādṛśīmadṛṣṭvā punastām eva cakame \| vaśiṣṭho yogabalena
tajjñātvāgnimāhūya tvaṁ yato matpatnyāḥ pātivratyabhaṅgamicchasyatas
trividhenaiva rūpeṇa manuṣyo bhaviṣyasīti pratīyate
śrīmahābhāratoktarītyeti vā jñeyam \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :yoga-gatim** agnitvam \|\|4
\|\|

**\...**

**\|\| 4.24.5 \|\|**

**antardhāno nabhasvatyāṁ havirdhānam avindata \|**

**ya indram aśva-hartāraṁ vidvān api na jaghnivān \|\|**

**śrīdhara-svāmī (bhāvārtha-dīpikā) : nabhasvatyām** anyasyāṁ bhāryāyām
\| antardhānasya viśeṣaṇaṁ ya iti \| etena śakrād antardhāna-gati-lābhe
kāraṇam uktam \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etena śakrāhananavacanena
\| aho māmayaṁ yajñahanaṁ jñātvāpi yato na jaghānātosmai
vidyāmantarddhānākhyāṁ dāsyāmīti prasannaḥ saṁstāṁ tasmai dadāv iti
\|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :nabhasvatyām** anyasyāṁ
bhāryāyāṁ, yo'**ntardhānaḥ** \| **vidvān api na jaghnivān** iti śakrād
antardhāna-gati-lābhe kāraṇam \|\|5\|\|

**\...**

**\|\| 4.24.6 \|\|**

**rājñāṁ vṛttiṁ karādāna-daṇḍa-śulkādi-dāruṇām \|**

**manyamāno dīrgha-sattra-vyājena visasarja ha \|\|**

**śrīdhara-svāmī (bhāvārtha-dīpikā) :** sa cāntardhāno **rājñāṁ
vṛttiṅkarādānādibhir dāruṇāṁ** para-pīḍātmikāṁ **manyamāno visasarjaha**
\|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śulko ghaṭṭādi-deye syād
varādarthagrahe\'striyām iti medinyukteḥ śulkaṁ
kretṛvikretṛnadyādyavatārakebhyo grāhyaṁ kiñcid dravyam \| ādinā
yuddhādigrahaḥ \| sākṣāttyāge rājamaryādālaṅghanaṁ syād iti bhāvaḥ
\|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** rājñām iti \| sākṣāt tyāge
raja-maryādā-laṅghanaṁ syād iti bhāvaḥ \|\|6\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : yo'ntardhāno rājñāṁ vṛttiṁ
visasarja** \| kutaḥ ? **kara-dānādibhir dāruṇāṁ manyamānaḥ** \|\|6\|\|

**\...**

**\|\| 4.24.7 \|\|**

**tatrāpi haṁsaṁ puruṣaṁ paramātmānam ātma-dṛk \|**

**yajaṁs tal-lokatām āpa kuśalena samādhinā \|\|**

**śrīdhara-svāmī (bhāvārtha-dīpikā) :** hanti svānāṁ kleśam iti
**haṁsas** taṁ **puruṣaṁ** pūrṇam \| **kuśalaṁ** puṇyaṁ tad-rūpeṇa
**samādhinā** \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatrāpi dīrghasatre\'pi \|
karma kurvannapi \| samādhinā cittaikāgryeṇa \| tallokatāṁ
tatsākṣātkāraṁ prāpa haṁsaḥ śuciṣat ity-ādiśruteḥ \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatrāpi dīrgha-satre'pi
karma kurvann api **haṁsāvatāraṁyajan** tasya loka eva loko vāsa-sthānaṁ
yasya, mṛgekṣaṇetivat samāsaḥ tasya bhāvas tattā tām \|\|7\|\|

**\...**

**\|\| 4.24.8 \|\|**

**havirdhānād dhavirdhānī vidurāsūta ṣaṭ sutān \|**

**barhiṣadaṁ gayaṁ śuklaṁ kṛṣṇaṁ satyaṁ jitavratam \|\|**

**vaṁśīdharaḥ (bhāvārtha-dīpikā-prakāśaḥ) :** vidureti \|
tvadvajjñānino\'py anāsaktyā santatyutpādanaṁ na doṣāyeti bhāvaḥ
\|\|8\|\|

---------------------------------------------------------------------------------------------------------------------

*na katamenāpi vyākhyātam.*

**\...**

**\|\| 4.24.9-10 \|\|**

**barhiṣat sumahā-bhāgo hāvirdhāniḥ prajāpatiḥ \|**

**kriyā-kāṇḍeṣu niṣṇāto yogeṣu ca kurūdvaha \|\|**

**yasyedaṁ deva-yajanam anuyajñaṁ vitanvataḥ \|**

**prācīnāgraiḥ kuśair āsīd āstṛtaṁ vasudhā-talam \|\|**

**śrīdhara-svāmī (bhāvārtha-dīpikā) : hāvirdhānir** havirdhānasya putraḥ
\| **yogeṣu** ca prāṇāyāmādiṣu \|\| kriyā-kāṇḍa-niṣṇātatvam
āha---yasyeti \| **idaṁ vasudhā-talaṁ deva-yajanaṁ** yajña-vāṭaṁ
**vitanvataḥ** \| yatraiko yajñaḥ kṛtas tat-samīpa eva yajñāntaraṁ
kurvataḥ sataḥ \| ata eva prācīnabarhir ity ucyate \|\|9-10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kurūdvaheti \|
kurunṛpo\'pi bahuyajñakṛdyathā tathāyamapīti tvaṁ jānāsyeveti bhāvaḥ
\|\| ata eva sarvatra kuśairācchādanād eva \| pṛthivyāṁ tādṛśaṁ sthalaṁ
nāsīdyatra tena yajño na kṛta iti iti bhāvaḥ \| yadvānuyajñaṁ
pratiyajñaṁ devānāṁ sarveṣāṁ yajanamarcanaṁ vitanvataḥ vistārya
mukhyakalpenaiva kurvataḥ \|\|9-10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yasyedaṁ vasudhā-talaṁ
kuśair āstṛtam ācchāditam āsīd iti \| pṛthivyāṁ tādṛśaṁ sthalaṁ nāsīd
yatra tena yajñaḥ kṛto nāsīd iti \| ata eva sa prācīnabarhir ity ucyata
iti bhāvaḥ \| tatrāpy anuyajñaṁ pratiyajñam evaṁ devānāṁ sarveṣām eva
yajanaṁ vitanvataḥ vistārya mukhya-kalpenaiva kurvataḥ \|\|9-10\|\|

**\...**

**\|\| 4.24.11 \|\|**

**sāmudrīṁ deva-devoktām upayeme śatadrutim \|**

**yāṁ vīkṣya cāru-sarvāṅgīṁ kiśorīṁ suṣṭhv-alaṅkṛtām \|\|**

**parikramantīm udvāhe cakame'gniḥ śukīm iva \|\|**

**madhvācāryaḥ (bhāgavata-tātparyam) :**

> rāja-putrīṁ śukīm agnir avayāntīṁ pradakṣiṇam \|
>
> ādāyāntaradhād dāna-samaye manmathāturaḥ \|\| iti brāhme \|\|11\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** samudrasya kanyāṁ deva-devena
brahmaṇopadiṣṭāṁ śatadrutiṁ nāma kiśorīṁ bālāṁ parikramantīṁ pradakṣiṇaṁ
gacchantīm \| śukīm iveti \| evaṁ hy ākhyāyate \| saptarṣīṇāṁ satre
tad-bhāryā-darśanenāgniḥ kāma-santapto'bhūt \| taṁ ca tad-bhāryā
svāhā-nāma saptarṣi-bhāryā-rūpa-dhāriṇī satī ramayāmāsa \| ramayitvā ca
tad-retaḥ śukī-rūpeṇa śara-stambe nidhāyāgacchat \| tāṁ yathā
saptarṣi-bhāryā-bhrāntyā agniḥ kāmitavān, tadvad iti \| stukīm iveti
pāṭhe stoka-ghṛta-dhārām ivety arthaḥ \|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sārddhena ākhyāyate
mahābhārate \| ity artha iti \| stuka alpībhāve ata
igupadhatvātkapratyaye ḍīpi ca stukīti rūpaṁ prakaraṇād ghṛtadhāreti
labdham iti bhāvaḥ \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sāmudrīm ity ardhakam \|\|11\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** samudrasya kanyāṁ
devadevena brahmaṇopadiṣṭām \| śukīm ivety evaṁ hy ākhyāyate \|
maharṣīṇāṁ satre tad-bhāryādarśanenāgniḥ kāmārto'bhūt \| taṁ ca
tad-bhāryā svāhā-nāma saptarṣi-bhāryā-rūpa-dhāriṇī satī ramayāmāsa \|
ramayitvā ca tad-retaḥ śukī-rūpeṇa śara-stambe nidhāyāgacchat \| tāṁ
yathā saptarṣi-bhāryā-śrāntyā agniḥ kāmitavān, tadvat \| śukīm iveti
pāṭhe stoka-ghṛta-dhārām ivety arthaḥ \|\|11\|\|

**\...**

**\|\| 4.24.12 \|\|**

**vibudhāsura-gandharva-muni-siddha-naroragāḥ \|**

**vijitāḥ sūryayā dikṣu kvaṇayantyaiva nūpuraiḥ \|\|**

**śrīdhara-svāmī (bhāvārtha-dīpikā) :** sūryayā navoḍhayaiva vibudhādayo
vijitā abhibhūtāḥ \| tac ca nūpuraiḥ pādau kvaṇayantyaiva \| tad
dhvani-mātreṇety arthaḥ \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha iti \| kiṁ punar
darśanādineti bhāvaḥ \| sūryā syād ravibhāryāyāmoṣadhibhinnavoḍhayoḥ iti
svāmī \| sūryāṁ vahatunā saha iti śrutir api navoḍhām
evāha---sūryāpadena \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sūryayā navoḍhayaiva
vijitāḥ \| tac ca nūpuraiḥ pādau kvaṇayantyaiva dhvani-mātreṇaiva, na tu
tāṁ ke'pi draṣṭuṁ śekur iti bhāvaḥ \|\|12\|\|

**\...**

**\|\| 4.24.13 \|\|**

**prācīnabarhiṣaḥ putrāḥ śatadrutyāṁ daśābhavan \|**

**tulya-nāma-vratāḥ sarve dharma-snātāḥ pracetasaḥ \|\|**

**śrīdhara-svāmī (bhāvārtha-dīpikā) :** tulyaṁ nāma vratam ācāraś ca
yeṣām \| dharma-snātā dharma-pāragāḥ \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prakṛṣṭe śrī-kṛṣṇe ceto
yeṣāṁ te pracetasaḥ atha bhāgavatā yūyaṁ priyāḥ stha bhagavānyathā \|
iti rudrokterjñāyate teṣāṁ kṛṣṇacetastvam \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** dharma-snātā ity atra dhanuḥ-snātā
iti citsukhaḥ, dhanur-veda-pāragāḥ \|\|13\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 4.24.14-15 \|\|**

**pitrādiṣṭāḥ prajā-sarge tapase'rṇavam āviśan \|**

**daśa-varṣa-sahasrāṇi tapasārcaṁs tapas-patim \|\|**

**yad uktaṁ pathi dṛṣṭena giriśena prasīdatā \|**

**tad dhyāyanto japantaś ca pūjayantaś ca saṁyatāḥ \|\|**

**śrīdhara-svāmī (bhāvārtha-dīpikā) : tapasā tapasāṁ patiṁ** harim
**arcann** arcayām āsuḥ \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : prajā-sarge** iti nimitte
saptamī \| **tapase** tapaḥ kartum \|\|14-15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tapasāṁ patiṁ** harim
**arcann** arcayāmāsuḥ \| kīdṛśāḥ ? **yad uktaṁ** **giriśena**, tad eva
**dhyāyantaḥ** \|\|14\|\|

**\...**

**\|\| 4.24.16 \|\|**

**vidura uvāca---**

**pracetasāṁ giritreṇa yathāsīt pathi saṅgamaḥ \|**

**yad utāha haraḥ prītas tan no brahman vadārthavat \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam**.***

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** arthavat prayojanayuktam
\|\|16\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yad raho rahasāṁ prītaḥ
san vācā abhidhayaiva āha \|\|16\|\|

**\...**

**\|\| 4.24.17 \|\|**

**saṅgamaḥ khalu viprarṣe śiveneha śarīriṇām \|**

**durlabho munayo dadhyur asaṅgād yam abhīpsitam \|\|**

**śrīdhara-svāmī (bhāvārtha-dīpikā) :** munayo'pi saṅga-tyāgenāptum
iṣṭaṁ yaṁ dadhyur eva kevalaṁ, na tu prapuḥ \| tena śivena \|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** asaṅgātsaṅgaṁ parityajya
\|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** asaṅgāt saṅgaṁ parityajya
**abhi** sarvato-bhāvena **īpsitaṁ** prāptum iṣṭaṁ **yaṁ munayo'**pi
**dadhyur** eva \|\|17\|\|

**\...**

**\|\| 4.24.18 \|\|**

**ātmārāmo'pi yas tv asya loka-kalpasya rādhase \|**

**śaktyā yukto vicarati ghorayā bhagavān bhavaḥ \|\|**

**śrīdhara-svāmī (bhāvārtha-dīpikā) :** nanu munīnāṁ kiṁ tad-dhyānena,
ghoratvāt ? ity āśaṅkyāha---ātmārāmo'pi loka-racanāyāḥ pālanāya
\|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ghorayā duṣṭaṁ prati \|\|18\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** munīnāṁ dhyāna-gamyo'pi
kṛpayā sakāmānām api kāmaṁ dātuṁ dṛśyo'pi bhavatīty āha---ātmeti \|
loka-kalpasya rādhase loka-manoratha-kalpanasya siddhaye \|\|18\|\|

**\...**

**\|\| 4.24.19 \|\|**

**maitreya uvāca---**

**pracetasaḥ pitur vākyaṁ śirasādāya sādhavaḥ \|**

**diśaṁ pratīcīṁ prayayus tapasy ādṛta-cetasaḥ \|\|**

**śrīdhara-svāmī (bhāvārtha-dīpikā) :** gurv-ājñā-kāriṇāṁ śiva-darśanaṁ
svata eva bhavatīty āśayenāha---pracetasa iti \|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atrākṣipati---nanv iti \|
rādhase siddhaye \| ghorayā bhayānakayā ghoraṁ bhīmaṁ bhayānakam ity
amaraḥ \| duṣṭānāṁ bhaya-jananāya tat-kṛtopadravaṁ vārayituṁ ghorāṁ
śaktiṁ gṛhṇātīti bhāvaḥ \|\|18-19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.24.20-22 \|\|**

**sa samudram upa vistīrṇam apaśyan sumahat saraḥ \|**

**mahan-mana iva svacchaṁ prasanna-salilāśayam \|\|**

**nīla-raktotpalāmbhoja-kahlārendīvarākaram \|**

**haṁsa-sārasa-cakrāhva-kāraṇḍava-nikūjitam \|\|**

**matta-bhramara-sausvarya-hṛṣṭa-roma-latāṅghripam \|**

**padma-kośa-rajo dikṣu vikṣipat pavanotsavam \|\|**

**śrīdhara-svāmī (bhāvārtha-dīpikā) : samudram upa** samudrāt kiñcin
nyūnam \| upo'dhike ca iti karma-pravacanīyaḥ \| prasannāḥ salilāśayā
matsyādayo yasmin \|\|20\|\|

nīlotpalādīnām ākaraṁ janma-sthānam \| utpalāmbhoja-kahlārāṇi
rātri-dina-sandhyā-vikāsīni \| indīvaraṁ nīlotpalam \| tasya punar uktiḥ
prācurya-jñāpanārtham \| haṁsādibhir nikūjitam \|\|21\|\|

mattānāṁ bhramarāṇāṁ sausvaryeṇa hṛṣṭa-romāṇi latāṅghripā yasmin,
padma-kośa-rajo dikṣu vikṣipatā pavanenotsavo yasmin \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** salila āsamantāc cherate
iti salilāśayāḥ mahatāṁ sama-cittatvādi-viśiṣṭānāṁ hari-bhaktānāṁ
ivānāvilaṁ mahāntas te sama-cittāḥ praśāntā vimanyavaḥ suhṛdaḥ sādhavo
ye \[bhā.pu. 5.5.2\] ity ukteḥ \|

> mahac-chabdas tattva-bhede puṁsi kaṇvarṣi-kṛṣṇayoḥ \|
>
> vīṇābhede striyāṁ rājye klībe vṛddhe tu vācyavat \|\|

iti kośokter mahataḥ kaṇvarṣer mana iva svacchaṁ kaṇva-manasaḥ
svacchatvaṁ śakuntalāyāḥ putrītvena rakṣaṇāt \|\| nīlaṁ ca tad-raktaṁ ca
nīla-raktaṁ tathā-bhūtaṁ yad utpalaṁ nīla-raktotpalam \| evaṁ
cendīvara-padena na punar-uktiḥ \| aṁbhoja-kahlārendīvara-śabdāḥ krameṇa
śveta-rakta-nīla-padma-vācakāḥ \| kāraṇḍavaḥ plavo madguḥ ity abhidhānāt
\|\| sausvaryeṇa śobhana-svara-paramparayā \|\|20-22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** samudram iti trikam \| **samudram
upa** upasamudraṁ, tat-samīpam ity arthaḥ \| **svacchatvaṁ** sthalasya,
**prasannatvaṁ** salilasya \|\|20\|\| kiṁ kurvat ? **saro dikṣu**
padma-kośa-rajo **vikṣipat** \| kīdṛśam ? tad-rajaḥ-**pavanenautsavaḥ**
udreko tasya tat \|\|22\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : samudram upa** samudrāt
kiñcin nyūnam \| upo'dhike ca hīne ca iti karma-pravacanīyaḥ \|
**nīlaṁ** ca tad **raktaṁ** ceti tathā-bhūtaṁ yad **utpalaṁ**, ata eva
indīvaraṁ nīlotpalam iti na punar-uktiḥ \| **matta-bhramarāṇāṁ
sausvaryeṇahṛṣṭa-romāṇi** iva mukula-yuktā **latā aṅghripāś** ca yatra
tat \| **padma-kośa-rajo dikṣuvikṣipatā pavanena utsavo** yatra tat
\|\|22\|\|

**\...**

**\|\| 4.24.23 \|\|**

**tatra gāndharvam ākarṇya divya-mārga-manoharam \|**

**visismyū rāja-putrās te mṛdaṅga-paṇavādy anu \|\|**

**śrīdhara-svāmī (bhāvārtha-dīpikā) : tatramṛdaṅga-paṇavādi**-vādyam
**anu** paścād **divyair mārga**-bhedair **manoharaṁ gāndharvaṁ** gānam
**ākarṇya** vismayaṁ prāptāḥ \| pāṭhāntare mṛdaṅga-paṇavādi avat rakṣat
\| teṣāṁ dhvanim atiraskurvad ity arthaḥ \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra sarovare \|
divyairalaukikairmārgabhedairgānaprakāraiḥ \| yadvā---divyamārgā devās
teṣāṁ manoharam \| pāṭhāntare paṇavādyavad iti pāṭhe \| ity artha iti \|
etādṛśagānamasti yena mṛdaṅgādidhvanirnācchādyata iti bhāvaḥ \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatra gāndharvam iti \|
paṇavādyavad iti pāṭhe matup jñeyaḥ \|\|23\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : gāndharvaṁ** gānam
**mārgā** gāna-sambandhinaḥ \| kadā ? **mṛdaṅga-paṇavādi-**vādyaṁ paścāt
\| paṇavādyavad iti pāṭhe matup jñeyaḥ \| yad vā, mṛdaṅga-paṇavādi \|
kīdṛśam ? avat rakṣat \| sa tu mūla-dhvanibhir api gānam atiraskurvad
ity arthaḥ \|\|23\|\|

**\...**

**\|\| 4.24.24 \|\|**

**tarhy eva sarasas tasmān niṣkrāmantaṁ sahānugam \|**

**upagīyamānam amara-pravaraṁ vibudhānugaiḥ \|\|**

**śrīdhara-svāmī (bhāvārtha-dīpikā) :** te ca tri-locanaṁ vīkṣya
jātāścaryāḥ praṇemur ity uttareṇānvayaḥ \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tarhīti \| hema-nikāyārṇam iti
citsukhaḥ \| suvarṇa-rāśi-sadṛśa-varṇam \|\|24\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 4.24.25 \|\|**

**tapta-hema-nikāyābhaṁ śiti-kaṇṭhaṁ tri-locanam \|**

**prasāda-sumukhaṁ vīkṣya praṇemur jāta-kautukāḥ \|\|**

**śrīdhara-svāmī (bhāvārtha-dīpikā) :** tapta-hema-rāśi-sadṛśa-kāntim \|
śitir nīlaḥ kaṇṭho yasya tam \|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tarhyeva
gāndharvaśravaṇottaram eva \| amarapravaraṁ sarvadevaśreṣṭham
\|\|24-25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.24.26 \|\|**

**sa tān prapannārti-haro bhagavān dharma-vatsalaḥ \|**

**dharma-jñān śīla-sampannān prītaḥ prītān uvāca ha \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** *na vyākhyātam*.

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa śivaḥ \| tān pracetasaḥ
\|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** "prapannān giriśa" iti kvacit
\|\|26\|\|

**\...**

**\|\| 4.24.27 \|\|**

**śrī-rudra uvāca---**

**yūyaṁ vediṣadaḥ putrā viditaṁ vaś cikīrṣitam \|**

**anugrahāya bhadraṁ va evaṁ me darśanaṁ kṛtam \|\|**

**śrīdhara-svāmī (bhāvārtha-dīpikā) :** vediṣado barhiṣadaḥ \|
cikīrṣitaṁ bhagavad-ārādhanaṁ viditam \|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**

> vedirvijñe barhipuṁje vedī syātsaṁskṛtāvanau \|
>
> aṅgulyā bhūṣaṇe cātha vedo vṛtte śrutau dhane \|\| iti kośāt \|

vo yuṣmākamanugrahāya evaṁvidhaṁ bhadraṁ kalyāṇa-rūpaṁ me mayā kṛtaṁ
dattaṁ dhātūnāmanekārthatvāt \| yadvā---vo\'nugrahāya yuṣmānanugrahītuṁ
yuṣmākaṁ darśanaṁ mayā kṛtam ity arthaḥ \|\|27\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** yūyaṁ vediṣada ity-ādi
rudra-vākyam \| anugrahāya bhadraṁ va etan me darśanaṁ kṛtaṁ kāritam \|
yad vā, kṛtam ity atrānugraha-hetuḥ \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** darśanam iti \| hetu-ṇy-antād
bhāve yuc darśanam ity arthaḥ \|\|27\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** cikīrṣitaṁ
bhagavad-ārādhanam eva \| ata eva vo yuṣmākam anugrahāya \| evaṁ
darśanaṁ kṛtaṁ dattam \| yad vā, vo'nugrahāya
yuṣmat-kartṛkānugraha-prāptaye mayaivaṁ darśanaṁ kṛtam \| yad vā,
vo'nugrahāya yuṣmān anugrahītuṁ yuṣmākaṁ darśanaṁ mayā kṛtam ity arthaḥ
\|\|27\|\|

**\...**

**\|\| 4.24.28 \|\|**

**yaḥ paraṁ raṁhasaḥ**[^24] **sākṣāt tri-guṇāj jīva-saṁjñitāt \|**

[^24]: rahasa iti śrī-jīvasya pāṭhaḥ. tamasa iti citsukhaḥ.


**bhagavantaṁ vāsudevaṁ prapannaḥ sa priyo hi me \|\|**

**śrīdhara-svāmī (bhāvārtha-dīpikā) :** anugraha-kāraṇam āha---**yaḥ
sākṣādvāsudevaṁ prapannaḥ**, **sa hi me priyaḥ** \| kathaṁ-bhūtam ?
**raṁhasaḥ** sūkṣmāt **tri-guṇāt** pradhānāj **jīva-saṁjñitāt** puruṣāc
ca **param**, prakṛti-puruṣayor niyantāram ity arthaḥ \|\|28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha iti \| tvamīśiṣe
jagatastasthuṣaś ca iti śravaṇād iti bhāvaḥ \| jagattasthivacchabdau
puruṣaprakṛtilakṣakau tau tvamīśiṣe prerayasīty arthaḥ \|
yadvā---triguṇānmāyāśakterjīvasaṁjñitājjīvaśakteś ca rahaḥ
sarvadurlakṣyaṁ yannirguṇaṁ brahma tasmād api paraṁ brahmaṇo hi
pratiṣṭhāham iti śrīgītokteḥ \| yaḥ sākṣātprapannaḥ \| na tu
karmārpaṇadvārā nāpi devatāntarabhakti-jñānādivyavadhānenety arthaḥ \|
sa hi sa hyeva priya iti tena madbhakto\'pi me tathā na priya iti bhāvaḥ
\| tamasa iti pāṭhaṁ citsukhādayaḥ peṭhuḥ \| tatra tamasaḥ prakṛterity
arthaḥ \|\|28\|\|

**śrīnātha-cakravartī (caitanya-mata-mañjuṣā) :** ya ity-ādi \| **yo**
janaḥ **sākṣād vāsudevaṁ prapannaḥ**, **sa hi** niścitaṁ **priyaḥ** \|
**vāsudevaṁ** viśinaṣṭi---**raṁhasaḥ** sūkṣmād brahmaṇo'pi **paraṁ
triguṇāt** pradhānāj **jīva-saṁjñitāt** puruṣāc ca, kālasya te
prakṛti-puruṣayoḥ parasya \[bhā.pu. 11.6.14\] iti vakṣyamāṇatvāc ca \|
yad vā, pratilomenānvayaḥ---ko'sau vāsudevaḥ ? puruṣo vā ? nahi nahi,
tasmād api paraḥ \| tarhi pradhānaṁ vā ? nahi nahi, tasmād api paraḥ \|
tarhi raho brahma vā ? nahi nahi, tasmād api paraḥ \| ata eva
bhagavantam acintya-mahaiśvaryam \|\|28\|\|

---------------------------------------------------------------------------------------------------------------------

**jīva-gosvāmī (bhagavat-sandarbhaḥ 81) :** ato brahmaṇaḥ paratvena
śrī-bhagavantaṁ kaṇṭhoktyaivāha---ya iti \| pitrānuvarṇita-rahāḥ
\[bhā.pu. 3.15.46\] iti śravaṇena**raho** brahma, tasmād api **paraṁ**,
tataḥ sutarāṁ **triguṇāt** pradhānāj **jīva-saṁjñitāt** jīvātmanaḥ paraṁ
**bhagavantaṁ** yaḥ **sākṣāt** śravaṇādinaiva, na tu karmārpaṇādinā
**prapanna** ity anvayaḥ \|

tathā ca viṣṇu-dharme naraka-dvādaśī-vrate śrī-viṣṇu-stavaḥ---

> ākāśādiṣu śabdādau śrotrādau mahad-ādiṣu \|
>
> prakṛtau puruṣe caiva brahmaṇy api ca sa prabhuḥ \|\|
>
> yenaika eva sarvātmā vāsudevo vyavasthitaḥ \|
>
> tena satyena me pāpaṁ narakārti-pradaṁ kṣayam \|\|
>
> prayātu sukṛtasyās tu mamānudivasaṁ jayaḥ \|\| iti \|\|

atra prakaraṇānurūpeṇa sarvātma-śabdena cānyathā samādhānaṁ ca parāhatam
\| tathā ca tatrottaraṁ kṣatra-bandhūpākhyāne---

> yan-mayaṁ paramaṁ brahma tad-avyaktaṁ ca yan-mayam \|
>
> yan-mayaṁ vyaktam apy etad bhaviṣyāmi hi tan-mayaḥ \|\| iti \|\|

tatraiva māsarkṣa-pūjā-prasaṅge tataḥ paratvaṁ sphuṭam evoktaṁ---

> yathācyutas tvaṁ parataḥ parasmāt
>
> sa brahma-bhūtāt paramaḥ parātman \|
>
> tathācyuta tvaṁ vāñchitaṁ tan
>
> mamāpadaṁ cāpaharāprameya \|\| iti \|\|

śrī-viṣṇu-purāṇe ca---sa brahma-pāraḥ para-pāra-bhūta \[vi.pu. 1.15.55\]
iti \| akṣarāt tataḥ parataḥ para \[mu.u. 2.1.2\] iti śruteḥ \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** brahmaṇo hi pratiṣṭhāham \[gītā
14.27\] iti nyāyāt rahasa iti brahmaṇo'pi \| yad vā, rahasaḥ
catuḥślokī-proktasya rahasyākhyasya premṇaḥ paraṁ paramāśrayam \|
raṁhasa iti lekhaka-bhramaḥ \| sūkṣmād iti svaṭīkāyām asvārasyāt \|
tamasa iti citsukhaḥ \|\|28\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** anugrahe kāraṇam āha \|
yaḥ sākṣād bhagavantaṁ vāsudevaṁ prapannaḥ, sa hi me priyaḥ \|
kathaṁ-bhūtam ? raṁhasaḥ sūkṣmāt tri-guṇāt pradhānāj jīva-saṁjñitāt
puruṣāc ca param \| prakṛti-puruṣayor niyantāram ity arthaḥ iti
svāmi-caraṇaiḥ \|

yad vā, triguṇān māyā-śakteḥ jīva-saṁjñitāt jīva-śakteś rahaḥ
sarva-durlakṣyaṁ yat nirguṇaṁ brahma, tasmād api paraṁ, brahmaṇo hi
pratiṣṭhāham \[gītā 14.27\] iti gītābhyaḥ \| yaḥ sākṣāt prapannaḥ, na tu
karmārpaṇa-dvārā, nāpi devatāntara-bhakti-jñānādi-vyavadhānenety arthaḥ
\| sa hy eva priya iti, tena mad-bhakto'pi na me tathā priya iti bhāvaḥ
\|\|28\|\|

**\...**

**\|\| 4.24.29 \|\|**

**sva-dharma-niṣṭhaḥ śata-janmabhiḥ pumān**

**viriñcatām eti tataḥ paraṁ hi mām \|**

**avyākṛtaṁ bhāgavato'tha vaiṣṇavaṁ**

**padaṁ yathāhaṁ vibudhāḥ kalātyaye \|\|**

**madhvācāryaḥ (bhāgavata-tātparyam) :** māṁ śriyam \|

> ṛbhavo nāma ye devā yogyā brahma-padasya tu \|
>
> ta eva śata-janmāni viśeṣopāsakā hareḥ \|\|
>
> prāpya brahma-padaṁ paścāc chiryaṁ prāpyānumoditāḥ \|
>
> tayā tato hariṁ yānti vasanti hari-sannidhau \|\|
>
> anādi-kāla-bhaktāś ca jñāninas tena saṁśayaḥ \|
>
> viśiṣṭa-jñāna-bhakty-ādau sarva-jīva-nikāyataḥ \|\|
>
> sarvadāpi viśeṣeṇa śata-janma-prayatnataḥ \|
>
> svapada-prāptir uddiṣṭā tato muktir avāpyate \|\|
>
> tathaiva catvāriṁśadbhiḥ padaṁ śaivaṁ ca janmabhiḥ \|
>
> viṁśadbhir aindraṁ daśabhir anyeṣām apy udīritam \|\| iti ṣāḍguṇye
> \|\|29\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tat kiṁ tasya mahattamatvāt ?
ity āha \| **sva-dharma-niṣṭhaḥ pumān** bahubhir **janmabhir
viriñcatāṁ** prāpnoti \| **tato'pi** puṇyātiśayena **mām eti** \|
bhāgavatas tv atha dehānte'**vyākṛtaṁ** prapañcātītaṁ vaiṣṇavaṁ padam
eti \| yathāhaṁ rudro bhūtvādhikārikavad vartamānah, vibudhā devāś
cādhikārikāḥ kalātyaye'dhikārānte liṅga-bhaṅge saty eṣyanti \|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatpriyatvaṁ kiṁ kutaḥ
tasya bhagavad-bhaktasya \| atra
viśvanāthaḥ---brahmaviṣṇurudrāṇāmasmākaṁ sukṛtestāratamyaṁ sammukhād eva
śṛṇuteti vadanviṣṇoḥ sarvataḥ śreṣṭhyam āha---viriñcitāṁ viriñcipadaṁ
tatrāpyaniṣṭhitattve śatajanmabhir api na prāpnotīty arthaḥ \| tato
viriñcito\'pi paraṁ śreṣṭhaṁ māṁ tato\'pi puṇyātiśayaire va \|
bhāgavatastu---atha dehānta evāvyākṛtaṁ vaikuṇṭhaṁ yathāhamemi
pratikṣaṇam eva vaikuṇṭhe vasannekena prakāśena bhagavantaṁ bhajāmīty
arthaḥ \| kalāliṅgaṁ tasyānte bhaktapadena premabhakto grāhyaḥ dehānte
devastārakaṁ vyācaṣṭa ity-ādiśrutiḥ premabhaktaparaiveti \| atra
tīrthastu---svadharmo vairāgyabhakti-jñānādayasteṣu niṣṭhā nitarāṁ
sthitir yasya sa tathā brahmapadameti \| tataḥ paraṁ
brahmapadānubhavānantaraṁ māṁ śriyameti \| atha śriyaṁ praviśya
bhāgavato bhagavadbhiryukto vaiṣṇavaṁ padamaparicchinnaṁ
bhagavat-svarūpam etīti \| kalātyaye ṣoḍaśakalopalakṣitaśarīralaye sati
yathāhaṁ hariprasādena śaivaṁ padaṁ prāpto\'smīty āha \|
taccāsārvatrikatvādacāruvadbhāti \|\|29\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** antas tam eva bhaja,
kiṁ sva-dharmānuṣṭhāneneti vyatirekeṇāha---sva-dharma-niṣṭha ity-ādi \|
śata-śabdo'saṅkhya-paraḥ, viriñcitādhigamāt bahu-kālena mām eti \|
mat-prāpteḥ paraṁ vaiṣṇavaṁ padam eti \|

nanu bhavad-bhāva eva vaiṣṇavaṁ padaṁ, viṣṇos tava cābhedāt, tat katham
idam ucyate ? tatrāha---yatheti \| ato'smad-ādīnām anīhatvād yathāham
anye ca brahmādayo devāḥ kalā harer aṁśavas tad-ante eṣyanti \| ataḥ
sva-dharma-niṣṭhāyāṁ yadi nirbādhatā syāt, tadā iyatā kālena vaiṣṇavaṁ
padaṁ prāpyate, bādhe sati naiva \| tat-parihāreṇa bhagavad-dharmataś
cet kriyate, tadokta-prakāraṁ kramam abhilaṅghya tat-kālam eva
vaiṣṇava-pada-prāptau sva-dharmācaraṇād bhagavad-dharmācaraṇam eva śreya
iti bhāvaḥ \|\|29\|\|

**digdarśanī** (bṛ.bhā. 2.6.104): atha tataḥ paraṁ bhāgavataḥ san
avyākṛtaṁ prapañcātītaṁ yathāhaṁ rudro bhūtvādhikārikavad vartamānaḥ
**vibudhā** devāś cādhikārikāḥ **kalātyaye**\'dhikārānte liṅga-bhaṅge
saty eṣyantīti tasmin anugrahe śata-guṇair uttāne adhike jāte sati
vaikuṇṭham eti \| yathoktam itihāsa-samuccaye mudgalopākhyāne---

> brahmaṇaḥ sadanād ūrdhvaṁ tad viṣṇoḥ paramaṁ padaṁ \|
>
> śuddhaṁ sanātanaṁ jyotiḥ para-brahmeti yad viduḥ \|\|
>
> nirmamā nirahaṅkārā nirdvandvā ye jitendriyāḥ \|
>
> dhyāna-yoga parāś caiva tatra gacchanti sādhavaḥ \|\|
>
> ye\'rcayanti hariṁ viṣṇuṁ kṛṣṇaṁ jiṣṇuṁ sanātanam \|
>
> nārāyaṇam ajaṁ kṛṣṇaṁ viṣvaksenaṁ caturbhujam \|\|
>
> dhyāyanti puruṣaṁ divyam acyutaṁ ca smaranti ye \|
>
> labhante te\'cyutaṁ sthānaṁ śrutir eṣā sanātanī \|\| iti \|

*brahmaṇaḥ sadanād* ity asya mukti-padād ity arthaḥ, sāyujyena tatra
brahmānubhavāt \| evaṁ śrī-maheśād api śrī-vaikuṇṭha-vāsinām adhiko
mahimā sampannaṁ \| tac ca tasya bhaktāvatāratvena vinayokti-mātram,
vastutas tu tasya śrī-bhagavad-avatāratvāt pārṣadair api pūjyataiva
prasajyeta \| etac ca teṣām eva vākyato\'gre vyaktaṁ bhāvi \| evaṁ
sarveṣām api bhagavad-avatārāṇāṁ boddhavyam \| tāratamyaṁ ca yad
dṛśyate, tac ca bhagavattā-prakaṭanānusāra-mātreṇaiva, na tu vastutaḥ \|
etad apy agre śrī-nārada-vākyato vistareṇa vyaktaṁ bhāvi \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sva-dharmety asya ṭīkāyāṁ "tat kim
?" iti "tatra hetuḥ kaḥ ?" ity arthaḥ \| vibudhā ity atra vibudhair iti
citsukhaḥ, vibudhaiḥ kāryaiḥ saha \|\|29\|\|

**bhagavat-sandarbhaḥ (50):** tato'pi puṇyātiśayena **mām eti**,
**bhāgavatas** tu **atha** dehānte **avyākṛtaṁ**, nāma-rūpe vyākaravāṇi
\[chā.u. 6.3.2\] iti śruti-prasiddha-vyākaraṇāviṣayaṁ prapañcātītaṁ
**vaiṣṇavaṁ padaṁ** vaikuṇṭham eti \| **yathāhaṁ** rudro
bhūtvādhikārikatayā vartamānaḥ, **vibudhā** devāś cādhikārikāḥ
**kalātyaye** adhikārānte liṅga-bhaṅge saty eṣyantīti, yāvad adhikāram
avasthitir ādhikārikāṇām \[ve.sū. 3.3.33\] iti nyāyena \|\|29\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** brahma-rudra-viṣṇūnām
asmākaṁ sukṛteḥ prāpti-tāratamyaṁ man-mukhād eva yūyaṁ śṛṇuteti vadan
viṣṇoḥ sarvataḥ śraiṣṭhyam āha---sva-dharma-niṣṭhaḥ pumān śata-janmabhir
viriñcatāṁ viriñci-padam eti \| tatrāpy aniṣṭhitatve śata-janmabhir api
na prāpnotīty arthaḥ \| tato viriñcito'pi paraṁ śreṣṭhaṁ māṁ, tato'pi
puṇyātiśayair eveti \| bhāgavatas tv atha dehānta eva avyākṛtaṁ
prapañcātītaṁ vaiṣṇavaṁ padaṁ vaikuṇṭham eti \| yathāham emi pratikṣaṇam
eva vaikuṇṭhe vasann ekena prakāśena bhagavantaṁ bhajāmīty arthaḥ \|
vibudhāś cādhikārikā bhaktāḥ kalā liṅgaṁ tasya atyaye
sva-svādhikārānte'pi liṅga-bhaṅge evaiṣyantīti bhakteḥ
sādhana-sādhya-samayānāṁ sukha-labhyatvenāpi sarvotkarṣo darśitaḥ
\|\|29\|\|

**\...**

**\|\| 4.24.30 \|\|**

**atha bhāgavatā yūyaṁ priyāḥ stha bhagavān yathā \|**

**na mad bhāgavatānāṁ ca preyān anyo'sti karhicit \|\|**

**madhvācāryaḥ (bhāgavata-tātparyam) :** atha ata evam anādi-bhakto'haṁ
yataḥ ataḥ priyā yūyam \|\|30\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) : atha** **bhāgavatatvād yūyaṁ me
priyāḥ stha** \| bhavadbhir api mayi prītiḥ kāryety āśayenāha \| **mad
anyo bhāgavatānāṁ ca preyān nāsti** \|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atha hetvarthe tad evāha
bhāgavatatvād iti \| yathā ca yūyaṁ me priyās tathā bhāgavatānāṁ
sammatiḥ \|\|30\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** athety-ādi \|
athānantaraṁ yad bravīmi, tad avadhāya śrūyatām iti \| he **bhāgavatā
yūyaṁ me priyāḥ**, **yathā bhagavān** priyaḥ \| **bhāgavatānāṁ** ca
matto **nānyaḥ priyo'sti karhicit** kadācid api \| ato bhavadbhir api
mayi prītiḥ kāryeti bhāvaḥ \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atha ata eva bhāgavatānāṁ
ceti ca-kāreṇa yathety asyānvayāt bhāgavatānāṁ yathā bhagavato'nyaḥ
preyān nāsti, tathā mat matto'pīty arthaḥ \|\|30\|\|

**\...**

**\|\| 4.24.31 \|\|**

**idaṁ viviktaṁ japtavyaṁ pavitraṁ maṅgalaṁ param \|**

**niḥśreyasa-karaṁ cāpi śrūyatāṁ tad vadāmi vaḥ \|\|**

**śrīdhara-svāmī (bhāvārtha-dīpikā) :** ata idaṁ japtavyaṁ śrūyatām iti
\| viviktam asaṅkīrṇaṁ yathā bhavati \|\|31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ato bhagavad-bhaktatvāt \|
idaṁ vakṣyamāṇaṁ yat \|\|31\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tasmāt priyatvenāham
upadiśāmīty āha---idam ity-ādi \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atha ata eva bhāgavatān
ceti ca-kāreṇa yathety asyānvayāt bhāgavatānāṁ yathā bhagavato'nyaḥ
preyān nāsti tathā mat matto'pīty arthaḥ \|\|31 \|\|

**\...**

**\|\| 4.24.32 \|\|**

**maitreya uvāca---**

**ity anukrośa-hṛdayo bhagavān āha tāñ chivaḥ \|**

**baddhāñjalīn rāja-putrān nārāyaṇa-paro vacaḥ \|\|**

**śrīdhara-svāmī (bhāvārtha-dīpikā) :** sṛṣṭy-ādau brahmaṇā sṛṣṭvā
putrebhyaḥ proktam iṣṭa-dam \| stotraṁ prāha pracetobhyaḥ kṛpayā
bhagavān śivaḥ \|\|32\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anukrośo dayā hṛdaye yasya
sa tathā kṛpā dayānukaṁpā syād anukrośo\'pi ity amaraḥ \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** anukrośaḥ kṛpā hṛdaye
yasya saḥ \|\|32\|\|

**\...**

**\|\| 4.24.33 \|\|**

**śrī-rudra uvāca---**

**jitaṁ ta ātma-vid-dhurya**[^25]**-svastaye svastir astu me \|**

[^25]: varya- iti pāṭhāntarāh.


**bhavatā rādhasā rāddhaṁ sarvasmā ātmane namaḥ \|\|**

**madhvācāryaḥ (bhāgavata-tātparyam) :**

sarvāntaryāmatvāt tu sarva-nāmā janārdanaḥ \|

na tu sarva-svarūpatvāt sarveśo'sau hariṣataḥ \|\| iti brahma-tarke
\|\|33\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) : te jitaṁ** tavotkarṣaḥ \|
**ātma-vid-dhuryāṇāṁ svastaye** śobhana-sattāyai svānanda-lābhāyety
arthaḥ \| ato **me svastiḥ** svānanda-sattā'**stu** \| nanu mamotkarṣo
mad-artha eva kiṁ na syāt ? tatrāha \| **bhavatā rādhasā**
svānanda-rūpeṇa **rāddhaṁ** siddham \| tvaṁ paramānanda-rūpeṇaiva nityaṁ
sthita ity arthaḥ \| ata evaṁ-bhūtāyātmane tubhyaṁ namaḥ \| sarvasmai
sarva-rūpāya ca \|\|33\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** putrebhyo bhṛgvādibhya ity
arthaḥ \| bhagavantaṁ stuvāno bhaktaḥ prathamaṁ jayajayeti vaded ity āha
\| jitaṁ ta iti \| ātmaviddhuryogāmātmārāmāṇām \| ity artha iti \|
ikśtipau dhātunirdeśe iti śtip \| asdhātuś ca sattām eva vadatīti bhāvaḥ
\| śobhanasattā ca bhagavad-guṇamādhuryākṛṣṭatayā sāyujyaspṛhārāhityena
śukādīnām iva bhaktatvena sanātanī sthitiḥ \| yaduktaṁ tathā
paramahaṁsānāṁ munīnāmamalātmanām \| bhaktiyogavidhānārtham iti
kurvantyahaitukīṁ bhaktimitthaṁbhūtaguṇo hariḥ iti ca \| yata
ātmaviddhuryāṇāṁ śobhanasattāyai tavotkarṣa āviṣkṛto\'to hetorme mama
sāstvity arthaḥ \| atrākṣipati---nanv iti \| ity artha iti \|
paramānanda-svarūpasya te\'nyārthāpekṣā nāstyeveti bhāvaḥ \| ataḥ
sarvotkṛṣṭatvāt \| cakravartī tu---bhavatā prayojakena yat ārādha
ārādhanaṁ tena rāddhaṁ tasya siddhirastu \| nanu śrīguruṇā
madbhaktenānyena vā madārādhanaṁ bhavati na tu mayeti
tatrāha---sarvasmai sarvasva-rūpāyātmane, tvam eva guruvaiṣṇavādirūpaḥ
svabhajanaṁ kārayasīti bhāvaḥ \|\|33\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** kiṁ taj japyam ? ity
āha---jitaṁ ta ity-ādi bahubhiḥ \| ātmavid-dhurya-svastaye te tava jaya
utkarṣaḥ \| ātma-vidām ātmānaṁ bhagavantaṁ vindantīti tathā teṣāṁ
dhuryāḥ parama-bhaktās teṣāṁ svastaye śobhana-sattāyai śobhanā yā asti
sattā tasyai tavotkarṣaḥ \| ato mamāpi svasti bhakti-rūpeṇa sattā astu
\|

nanu mamotkarṣo mad-arthaka eva, tatra hi bhagavatā rādhasā
acintya-paramaiśvaryeṇa rāddhaṁ siddhaṁ svānanda-paripūrṇa-bhāvena
nityaṁ siddham eva \| ataḥ sarvasmai bhaktāya sarva-bhaktārthaṁ
tavotkarṣaḥ \| ātmane namaḥ bhaktānām ātma-svarūpāya tubhyaṁ nama ity
upakramya, namaḥ paṅkaja-nābhāya ity-ādi bahubhir eva pradhānaṁ stotraṁ
prapañcayati \| vāsudevāya śrī-kṛṣṇāyeti viśeṣya-padaṁ, anyat sarvaṁ
viśeṣaṇam \| stotraṁ hi sarvam eva tvam asīty-ādi-prāyam \| tat tu
anyatraupacārikam \| śrī-kṛṣṇe tu yathārtham eva, sarvatvāt
sarveśvaratvāc ca \| iti sarva-svarūpeṇa namaskāraḥ \|\|33-34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** "ik śatipau dhātu-nirdeśe" asaś
cātuś cātra sattām eva vadatīty ātmavic-chreṣṭhānāṁ **svastaye**
śobhana-sthityai sad-bhakta-lakṣaṇāyai te tava jitam utkarṣo
guṇādi-prakāśa ity arthaḥ \| muktānām api siddhānām ity ādeḥ \| yasmād
eva sa eva puruṣārthaḥ \| tasmān mamāpi sa eva svastir astu prārthanāyāṁ
loṭ \|

tatra kiṁ tava sādhanam ? ity āśaṅkya vibhakti-pariṇāmenāha---te tubhyaṁ
nama iti \| tatra ca mama na svātantryaṁ kintu tavaiveti \| tad eva namo
viśinaṣṭi bhavateti \| rādhasā sarva-sādhakena rāddhaṁ siddhaṁ
sarva-sādhakatve hetuḥ ātmane antaryāmiṇe sarvasmai sarva-rūpāya ceti \|

yad vā, sa ca svastir dīna-manaso rūpa eva yogya iti tad eva karoti te
nama iti \| anyat samānaṁ vāsudevādaya ete padmanābhasyaivāṁśāḥ \| na tu
mahā-vāsudevādayaḥ nirvikārayiti vyākhyāyāṁ vikāras tad-ābhāsa iti
saṅkarṣaṇādīnāṁ tad-ābhāsatvaṁ darśitam \| dhuryety atra varyety atra
varyeti kvacit \|\|33\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhagavantaṁ stuvāno
bhaktaḥ prathamaṁ jaya jayeti vaded ity āha---ātmavid-varyāṇām
ātmārāmāṇāṁ **svastaye** śobhana-sattāyai tvayā **jitaṁ** svotkarṣa
āviṣkṛtaḥ \| ik śatipau dhātu-nirdeśa iti śatip \| śobhana-sattā ca
bhagavad-guṇa-mādhuryākṛṣṭayā sāyujya-spṛhā-rāhityena śukādīnām iva
tad-bhaktatvena sanātanī sthitiḥ \| yad uktaṁ---

> tathā paramahaṁsānāṁ munīnām amalātmanām \|
>
> bhakti-yoga-vidhānārthaṁ \[bhā.pu. 1.8.20\] iti,
>
> kurvanty ahaitukīṁ bhaktim ittham-bhūta-guṇo hariḥ \[bhā.pu. 1.7.10\]
> iti ca \|

ato me mama svasti śobhana-sattā astu \| bhavatā prayojakena yat ārādhaḥ
ārādhanaṁ tena **rāddhaṁ** tasya siddhir astu \|

nanu śrī-guruṇā mad-bhaktenānyena vā mad-ārādhanaṁ bhavati, na tu
mayeti, tatrāha---sarvasmai sarva-svarūpāya ātmane tvam eva
guru-vaiṣṇavādi-rūpaḥ sva-bhajanaṁ kārayasīti bhāvaḥ \|\|33\|\|

**\...**

**\|\| 4.24.34 \|\|**

**namaḥ paṅkaja-nābhāya bhūta-sūkṣmendriyātmane \|**

**vāsudevāya śāntāya kūṭa-sthāya sva-rociṣe \|\|**

**śrīdhara-svāmī (bhāvārtha-dīpikā) :** sarva-rūpatvaṁ prapañcayan
praṇamati sārdhair daśabhiḥ \| paṅkajaṁ lokātmakaṁ nābhau yasya tasmai
kāraṇātmane namaḥ \| kāraṇatvād eva sṛjyānāṁ prāṇināṁ ye upādhayo
bhūtāni sūkṣmāṇi tan-mātrāṇīndriyāṇi ca teṣām ātmane niyantre \|
antaḥ-karaṇa-catuṣṭayādhiṣṭhātṛtvena praṇamati caturbhiḥ ślokārdhaiḥ \|
vāsudevāya cittādhiṣṭhātre \| kūṭa-sthāya nirvikārāya,
cittasyaika-rūpatvāt \|\|34\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kiṁ ca, tvad-viṣayakaḥ
sarvendriyavyāpāra eva tvad-bhaktiḥ \| sarvendriyāṇi ca
tvad-adhīnānyataḥ kṛpayā madindriyāṇi svavyāpāravanti saṁpādayeti
praṇamati---nama iti, paṅkajanābhāyeti \| he paṅkajanābha tava
nābhipaṅkajodbhavād brahmata eva madīyasyāsya
martyadehasyodbhūtatvādimaṁ svabhaktyunmukhaṁ kuru \| tubhyaṁ nama iti
bhāvanābhipretā \| evaṁ bhaktyupayogārthaṁ dehendriyāṇi samāsena
saṁśodhya punaḥ pratyekam api śodhayituṁ prathamaṁ cittādhiṣṭhātāraṁ
vāsudevaṁ praṇamati---vāsudevāyeti \| bho vāsudeva maccittaṁ śāntaṁ
nirvikāraṁ kṛtvā svarociṣā prakāśya bhaktāveva cetaya tubhyaṁ nama iti
\|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, tad-viṣayakaḥ
sarvendriya-vyāpāra eva tvad-bhaktiḥ sarvendriyāṇi ca tvad-adhīnānyataḥ
kṛpayā mad-indriyāṇi sva-viṣaya-vyāpāravanti sampādayeti
praṇamati---nama iti \| bhūta-sūkṣmāṇi śabdādi-tan-mātrāṇi ca indriyāṇi
ca, teṣām ātmane niyantre \| paṅkaja-nābhāyeti he paṅkajanābha ! tava
nābhi-paṅkajodbhavād brahmata eva madīyasyāsya
martya-dehasyodbhūtatvādimaṁ sva-bhakty-unmukhaṁ kuru tubhyaṁ nama iti
bhāvanābhipretā \| evaṁ bhakty-upayogārthaṁ dehendriyāṇi samāsena
saṁśodhya punaḥ pratyekam api śodhayitum prathamaṁ cittādhiṣṭhātāraṁ
vāsudevaṁ praṇamati---vāsudevāyeti \| bho vāsudeva, mac-cittaṁ śāntaṁ
nirvikāraṁ kṛtvā sva-rociṣā prakāśya bhaktāv eva cetaya, tubhyaṁ nama
iti \|\|34\|\|

**\...**

**\|\| 4.24.35 \|\|**

**saṅkarṣaṇāya sūkṣmāya durantāyāntakāya ca \|**

**namo viśva-prabodhāya pradyumnāyāntar-ātmane \|\|**

**śrīdhara-svāmī (bhāvārtha-dīpikā) :** saṅkarṣaṇāyāhaṅkārādhiṣṭhātre \|
sūkṣmāyāvyaktāya \| durantāyānantāya \| antakāya mukhāgninā
loka-dāhakāya \| viśvasya prakṛṣṭo bodho yasmāt \| antarātmane
buddhy-adhiṣṭhātre \|\|35\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhoḥ saṅkarṣaṇa-deva !
mamāhantā-mamatayor vṛttīnāṁ deha-gehādi-nibaddhānām anantānāṁ yad
bandhanaṁ sandahya tās tato vicyutīkṛtya bhaktyāśrayayor nibadhāna \|
tubhyaṁ namaḥ \| bhoḥ pradyumna mad-buddhiṁ tathā prarocaya yathā sā
bhaktāv eva māṁ dadhāti tubhyaṁ namaḥ \|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sūkṣmāyāvyaktāya \|
durantāyānantāya \| antakāya mukhāgninā loka-dāhakāya \| bhoḥ saṅkarṣaṇa
deva ! mamāhantā-mamatayor vṛttīnāṁ deha-gehādi-nibandhānām anantānāṁ
tad-bandhanaṁ sandahya tās tato vicyutīkṛtya bhakty-āśraya-viṣayayor
nivadhāna, tubhyaṁ nama iti \|\|35\|\|

**\...**

**\|\| 4.24.36 \|\|**

**namo namo'niruddhāya hṛṣīkeśendriyātmane \|**

**namaḥ paramahaṁsāya pūrṇāya nibhṛtātmane \|\|**

**śrīdhara-svāmī (bhāvārtha-dīpikā) :** hṛṣīkāṇām īśaṁ yad indriyaṁ
manas tad-ātmane \| sūrya-rūpeṇa praṇamati \| parama-haṁsāya sūryāya \|
pūrṇāya tejasā viśva-vyāpine \| nibhṛtātmane kṣaya-vṛddhi-śūnyāya
\|\|36\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** he aniruddhadeva manmano
bhaktāvevānuraṁjaya tubhyaṁ namaḥ iti \| antaḥkaraṇacatuṣṭayaṁ
tadupāsyavāsudevādipraṇatibhiḥ saṁśodhya bahiḥ karaṇāni tathā
dehāraṁbhakāṇi pañca bhūtāni ca śodhayitumadhiṣṭhātṛrūpatvena
bhūta-rūpatvena ca praṇamati---namaḥ paramahaṁseti caturbhiḥ \| nitarāṁ
bhṛto vṛṣṭyādibhiḥ pālitā ātmāno jīvā yena tasmai ādityājjāyate vṛṣṭiḥ
iti smṛteḥ bhānurhaṁsaḥ sahasrāṁśuḥ ity amaraḥ \| bhoḥ sūryātmaka deva
maccakṣuḥ śrīmūrtisaundaryadarśane eva pravarttaya dehagataṁ sūryātmakaṁ
tejaś ca śuddhayatu tubhyaṁ nama iti \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** hṛṣīkāṇām yad īśam
indriyaṁ manas tad-ātmane tan-niyantre \| he aniruddha-deva ! man-mano
bhaktāv evānurañjaya, tubhyaṁ nama iti \| evam antaḥkaraṇa-catuṣṭayaṁ
tad-upāsya-daivata-vāsudevādi-praṇatibhiḥ saṁśodhya bahiḥkaraṇāni, tathā
dehārambhakāṇi pañca-bhūtāni ca śodhayitum adhiṣṭhātṛ-rūpatvena
bhūta-rūpatvena ca praṇamati---namaḥ parameti caturbhiḥ \| paramahaṁsāya
sūryāya \| nibhṛtātmane nitarāṁ bhṛtā vṛṣṭy-ādibhiḥ pālitā ātmano jīvā
yena tasmai \|\|36\|\|

**\...**

**\|\| 4.24.37 \|\|**

**svargāpavarga-dvārāya nityaṁ śuci-ṣade namaḥ \|**

**namo hiraṇya-vīryāya cātur-hotrāya tantave \|\|**

**śrīdhara-svāmī (bhāvārtha-dīpikā) : svargāpavargayor dvārāya** \|
śuciny antaḥ-karaṇe niṣīdatīti **śuciṣat**, tasmai \| haṁsaḥ śuciṣat
\[ṛ.ve. 4.4.5\] iti śruteḥ \| **hiraṇyaṁ vīryaṁ** yasya, tasmai
agni-rūpāya \| **cātur-hotraṁ** karma tasmai tat-sādhanāyety arthaḥ \|
kutaḥ ? **tantave** tad-vistārakāya \|\|37\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bho vahnyātmaka deva
yathānyeṣāṁ karma pravarttayasi tathaiva mama vācaṁ kīrtanabhaktau
pravattaya vahnyātmakaṁ tejaś ca śudhyatu tubhyaṁ namaḥ \|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śucini antaḥ-karaṇe
sīdatīti **śuciṣat**, haṁsaḥ śuciṣat \[ṛ.ve. 4.4.5\] iti śruteḥ, tasmai
\| bhoḥ sūryātmakam eva, yac cakṣuḥ śrī-mūrti-saundarya eva pravartaya,
deha-gataṁ sūryātmakaṁ tejaś ca śudhyatu, tubhyaṁ nama iti \|
**hiraṇya-vīryāya** agni-rūpāya **cātur-hotra**-karma-sādhanāya \| kutaḥ
? **tantave** tad-vistārakāya \| bho vahny-ātmaka-deva ! yathānyeṣāṁ
karma pravartayasi, tathaiva mama vācaṁ kīrtana-bhaktau pravartaya \|
vahny-ātmakaṁ tejaś ca śuddhyatu, tubhyaṁ nama iti \|\|37\|\|

**\...**

**\|\| 4.24.38 \|\|**

**nama ūrja iṣe trayyāḥ pataye yajña-retase \|**

**tṛpti-dāya ca jīvānāṁ namaḥ sarva-rasātmane \|\|**

**śrīdhara-svāmī (bhāvārtha-dīpikā) :** somatvam āha---ūrje pitṝṇām
annāya \| iṣe devānām annāya \| yajña-retase somāya \| sa hi pitṝṇāṁ
devānāṁ cānnam \| evaṁ rūpāya trayyāḥ pataye haraye namaḥ \|
sūryāgni-somatvenaiva tejastvam uktam \| jalatvam āha---sarva-rasātmane
jala-rūpāya \|\|38\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhoḥ somātmaka deva mama
devarṣyādiṛṇaṁ saṁśodhya manmano bhaktāveva majjaya somātmakaṁ tejaś ca
śudhyatu tubhyaṁ namaḥ \| pūrvamupāsyadaivatapraṇatyā saṁśodhyāpi manaso
durdamatvādadhiṣṭhātṛdaivatapraṇatyāpi punaḥ saṁśodhanamidaṁ jñeyam \|
evaṁ sūryāgnisoma-rūpaṁ tejaś ca tadrūpeṇa praṇaya saṁśodhya
rasanendriyaṁ rasaṁ ca saṁśodhayituṁ rasa-rūpeṇa praṇamati---tṛptidāyeti
\| bho rasātmaka deva hare mama rasanāṁ bhavadīyavastumādhurya eva
svādaṁ prāśaya daihikā āpaś ca śudhyantu tubhyaṁ namaḥ \|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ūrje pitṝṇām annāya \|
iṣe devānām annāya \| yajña-retase somāya \| bho somātmaka deva ! mama
devarṣy-ādi-ṛṇaṁ pariśodhya man-mano bhaktāv eva saṁyojaya, somātmakaṁ
tejaś ca śuddhyatu, tubhyaṁ nama iti \| pūrvam upāsya-daiva-praṇatyāpi
punaḥ saṁśodhyāpi manaso durdamatvād adhiṣṭhātṛ-daivata-praṇatyā punaḥ
saṁśodhanam idaṁ jñeyam \| evaṁ sūryāgni-soma-rūpaṁ tejaś ca tad-rūpeṇa
praṇatyā saṁśodhya rasanendriyaṁ rasaṁ ca saṁśodhayitum rasa-rūpeṇa
praṇamati---tṛptidā**y**a iti \| he rasātmaka deva ! hare ! mama rasanāṁ
bhavadīya-vastu-mādhurya eva svādaṁ prāpaya \| daihikā āpaś ca
śuddhyantu, tubhyaṁ nama iti \|\|38\|\|

**\...**

**\|\| 4.24.39 \|\|**

**sarva-sattvātma-dehāya viśeṣāya sthavīyase \|**

**namas trailokya-pālāya saha ojo-balāya ca \|\|**

**śrīdhara-svāmī (bhāvārtha-dīpikā) :** viśeṣāya pṛthvī-rūpāya \|
sarveṣāṁ sattvānāṁ prāṇināṁ ye ātmānaḥ, teṣāṁ dehāya sthavīyase
virāṭ-dehāya ca \| trailokya-pālāya vāyave \| saha-ādi-rūpāya \| sa hi
prāṇa-rūpena trailokyaṁ pālayati saha ādi-dharmā ca \|\|39\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** he pṛthivyātmaka hare mama
ghrāṇendriyaṁ bhavadīyasaurabhya eva pravartayandehaṁ ca
svīyaparicaryādiṣu pravartayeti sahaojobalāyeti mana indriyadeheṣu
sahaojobala-rūpeṇa praviśya tattatpāṭavaṁ kartavyam iti \| he
vāyu-svarūpa hare mama tvagindriyaṁ tvadīya-saukumāryādāvevollāsayan
dehendriyamanāṁsyapi bhajanasāmarthyavanti kuru tubhyaṁ namaḥ \| bho
nabha-svarūpa hare mama śrotraṁ bhavatsausvarya eva pravarttaya
svīyanāmamantrabhaktiśāstrārthaṁ sphoraya mama nabhastattvaṁ ca
śuddhyatu tubhyaṁ nama iti \|\|39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sarveṣāṁ sattvānāṁ
prāṇināṁ ye ātmānaḥ, teṣāṁ dehāya sthavīyase virāḍ-dehāya ceti \| he
pṛthivy-ātmaka hare ! mama ghrāṇendriyaṁ bhavadīya-saurabhya eva
pravartayan dehaṁ ca svīya-paricaryādiṣu pravartayeti \|
trailokya-pālāya prāṇa-vāyu-svarūpāya saha-oja-balāya
mana-indriya-deheṣu saha-ojo-bala-rūpeṇa praviśya tat-tat-pāṭavaḥ
kartavya ity arthaḥ \| he vāyu-svarūpa hare ! mama tvag-indriyaṁ
tvadīya-saukumāryādāv evollāsayan dehendriya-manāṁsy api
bhajana-sāmarthyavanti kuru, tubhyaṁ nama iti \|\|39\|\|

**\...**

**\|\| 4.24.40 \|\|**

**artha-liṅgāya nabhase namo'ntar-bahir-ātmane \|**

**namaḥ puṇyāya lokāya amuṣmai bhūri-varcase \|\|**

**śrīdhara-svāmī (bhāvārtha-dīpikā) :** nabhase ākāśāyārthānāṁ liṅgāya
jñāpakāya, śabda-guṇatvāt \|
antar-bahir-ātmane'ntar-bahir-vyavahārāvalambanāya \| evaṁ
mahā-bhūta-rūpatvam uktam \| amuṣmai svargāya bhūri-varcase \| eṣa vai
jyotiṣmantaṁ puṇyaṁ lokaṁ yāti iti śruteḥ \|\|40\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evaṁ
svīyabhūtendriyamanāṁsi
bhagavad-upāsanonmukhīkṛtyopāsanāprāpyavaikuṇṭhaloka-svarūpatvena
praṇamati---puṇyāya sarvottamāya puṇyaṁ syāt sukṛte śuddhe sundare ca
parātmani \| utkarṣe vācyavat ity abhidhānāt \| bhūrivarcasa iti \|
lokāntaravyāvṛttiḥ, atra vaikuṇṭhaloke pramāṇam āha---eṣa iti \| eṣa
bhagavad-bhaktaḥ jyotisvataḥ siddhaprakāśastadvidyate yatra sa tathā taṁ
yadbhrājamānaṁ svarucaiva sarvataḥ ity ukteḥ \| puṇyamatīva śuddhaṁ
bhagavad-vāsatvāt yacca vrajanyanimiṣāmṛṣabhānuvṛttyā iti
yātyañjasācyutapadamacyutapriyabāndhavāḥ ityādyukterbhaktenaiva
tatprāpyate nānyeneti śruty arthaḥ \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** arthety ardhakam \| nama ity
ardhakam \|\|40\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** arthānāṁ liṅgāya
jñāpakāya, śabda-guṇatvāt \|
antar-bahir-ātmane'ntar-bahir-vyavahārāvalambanāya \| bhoḥ
nabhaḥ-svarūpa-hare ! mama śrotraṁ bhavat-saundarya eva pravartayan
svīya-nāma-mantra-bhakti-śāstrārthaṁ sphoraya \| mama nabhastvaṁ ca
śudhyatu \| tubhyaṁ nama iti \| evaṁ svīya-bhūtendriya-manāṁsi
bhagavad-upāsanonmukhīkṛtya upāsanāṁ prāpya vaikuṇṭha-loka-svarūpatvena
praṇamati---nama iti \| puṇyāya sarvottamāya, puṇyas tu cārv api ity
amaraḥ \| bhūri-varcasa iti lokāntara-vyāvṛttiḥ \|\|40\|\|

**\...**

**\|\| 4.24.41 \|\|**

**pravṛttāya nivṛttāya pitṛ-devāya karmaṇe \|**

**namo'dharma-vipākāya mṛtyave duḥkha-dāya ca \|\|**

**śrīdhara-svāmī (bhāvārtha-dīpikā) :** pravṛttāya ca nivṛttāya ca
karmaṇe \| pitṛ-devāya yathā-kramaṁ pitṛ-deva-prāpti-phalāya \|
adharma-phala-rūpāya ca mṛtyave \|\|41\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dharmāntarasyāpi
prayojakatvena praṇamati---pravṛttāyeti \| adharmaphaladātṛtvena
praṇamati---adharmasya vipākaḥ phalaṁ yasmāttasmai \|\|41\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** namo dharmety ardhakam namas ta
ity ardhakam \|\|41\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dharmāntarasyāpi
prayojakatvena praṇamati---pravṛttāyeti \| pitṛ-devāya
pitṛ-deva-prāpakāya \| niṣiddha-karma-phala-dāyitvena
praṇamati---namo'dharmeti \| adharmasya vipākaḥ phalaṁ yasmāt tasmai
\|\|41\|\|

**\...**

**\|\| 4.24.42 \|\|**

**namas ta āśiṣām īśa manave kāraṇātmane \|**

**namo dharmāya bṛhate kṛṣṇāyākuṇṭha-medhase \|\|**

**śrīdhara-svāmī (bhāvārtha-dīpikā) :** he īśa, āśiṣāṁ kāraṇātmane
sarva-karma-phala-dātre \| manave sarva-jñāya mantrātmakāyeti vā \|
viṣṇutvena praṇamati \| bṛhate dharmāya parama-dharmātmane kṛṣṇāya
\|\|42\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vihitakarmaphaladātṛtvena
praṇamati---he āśiṣāmīśa svargādiphaladāyin \| atha tridevīrūpatvena
stutyeṣu viṣṇurūpatve padmanābhābhedenaiva stauti---namo dharmāyeti \|
tatra puruṣāya purāṇāyeti padmanābha-rūpeṇa niḥśvāsapravartitavedadvārā
dharmāya bṛhate namaḥ \| svayaṁ bhagavad-dharma-svarūpeṇa
tadanugatasarva-dharmapravarttanadvārā sāṅkhyayogeśvarāyeti
kapiladattātreyādirūpeṇa tattaddharmapravartanadvārā
kṛṣṇāyākuṇṭhamedhasa iti \| parabrahma-rūpeṇa jñānapravartanadvārā
viśvapālakāvety arthaḥ \| vyatikramanirdeśaś ca tadicchāyā anaiyatyāt
\|\|42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yatha tri-devī-rūpatvena stuteṣu
viṣṇu-rūpatve padmanābhābhedenaiva stauti---namo dharmāyeti \| tatra
puruṣāya purāṇāyeti padmanābha-rūpeṇa niḥśvāsa-pravartti-veda-dvārā
dharmāya bṛhate namaḥ \| svayaṁ bhagavad-dharma-rūpeṇa
tad-anugata-sarva-dharma-pravarttana-dvārā sāṅkhya-yogeśvarāyeti
kapila-dattātreyādi-rūpeṇa tat-tat-pravartana-dvārā
kṛṣṇāyākuṇṭha-medhasa iti para-brahma-rūpeṇa jñāna-pravartana-dvārā
viśva-pālakāyety arthaḥ \| vyatikrama-nirdeśas tu tad-icchāyā anaiyatyāt
\|\|42\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
vihita-karma-phala-dāyitvena praṇamati---namas ta iti \| he āśiṣām īśa !
svargādi-phala-dāyin ! manave sarva-mantra-rūpāya kāraṇātmane,
karma-kāraka-svarūpāya \| bhakti-rūpatvena tad-viṣayatvena
praṇamati---namo dharmāyeti \| adhikāri-bhedeṣu
kapila-dattātreyādy-avatāra-bhedena sāṅkhya-yogayor api pravartakāya
\|\|42\|\|

**\...**

**\|\| 4.24.43 \|\|**

**puruṣāya purāṇāya sāṅkhya-yogeśvarāya ca \|**

**śakti-traya-sametāya mīḍhuṣe'haṅkṛtātmane \|**

**ceta-ākūti-rūpāya namo vāco vibhūtaye \|\|**

**śrīdhara-svāmī (bhāvārtha-dīpikā) :** rudra-rūpeṇa praṇamati \|
mīḍhuṣe rudrāya \| ahaṅkṛtam ahaṅkāras tad-ātmane \| sa ca
kartṛ-karaṇa-karma-śakti-traya-sametas tasmai \| brahmatvena praṇamati
\| ceto jñānam ākūtiḥ kriyā tad rūpāya \| vāco vividhā bhūtiḥ sṛṣṭir
yasmāt tasmai \|\|43\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
ahaṅkārasyādhidaivādi-bheda-trayasahitasya punar api
tadadhiṣṭhātṛdevatā-svarūpapraṇatyā saṁśodhanam āha---śaktīti \| bho
rudra-rūpa hare mamāhantāmamatayorvṛttayaḥ śuddhyantu bhaktimayyo
bhavantu tubhyaṁ namaḥ \| jñānendriyakarmendriyāṇāṁ śuddhim āha---vāco
vedalakṣaṇāyāḥ vāca iti tadupalakṣitānāṁ karmendriyāṇāṁ śuddhirvyañjitā
jñānendriyāṇām api śuddhiḥ pūrvamuktāpi punar anayā praṇayāpi jñeyā \|
he brahma-svarūpa hare mama buddhiprāṇavṛttībhaktyunmukhīkuru tubhyaṁ
nama iti \|\|43\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** śiva-brahma-rūpatve tu
paricchinnaiśvaryatayā stauti---śaktīty ardhakābhyām \|*\|*43\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
ahaṅkārasyādhidaivādi-bheda-traya-sahitasya punar api
tad-adhiṣṭhātṛ-daivata-svarūpa-praṇatyā saṁśodhanam āha---śaktīti
kartṛ-karma-karaṇa-śakti-traya-sametāya \| mīḍhuṣe rudra-svarūpāya \|
ahaṅkṛtam ahaṅkāras tad-ātmane \| bho rudra-svarūpa hare !
mamāhantā-mamatayor vṛttayaḥ śuddhyantu, bhakti-mayyo bhavantu, tubhyaṁ
nama iti \| jñānendriya-karmendriyāṇāṁ śuddhim āha---ceto jñānam ākutiḥ
kriyā tad-rūpāya brahma-svarūpāya vāco veda-lakṣaṇāyā vividhā bhūtiḥ
sṛṣṭir yasmāt tasmai , tathā vāca iti tad-upalakṣitānāṁ karmendriyāṇāṁ
śuddhir vyañjitā \| jñānendriyāṇām api śuddhiḥ pūrva-muktāpi punar anayā
praṇatyāpi jñeyā \| he rudra-svarūpa hare ! mama buddhi-prāṇa-vṛtī
bhakty-unmukhī kuru, tubhyaṁ nama iti \|\|43\|\|

**\...**

**\|\| 4.24.44 \|\|**

**darśanaṁ no didṛkṣūṇāṁ dehi bhāgavatārcitam \|**

**rūpaṁ priyatamaṁ svānāṁ sarvendriya-guṇāñjanam \|\|**

**śrīdhara-svāmī (bhāvārtha-dīpikā) :** evaṁ namaskṛtya darśanaṁ
prārthayate---darśanam iti navabhiḥ \| bhāgavataiḥ sat-kṛtaṁ darśanaṁ
dehīty asya vivaraṇaṁ rūpam ity-ādi pradarśayety antam \| svānāṁ
bhaktānāṁ priyatamaṁ rūpaṁ pradarśayeti navamenānvayaḥ \| sarveṣām
indriyāṇāṁ ye guṇā viṣayās teṣām añjanaṁ vyañjakam \|
sarvendriya-viṣaya-viṣayi-rūpam ity arthaḥ \| sarvendriyāṇi sva-guṇair
anakti rañjayatīti vā \|\|44\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evaṁ smaran praṇatibhire
va svasya dehendriyamanasāṁ śuddhyā yogyatāmāpādya nijābhīṣṭaṁ darśanaṁ
prārthayate \| nanu kīdṛśaṁ darśanaṁ tvad-abhimataṁ dadāni
tatrāha---bhāgavatair bhagavad-anurāgibhirarcitaṁ na tu bauddhādyairity
arthaḥ \| indriyaguṇā rūpādayaḥ \| viṣaye\'pi guṇapadaṁ prayujyate iti
\| ity artha iti \| darśanādiyogyam iti bhāvaḥ \| sarveṣām eva rūpaṁ
sarveṁdriyaviṣayamasti tatra ko viśeṣa iti cettatrāha---savendriyāṇīti
\| svaguṇairasādhāraṇasaundaryamādhuryādibhirity arthaḥ \|\|44\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** stotra-phalam
āha---darśanaṁ no didṛkṣūṇāṁ dehīty-ādi \| nanu darśanaṁ jñānaṁ vā yena
brahma-bhūto bhaviṣyati ? na hi, bhāgavatrcitaṁ bhaktārcitam ataḥ
priyatamaṁ svānāṁ bhaktānāṁ sarvendriya-guṇābhivyañjakam \| tatraiva
teṣāṁ guṇābhivyaktir bhavati \| rūpaṁ śrī-vigraham \| mumukṣūṇām api
tasyaitasya stotrasyaitad eva phalaṁ śrī-vigraha-sākṣātkāraḥ, na tu
brahma-sākṣātkāraḥ \|\|44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** satām ity asyānte svānāṁ
jñāti-rūpāṇāṁ sva-parikarāṇāṁ priyatamaṁ sarvendriya-guṇānām añjanaṁ ca
\|\|44-45\|\| tad evaṁ sarva-rūpatvam uktvā tad etāvaj japenaiva
jāta-bhakti-viśeṣo viśeṣābhilāṣaṁ kurvann ātmābhīṣṭaṁ rūpaṁ
varṇayati---darśanam ity ardhakena \|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evaṁ smaran praṇatibhir
eva svasya dehendriya-manasāṁ śuddhyā yogyatām āpādya darśanaṁ
prārthayate---darśanam dehīti \| nanu kīdṛśaṁ darśanaṁ bhavad-abhimataṁ
dadāni ? tatrāha---bhāgavatair arcitaṁ, na tu bauddhādyair ity arthaḥ \|
rūpaṁ rūpavat svānāṁ priyatamam iti vairājya-darśanaṁ vyāvṛttam \|
sarvendriya-guṇai rūpādibhiḥ añjanaṁ mrakṣaṇam atyāsaktir yatra tad iti
brahma-darśanam api vyāvṛttam \|

yad vā, sarvendriyāṇāṁ guṇāñjanaṁ guṇa-yuktaṁ hita-karaṇam añjanaṁ
mana-ādi sarvendriyāṇi yatra durviṣaya-grahaṇa-rūpam āndhyaṁ parityajya
sva-sva-cakṣuḥ prāpnuvantīty arthaḥ \| cakṣuṣaś cakṣuḥ ity-ādi
\|\|44\|\|

**\...**

**\|\| 4.24.45 \|\|**

**snigdha-prāvṛḍ-ghana-śyāmaṁ sarva-saundarya-saṅgraham \|**

**cārv-āyata-catur-bāhu sujāta-rucirānanam \|\|**

**śrīdhara-svāmī (bhāvārtha-dīpikā) :** snigdhaḥ prāvṛṣi yo ghanas
tadvac chyāmam \| sarveṣāṁ saundaryāṇāṁ saṅgraho yasmin \| cārava āyatāś
catvāro bāhavo yasmin \| sujātaṁ yathocitaṁ sarvāvayava-rucir amānanaṁ
yasmin \|\|45\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kiṁ ca, snigdheti
snehavattvasnehajanakatvacikkaṇatvānyuktāni prāvṛḍghaneti \|
rasavarṣitvasarvatāpopaśamakatvamanaścātakaharṣakatvāni śleṣeṇa \|
prakarṣeṇa ā samyageva varṣati bhaktamanoratham iti
prāvṛḍghanaśyāmamatinibiḍaśyāmaṁ sarveṣām eva
prākṛtāprākṛtavastuniṣṭhānāṁ saundaryāṇāṁ saṅgraho yatra tat \|
yadvā---saundaryakartṛkaṁ samyaggrahaṇamākarṣaṇaṁ yatra tadityata
evānyatra tādṛśasaundaryaṁ nāstīty arthaḥ \| yadvā---sarvasaundaryeṇa
kartrā samyagāsaktyaiva grahaṇaṁ yasyeti sarvasaundaryam api svaṁ
saphalayituṁ yad eva gṛhṇātīti bhāvaḥ \| yadvā---sundarīṇāṁ samūhaḥ
saundaryaṁ sarvaṁ ca tatsaundaryaṁ trilokīgatastrīsamūhaṁ
sarvasaundaryaṁ tena samyaggṛhyate yattattathā divi bhuvi ca rasāyāṁ kāḥ
striyastaddurāpāḥ iti kā strī na caletrilokyām ityādyukteḥ \| catasṛṣu
dikṣu bhujā yasyeti padmanābhopāsakāḥ catvāro bhujā yasyeti
vaikuṇṭhopāsakāḥ \| preyasīsāhityād eva caturbhujā iti śrī-kṛṣṇopāsakāḥ
\| sujātaṁ komalaṁ viduḥ ity abhidhānāt \|\|45\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** nanu bahūny eva rūpāṇi
bhavanti, tat kiṁ darśayiṣyeta ? tatrāha---snigdha-prāvṛḍ-ghana-śyāmam
ity-ādi bahubhiḥ \| ayam arthaḥ---yadyapi śukla-rakta-pītāni
nānā-vidhāny eva te rūpāṇi, tathāpi snigdha-jalada-śyāmataiva te
svabhāva-siddhā, tām eva darśayeti bhāvaḥ \|
cārv-āyata-catur-bāhum---cāravo nirdoṣā āyatā nityāś catvāraḥ
pīnatva-suvṛttatva-dīrghatva-bhaktābhimata-pradatva-rūpā guṇā yayos
tathā-bhūtau bāhū yasya tam \| anapāyinyā tadvan nitya-siddhayā
\|\|45\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, tatrāpi snigdheti
snehavattva-sneha-janakatva-cikkaṇatvāny uktāni, prāvṛṇ megheti,
vasavaṣitva-sarva-tāpopaśamakatva-manaś-cātaka-harṣatvāni \|
śleṣeṇa---prakarṣeṇa ā samyag eva varṣati bhakta-manoratham iti prāvṛṭ
ghana-śyāmam atiniviḍa-śyāmam \| sarveṣām eva
prākṛtāprākṛta-vastu-niṣṭhānāṁ saundaryāṇāṁ saṅgraho yatra tat \| yad
vā, saundarya-kartṛkaṁ samyak grahaṇam ākarṣaṇaṁ yatra tad ity ata
evānyatra tādṛśa-saundaryaṁ nāstīty arthaḥ \| yad vā, sarva-saundaryeṇa
kartrā samyag-āsaktyaiva grahaṇaṁ yasyeti sarva-saundaryam api svaṁ
saphalayitum yad eva gṛhṇātīti bhāvaḥ \| catasṛṣu dikṣu bhujā yasyeti
padmanābhopāsakāḥ \| catvāro bhujā yasyeti vaikuṇṭha-nāthopāsakāḥ,
preyasī-sāhityād eva caturbhujatvam iti śrī-kṛṣṇopāsakāḥ \|
sujāta-kamalam iva ruciram ānanaṁ yasya tam \|\|45\|\|

**\...**

**\|\| 4.24.46 \|\|**

**padma-kośa-palāśākṣaṁ sundara-bhru sunāsikam \|**

**sudvijaṁ sukapolāsyaṁ sama-karṇa-vibhūṣaṇam \|\|**

**śrīdhara-svāmī (bhāvārtha-dīpikā) :** padmasya kośe madhye yāni
palāśāni tadvad akṣiṇī yasmin \| sukapolam āsyaṁ yasmin \| samau karṇau
vibhūṣaṇaṁ yasya \| kuṇḍalayor agre vakṣyamāṇatvāt \|\|46\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tadvatkomale vistṛte
cākṣiṇī yasya tat \|\|46\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sama-karṇatvaṁ yathā-śobhi
pramāṇatvam \|\|46\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** padma-kośasthe komale
palāśe ivākṣiṇī yatra tat \|\|46\|\|

**\...**

**\|\| 4.24.47 \|\|**

**prīti-prahasitāpāṅgam alakai rūpa-śobhitam \|**

**lasat-paṅkaja-kiñjalka-dukūlaṁ mṛṣṭa-kuṇḍalam \|\|**

**śrīdhara-svāmī (bhāvārtha-dīpikā) :** prītyā prahasitāv ivāpāṅgau
yasmin \|\|47\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** alakāścūrṇakuntalāḥ
\|\|47\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prīti-vyañjakaṁ
prahasitam apāṅge vāma-netrānte yasyeti preyasī-sāhityaṁ sūcayati
\|\|47\|\|

**\...**

**\|\| 4.24.48 \|\|**

**sphurat-kirīṭa-valaya-hāra-nūpura-mekhalam \|**

**śaṅkha-cakra-gadā-padma-mālā-maṇy-uttamarddhimat \|\|**

**śrīdhara-svāmī (bhāvārtha-dīpikā) :** sphuranti kirīṭādīni yasmin \|
śaṅkhādi-mat \| uttamarddhiḥ lakṣmīḥ \| yad vā, etair uttamā ṛddhir
utkarṣo yasyāsti tat \|\|48\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śriyānapāyinyetyanena
punar uktimāśaṅkyāha yadveti \| uttamā utkṛṣṭā, ṛddhiḥ śobhā \| ṛddhiḥ
śobhā ramauṣadhī iti nighaṇṭuḥ \|\|48\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śaṅkha-cakra-gadā-padyāni
kara-catuṣṭaye \| kara-tala-dvaye vā rekhā-rūpāṇi jñeyāni \| mālāś ca
ābharaṇasthā maṇayaś ca uttama-rddhiḥ śobhā-sampac ca tadvat \|\|48\|\|

**\...**

**\|\| 4.24.49 \|\|**

**siṁha-skandha-tviṣo bibhrat saubhaga-grīva-kaustubham \|**

**śriyānapāyinyā kṣipta-nikaṣāśmorasollasat \|\|**

**śrīdhara-svāmī (bhāvārtha-dīpikā) : saubhaga**-yuktā **grīvā** yena \|
**siṁhasya -skandhe** paritaḥ prasarantaḥ kesarā eva **tviṣaḥ,** tādṛśīḥ
sarvatas tviṣo bibhrac cāsau saubhaga-grīvaḥ **kaustubho** yasmin \| yad
vā, siṁhasyeva skandhau tayos tviṣaḥ kuṇḍala-hārādi-dīptīr bibhrad iti
pṛthag viśeṣaṇam \| saubhaga-yuktā grīvā yena, sa kaustubho yasmin \|
**śriyā** hetu-bhūtayā **kṣiptas** tiraskṛto **nikaṣāśmā**
svarṇa-rekhāṅkito nikaṣaṇa-pāṣāṇo yena, tādṛśenorasā **ullasac**
chobhamānam \|\|49\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : siṁha-skandha-tviṣa** iva
tviṣaḥ siṁha-skandha-tviṣa ity upamānottara-pada-lopo bāhulakāt \| punas
tā bibhartīti siṁha-skandhe tviṣo bibhrat aluk-samāsaḥ \| punaḥ
saubhagety-ādinā karmadhāraya iti ṛju-mārgeṇa siddhyato'rthasya vakreṇa
darśanāyogād iti nyāyena tatra gauravam ālokyāha---yad veti \|\|49\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tviṣa ity atra tulām iti
sambandhokti-pāṭhāntaram \| pratisaṅkrāmayat praveśayat
saundaryeṇākarṣad iva \| yad vā, sṛṣṭi-pralayayor nirgamayan praveśayaṁś
ceti prabhāva-gāmbhīrye darśite \| „pradarśayad" iti citsukhaḥ
\|\|49\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : siṁhasyeva** yau
**skandhau** tayos **tviṣo** hāra-kuṇḍalādi-dīptir bibhrat \|
**saubhaga**-yuktā **grīvā** yena tathā-bhūtaḥ **kaustubho** yatra tat
\| **anapāyinyā śriyā** lakṣmī-rekhayā hetu-bhūtayā **ākṣiptas**
tiraskṛto **nikaṣāśmā** svarṇa-rekhāṅkito nikaṣa-pāṣāṇo yena, tādṛśena
**urasā ullasac** chobhamānam \|\|49\|\|

**\...**

**\|\| 4.24.50 \|\|**

**pūra-recaka-saṁvigna-vali-valgu-dalodaram \|**

**pratisaṅkrāmayad viśvaṁ nābhyāvarta-gabhīrayā \|\|**

**śrīdhara-svāmī (bhāvārtha-dīpikā) :** śvāsocchvāsābhyāṁ saṁvignāś
cañcalā valayas tābhir valgu sundaraṁ dala-vad aśvattha-patra-sadṛśam
udaraṁ yasmin \| pratisaṅkrāmayad yato nirgataṁ tenaiva dvāreṇa punaḥ
praveśayad iva \|\|50\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** valganti calanti dalāni
pātrāṇi yasya sa valgahalo\'śvatthaḥ bodhidrumaścaladalo aśvatthaḥ
kuṁjarānanaḥ ity amaraḥ \| lekhakapramādād eva valguśabda ukārānto\'tra
pratibhāti \| svāmicaraṇairapyatra na hi dalaśabdenāśvattho gṛhītaḥ,
kintu valgaddalaśabdenaiva
caladalapadasamānārthakatvādekadeśanyāyastvagatikagatika eveti \|
ādhunikaiḥ valgusundaram iti vyākhyātaṁ ca tadacāru pratīyata iti \|
āvartena dakṣiṇāvartena gabhīrayā nimnayā nābhyā viśvaṁ
pratisaṅkrāmayadityanvayaḥ \| tayaivodbhūtaḥ punastayaiva
svasminpraveśayadiva svasaundaryeṇākarṣadivety arthaḥ \|\|50\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** purety-ādi \| yasya
niḥśvasitaṁ vedā ity-ādinā śrī-vigrahasya śvāsa-rūpiṇo ye vedās teṣāṁ
pūraka-recakābhyām ūrdhvādhaḥ śaraṇābhyām \|\|50\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pūra-recakābhyām
śvāsocchvāsābhyāṁ saṁvignāś cañcalā valayas tābhir valgu dalavad
aśvattha-patra-sadṛśam udaraṁ yatra tat \| āvartavad gambhīrayā nābhyā
viśvaṁ prati saṅkrāmayat, tayaivodbhūtaṁ punas tayaiva svasmin
praveśayad iva sva-saundaryeṇākarṣad iva ity arthaḥ \|\|50\|\|

**\...**

**\|\| 4.24.51 \|\|**

**śyāma-śroṇy-adhi-rociṣṇu-dukūla-svarṇa-mekhalam \|**

**sama-cārv-aṅghri-jaṅghoru-nimna-jānu-sudarśanam \|\|**

**śrīdhara-svāmī (bhāvārtha-dīpikā) :** śyāma-śroṇyādhikaṁ rociṣṇu yat
pītaṁ dukūlaṁ tatra svarṇa-mayī mekhalā yasmin \| aṅghrī ca jaṅghe ca
ūrū ca nimne anunnate jānunī ca \| samaiś cārubhir etaiḥ śobhanaṁ
darśanaṁ yasya \| samāś cāravo'ṅghryādayo yasmin \| nimne jānunī yasmin
\| śobhanaṁ darśanaṁ yasyeti pada-tr ayaṁ vā \|\|51\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
saṁbhavatvātpada-trayatvena vyākhyeyaṁ bahupadasamāsasya durūhatvāt
\|\|51\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śyāma-śroṇyā adhikaṁ
rociṣṇu tat-kānty-uccalana-yuktaṁ yat pīta-dukūlaṁ tatra svarṇa-mayī
mekhalā yasmiṁs tat \| samaṁ tulya-pramāṇaṁ ca cāru sundaraṁ ca
aṅghri-jaṅghorū yatra tat \|\|51\|\|

**\...**

**\|\| 4.24.52 \|\|**

**padā śarat-padma-palāśa-rociṣā**

**nakha-dyubhir no'ntar-aghaṁ vidhunvatā \|**

**pradarśaya svīyam apāsta-sādhvasaṁ**

**padaṁ guro mārga-gurus tamo-juṣām \|\|**

**śrīdhara-svāmī (bhāvārtha-dīpikā) :** padā dīpa-sthānīyena \| yad vā,
evaṁ-bhūtena padopalakṣitaṁ rūpaṁ padaṁ śaraṇaṁ pradarśayety arthaḥ \|
śaradi yat padmaṁ tasya palāśaṁ tadvad rocir yasya tena \|
nakha-dīptibhir antar-bhavam agham ajñānaṁ vidhunvatā svīyaṁ rūpaṁ padaṁ
śaraṇaṁ pradarśaya \| apās taṁ prahlādādīnāṁ sādhvasaṁ yena tat \| he
guro, yatas tvam eva tamo-juṣām ajñānām asmākaṁ mārga-pradarśako guruḥ
\|\|52\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** svena svasya darśanasya
hāsyotpādakatvādāha yadveti \| ity artha iti padaṁ
vyavasitatrāṇa---ity-ādikośād iti bhāvaḥ \| yad vā, he prabho tava
sarvāṅgalāvaṇyaṁ prāptaṁ kiṁ tu caraṇatalamādhuryaṁ nopalabdhaṁ tatra
yadyapi mahāyogapīṭhe tiṣṭhatastava dvayoḥ padayoḥ sāmastyena
darśanāsaṁbhavastathāpyekena padā bhuvamavaṣṭabhyāparaṁ padaṁ
kiñcidunnamayya darśayetyāha---padaiva padaṁ darśaya vāmapadā
bhuvamavaṣṭabhya dakṣiṇaṁ padaṁ kiñcittiraścīnīkṛtamunnamayya pradarśaya
yathā cakradhvajavajrāṅkuśādidarśanena saṁsārabhayaṁ
nivartayetyāha---apāsteti \| nanu kathamīdṛśī matistavājanīti tatra
śrīguruprasādād ity āha---he guro
tamojuṣāmajñānatimirāndhacakṣuṣāmasmākaṁ mārgagurubhaktimārgopadeṣṭā
tvam eva gururūpadhārīty artha iti viśvanāthaḥ \|\|52\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nanu sarvātmakatve sati nityaṁ
mama darśanaṁ prāpnoṣy evety āśaṅkayāha---bhāgavataiḥ sātvataiḥ
sātvatair arcitaṁ sarva-sāra-svarūpatvena sevyamānam iti \| rūpam iti
sārdhāṣṭakam \|\|52\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nakha-dyutir nakhānāṁ
kāntibhir eva agham andhakāraṁ dūrīkurvatā padā divya-dīpakenaiva svīyaṁ
padaṁ svarūpaṁ sthānaṁ vā \| yad vā, he prabho tava
sarvāṅga-lāvaṇya-darśanaṁ prāptaṁ, kintu caraṇa-tala-mādhuryaṁ
nopalabdhaṁ, tatra yadyapi mahā-yoga-pīṭhe tiṣṭhatas tava dvayoḥ padayoḥ
sāmastyena darśanāsambhavas tad api ekena padā bhuvam avaṣṭabhyāparaṁ
padaṁ kiñcid unnamayya darśayety āha---padā eva padaṁ darśaya vāma-padā
bhuvam avaṣṭabhya dakṣiṇa-padaṁ kiñcit tiraścinīkṛtam unnamayya
pradarśaya \| yathā cakra-dhvaja-vajrāṅkuśādi-darśanena saṁsāra-bhayaṁ
nivartata ity āha---apāsteti \|

nanu katham īdṛśī matis tavājanīti, tatra śrī-guru-prasādād ity āha---he
guro ! tamo-juṣām ajñāna-timirāndha-cakṣuṣām asmākaṁ mārga-guru
bhakti-mārgopadeṣṭā tvam eva guru-rūpa-dhārīty arthaḥ \|\|52\|\|

**\...**

**\|\| 4.24.53 \|\|**

**etad rūpam anudhyeyam ātma-śuddhim abhīpsatām \|**

**yad-bhakti-yogo'bhayadaḥ sva-dharmam anutiṣṭhatām \|\|**

**śrīdhara-svāmī (bhāvārtha-dīpikā) :** atidurlabham idaṁ mayā
prārthitam iti stotaivāha \| etad-rūpam anudhyeyaṁ dhyānārham eva, na tu
pratyakṣataḥ prāpyam ity arthaḥ \|\|53\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** idaṁ śrīmaddarśanaṁ, stotā
rudraḥ \| ity artha iti \| dhyānārhasya pratyakṣatvaprārthanaṁ durlabham
eveti bhāvaḥ \| viśvanāthaḥ---yāvaddarśanaṁ na labhyate sādhakabhaktena
tāvadetadrūpam eva punaḥpunar dhyeyamātmano jīvasya
śuddhimavidyāmālinyakṣālanamicchateti \| na tu prakārāntareṇa
tvaṁpadārthaśuddhirbhaktānāmuciteti bhāvaḥ \| yathā
vāsudevādipraṇatibhirdehadvayaśuddhiruktā tathā
snigdhaprāvṛḍity-ādidhyānapaunaḥpunyena jīvasya śuddhiriyamuktā tato
darśanaṁ tataḥ pārṣadatvaprāptir iti śuddha-bhaktamataṁ darśitam \|
kimatra māhātmyaṁ vācyaṁ yataḥ svasvadharmamanutiṣṭhatāmāśramiṇām api
yasya bhaktiyoga evābhayado na tu karmajñānādirity arthaḥ \|
sandarbhastu---yad yasmādbhaktiyogaḥ premā bhavati tac ca dhyānaṁ
gāḍhaśradvāvattvābhāvena svadharmasāpekṣāṇāṁ bhaktiyogābhāsaṁ janayati
sa ca saṁsārabhayatrāṇamātraṁ karotīty āha---abhayada iti \|\|53\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** pūrvokta-dhyānasya phalam
āha---etad iti \| yad yasmād bhakti-yogo premā bhavati, tac ca dhyānaṁ
gāḍha-śraddhāvattvābhāvena sva-dharma-sāpekṣāṇāṁ bhakti-yogābhāsaṁ
janayati \| sa ca saṁsāra-bhaya-trāṇa-mātraṁ karotīty āha---abhayada iti
\|\|53\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śrī-rudra eva viśeṣaṁ
jñāpayitum etad iti padyam āha---yāvat darśanaṁ na labhyeta
sādhaka-bhaktena tāvad etad rūpam eva punaḥ punar dhyeyam, ātmano
jīvasya śuddhim avidyā-mālinya-kṣālanam icchateti, na tu prakārāntareṇa
tvaṁ-padārtha-śuddhir bhaktānām uciteti bhāvaḥ \| yathā
vāsudevādi-praṇatibhir deha-dvaya-śuddhir uktā, tathā snigdha-prāvṛḍ
ity-ādi-dhyāna-paunaḥpunyena jīvasya ca śuddhir iyam uktā \| tato
darśanaṁ tataḥ pārṣadatva-prāptir iti śuddha-bhakta-mataṁ darśitam \|
atra kiṁ māhātmyaṁ vācyam ? yataḥ sva-sva-dharmam anutiṣṭhatām āśramiṇām
api yasya bhakti-yoga evābhayado na tu karma-jñānādir ity arthaḥ
\|\|53\|\|

**\...**

**\|\| 4.24.54 \|\|**

**bhavān bhaktimatā labhyo durlabhaḥ sarva-dehinām \|**

**svārājyasyāpy abhimata ekāntenātma-vid-gatiḥ \|\|**

**śrīdhara-svāmī (bhāvārtha-dīpikā) :** tarhi kiṁ kenāpi na prāpyate ?
tatrāha---bhavān iti \| durlabhatvam evāha---svarga-rājyaṁ yasya tasyāpy
abhimataḥ spṛhaṇīyaḥ \| kiṁ ca, ekāntena ya ātma-vit tasyāpi gatir
gamyaḥ \|\|54\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dhyānakaivalyaṁ kurvatā
praśastabhaktiyogayujā tu bhavānapi labhyate ity āha---bhavāniti \|
bhavāṁś ca jīvanmuktaparyantānāṁ durlabhaḥ svārājyasyāpyabhimataḥ labdhe
sālokyādike\'pi vāṁchitaḥ ekāntena sālokyādisukhanirapekṣeṇa
bhaktiyogena tu ātmavidāṁ bhavadekajñānināṁ gatiḥ paramaphala-rūpaḥ \|
svāmicaraṇāḥ---yadi sarvathā durlabhastarhi kiṁ śaṅkāyāṁ,
svargapadamupalakṣaṇaṁ brahmapadāder api \| tena brahmaṇo\'pi vāṁchanīya
eva na tu prāpya ity arthaḥ \| na kevalamindrādere va kiṁ tu
jñānināmapīty āha---kiṁ ceti \| ekāntena niścayena gamyo gantumarha eva
na tvavagata iti bhāvaḥ \|\|54\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** bhavān ity-ādi \|
bhavān bhaktimataiva labhyaḥ, anyeṣāṁ durlabha eva \| taṁ tvāṁ
durārādhyam ārādhya ko janaḥ pāda-mūlaṁ vinā bahir bāhyam apavargādikaṁ
vāñchati ? satām api durāpayā satāṁ śama-damādi-sampannānām api
\|\|54-55\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** dhyāna-kaivalyaṁ kurvatā
praśasta-bhakti-yoga-yujā tu bhavān api labhyata ity āha---bhavān iti \|
bhavāṁs tu jīvanmukta-paryantānāṁ sarva-dehināṁ durlabhaḥ \| kiṁ ca,
svārājyasyāpy abhimataḥ \| labdha-sālokyādikasyāpi vāñchitaḥ \| ekāntena
sālokyādi-sukha-nirapekṣeṇa bhakti-yogena tv
ātma-vidāṁ---bhavad-eka-jñānināṁ gatiḥ parama-phala-rūpaḥ \|\|54\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** punar apy evaṁ stuvītety
āha---bhavān iti \| svargeṣu rājyaṁ rājatvaṁ yasya tasya brahmaṇo'py
abhimataḥ spṛhaṇīyaḥ \| ātma-vidyāṁ sanakādīnām api gati-rūpaḥ
\|\|54\|\|

**\...**

**\|\| 4.24.55 \|\|**

**taṁ durārādhyam ārādhya satām api durāpayā \|**

**ekānta-bhaktyā ko vāñchet pāda-mūlaṁ vinā bahiḥ \|\|**

**śrīdhara-svāmī (bhāvārtha-dīpikā) :** atas tvad-vyatirekeṇa na kiñcid
vāñchāmīty āha---taṁ tvām ekānta-bhaktyārādhya \| bahiḥ svargādi-sukham
\|\|55\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yataḥ sa eva
brahmādispṛhaṇīyo\'to hetoḥ tadvyatirekeṇa taṁ vihāya satāṁ
sanmārgapraviṣṭānām api kiṁ punar anyeṣāṁ na kopītyarthāyātam \|\|55\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatra yuktam ity āha---tam iti \|
satāṁ jñāninām api \| itthaṁ satāṁ \[bhā.pu. 10.12.11\] itivat \| bahiḥ
svargādi-sukham \|\|55\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** punar api śrī-rudra eva
śloka-trayam āha---tam iti \| bahiḥ svargādi-sukham \|\|55\|\|

**\...**

**\|\| 4.24.56 \|\|**

**yatra nirviṣṭam araṇaṁ kṛtānto nābhimanyate \|**

**viśvaṁ vidhvaṁsayan vīrya-śaurya-visphūrjita-bhruvā \|\|**

**śrīdhara-svāmī (bhāvārtha-dīpikā) :** tatra hetuḥ, yatra pādamūle
śaraṇaṁ praviṣṭaṁ kṛtāntaḥ kālo mamāyaṁ vaśya iti nābhimānaṁ karoti \|
kiṁ kurvan ? vīryaṁ prabhāvaḥ, śauryam utsāhaḥ, tābhyāṁ visphūrjitayā
kṣubhitayā bhruvā viśvaṁ vidhvaṁsayann api \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra pādamūlāṅgīkāre
\|\|56\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** yatreti \| yatra tvayy
araṇaṁ śaraṇaṁ niviṣṭaṁ janaṁ kṛtāntaḥ kālo'pi nābhibhavati \|\|56\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** na ca tatra svargādāv iva bhayam
astīti vācyam ity ābhipretyāha---yatreti \| kṛtānto'pi martyo
mṛtyu-\[bhā.pu. 10.3.27\] ity ādeḥ \| atra ṭīkāyāṁ---viṣayīkaroti iti tu
vācyam \| visphūrjiteti kvacit \|\|56\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** saṁsāra-bhayaṁ tu tasya
nāsty eveti kiṁ tat-prārthanenety āha---yatra pāda-mūle araṇaṁ śaraṇaṁ
praviṣṭaṁ janaṁ kṛtāntaṁ kālo mamāyam iti nābhimanyate \| vīryaṁ
prabhāvaḥ śauryam utsāhaḥ tābhyām visphūrjitayā kṣubhitayā bhruvā viśvaṁ
dhvaṁsayann api \|\|56\|\|

**\...**

**\|\| 4.24.57 \|\|**

**kṣaṇārdhenāpi tulaye na svargaṁ nāpunar-bhavam \|**

**bhagavat-saṅgi-saṅgasya martyānāṁ kim utāśiṣaḥ \|\|**

**madhvācāryaḥ (bhāgavata-tātparyam) :**

saṅgo bhāgavatair bhūyān apunar-bhava-mātrataḥ \|

> yato viśiṣṭam ānandaṁ muktau janayati sphuṭam \|\| iti ca \|\|57\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tvat-pāda-mūle praviṣṭasya
kṛtānta-bhayābhāvaḥ kiyān ayaṁ lābho yatas tvad-bhakta-saṅga eva
sakala-puruṣārtha-śreṇi-śirasi narīnartīty āha \| **bhagavatas** tava
**saṅgināṁ saṅgasya kṣaṇārdhenāpi svargaṁ na tulaye** samaṁ na gaṇayāmi,
**na cāpunar bhavaṁ** mokṣam \| **martyānām āśiṣo** rājyādyāḥ kim uta
\|\|57\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kṣaṇārddheneti \| kimuta
dvitrādikṣaṇena kimutatarāṁ tatphalabhūtayā bhaktyā kimutatamāṁ
bhaktiphalena premṇeti kaimutyātiśayo dyotitaḥ \| svargaṁ
karmaphalamapunar bhavaṁ jñānaphalaṁ mokṣam api na tulaye kimutatarāṁ
karma kimutatamāṁ rājyādyā dṛṣṭā āśiṣaḥ ahaṁ na tulaye,
gauravalāghavayoratispaṣṭatvād iti bhāvaḥ \|\|57\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** eṣā bhaktir vinā
sat-saṅgaṁ na bhavatīti darśayati---kṣaṇārdhenety-ādibhiḥ \|\|57\|\|

---------------------------------------------------------------------------------------------------------------------

**sanātana-gosvāmī :** \[hari-bhakti-vilāsaḥ 10.285\]
**bhagavad-saṅgi-saṅgasya kṣaṇārdhenāpi svargaṁ** **na tulaye**, samaṁ
na paśyāmi, na vā a**punar bhavam** \|\|57\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** śrī-bhagavat-prītyānyeṣām
apavargāṇāṁ tiraskṛtis tat-\[prīti-\]kāraṇeṣu
mahā-bhāgavata-saṅga-dvārāha---kṣaṇārdhenāpīti \| ahaṁ tu **na tulaye**
gaurava-lāghavātispaṣṭatvād iti bhāvaḥ \|\|57\|\| (prīti-sandarbha 30
dṛśyaḥ.)

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sat-saṅgaṁ tu vāñched
evety āha---kṣaṇārdheneti \| **bhagavat-saṅgināṁ saṅgasya kṣaṇārdhena**,
kim uta dvitrādi-kṣaṇena, kim utatarāṁ tat-phala-bhūtayā bhaktyā, kim
utatamāṁ bhakti-phalena premṇeti kaimutyātiśayo dyotitaḥ \| **svargaṁ**
karma-phalam **apunar bhavaṁ** mokṣaṁ jñāna-phalam api na tulaye, kim
uta jñānam, kim utatarāṁ karma, kim utatamāṁ rājyādyā dṛṣṭā āśīṣaḥ
\|\|57\|\|

**\...**

**\|\| 4.24.58 \|\|**

**athānaghāṅghres tava kīrti-tīrthayor**

**antar-bahiḥ-snāna-vidhūta-pāpmanām \|**

**bhūteṣv anukrośa-susattva-śīlināṁ**

**syāt saṅgamo'nugraha eṣa nas tava \|\|**

**madhvācāryaḥ (bhāgavata-tātparyam) :** aṅghryor jātayoḥ
kīrti-tīrthayoḥ \|\|58\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** atha ato hetoḥ, anaghāv
agha-harāv aṅghrī yasya tasya tava kīrtir yaśas tīrthaṁ gaṅgā, tayoḥ
krameṇa **antar**-bahiḥ snānābhyāṁ vidhūtaḥ pāpmā yeṣām \| ata eva
bhūteṣv anukrośaḥ kṛpā su-sattvaṁ ca rāgādi-rahitaṁ cittaṁ śīlaṁ
cārjavādi vidyate yeṣāṁ teṣāṁ saṅgamo'smākaṁ syāt \| eṣa eva nas
tavānugrahaḥ \|\|58\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vidhūto\'pāsto\'nyeṣām api
pāpmā yair iti vā \| ata eva vidhūtapāpmatvād eva tvad-anugraha
ityanenaiva vayaṁ kṛtārthā ity arthaḥ \|\|58\|\|

---------------------------------------------------------------------------------------------------------------------

**sanātana-gosvāmī :** \[hari-bhakti-vilāsaḥ 10.291\] atha ato hetoḥ,
anaghāv agha-harāv aṅghrī yasya tasya tava kīrtir yaśaḥ, tīrthaṁ gaṅgā,
tayoḥ krameṇa **antar**-bahiḥ snānābhyāṁ vidhūtaḥ vināśitaḥ pāpmā yeṣām,
teṣām api yair iti vā \| ata eva bhūteṣv anukrośaḥ kṛpā su-sattvaṁ ca
rāgādi-rahitaṁ cittaṁ śīlaṁ cārjavādi, tadvatāṁ saṅgo'smāsu astu \| eṣa
eva no'smān prati tvad-anugrahaḥ \|\|58\|\|

---------------------------------------------------------------------------------------------------------------------

**sanātana-gosvāmī (dig-darṣinī): \[**bṛ.bhā. 2.7.14\] anayor
arthaḥ---**bhagavat-sāṅgi-saṅgasya kṣaṇārdhenāpi svargaṁ na tulaye**
samaṁ na gaṇayāmi, **na ca apunar bhavaṁ** mokṣam api, **martyānām
āśiṣo** rājyādyāḥ kim uta ? ato bhagatad-bhakta-jana-saṅga eva
sakala-puruṣārtha-śreṇī-śirasi narīnartīti bhāvaḥ \| atha ata eva hetoḥ
**anaghau** pāpa-harau aghāsura-ghātakau vā **aṅghrī** yasya, tasya tava
**kīrtir** yaśaḥ **tīrthaṁ** gaṅgā,
gopī-gaṇa-vāri-bharaṇa-sambandhi-yamunā-ghaṭṭo vā tayoḥ
krameṇāntarbahiḥsnānābhyām \| yad vā, antaḥstho vāsanā-kṣayād bahiḥsthaś
ca narakādinivartanāt snānena vidhūto vināśitaḥ pāpmā yeṣām \| ata eva
bhūteṣu anukrośaḥ kṛpā sāmānyataḥ susattvaṁ ca rāgādi-rahita-cittatādi
\| śīlaṁ ca ārjavādi tadvatāṁ saṅgamo no\'smākaṁ syāt \| eṣa eva
tavāsmad-viṣayako\'nugraha iti \|\|57-58\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vidhūto jagato'pi pāpmā yaiḥ \|
mad-bhakti-yukto bhuvanaṁ punāti \[bhā.pu. 11.14.24\] itivat \|\|58\|\|
(bhakti-sandarbha 180)

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasmād evaṁ prārthanayā
yaḥ stuvītety āha---atheti \| anaghāṅghreḥ pāpa-haraṇa-caraṇa-kamalasya
tava kīrtir yaśas tīrthaṁ gaṅgā tayoḥ krameṇa **antar**-bahiḥ-snānābhyāṁ
vidhūtaḥ pāpmā yeṣāṁ, ata eva bhū**te**ṣv anukrośaḥ kṛpā susattvaṁ ca
śuddham antaḥ-karaṇaṁ śīlaṁ cārjavādi vidyate yeṣāṁ teṣāṁ saṅgamo
no'smākaṁ syāt \| eṣa eva nas tvad-anugrahaḥ \|\|58\|\|

**\...**

**\|\| 4.24.59 \|\|**

**na yasya cittaṁ bahir-artha-vibhramaṁ**

**tamo-guhāyāṁ ca viśuddham āviśat \|**

**yad bhakti-yogānugṛhītam añjasā**

**munir vicaṣṭe nan u tatra te gatim \|\|**

**śrīdhara-svāmī (bhāvārtha-dīpikā) :** tattva-jñānaṁ ca
tvad-bhakta-saṅgād eva bhavatīty āha---na yasyeti \| **yeṣāṁ** satāṁ
**bhakti-yogenānugṛhītaṁ śuddhaṁ** sad **yasyacittaṁ**
bāhyārtha-vikṣiptaṁ **na** bhavati, **tamo**-rūpāyāṁ **guhāyāṁ** ca
**nāviśat,** layaṁ na prāpa \| **tatra** tadā **munis tava gatiṁ**
tattvaṁ paśyati \|\|59\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** cakravartī
tu---tvadīya-sādhusaṅgād eva cittaṁ viśeṣataḥ śuddhyet viśuddhe ca citte
tvad-rūpalīlālāvaṇyānubhavaḥ syād iti viśuddham eva cittaṁ lakṣayati \|
yasya cittaṁ bahirarthavibhramaṁ na tvadīya-śravaṇādisamaye bāhyārthaiḥ
strīputradhanādicintanairvikṣiptaṁ na bhavati tamoguhāyāṁ suptagahvare
ca na praviṣṭaṁ tvadīya-smaraṇaśravaṇādisamaye yaccittaṁ
layavikṣepayuktaṁ na bhavatīty arthaḥ \| tatra hetuḥ yatkhalu
bhaktiyogenānugṛhītaṁ tat śuddhaṁ bhavati \| ayaṁ bhāvaḥ---daśa
nāmāparādhā bhaktyaparādhā eva layavikṣepakārakāsteṣāmapagame eva
bhaktidevī prasīdati, prasīdantyā eva tasyā anugrahaḥ syātsa ca
bhaktisamayagatalayavikṣepābhāvagamya ityatas tatra śuddhe citte
munirmananaśīlaḥ saṁstava gatiṁ ceṣṭāṁ līlālāvaṇyādikaṁ vicaṣṭe paśyati
\|\|59\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atra
śrī-bhagavato'ntaḥ-sākṣātkāratve yogyatām āha---na yasyeti \| tatra
teṣāṁ pūrvoktānāṁ satāṁ **bhakti-yogenānugṛhītaṁ viśuddhaṁ** yasya
**cittaṁ** bāhyeṣv artheṣu bhrāntaṁ na bhavati, **tamo**-rūpāyāṁ
**guhāyāṁ** ca **na viśati**, sa munir **gatiṁ** guṇa-līlādi-mayīṁ
svarūpāvasthitim \[**vicaṣṭe** paśyati\] \|\|59\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tvadīya-sādhu-saṅgād eva
cittaṁ viśeṣataḥ śuddhyet \| viśuddhe ca citte
tvad-rūpa-guṇa-līlā-lāvaṇyānubhavaḥ syād, iti viśuddham eva cittaṁ
lakṣayati---yasya **cittaṁ bahir-artha-vibhramaṁ** na,
tvadīya-smaraṇa-śravaṇādi-samaye bāhyārtha-vikṣiptaṁ na bhavati,
**tamo-guhāyāṁnāviśat** supti-gahvare'py apraviṣṭaṁ,
tvadīya-śravaṇa-smaraṇādi-samaye yac cittaṁ laya-vikṣepa-yuktaṁ na
bhavatīty arthaḥ \| tatra hetuḥ---yat khalu **bhakti-yogenānugṛhītaṁ**,
tat śuddhaṁ bhavati \|

ayam āśayaḥ---daśa-nāmāparādhā bhakty-aparādhā eva laya-vikṣepa-kārakāḥ,
teṣām apagame eva bhakti-devī prasīdati \| prasīdantyā eva tasyā
anugrahaḥ syāt \| sa ca bhakti-samaya-gata-laya-vikṣepābhāva-gamya ity
atas tatra śuddhe citte **munir** manana-śīlaḥ san **tava gatiṁ** ceṣṭāṁ
līlā-lāvaṇyādikaṁ **vicaṣṭe** paśyati \|\|59\|\|

**\...**

**\|\| 4.24.60 \|\|**

**yatredaṁ vyajyate viśvaṁ viśvasminn avabhāti yat \|**

**tat tvaṁ brahma paraṁ jyotir ākāśam iva vistṛtam \|\|**

**madhvācāryaḥ (bhāgavata-tātparyam) :** viśvasmin sthitam api na bhāty
ajñānām \|\|60\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** kīdṛśaṁ tattvam ? tad
āha---yatreti \|\|60\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yatrādhiṣṭhāne
tadajñānenedaṁ viśvaṁ vyajyate \| viśvasminnanugatasaccidrūpeṇa yadbhāti
tvaṁpadalakṣyaṁ pratyak caitanyaṁ tvam eva tat nānyoto\'sti draṣṭā,
tattvamasi iti śruteḥ \| sandarbhaḥ---tvadīya-bhaktiyogānugrahaṁ vinā
brahmatvabhagavattvāntaryāmitvakālatvabhedenāntaraṅgabahiraṅgāvirbhāveṣu
tavātidurbodhatvadurārādhyatvadurvahatvaduḥ
sahatvānyevetyāśayenāha---yotreti saptabhiḥ \| atra brahmatvamāhādyena
tadbrahmatvam iti yojyaṁ tataś ca svabhaktiyogaṁ vinā tadetadapi
durbodhaṁ syād iti bhāvaḥ \| viśvanāthaḥ---yattu kaścinmunistava
brahma-svarūpaṁ vicaṣṭe tadapi tvam eva paramamahatastanmahimavyāpakaṁ
teja ity āha---yatreti \|\|60\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** evaṁ madhye sat-saṅgaṁ
stutvā punas tam eva stauti---yatredam ity-ādi bahubhiḥ \|\|60\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tadīya-bhakti-yogānugrahaṁ vinā tu
brahmatva-bhagavattvāntaryāmitva-kālatva-bhedenāntaraṅga-bahiraṅgāvirbhāveṣu
tavātidurbodhatva-durārādhyatva-durvaśatva-duḥsahatvāny evety
āśayenāha---yatredam iti saptabhiḥ \| tatra brahmatvam āha \| ādyena tad
brahmatvam iti yojyam \| tataś ca sva-bhakti-yogaṁ vinā tad etad api
durbodhaṁ syād iti bhāvaḥ \|\|60\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yat tu kaścin munis tava
brahma-svarūpaṁ vicaṣṭe, tad api tvam eva tavaiva parama-mahatas
tan-mahima-vyāpakaṁ teja ity āha---yatreti \|\|60\|\|

**\...**

**\|\| 4.24.61 \|\|**

**yo māyayedaṁ puru-rūpayāsṛjad**

**bibharti bhūyaḥ kṣapayaty avikriyaḥ \|**

**yad-bheda-buddhiḥ sad ivātma-duḥsthayā**

**tvam ātma-tantraṁ bhagavan pratīmahi \|\|**

**madhvācāryaḥ (bhāgavata-tātparyam) :** yasya jīvādibhyo bheda-buddhiḥ
\| sā divā samyag-jñānaṁ samyag-jñāni-viṣayāsatyaivety arthaḥ \| rātrir
ajñānam uddiṣṭaṁ samyag-jñānaṁ divā smṛtam \|\| iti śabda-nirṇaye \|

> jīvebhyo jaḍataś caiva bheda-jñānaṁ hareḥ sadā \|
>
> vāstavaṁ jñānam uddiṣṭāṁ tena muktir avāpyate \|\| iti ṣāḍguṇye
> \|\|61\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** jagata upādānatvena tattvaṁ
lakṣitaṁ nimittatvenāpi tad eva lakṣayann āha \| ya idaṁ viśvaṁ sad iva
paramārtham iva māyayāsṛjat \| kathaṁ-bhūtayā ? yayā bheda-buddhir
anyeṣāṁ bhavati, tayā ātmani tvayi duḥsthayā sva-kāryaṁ kartum
asamarthayā \| taṁ tvāṁ nirasta-bhedaṁ pratīmahi jānīmaḥ \|\|61\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** svakāryaṁ vyāmohādikaṁ
kartumasamarthayā vilajjamānayā \| yasyeyādyukteryathā
hyapratibuddhasyetyādyukteś ca \| nirastabhedamityātmatantramityataḥ
phalitam \| sandarbhaḥ---bhagavattvam āha ya iti \| yadityasyānte
yadyayā bhedabuddhiḥ parameśvarātvatto\'nye svatantrasattākā iti
buddhirbhavati ātmaduḥsthayā tvayi
svarūpabhūtamahābhagavattva-darśanenātmani duḥsthayā svaṁ dausthyaṁ
darśayantyā \| viśvanāthaḥ---vayaṁ tu tvāṁ bhagavat-svarūpam
evānubhavāma ity āha---yo bhavān idaṁ puruṣa-rūpeṇāsṛjat viṣṇurūpega
bibharti pālayati saṅkarṣaṇa-rūpeṇa kṣapayati \| māyayā kīdṛśyātmani
tvayi dusthayā yadyasyā māyāyā bhede bhedaprabheda-rūpe jagatyeva
buddhirjñānaṁ lokānāṁ syāt tac ca jñānaṁ sadiva praśastam iva na tu
praśastam ity arthaḥ \| klībatvamārṣam \| he bhagavan śrī-kṛṣṇa taṁ
tvātmatantraṁ pratīmahi sākṣādanubhavemeti prārthaneyam \|\|61\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bhagavattvam āha---ya iti \| yad
ity asyānte yat yayā bheda-buddhiḥ parameśvarāt tvatto'nye
svatantra-sattākā iti buddhir bhavati \| ātma-duḥsthayā tvayi
svarūpa-bhūta-mahā-bhagavattva-darśanenātmani duḥsthayā svaṁ dausthyaṁ
darśayantyā \|\|61\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vayaṁ tu tvāṁ
bhagavat-svarūpam evānububhūṣām ity āha---yo bhavān idaṁ viśvaṁ
puruṣa-rūpeṇāsṛjat, viṣṇu-rūpeṇa bibharti, saṅkarṣaṇa-rūpeṇa kṣapayati
\| māyayā kīdṛśyā ? ātmani tvayi duḥsthayā svakāryaṁ kartum asamarthayā
yad yasya māyayā bhede bheda-prabheda-rūpe bhagavaty eva buddhir jñānaṁ
lokānāṁ syāt, tac ca jñānaṁ sad iva praśastam iva, na tu praśastam ity
arthaḥ \| klībtvam ārṣam \| he bhagavan śrī-kṛṣṇa ! taṁ tvām
ātma-tantraṁ pratīmahi sākṣād anubhavemeti prārthaneyam \|\|61\|\|

**\...**

**\|\| 4.24.62 \|\|**

**kriyā-kalāpair idam eva yoginaḥ**

**śraddhānvitāḥ sādhu yajanti siddhaye \|**

**bhūtendriyāntaḥ-karaṇopalakṣitaṁ**

**vede ca tantre ca ta eva kovidāḥ \|\|**

**madhvācāryaḥ (bhāgavata-tātparyam) :** bhūtendriyāntaḥkaraṇair
upalakṣyate \|\|62\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** yady api tvam eva nirbhedaṁ
brahma tathāpi prāg uktaṁ sākāram idaṁ tava rūpaṁ ye yajanti ta eva
vedāgama-tattva-jñā ity āha---kriyā-kalāpair ye karma-yoginaḥ pūjayanti,
ta eva kovidāḥ, na tv etad anādṛtya kevala-jñāne pravṛttāḥ \| tantre
āgame \| kathaṁ-bhūtam idam ? bhūtendriyāntaḥ-karaṇair asva-tantrair yad
upalakṣyate niyantṛ-rūpaṁ tat \|\|62\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sandarbhaḥ---antaryāmitvam
āha kriyeti \| idam eveti trayāṇāmabhedaṁ darśayati karmamārge ye
sarvāntaryāmidṛṣṭitatparāsta eva bhagavattatvakovidāḥ, nānye \| tataḥ
kiṁ punar bhaktimārge sākṣāttadupāsakā ity arthaḥ \| yadvā---siddhaye
bodhadārḍhyāya idam eva dhyāne uktam eva upa samīpe sākṣitayā lakṣaṇayā
lakṣitaṁ yonyāṁ devatāmupāste\'nyosāvanyohaṁ na sa veda yathā paśuḥ iti
śruteḥ \|\|62\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** antaryāmitvam āha---kriyeti \|
idam eveti trayāṇām abhedaṁ darśayati---karma-mārge ye
sarvāntaryāmi-dṛṣṭi-tat-parāḥ, ta eva bhagavat-tattva-kovidāḥ, nānye \|
tataḥ kiṁ punar bhakti-mārge sākṣāt-tad-upāsakā ity arthaḥ \|\|62\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kecit
karma-yogino\'ṣṭāṅga-yoginaś ca sarva-bhūtāntaryāminaṁ prathamaṁ puruṣaṁ
tvāṁ yajantīti tantreṇaivāha---kriyeti \| idam eva kim ?
tatrāha---bhūtendriyāntaḥ-karaṇair asvatantrair yad upalakṣyate jñāpyate
\| tan-niyantṛ-rūpam \| ata eva karmiṇāṁ yogināṁ ca madhye kovidāḥ,
nānye \|\|62\|\|

**\...**

**\|\| 4.24.63 \|\|**

**tvam eka ādyaḥ puruṣaḥ supta-śaktis**

**tayā rajaḥ-sattva-tamo vibhidyate \|**

**mahān ahaṁ khaṁ marud agni-vār-dharāḥ**

**surarṣayo bhūta-gaṇā idaṁ yataḥ \|\|**

**madhvācāryaḥ (bhāgavata-tātparyam) :** supta-śaktiḥ svātmany
evāpti-śaktiḥ \|

> prakṛteḥ svāpa udiṣṭo hary anyasyatva-darśanam \|
>
> viśeṣeṇa harau cāpi ratir jñānātmikā yataḥ \|\| iti satya-saṁhitāyām
> \|\|63\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** nanv abhinne mayi bhedaṁ
kurvantaḥ santaḥ kathaṁ te kovidāḥ ? nahi tair bhedaḥ kriyate, tvayaiva
krīḍārthaṁ cetanācetanātmako bhedaḥ kṛta ity āha---tvam iti \| ādyas
tvam eka eva suptā māyākhyā śaktir yasya \| paścāt tayā śaktyā \|
rajaḥ-sattva-tamasāṁ dvandvaikyam \| yato raja-ādeḥ mahān ahaṅkāraḥ svaṁ
ca marud agnir vār-dharāś ca \| vāḥ udakam \| surāś carṣayaś ca
bhūta-gaṇāś caivam idaṁ jagady ato bhavati tad vibhidyate ity anvayaḥ
\|\|63\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atrākṣipati---nanv iti \|
taiḥ sadbhiḥ \| tayā śaktyā \| udbuddhayā māyāśaktyā \| tat rajaādi
tvatto vibhidyate pṛthak kriyate iti vā sandarbhaḥ \| antaryāmitvam eva
jñāpayati tvameka iti dvābhyāṁ, tatra prathamenāṁśānuvādo
dvitīyenāṁśapratipādanam \|\|63\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** antaryāmitvam eva
sthāpayati---tvam eka iti dvābhyām \| tatra prathamenāṁśy-anuvādaḥ
dvitīyenāṁśa-pratipādanam \|\|63\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanv abhinne mayi bhedaṁ
kurvantaḥ santaḥ kathaṁ te kovidāḥ ? nahi tair bhedaḥ kriyate, tvayaiva
krīḍārthaṁ cetanācetanātmako bhedaḥ kṛta ity āha---tvam iti \| ādyas
tvam eka eva suptā māyākhyā śaktir yasya \| paścāt tayā śaktyā \|
rajaḥ-sattva-tamasāṁ dvandvaikyam \| yato raja-ādeḥ mahān ahaṅkāraḥ svaṁ
ca marud agnir vār-dharāś ca \| vāḥ udakam \| surāś carṣayaś ca
bhūta-gaṇāś caivam idaṁ jagady ato bhavati tad vibhidyate ity anvayaḥ
\|\|63\|\|

**\...**

**\|\| 4.24.64 \|\|**

**sṛṣṭaṁ sva-śaktyedam anupraviṣṭaś**

**catur-vidhaṁ puram ātmāṁśakena \|**

**atho vidus taṁ puruṣaṁ santam antar**

**bhuṅkte hṛṣīkair madhu sāra-ghaṁ yaḥ \|\|**

**madhvācāryaḥ (bhāgavata-tātparyam) :** avadhāraṇe'gha śabdaḥ syāt,
sāra-mātraṁ tu sāragham iti śabda-nirṇaye \|\|64\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** etad upapādayati---sṛṣṭam iti \|
jarāyujāṇḍajas vedajodbhijja-rūpeṇa catur-vidhaṁ svāṁśena praviṣṭaḥ \|
atho iti hetoḥ parasyāntaḥ santam aṁśaṁ cid ābhāsaṁ puri śayanāt puruṣaṁ
viduḥ \| tarhi kim īśvaram eva saṁsāriṇaṁ viduḥ ? nety āha---saraghā
madhum akṣikās tābhiḥ sṛṣṭaṁ madhv iva kṣullakaṁ viṣaya-sukham
avidyāvṛtaḥ san yo bhuṅkte taṁ jīvaṁ viduḥ \| tathā ca śrutiḥ---tayor
anyaḥ pippalaṁ svādv atty anaśnann anyo'bhicākaśīti\[mu.u. 3.1.1\]
nirṇītaṁ ca, guhāṁ praviṣṭāv ātmānau hi tad-darśanāt \[ve.sū. 1.2.11\]
ity atra \|\|64\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etadvibhedanam eva \|
śrutistu bahutra vyākhyātā \| ity atra sūtre jīvaparātmānāvantasthau
dvāveveti nirṇītam \| jīvaparātmānāveva guhāṁ hṛdayākāśaṁ praviṣṭau na
tu buddhijīvau \| ṛtaṁ pibantāviyatra karmaphalabhogaśravaṇe
ekastāvadātmeti dvitīyo\'py ātmaiva nyāyyaḥ, kutastadarśanāt
saṅkhyāśravaṇe hi saṅkhyāvatoreka-rūpatvasya loke darśanāt \|
tathāhi---asya gordvitīyonveṣṭavya ity ukte gaure va dvitīyonveṣṭavyo
nāśvo na manuṣya iti \| evaṁ cetanatvasāmānyājjīvaparamātmānāveveti
sūtrārthaḥ \| kiñca---sāraghadṛṣṭāntena tanmakṣikādaṁśataptatve\'pi
tadbhojanātyāgādāsaktirdyontitā \| tataścātiśayoktyalaṅkāreṇābhaktyā
saduḥkhaṁ viṣayasukhaṁ tucchamavidyāvṛto yo bhuṁkte ity arthaḥ
\|\|64\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atra "antaḥ santam aṁśam" iti
ṭīkā-sammatam \|\|64\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yas tv antaryāmī saṅgī
puruṣo jīvaḥ, sa tu nopāsya ity āha---sṛṣṭam iti \| idaṁ caturvidhaṁ
jayāyujāṇḍaja-svedajodbhijja-rūpam ātmā antaryāmī aṁśakena yena
nikṛṣṭāṁśena saha praviṣṭas tam api, antaḥ santam antar eva, na tu bahiḥ
santaṁ jīvaṁ puruṣaṁ viduḥ \| yaḥ sāraghaṁ sāraghābhir madhu-makṣikābhiḥ
sṛṣṭaṁ madhu hṛṣīkair bhuṅkte \| sāragha-dṛṣṭāntena
tan-makṣikā-daṁśa-santaptatve'pi tad-bhojanātyāgād āsaktir dyotitā \|
tataś cātiśayokty-alaṅkāreṇābhaktyā sa duḥkhaṁ viṣaya-sukhaṁ tuccham
avidyāvṛto yo bhuṅkte ity arthaḥ \| tathā ca śrutiḥ---tayor anyaḥ
pippalaṁ svādv atty anaśnann anyo'bhicākaśīti\[mu.u. 3.1.1\] \|\|64\|\|

**\...**

**\|\| 4.24.65 \|\|**

**sa eṣa lokān aticaṇḍa-vego**

**vikarṣasi tvaṁ khalu kāla-yānaḥ \|**

**bhūtāni bhūtair anumeya-tattvo**

**ghanāvalīr vāyur ivāviṣahyaḥ \|\|**

**śrīdhara-svāmī (bhāvārtha-dīpikā) :** tava tu sarva-niyantuḥ kutaḥ
saṁsāraḥ ? ity āha \| yaḥ sva-śaktyedaṁ sṛṣṭavān sa eṣa tvaṁ khalu
bhūtair eva bhūtāni megha-paṅktīr vāyur iva kālayanvicālayan \| lokān
vikarṣasi saṁharati \| anumeya-tattvo'lakṣya-svarūpaḥ \|\|65\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sandarbhaḥ kālatvam āha
dvābhyāṁ---sarvaduḥkhahantari sarvasukhadātari svasminnunmukhaṁ vidhātuṁ
dayayaiva tathā vibhīṣayasa iti bhāvaḥ \| cakravartī---tam eva
bhaktihīnaṁ jīvaṁ saparicchedam eva kāla-svarūpastvamākarṣayasīty āha sa
eva iti dvābhyām \| caṇḍa-vego\'sahya-vegaḥ \| bhūtāni bhūtair iti \|
jīvo jīvasya jīvanam iti nyāyenety arthaḥ \|\|65\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kālatvam āha---sa eṣa iti dvābhyām
\|\|65\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tam eva bhakti-hīnaṁ
jīvaṁ saparicchedam eva kāla-svarūpas tvam ākarṣasīty āha---sa eṣa iti
dvābhyām \| kāla-yānaś cālayan lokān bhoga-sthānāny api, bhūtāni bhūtair
iti, jīvo jīvasya jīvanam iti nyāyenety arthaḥ \|
anumeya-tattvo'lakṣya-svarūpaḥ \|\|65\|\|

**\...**

**\|\| 4.24.66 \|\|**

**pramattam uccair iti-kṛtya-cintayā**

**pravṛddha-lobhaṁ viṣayeṣu lālasam \|**

**tvam apramattaḥ sahasābhipadyase**

**kṣul-lelihāno'hir ivākhum antakaḥ \|\|**

**śrīdhara-svāmī (bhāvārtha-dīpikā) :** vikarṣaṇa-prakāram
āha---pramattam iti \| iti-kṛtyam evam evam idaṁ kartavyam iti
cintayoccaiḥ pramattam \| tatra hetuḥ---viṣayeṣu lālasam atikāmukam \|
prāpte'pi viṣaye pravṛddha-lobham \| antakas tvam abhipadyase ākramasi,
kṣudhā lelihānau jihvayauṣṭha-prāntau spṛśan sarpo mūṣikam iva
\|\|66\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra pramattatve \| atra
kośagabhramaradṛṣṭānto\'py anusandheyaḥ, sa ca---

> rātrirgamiṣyati bhaviṣyati suprabhātaṁ bhāsvānudeṣyati hasiṣyati
> paṅkajaśrīḥ \|
>
> itthaṁ vicintayati kośagate dvirephe hā hanta hanta nalinīṁ gaja
> ujjahāra \|\| iti \|\|66\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sarva-duḥkha-hantari
sarva-sukha-dātari svasminn unmukhaṁ vidhātuṁ dayayaiva tathā
vibhīṣayasa iti bhāvaḥ \|\|66\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vikarṣaṇa-prakāram
āha---pramattam iti \| iti-kṛtyam evam evam idaṁ kartavyam iti
tac-cintayā pramattam \| abhipadyase ākramasi, kṣudhā lelihāno
jihvayauṣṭha-prāntau atiśayena spṛśan sarpa ākhuṁ mūṣikam iva \|\|66\|\|

**\...**

**\|\| 4.24.67 \|\|**

**kas tvat-padābjaṁ vijahāti paṇḍito**

**yas te'vamāna-vyayamāna-ketanaḥ \|**

**viśaṅkayāsmad-gurur arcati sma yad**

**vinopapattiṁ manavaś caturdaśa \|\|**

**śrīdhara-svāmī (bhāvārtha-dīpikā) :** ataḥ kas tava padābjaṁ tyajet,
paṇḍitaś cet ? kathaṁ-bhūtaḥ ? yas tavāvamāno'nādaras tena vyayamānaṁ
ketanaṁ śarīraṁ yasya saḥ \| yad asmākaṁ gurur brahmārcati smeti
sarveṣāṁ stotṝṇāṁ vākyam \| viśaṅkayā nāśa-śaṅkayā \| vinopapattim iti
dṛḍha-viśvāsena \| manavaś caturdaśārcanti sma \|\|67\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evaṁbhūtaṁ tvāṁ
nirbuddhire va bhajed ity āha---ka iti \| ataḥ kāla-rūpatvāttava
duṣṭajanakṛtonādaro\'vamānastena vyayamānaṁ nāśaṁ prāptam iva
bhayātkaṁpamānamiveti nāśaśaṅkayā bhavabandhaśaṅkayā upapattiṁ yuktiṁ
vinā svabhāvata eva viśvāsadārḍhyena \| yadvā---kāmanāṁ vinā \|\|67\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** upasaṁharati---kas
tvat-pādābjam ity-ādi \| kaḥ paṇḍitas tvat-pādābjaṁ vijahāti ? yas tu
vijahāti, sa paṇḍito na bhavatīti mokṣākāṅkṣiṇaṁ pratyākṣepaḥ \|\|67\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atas tad-bhaktir eva puruṣārtha
ity upasaṁharati---ka iti dvābhyām \| viśaṅkayāpi hetunā ko vijahāti
asmad-gurv-ādayas ta upapattiṁ yukti vinā svabhāvata evety arthaḥ, tathā
manava iti manvantarasya bhaktānām upalakṣaṇaṁ cetana iti
cit-sambandhayoḥ pāṭhāntaram \|\|67\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evaṁ-bhūtaṁ tvāṁ
nirbuddhir eva na bhajed ity āha---ka iti \| avamāno
dṛṣṭa-jana-kṛto'nādaras tena vyayamānaṁ ketanaṁ nāśaṁ prāptam iva
śarīraṁ yasya saḥ \| yad asmad-gurur brahmā arcati smeti sarveṣāṁ
stotṝṇāṁ vākyam \| viśaṅkayā bhava-bandha-śaṅkayā manavo'pi upapattiṁ
yuktiṁ vinā svabhāvata eva viśvāsa-dārḍhyena \| yad vā, kāmanāṁ vinā
\|\|67\|\|

**\...**

**\|\| 4.24.68 \|\|**

**atha tvam asi no brahman paramātman vipaścitām \|**

**viśvaṁ rudra-bhaya-dhvastam akutaścid-bhayā gatiḥ \|\|**

**madhvācāryaḥ (bhāgavata-tātparyam) :** asmād etad bhagavatīty
upapatty-apekṣāṁ vināpi svabhāvata eva \|\|68\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** upasaṁharati---atheti \|
rudra-bhayena dhvastam \| ato na kutaścid bhayaṁ yasyāṁ tādṛśī gatir asi
\|\|68\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yato viśvaṁ
rudrabhayadhvastaṁ viśvavartino jīvāḥ kālabhayadhvastā eva \| athātaḥ he
vipaścitāṁ paramātman svabhāvataḥ śreṣṭha tvam eva kālādrakṣaka iti
bhāvaḥ \| martyo mṛtyurvyālabhītaḥ palāyan ityārabhya mṛtyurasmādapaiti
ity ukteḥ \|\|68\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** atas tvam eva no gatir
ity āha---athety-ādi \| tvam asi no gatiḥ \| kīdṛśī ? akutaścid bhayā
viśvaṁ hi rudra-bhaya-dhvastaṁ kālāgni-rudra-prabhayā khaṇḍitam
\|\|68\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** he vipaścitāṁ paramātman !
svabhāvataḥ preṣṭhatvam evāsmākam akutaścid-bhayā gatiḥ, tvāṁ vinā tu
viśvaṁ sarvam eva rudrāt bhayaṁ tena dhvastam iti \|\|68\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** upasaṁharati---atheti \|
vipaścitāṁ gatir asi, na tv avipaścitāṁ, yato viśvaṁ
rudra-bhaya-dhvastam \| viśva-vartino'jñā jīvāḥ kāla-bhaya-dhvastā evety
arthaḥ \|\|68\|\|

**\...**

**\|\| 4.24.69 \|\|**

**idaṁ japata bhadraṁ vo viśuddhā nṛpa-nandanāḥ \|**

**sva-dharmam anutiṣṭhanto bhagavaty arpitāśayāḥ \|\|**

**madhvācāryaḥ (bhāgavata-tātparyam) :** aharahaḥ kleśa-mokṣaḥ suptau \|
tāvad-vedety ākṣepo daurlabhya-jñāpanārtham \|\|69\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nṛpanandanā iti \|
narapālakatvena loke bhavatāmapyanena sukhaṁ bhaviṣyatīti bhāvaḥ \|
svadharmamanutiṣṭhanta iti sve sve karmaṇyabhirataḥ saṁsiddhiṁ labhate
naraḥ iti śrīgītokteḥ \|\|69\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** idaṁ japateti
śrī-rudropadeśaḥ \|\|69\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatra prathamaṁ karma-miśrāṁ
bhaktim āha---idam iti \| tataḥ śuddhām āha---mamaiveti \|\|69\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sva-dharmam anutiṣṭhanta
iti pracetasāṁ karma-miśra-bhaktimattvam ālakṣyoktiḥ \|\|69\|\|

**\...**

**\|\| 4.24.70 \|\|**

**tam evātmānam ātma-sthaṁ sarva-bhūteṣv avasthitam \|**

**pūjayadhvaṁ gṛṇantaś ca dhyāyantaś cāsakṛd dharim \|\|**

*na katamena vyākhyātam.*

**\...**

**\|\| 4.24.71 \|\|**

**yogādeśam upāsādya dhārayanto muni-vratāḥ \|**

**samāhita-dhiyaḥ sarva etad abhyasatādṛtāḥ \|\|**

**śrīdhara-svāmī (bhāvārtha-dīpikā) :** yogādeśaṁ nāmaitat stotram
upāsādya pāṭhataḥ prāpya manasā dhārayanto'bhyāsena japata \|\|71\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** karmamiśrāṁ bhaktimuktvā
śuddhām āha---tam eveti \|\|70-71\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yogādeśaṁ nāmaitat
stotraṇṭ upāsādya pāṭhataḥ prāpya \|\|71 \|\|

**\...**

**\|\| 4.24.72 \|\|**

**idam āha purāsmākaṁ bhagavān viśvasṛk-patiḥ \|**

**bhṛgv-ādīnām ātmajānāṁ sisṛkṣuḥ saṁsisṛkṣatām \|\|**

**śrīdhara-svāmī (bhāvārtha-dīpikā) :** viśvasṛjāṁ patir brahmā
\|\|72\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** asmākam asmān \|\|72\|\|

**\...**

**\|\| 4.24.73 \|\|**

**te vayaṁ noditāḥ sarve prajā-sarge prajeśvarāḥ \|**

**anena dhvasta-tamasaḥ sisṛkṣmo vividhāḥ prajāḥ \|\|**

**śrīdhara-svāmī (bhāvārtha-dīpikā) :** sisṛkṣmaḥ sṛṣṭavantaḥ \|\|73\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** idaṁ stotram \|\|72-73\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sisṛkṣma iti savisargaḥ pāṭhaḥ \|
sisṛkṣmeti kvacit \|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 4.24.74 \|\|**

**athedaṁ nityadā yukto japann avahitaḥ pumān\|**

**acirāc chreya āpnoti vāsudeva-parāyaṇaḥ \|\|**

**śrīdhara-svāmī (bhāvārtha-dīpikā) :** yukta ekāgra-cittaḥ \|\|74\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** athātaḥ vāsudevaikaniṣṭhaḥ
\|\|74\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atha ataḥ \|\|74\|\|

**\...**

**\|\| 4.24.75 \|\|**

**śreyasām iha sarveṣāṁ jñānaṁ niḥśreyasaṁ param \|**

**sukhaṁ tarati duṣpāraṁ jñāna-naur vyasanārṇavam \|\|**

**śrīdhara-svāmī (bhāvārtha-dīpikā) :** jñānam eva naur yasya \|\|75\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** jñānaṁ
prastutatvādbhāgavatam eva jñānapadābhyāṁ grāhyam \| pratipāditaṁ caitat
kṛccho mahāniha ity atra \| vyasanārṇavaṁ saṁsāram \|\|75\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tac ca śreyo jñānam evety
abhipretya jñānaṁ stauti---śreyasām iti \| jñānam atra bhāgavatam eva
\|\|75\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** jñānaṁ prastutatvāt
bhagavad-rūpa-guṇaiśvarya-sukhaṁ taratīti jñāna-naur ity ābhyāṁ
kaivalyopayogi-jñānasya tu kleśo'dhikataras teṣām avyaktāsakta-cetasām
\[gītā 12.5\] iti \| kṛcchro mahān iha bhavārṇavam aplaveśaṁ
ṣaḍ-varga-nakram asukhena titīrṣantī \[bhā.pu. 4.22.40\] ity ābhyāṁ
duḥkha-bahulatvasyāplavatvasya ca śravaṇāt \|\|75\|\|

**\...**

**\|\| 4.24.76 \|\|**

**ya imaṁ śraddhayā yukto mad-gītaṁ bhagavat-stavam \|**

**adhīyāno durārādhyaṁ harim ārādhayaty asau \|\|**

**śrīdhara-svāmī (bhāvārtha-dīpikā) :** yo'dhīyāno bhavaty asau harim
ārādhayati \|\|76\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ata eva bhaktim
evāha---ya imam iti yo'dhīyāno bhaved asau \|\|76 \|\|

**\...**

**\|\| 4.24.77 \|\|**

**vindate puruṣo'muṣmād yad yad icchaty asatvaram \|**

**mad-gīta-gītāt suprītāc chreyasām eka-vallabhāt \|\|**

**śrīdhara-svāmī (bhāvārtha-dīpikā) :** amuṣmād dhareḥ \| asatvaran
sthiraḥ san \| mad-gītaṁ stotraṁ tena gītāt stutāt yad yad icchati tat
tad vindate \| eka eva vallabhaḥ priya āśrayas tasmāt \|\|77\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ata eva bhaktim evāha ya
iti \| ārādhayati vaśīkaroti \|\|76-77\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** asatvarann iti kvib ācārārthaḥ
\|\|77\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** asatvarann iti ācara
kvib-antaḥ \| sthira ity arthaḥ \| mad-gīta-gītāt yayā gīto'yaṁ stavo
yadi gītaḥ syāt tadāmuṣmāt śobhanaṁ prīṇātīti suprītas tasmāt \| stava
evāyaṁ taṁ prati prīto bhavatīty arthaḥ \|\|77\|\|

**\...**

**\|\| 4.24.78 \|\|**

**idaṁ yaḥ kalya utthāya prāñjaliḥ śraddhayānvitaḥ \|**

**śṛṇuyāc chrāvayen martyo mucyate karma-bandhanaiḥ \|\|**

**śrīdhara-svāmī (bhāvārtha-dīpikā) :** kalye uṣasi \|\|78\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tvarayā saha vartata iti
satvarastamivācaratīti satvarati satvaratīti satvaran na
satvarannasatvaran \| ācārakkibantācchatṛpratyaye nañā samāse cedaṁ
rūpaṁ sidhyatīti \|\|78\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.24.79 \|\|**

**gītaṁ mayedaṁ naradeva-nandanāḥ**

**parasya puṁsaḥ paramātmanaḥ stavam \|**

**japanta ekāgra-dhiyas tapo mahat**

**caradhvam ante tata āpsyathepsitam \|\|**

**śrīdhara-svāmī (bhāvārtha-dīpikā) :** tapaś carata tapaso'nte īpsitaṁ
prāpsyatha \|\|79\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tvarayā saha vartata iti
satvarastamivācaratīti satvarati satvaratīti satvaran na
satvarannasatvaran \| ācārakkibantācchatṛpratyaye nañā samāse cedaṁ
rūpaṁ sidhyatīti \|\|79\|\|

iti śrīmad-bhāgavata-bhāvārtha-dīpikā-prakāśe caturtha-skandhe
caturviṁśo\'dhyāyaḥ \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tapaś cātra
bhagavad-ārādhana-lakṣaṇam eva \|\|79\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** īpsitamam āpsyatheti
teṣāṁ sakāmatvaṁ vyañjitam \|\|79 \|\|

**\...**

iti sārārtha-darśinyāṁ harṣiṇyāṁ bhakta-cetasām \|

caturviṁśaś caturthasya saṅgataḥ saṅgataḥ satām \|\|\*\|\|

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁ vaiyāsikyāṁ caturtha-skandhe rudra-gītaṁ nāma

caturviṁśo'dhyāyaḥ \|

\|\| 4.24 \|\|

**...**

**(4.25)**

## 
**atha pañcaviṁśo'dhyāyaḥ**

<details><summary>विषयः</summary>

prācīnabarhir-nārada-saṁvādaḥ purañjanopākhyānārambhaś ca \|
</details>

**\|\| 4.25.1 \|\|**

**maitreya uvāca---**

**iti sandiśya bhagavān bārhiṣadair abhipūjitaḥ \|**

**paśyatāṁ rāja-putrāṇāṁ tatraivāntardadhe haraḥ \|\|**

**śrīdhara-svāmī (bhāvārtha-dīpikā) :**

pracetaḥ su tapasyatsu tat pitre nārado ghṛṇī \|

prācīnabarhiṣe'dhyātmaṁ pārokṣyeṇāha pañcabhiḥ \|\|

purañjana-kathā-vyājāt pañca-viṁśe tu nāradaḥ \|

ātmano buddhi-saṅgena vividhām āha saṁsṛtim \|\|

pracetaḥ su tapas tīvraṁ tapyamāneṣu nāradaḥ \|

purañjana-kathākūṭaṁ prāha prācīnabarhiṣe \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ghṛṇī dayāluḥ \|
pārokṣyeṇa go\'py ena puraṁjanakathaiva kūṭaṁ durlakṣyārthaṁ vākyam \|
itītthaṁ yatra sandṛṣṭas tatraiva \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

prācīnabarhiṣaṁ karma-magnaṁ rāja-kathā-miṣāt \|

nāradaḥ pañcaviṁśādyaiḥ pañcabhiḥ pratyabodhayat \|\|

pañcaviṁśe purañjanyāḥ saṅgaṁ prāpya purañjanaḥ \|

nava-dvāre pure tasyā reme ity anuvarṇyate \|\|1\|\|

**\...**

**\|\| 4.25.2 \|\|**

**rudra-gītaṁ bhagavataḥ stotraṁ sarve pracetasaḥ \|**

**japantas te tapas tepur varṣāṇām ayutaṁ jale \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tapotra stotrajapa-rūpam
eva grāhyam \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** japa-rūpam eva tapaś cakrur ity
arthaḥ \|\|2\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yadaiva rudraḥ sva-gītaṁ
stotraṁ pracetasa upadideśa \|\|2\|\|

**\...**

**\|\| 4.25.3 \|\|**

**prācīnabarhiṣaṁ kṣattaḥ karmasv āsakta-mānasam \|**

**nārado'dhyātma-tattva-jñaḥ kṛpāluḥ pratyabodhayat \|\|**

**śrīdhara-svāmī (bhāvārtha-dīpikā) :** pracetaḥsu tapaś caratsu nāradaḥ
prācīnabarhiṣaṁ bodhitavān \| ataḥ pracetasāṁ kathām asamāpyaiva
tat-pitur vṛttam āha---prācīnabarhiṣam iti \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yadaiva rudraḥ svagītaṁ
pracetobhya upadideśa tadaiva tatpitaraṁ prācīnabarhiṣaṁ nārado\'pi
puraṁjanopākhyānena jñānavairāgyabhaktīrupadideśeti \| ataḥ pracetasāṁ
taponiṣṭhatvād eva \| hantahanta \| matpriyaśiṣyadhruvasya vaṁśo\'yaṁ
karmaṇi majjati tadimamuddharāmīti kṛpāluḥ \| kṣattar iti \| yathā
matpriyaśrīvyāsodbhutatvāttvāṁ kṣattāramahamity abhiprāyaḥ \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tadaiva tat-pitaraṁ
prācīnabarhiṣaṁ nārado'pi purañjanopākhyānena jñāna-vairāgya-bhaktīr
upadideśeti \| pracetasāṁ katham asamāpyaiva tat-pituḥ kathām
āha---prācīneti \| \"hanta hanta mat-priya-śiṣyasya dhruvasya vaṁśo'yaṁ
karmaṇi nimajjati, tad idam uddharāmi\" iti **kṛpāluḥ** \|\|3\|\|

**\...**

**\|\| 4.25.4 \|\|**

**śreyas tvaṁ katamad rājan karmaṇātmana īhase \|**

**duḥkha-hāniḥ sukhāvāptiḥ śreyas tan neha ceṣyate \|\|**

**madhvācāryaḥ (bhāgavata-tātparyam) :**

yathāvat karma-kartus tu jñānaṁ sāhāyya-kārakam \|

> anyathā kurvataḥ karma nirayāya bhaviṣyati \|
>
> athāpi karma nindanti tapataḥ kartum añjasā \|\| iti brahmāṇḍe
> \|\|4\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) : śreyaḥ** phalam **īhase** icchasi
\| **iha** karmaṇi, **tad** ubhayaṁ **neṣyate** vicārakaiḥ \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** rājann iti \|
jñānavairāgyabhaktibhire va dīptirbhavati na kevalayajñairity abhiprāyaḥ
\| neṣyate na lakṣyate \| karmasaṁpādyasukhasyāpi
duḥkhasaṁbhinnatvānnaśvaratvāc ca na śreyastvam iti bhāvaḥ \| atra
tīrthaḥ---puruṣārthinā puruṣeṇa prārthyāni śreyāṁsi bahūni teṣāṁ
katamacchreyo duḥkhahānimuta sukhāvāptimatha
vobhayamathānyatsadapatyādīhase \| iha karmaṇi kim api na niyataṁ
karmaṇāṁ duḥsaṁpādyatvāt gahanā karmaṇo gatiḥ ity ukteḥ \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : duḥkha-hāniḥ sukhāvāptir** eva
**śreyaḥ** puruṣasyārthaḥ \| **tat** tu iha karmaṇi **neṣyate** \|
karma-sampādyasya sukhasyāpi duḥkha-sambhinnatvāt sāntatvāc ca \| \"neha
yeṣyāte\" iti citsukhaḥ \|\|4\|\| \[prīti.saṁ. 5\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :śreyo neṣyate, iha** karmaṇi
na lakṣyate, karma-sampādyasya sukhasyāpi duḥkha-miśratvāt naśvaratvāc
ca \|\|4\|\|

**\...**

**\|\| 4.25.5 \|\|**

**rājovāca---**

**na jānāmi mahā-bhāga paraṁ karmāpaviddha-dhīḥ \|**

**brūhi me vimalaṁ jñānaṁ yena mucyeya karmabhiḥ \|\|**

**śrīdhara-svāmī (bhāvārtha-dīpikā) : paraṁ** śreyo mokṣam \|
**karmabhir apaviddhā** vikṣiptā **dhīr** yasya \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atra rājā sarvaśreyovāptau
mukhyasādhanaṁ jñānam eveti nāradahārdaṁ vidvāṁstad eva
bhavatopadeṣṭavyam iti prārthayate vairāgyavantaḥ khalu bhāgyavantaḥ ity
abhiyuktoktestvantu bhakti-jñānābhyāmadhikābhyāṁ tebhyo\'py
adhikosītyabhiprāyeṇāha---mahābhāgeti \| yadvā---yasya bhāgyenānye\'pi
bhāgyavanto bhaveyuḥ sa mahābhāgaḥ \| etena yadyahaṁ tvad-upadeśena
tvadvannirbandho bhaveyaṁ tadaiva te mahābhāgatvaṁ setsyatītyabhiprāyaḥ
\| yadvā---mahyate pūjyate\'khilair iti maho viṣṇuḥ bhajanaṁ bhāgaḥ
mahasyāsamantādbhāgo yasya sa tathā tatsaṁbuddhau \| tathā anugrahāyeha
caranti nūnaṁ bhavyāni bhūtāni janārdanasya ity ukteḥ
sarvabhaktaśiromaṇestava mayyanugraho nyāya eveti bhāvaḥ \|
vimalam-avidyāmalanivarttakam \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : karmāpaviddha-dhīḥ** san **paraṁ**
śreyaḥ sādhanaṁ śreyaś ca **na jānāmi** \| tasmāt **vimalaṁ jñānaṁ**
sādhana-sādhyāntara-gataṁ **brūhi** \|\|5\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :karmabhir apaviddhā**
vikṣipta-buddhiḥ \|\|5\|\|

**\...**

**\|\| 4.25.6 \|\|**

**gṛheṣu kūṭa-dharmeṣu putra-dāra-dhanārtha-dhīḥ \|**

**na paraṁ vindate mūḍho bhrāmyan saṁsāra-vartmasu \|\|**

**śrīdhara-svāmī (bhāvārtha-dīpikā) :** kiṁ ca, gṛheṣu sthitaḥ \|
putrādiṣv eva puruṣārtha-dhīr yasya \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kūṭadharmeṣu
vyarthakṛtyeṣu \| kūṭo mithyādriśṛṅgayoḥ iti \| yadyapi
gṛhasthakarmaṇo\'pi jñāna-sādhanatvātkāryatvamasti tathāpyāsaṅgasya
tathātvābhāvāduktaṁ kūṭadharmeṣv iti \| tad uktaṁ tīrthena---

> yathā buddhikṛtaṁ karma jñānasāhāyakārakam \|
>
> atha vā tatkṛtaṁ karma narakāyaiva jāyate \|\| iti \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** gṛhasthaḥ sarva eva
mādṛśa ity āha---gṛheṣv iti \|\|6\|\|

**\...**

**\|\| 4.25.7 \|\|**

**nārada uvāca---**

**bho bhoḥ prajāpate rājan paśūn paśya tvayādhvare \|**

**saṁjñāpitā' jīva-saṅghān nirghṛṇena sahasraśaḥ \|\|**

**śrīdhara-svāmī (bhāvārtha-dīpikā) :** karma-phaleṣu vairāgyam utpādya
brahma-vidyām upadeṣṭuṁ yogānubhāvena yajña-paśūn pratyakṣaṁ
pradarśyāha---bho bho iti \| saṁjñāpitān māritān \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prajāpata iti rājann iti
saṁbuddhidvayena na hi prajāpālane\'dhikṛtasya rājñaḥ
prajāntargatapaśvādīnāṁ māraṇamucitam iti bhāvaḥ \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** karma-phaleṣu vairāgyam
utpādayituṁ yoga-balena yajña-paśūn pratyakṣaṁ pradarśyāha---bho bho iti
\| saṁjñāpitān māritān \|\|7\|\|

**\...**

**\|\| 4.25.8 \|\|**

**ete tvāṁ sampratīkṣante smaranto vaiśasaṁ tava \|**

**samparetam ayaḥ-kūṭaiś chindanty utthita-manyavaḥ \|\|**

**śrīdhara-svāmī (bhāvārtha-dīpikā) :** ete tvāṁ saṁparetaṁ mṛtaṁ
saṁpratīkṣante \| vaiśasaṁ tvat-kṛtāṁ pīḍāṁ smarantaḥ \| tataś
cāyaḥ-kūṭair loha-yantra-mayaiḥ śṛṅgaiś chindanti chetsyanti \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** saṁpratīkṣate kadāyaṁ
mariṣyatīti vāṁchati \| kūṭo\'strī puṁjamāyādyeṣvadriśṛṅgeṣubhedayoḥ iti
yādavokteḥ \| kūṭo bāṇaviśeṣaḥ śṛṅgākāro bhavatīti svāmī ca \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kadāyaṁ mariṣyati ? iti
tvāṁ pratīkṣante \| vaiśasaṁ tvat-kṛtāṁ sva-śarīra-cchedam \| tataḥ
saṁparetaṁ tvām ayaḥ-kūṭaiḥ lauha-yantra-mayaiḥ śṛṅgaiś chindanti \|
vartamāna-nirdeśenāvilambata eva chetsyanti \|\|8\|\|

**\...**

**\|\| 4.25.9 \|\|**

**atra te kathayiṣye'mum itihāsaṁ purātanam \|**

**purañjanasya caritaṁ nibodha gadato mama \|\|**

**śrīdhara-svāmī (bhāvārtha-dīpikā) :** atrāsmin saṅkaṭe nistārakam amum
itihāsaṁ kathayiṣyāmi \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vaiṣayikakathāpriyamimaṁ
vaiṣayikakathayaiva prabodhayāmīti manasi vicārya tasyaiva
prācīnabarhiṣaḥ kathām eva kathāntarakalpanayāprastutapraśaṁsālaṅkāreṇa
tatprabodhe kāraṇīkurvannāha---atreti \| vastutas tu-tavaiva caritaṁ
kīdṛśasya purametaccharīraṁ svakarmaṇā janayatīti tasya puraṁjanasya
purātanaṁ mātṛgarbhapraveśātpūrvamapyārabhyety arthaḥ \| puraṁ
śarīramatati satataṁ viṣayīkṛtya vartata iti purātanamadhyātmaviṣayam
ity arthaḥ \| anyathā itihāsaḥ purāvṛttam iti kośātpunar uktiḥ syāt \|
ata-sātatyagamane ato yuc \| aprastutapraśaṁsā syātsā yatra prastutānugā
iti \| yatrāprastutapraśaṁsāprastutakathā prastutānugā prastute
paryavasyati tatrāprastutapraśaṁsālaṅkāro bhavatīty arthaḥ \|
yathātraivāprastutakathā rājakathā prastute\'dhyātmopākhyāne
paryavasyatīti \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatra tasya
śuddha-bhakty-adhikāritvam amanvāno mukti-sādhana-jñāna-miśrām eva
bhaktim upadeṣṭuṁ tādṛśīm eva kathām avatārayati atreti \| itihāsaṁ
purātanam iti munerna mithyā-vacanam \| pūrva-vṛttam idam
adhyātma-vāda-saṁvādy api prāyaḥ syād iti \| evam eva hi
tat-tat-kathādi-saṅgatiś ca syāt \| tathaiva vakṣyati prākārety ādi
\|\|9\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vaiṣayika-kathā-priyam
imaṁ vaiṣayika-kathayaiva prabodhayāmīti manasi vicārya tasyaiva
prācīnabarhiṣaḥ kṛtaṣṭam eva kathāntara-kalpanayā
aprastuta-praśaṁsālaṅkāreṇa tat-prabodhe kāraṇīkurvann āha---atreti \|
spaṣṭam \| vastutas tu te tavaiva caritaṁ kīdṛśasya puram etat śarīraṁ
sva-karmaṇā janayatīti tasya purañjanasya purātanaṁ mātṛ-garbha-praveśāt
pūrvam apy ārabhyety arthaḥ \|\|9\|\|

**\...**

**\|\| 4.25.10 \|\|**

**āsīt purañjano nāma rājā rājan bṛhac-chravāḥ \|**

**tasyāvijñāta-nāmāsīt sakhāvijñāta-ceṣṭitaḥ \|\|**

**madhvācāryaḥ (bhāgavata-tātparyam) :**

> deva-jīvābhimānī tu brahmaiva tu caturmukhaḥ \|
>
> manuṣyāṇāṁ tu jīvānām abhimānī purañjanaḥ \|\|
>
> sa tu rājā hareḥ putraś cāsurāṇāṁ kaliḥ svayam \|
>
> jīva-saṁsṛtivat tasmāt purañjana-kathāpi tu \|\|
>
> tasmāj jīva-sṛti-jñaptau purañjana-kathāṁ muniḥ \|
>
> nārado'śrāvayat tasmān nṛpaṁ prācīnabarhiṣam \|\|
>
> prāyas tu tat-kathā jīvo sthitā pratyekaśo'ti tu \|
>
> pratyekaṁ yat tu yujyeta tad unneyaṁ yathā tathā \|\|
>
> uktaṁ bhāgavate'py etaṁ purāṇe yāvad iṣyate \|
>
> pratyekaśas tu jīvānāṁ tad anyat tasya kevalam \|\| iti
> tantra-bhāgavate \|\|10\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tatra jīvasya viṣayāsaktyā
saṁsāraḥ sa ceśvarānugraheṇa nivartata iti vaktuṁ viparyaya-gṛhītasya
sākṣād bodhayitum aśakte rāja-vṛttāntam ivāha---āsīd iti \| purañjanādīn
svayam evetaḥ pañcame'dhyāye vyākhyāsyati, tathāpi sukha-grahaṇāya
yathopayogaṁ kiñcit kiñcid vyākhyāsyāmaḥ \| tatra sva-karmabhiḥ puraṁ
śarīraṁ janayatīti purañjano jīvaḥ \| na vijñātaṁ nāma yasya \| na ca
vijñātaṁ ceṣṭitaṁ yasya sa īśvaras tasya sakhā \| yad vā, vijñātaṁ
ceṣṭitaṁ jīva-preraṇādi-lakṣaṇaṁ yasya \| jīva-pāra-tantr
yasyānubhava-siddhatvāt \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra prakṛte
adhyātmādibhī rājamānatvādrājā, puraṁ svayogyānandapūrtiṁ janayiṣyati
vyaktīkariṣyatīti puraṁjana iti vā \| sakheti \| dvāsuparṇā sayujā
sakhāyau ity-ādiśruteḥ \| pakṣe vijñātaceṣṭito
nītiśāstraprasiddhavyāpāraḥ \| nāma-rūpādihīnasya sakhitvaṁ na
saṁjāghaṭīti tatrāha---yadveti \| pṛthu puru śravo yaśaḥ
dṛṣṭādṛṣṭasukhasādhanakarmādiśuśrūṣutvācchravaḥ śravaṇaṁ vā śravaḥ
kīrtiśravaṇayoḥ iti niruktiḥ \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** avijñāta iti nāma yasya
durjñeyatvād iti bhāvaḥ \|\|10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** āsīd iti purañjanādīn
svayam eva itaḥ pañcame'dhyāye vyākhyāsyate \| tad api sukha-grahaṇāya
yathopasthitaṁ vyākhyāsyāmaḥ \| purañjano jīvaḥ, adhyātmādibhir
virājamānatvād rājā \| śravo yaśaḥ
dṛṣṭādṛṣṭa-sukha-sādhana-karmādi-śuśrūṣatvāt, śravaḥ caraṇāravindaṁ ca
\| avijñātaṁ nāma yasya, na vijñātaṁ ceṣṭitaṁ yasya sa īśvaraḥ, tasya
sakhā \| yad vā, vijñātaṁ ceṣṭitaṁ jīva-preraṇādikaṁ yasya,
jīva-pāratantr yasyānubhava-sinddhatvāt \|\|10\|\|

**\...**

**\|\| 4.25.11 \|\|**

**so'nveṣamāṇaḥ śaraṇaṁ babhrāma pṛthivīṁ prabhuḥ \|**

**nānurūpaṁ yadāvindad abhūt sa vimanā iva \|\|**

**śrīdhara-svāmī (bhāvārtha-dīpikā) :** śaraṇaṁ bhogāyatanaṁ deham \|
pṛthivīṁ tad upalakṣitaṁ brahmāṇḍam \|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śaraṇaṁ vāsasthalaṁ vā \|
pṛthivīṁ karmabhūmiṁ babhrāmeti nānājanmavattvāt \| nānurūpam iti \|
kvāpi janmani svābhīpsitasamastasukhaprāptyadarśanāt iveti \|
śūkarādijanmanyapi viṣayānandāprāpyā vastuto vimanastvābhāvāt \| prabhuḥ
prabhavantyasmātkarmāṇīti \| pakṣāntare parapāpamardanasamarthaḥ \|
yadvānurūpaṁ duḥkhabhogamantareṇa sukhabhogayogyamanyatra
durgādilakṣaṇam \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śaraṇaṁ vāsa-sthalaṁ
sukha-bhogāyatanaṁ deham ca \| babhrāmeti nānā-janma-vṛttāt nānurūpam
iti kvāpi janmani svābhīpsita-samasta-sukha-prāpty-adarśanāt \| iveti
śūkarādi-janmany api viṣayānanda-prāptyā, vastuto vimanastvābhāvāt
\|\|11\|\|

**\...**

**\|\| 4.25.12 \|\|**

**na sādhu mene tāḥ sarvā bhūtale yāvatīḥ puraḥ \|**

**kāmān kāmayamāno'sau tasya tasyopapattaye \|\|**

**śrīdhara-svāmī (bhāvārtha-dīpikā) :** yāvatyaḥ puras tās tasya tasya
kāmasyopapattaye prāptyai asau sādhu na mene \| gavādi-dehānām
aihika-pāra-laukika-bhoga-bhogyatvābhāvāt \| tathā ca śrutiḥ---

> tābhyo gām ānayat tā abruvan na vai no'yam alam iti \|
>
> tābhyo'śvam ānayat tā abruvan na vai no'yam alam iti \|\| \[ai.u.
> 1.2.2\] iti \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śrutyarthaḥ---tābhyo
devatābhyaḥ gavādidehānāmasādhumananañca garbhadaśāyām eva mṛtaścāhaṁ
punar jātaḥ ity-ādiśrutes tatraiva jñānotpatteḥ \| pakṣe śatrusādhyatvāt
\|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yāvatīr yāvatyaḥ sarvatra
viṣayānanda-prāptāv api tasya tasya kāmasya upapattaye prāptyai sādhu na
mene gavādi-dehānāṁ bhoga-sādhana-yogyatvābhāvāt \| tathā ca śrutiḥ---

> tābhyo gām ānayat tā abruvan na vai no'yam alam iti \|
>
> tābhyo'śvam ānayat tā abruvan na vai no'yam alam iti \|\| \[ai.u.
> 1.2.2\] iti \|

tat-tad-dehānām asādhu-mananaṁ ca, garbha-daśāyām eva mṛtaś cāhaṁ punar
jātaḥ ity-ādi-śrutes tatraiva vivekotpatteḥ \|\|12\|\|

**\...**

**\|\| 4.25.13 \|\|**

**sa ekadā himavato dakṣiṇeṣv atha sānuṣu \|**

**dadarśa navabhir dvārbhiḥ puraṁ lakṣita-lakṣaṇām \|\|**

**śrīdhara-svāmī (bhāvārtha-dīpikā) :** himavato dakṣiṇeṣu sānuṣu \|
karma-kṣetre bhārata-varṣe \| puraṁ manuṣya-śarīram \| lakṣitāni dṛṣṭāni
sarvāṇi lakṣaṇāni yasyām \| andha-paṅgutvādi-doṣa-rahitām ity arthaḥ
\|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atra himavajjāḍya-rūpaṁ
pāpaṁ dakṣiṇe jāḍyamāndyatvaṁ bhavati tena samapāpapuṇyena mānuṣaṁ
bhavatīti bhāvaḥ \| ity artha iti \| aṅgahīnasyāsamarthatvena
karmayogyatvaṁ mlecchādidehasyāpi tathātvam iti bhāvaḥ \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sa ekadeti citsukhaḥ \|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** himavato himālayasya
dakṣiṇeṣu sānuṣu bhārata-bhūmau karma-tatratya-manuṣya-dehasyaiva
phala-sādhanatvāt, puraṁ manuṣya-deham \| lakṣitāni dṛṣṭāni lakṣaṇāni
yasyām iti paṅgv- andhādi-dehasya mlecchāntyajādi-dehasya ca vyāvṛttiḥ
\|\|13\|\|

**\...**

**\|\| 4.25.14 \|\|**

**prākāropavanāṭṭāla- parikhair akṣa-toraṇaiḥ \|**

**svarṇa-raupyāyasaiḥ śṛṅgaiḥ saṅkulāṁ sarvato gṛhaiḥ \|\|**

**śrīdhara-svāmī (bhāvārtha-dīpikā) :** tām anuvarṇayati tribhiḥ \| atra
kiñcit kiñcit sādṛśyam avalambya kathā-saundaryāya prākārādīni varṇyante
\| parikhair iti puṁstvam ārṣam \| akṣāṇīndriyāṇi gavākṣāḥ \|
tvag-ādayaḥ śarīrāvayavāḥ prākārādi-purāvayavatvena nirūpyante \|
svarṇādi-śṛṅgaiḥ śikharair yuktā ye gṛhās taiḥ saṅkulām iti \|
ādhārādi-cakrāṇi gṛhāḥ śṛṅgāṇi ca rājasādi-svabhāvā vivakṣitāḥ
\|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prākāro durgabhittiḥ \|
upavanamārāmaḥ ārāmaḥ syād upavanam iti kośāt \| aṭṭālo
bhittyantarbhūpradeśaḥ \| parikhā durgabahiḥ paritaḥ khātā nadī \| pakṣe
prākārāstvacaḥ \| upavanāni bahirviṣayā romāṇi \| aṭṭālo
mukhamuccaśironāsādimattvāt \| parikhā
virāgavivekādipraveśarodhakajaladurgādirūpā rāgādayaḥ guṇā vā \| gavākṣā
romarandhrāṇi \| toraṇāni pakṣmāṇi \| netrādīni dvārāṇi vā svargādyaiḥ
śṛṅgaiḥ pittakaphavātairdhātubhī rājasasāttvikatāmasasvabhāvairvā \|
ādhārādītyatrādinā svādhiṣṭānamaṇipūrakānāhataviśuddhibrahmarandhrāṇāṁ
grahaḥ \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prākārās tvacaḥ upavanāni
bahir viṣayāḥ aṭṭālo mukhaṁ, parikhaṁ guṇāḥ \| parikhair ity ārṣam \|
akṣā gavākṣāḥ roma-randhrāṇi toraṇāni netrādīni dvārāṇi svarṇādyaiḥ
śṛṅgaiḥ pitta-kapha-vātair dhātubhiḥ rājasa-sāttvika-tāmasaiḥ svabhāvair
vā gṛhair ādhāra-cakrādyaiḥ saṅkulāṁ vyāptām \|\|14\|\|

**\...**

**\|\| 4.25.15 \|\|**

**nīla-sphaṭika-vaidūrya- muktā-marakatāruṇaiḥ \|**

**kḷpta-harmya-sthalīṁ dīptāṁ śriyā bhogavatīm iva \|\|**

**śrīdhara-svāmī (bhāvārtha-dīpikā) :** nīlādibhiḥ kḷptā harmya-sthalī
yasyām \| aruṇaṁ māṇikyam \| sthalī hṛdayam \| nāḍyo nīlādi-bhāvena
nirūpyante tat tad viṣaya-vāsanā vā \| bhogavatīṁ nāgānāṁ purīm iva
\|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** viṣayavāsanānām api
sattvādiguṇavaṇesvabhāvavattvādanekavidhitvamālakṣyoktaṁ tattad iti \|
pakṣe bhogavatīmiveti vastutas tatra bhogā api na santīty arthaḥ
\|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** indranīlādibhī ratnaiḥ
kḷptā harmya-sthalyo yasyām samāsānta-vidher anityatvān na kap \|
aruṇa-māṇikyam \| sthalyo hṛdaya-kaṇṭha-bhrū-madhya-sthānāni nīlādayas
tad-varṇā nāḍyo jñeyāḥ \| bhogavatīm iveti vastu-vicārato bhogā api
tatra na santīty arthaḥ \|\|15\|\|

**\...**

**\|\| 4.25.16 \|\|**

**sabhā-catvara-rathyābhir ākrīḍāyatanāpaṇaiḥ**

**caitya-dhvaja-patākābhir yuktāṁ vidruma-vedibhiḥ**

**śrīdhara-svāmī (bhāvārtha-dīpikā) :** sabhā samāja-sthānam \| catvaraṁ
catuṣpathaḥ \| rathyā rāja-mārgaḥ \| ākrīḍāyatanaṁ dyūtādi-sthānam \|
āpaṇo haṭṭaḥ \| taiḥ \| caityaṁ janānāṁ viśrāma-sthānam \| dhvajeṣu
patākāḥ tābhiś ca yuktām \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sabhā rājopaveśasthānaṁ sā
cātra hṛdayaṁ tatraiva rājñaḥ puraṁjanasya jīvasya sthiteḥ \| catvaraṁ
catuṣpathaṁ \| tālvadhaḥsthalaṁ tatraiva
mukhanāsānayanakarṇamārgāścatvāraḥ \| yathā rājamārgaḥ
iḍāpiṅgalāsuṣumṇāḥ \| āyatanānīndriyagolakāḥ \| āpaṇo manogolakaḥ \|
caittyaṁ cittamadhyam \| dhvaje bhagavad-vaimukhya-rūpe saṁyuktāḥ
patākāḥ pañca kleśāḥ \| vidrumavedaya ādhārādicakramadhyasthalabhedāḥ \|
adharā iti kecit \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sabhā rājopaveśa-sthānam
\| sā cātra hṛdayaṁ, tatraiva rājñaḥ purañjanasya jīvasya sthiteḥ \|
catvaraṁ catuṣpathaṁ, tac cātra tālv-adhaḥ-sthalam \| tatraiva
mukha-nāsā-nayana-karṇa-mārgaś catvāraḥ \| rathyā rāja-mārgaḥ \|
iḍā-piṅgalā-suṣumṇā \| ākrīḍāyatanṇai dyūtādi-sthānāni indriya-golakāḥ
\| āpaṇo haṭṭo mano-golokaḥ \| caityaṁ viśrāma-sthānaṁ citta-madhyaṁ
dhvaje bhagavad-vaimukhya-rūpe saṁyuktāḥ patākāḥ pañca-kleśāḥ \|
vidruma-vedaya ādhārādi-cakra-madhya-sthala-bhedāḥ \|\|16\|\|

**\...**

**\|\| 4.25.17-20 \|\|**

**puryās tu bāhyopavane divya-druma-latākule \|**

**nadad-vihaṅgāli-kula- kolāhala-jalāśaye \|\|**

**hima-nirjhara-vipruṣmat- kusumākara-vāyunā \|**

**calat-pravāla-viṭapa- nalinī-taṭa-sampadi \|\|**

**nānāraṇya-mṛga-vrātair anābādhe muni-vrataiḥ \|**

**āhūtaṁ manyate pāntho yatra kokila-kūjitaiḥ \|\|**

**yadṛcchayāgatāṁ tatra dadarśa pramadottamām \|**

**bhṛtyair daśabhir āyāntīm ekaika-śata-nāyakaiḥ \|\|**

**śrīdhara-svāmī (bhāvārtha-dīpikā) :** atra ca
viṣaya-niṣṭha-buddhi-yogena jīvasya deha-saṁbandha iti vivakṣayā
viṣaya-vargaṁ bāhyopavanatvena nirūpayati \| tad viśeṣām srak-candanādīn
divya-druma-latādi-bhāvena \| śeṣaḥ kathālaṅkāraḥ \| bāhyopavane
pramadāṁ dadarśeti caturthenānvayaḥ \| nadatāṁ vihaṅgāli-kulānāṁ
kolāhalo yeṣu te jalāśayā yasmin \|\|17\|\|

hima-nirjharāṇāṁ vipruṣo bindavas tadvatā kusumākara-sambandhina vāyunā
calantaḥ pravālā viṭapāḥ śākhāś ca yeṣāṁ tair vṛkṣair nalinīnāṁ
sarasīnāṁ taṭeṣu sampat-samṛddhir yasmin \|\|18\|\|

anābādhe tat kṛta-bādhārahite \| muni-vratair ahiṁsraiḥ \| ātmaṇam
āhūtaṁ manyate yatra \|\|19\|\|

tatra pramadottamāṁ viṣaya-vivekavatīṁ buddhiṁ dadarśa \|
yadṛcchayāgatām iti tayoḥ sambandhasya durnirūpyatvaṁ darśayati \| tām
anuvarṇayati sārdhaiś caturbhiḥ \| daśabhir jñāna-karmendriyaiḥ \|
ekaikaṁ praty ekaṁ śatam anantā vṛttayās tāsāṁ nāyakaiḥ patibhiḥ saha \|
pāṭhāntare nāyikāḥ striyo yeṣāṁ taiḥ \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atra ca saṁsāre prakṛte vā
bāhyopavane pramadottamāmavidyāvṛttiṁ yadṛcchayā puraṁjano rājā
dadarśeti tayoḥ prāthamikasaṁbandhasya nirhetutvamuktam \| tena
kathāpakṣe he rājan yuṣmadvidhairupavane pramadottamā kadāpi nānetavyā
kathaṁcit svata eva prāptā dṛṣṭā vā syāccedātmadhikkāraḥ kartavyaḥ \|
adhyātmapakṣe---śabdasparśādibhogyavastuṣu buddhirna deyā \| daivāddattā
cedanutapanīyam iti vidhirvyaṁjitaḥ \|\| ahiṁsraur iti \|
pakṣe-puraṁjanasya puṇyavattvātpāpābhāvāc ca bhogā niṣkaṇṭakā eva \|
āhūtamātithyadānārtham \| adhyātmapakṣe\'pi
tānniṣkaṇṭakānbhogānsvīyakuṭuṁbabandhubrāhmaṇātithyādibhyo vibhajyaiva
yatra bhuṁkta \| ity arthaḥ \|\| tatropavane \| pāṭhāntare nāyikair iti
pāṭhe nāyikāś ca kecana vṛttiviśeṣāḥ \|\|17-20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** puryās tv iti sārdha-trikam \|
yadyapi buddhy-ādi-maya-liṅga-śarīreṇa sahaiva jīvasya sarvadā sthitiḥ
\| tathāpi manuṣya-śarīre prāpte te buddhy-ādayo vilakṣaṇā bhavantīti
apūrvavat tat-prāpti-nirdeśa iti jñeyam \|\|17\|\|

yadṛcchayā daivataḥ \| bhṛtyair iti sārdha-ṣaṭkam \|\|20\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atra ca
viṣaya-niṣṭha-buddhi-yogena jīvasya deha-saṁbandha iti vivakṣayā
bāhyopavana-bhūtaṁ viṣaya-vargaṁ viśiṣya varṇayati---puryā iti tribhiḥ
\| bāhyopavane pramadottamām avidyā-vṛttiṁ buddhiṁ yadṛcchayaivāgatāṁ
purañjano rājā dadarśeti tayoḥ prāthamika-sambandhasya nirhetutvam uktaṁ
tena \|

kathā-pakṣe---he rājan ! yuṣmad-vidhari upavane pramadottamā kadāpi
nānetavyā, kathañcit svata eva prāptyā dṛṣṭā spṛṣṭā vā syāc ced
ātma-dhikkāraḥ kartavyaḥ \|

adhyātma-pakṣe---śabda-sparśādi-bhogya-vastuṣu buddhir na deyā \| daivād
gatā ced anutapanīyam iti vidhir vyañjitaḥ \| kīdṛśe nadad iti
divya-drumeti rūpa-vaicitryaṁ nadad-vihaṅgeti śabda-vaicitryam \|
hima-nirjharāṇāṁ vipruṣo bindavas tadvatā kusumākara-vāyunā calantaḥ
prabālā viṭapāḥ śākhāś ca yeṣāṁ taiḥ vṛkṣaiḥ, nalinīnāṁ sarasīnāṁ taṭeṣu
sampat samṛddhir yasmin \| atra, hima-nirjhareti rasaḥ \| kusumākareti
gandhaḥ \| vāyuneti sparśaḥ \| calat-pravāleti vyañjitasya
pakṣi-puṣpa-phalādi-sadbhāvasyāvaśyakatvāt
śabdādi-viṣaya-pañcaka-vaicitryam eva jñeyam \| anābādhe
tat-kṛta-bādhā-rahite \| muni-vratair ahiṁsraiḥ \|

pakṣe---purañjanasya puṇyavattvāt \| pāpābhāvāc ca bhogāḥ niṣkaṇṭakā eva
\| kokila-kūjitaiḥ pānthaḥ ātmānam ātithya-dānārtham āhūtaṁ manyate \|

adhyātma-pakṣe'pi---tān niṣkaṇṭakān bhogān
svīya-kuṭumba-bandhu-brāhmaṇātithyādibhyaḥ vibhajyaiva yatra bhuṅkte ity
arthaḥ \| kūjitaiḥ yaśobhiḥ \| kīdṛśaiḥ ? daśabhir jñāna-karmendriyaiḥ
ekaikaṁ pratyekaṁ śatam anantā vṛttayas tāsāṁ nāyakaiḥ nāyikair iti
pāṭhe nāyikāḥ striyo yeṣāṁ taiḥ \|\|17-19\|\|

**\...**

**\|\| 4.25.21-25 \|\|**

**añca-śīrṣāhinā guptāṁ pratīhāreṇa sarvataḥ \|**

**anveṣamāṇām ṛṣabham aprauḍhāṁ kāma-rūpiṇīm \|\|**

**sunāsāṁ sudatīṁ bālāṁ sukapolāṁ varānanām \|**

**sama-vinyasta-karṇābhyāṁ bibhratīṁ kuṇḍala-śriyam \|\|**

**piśaṅga-nīvīṁ suśroṇīṁ śyāmāṁ kanaka-mekhalām \|**

**padbhyāṁ kvaṇadbhyāṁ calantīṁ nūpurair devatām iva \|\|**

**stanau vyañjita-kaiśorau sama-vṛttau nirantarau \|**

**vastrāntena nigūhantīṁ vrīḍayā gaja-gāminīm \|\|**

**tām āha lalitaṁ vīraḥ savrīḍa-smita-śobhanām \|**

**snigdhenāpāṅga-puṅkhena spṛṣṭaḥ premodbhramad-bhruvā \|\|**

**śrīdhara-svāmī (bhāvārtha-dīpikā) :** pañca-śīrṣāṇi vṛttayo yasya
tenāhinā prāṇena pratīhāreṇa pālakena guptām \| ṛṣabhaṁ bhartāram \|
aprauḍhāṁ ṣoḍaśa-vārṣikīm \|\|21\|\|

gandha-jñānādibhir buddhy-avayavaiḥ sunāsatvādi nirūpyate \| samaṁ
vinyastau racitau karṇau tābhyāṁ kuṇḍala-śobhāṁ dadhatīm \|\|22\|\|

anna-mayaṁ hi saumya manaḥ iti, yat kṛṣṇaṁ tad annasya
ity-ādi-śruty-anusāreṇa śyāmām ity uktam \| nūpuraiḥ kvaṇadbhyam \|
nūpureṇa pādāṅgulīyakānām apy upalakṣaṇād bahu-vacanam \|\|23\|\|

vyañjitaṁ kaiśoraṁ yauvanopakramo yābhyām \| samau ca vṛttau ca
\|\|24\|\|

tām āheti tayoḥ samvādoktiḥ sambandha-dārḍhyāya \| apāṅga eva puṅkho
mūla-prānto yasya kaṭākṣasya bāṇasya tena spṛṣṭo viddhaḥ \| premṇā
uccair bhramantī bhrūr dhanu-sthānīyā yasmiṁs tena \|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhartāraṁ
svasyopabhoktāraṁ patiṁ jīvam \| aprauḍhāmaparigṛhītapāṇim iva sthitām
\| yadvā---yathāprauḍhaiva kāntā patiṁ mohayati
tathaivāvidyāvṛttibuddhirjīvam ity arthaḥ \| kāma-rūpiṇīṁ
nityavividhaśṛṅgāradhāriṇīm \| pakṣe vividhavāsanāvatīm \|\|
gandhajñānādibhirbuddhivṛttibhirevāvayavaiḥ sunāsatvādi nirūpyate \|
rasāsvādacarvaṇāsaktayo dantāḥ \| sukapolatvaṁ buddheḥ svacchatā \|
ānanaṁ buddher agrabhāgaḥ \| samaṁ yathā syāttathā kauśalena
vinyastāviva yau karṇau kuṇḍalaśobhāṁ
pravṛttinivṛttiśāstrārthamavadhārayantīm \|\| piśaṅganīvīṁ pītāṁbarāṁ
rajoguṇamayasamastakarmāvṛtām \| suśrīṇīṁ śobhanaviṣayoparaktām \|
śyāmāṁ tamoguṇapracuratvāttacca tasyā jīvānprati
sūryasthānīyeśvarāvarakameghasthānīyatvāt \|
svāmicaraṇaistu---buddhimanasoraikyavivakṣayaiva śrutyavaṣṭaṁbhena
vyākhyātam iti jñeyam \| kvaṇadbhyām iti calatīmityābhyāṁ buddher
asthairyam eva śāstreṣu śabditam iti dyotitam \|\| stanau rāgadveṣau
yaduktam---

> iṁdriyasyeṁdriyasyārthe rāgadveṣau vyavasthitau \|
>
> tayorna vaśamāgacchettau hyasya paripanthinau \|\| iti \|

vyaṁjitakaiśorāvityata eva vṛddhasyāpi rāgadveṣau nityataruṇāveva loke
dṛśyete samau tulyau vṛttau vartulau ca \| pakṣe samaṁ tulyam eva vṛttaṁ
puṁmātramohanaṁ caritraṁ yayostau
nirantarāvatipīnatvānmūladeśe\'vakāśaśūnyau \| pakṣe vastutas
tayoraikyena nirbhadau \| yaduktaṁ---kāma eṣa krodha eṣa
rajoguṇasamudbhavaḥ iti nigūhantīm iti \| rāgadveṣāvapi
śiṣṭajanairhrīvinayābhyāṁ nihnūyete eva \|\| avidyāvṛttyā jīvaḥ
svamicchayaiva badhnāti na tu tamīśvaro balātkāreṇa tayā badhnātīti
vaktuṁ tayoḥ saṁbandhasya prakāram āha---tāmāheti \| snigdhena
snigdhatvādalabdhabhaṅgenāpāṅga-rūpeṇa puṅkhena tatparyantenāpi
kaṭākṣaśareṇa viddha ity arthaḥ \| yato vīraḥ vīratvād eva
tadapyutkrānta ity arthaḥ \| pakṣe bhogotsāhavattvādvīraḥ \|
ayamarthaḥ---avidyā khalu bhogyapadārthabhūtaṁ svaṁ darśayati jīvas
tatra surasabuddhyā bhoktṛtvamaṅgīkurvannanurajyati īśvarastu tatra
virasabuddhyā tato virajyatīti \|\|21-25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** snigdhena snigdhatvād
alabdha-bhaṅgenāpāṅga-rūpeṇa bāṇasya puṅkhena tat-paryanta-bhāgenāpi
spṛṣṭo viddha ity arthaḥ \|\|25\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pañca-śīrṣā ahiḥ
pañca-vṛttiḥ prāṇaḥ, tena pratīhāreṇa dvāra-pālena guptām rakṣitām \|
ṛṣabhaṁ svasyā upabhoktāram patiṁ jīvam aprauḍhām ity aprauḍhaiva kāntā,
yathā patiṁ mohayati tathaivāvidyā-vṛtti-buddhir jīvam ity arthaḥ \|
kāma-rūpiṇīṁ nitya-vividha-śṛṅgāra-dhāriṇīm \|

pakṣe, vividha-vāsanāvatīṁ, gandha-jñānādibhir buddhair vṛttibhir
evāvayavaiḥ sunāsatvādi rūpyate \| rasāsvāda-carvaṇāsaktayo dantāḥ,
sukapolatvaṁ buddheḥ svacchatā, ānanaṁ buddher agra-bhāgaḥ samaṁ yathā
syāt tathā dhātraiva kauśalena vinyastāv iva yau karṇau tābhyām
kuṇḍala-śobhāṁ bibhratīṁ, pravṛtti-nivṛtti-śāstrārtham avadhārayantīṁ
piśaṅga-nīvīṁ pītāmbarāṁ rajo-guṇa-maya-samasta-karmāvṛtāṁ śyāmām iti
buddheḥ śyāmatvāt, tac ca tasyā jīvān prati
sūrya-sthānīyeśvarāvaraka-megha-sthānīyatvāt kvaṇadbhyām iti calantīm
ity ābhyām buddher asthairyām eva śāstreṣu śabditam iti dyotitam \|

nūpurair iti bahu-vacanena pādāṅgulīyādīny apy upalakitāni \| stanau
rāga-dveṣau \| yad uktaṁ---

> indriyasyendriyasyārthe rāga-dveṣau vyavasthitau \|
>
> tayor na vaśam āgacchet tau hy asya paripanthinau \|\| \[gītā 3.34\]
> iti \|

vyañjita-kaiśorāv ity ata eva vṛddhasyāpi rāga-dveṣau nitya-taruṇāv eva
loke dṛśyete \| samau ca vṛttau vartulau ca \|

pakṣe---samaṁ tulyam eva vṛttaṁ puṁmātra-mohanaṁ caritraṁ yayos tau,
nirantarāvarti-pīnatvān mūla-deśe'vakāśa-śūnyau \|

pakṣe---vastutas tayor aikyena nirbhedau \| yad uktaṁ---kāma eṣa krodha
eṣa rajo-guṇa-samudbhavaḥ \[gītā 3.37\] iti \| nigṛhantim iti
rāga-dveṣāv api śiṣṭa-janair hrī-vinayābhyām nihnuyete eva \|

avidyā-vṛttyā jīvaḥ svam icchayaiva badhnāti, na tu tam īśvaras tayā
balātkāreṇa badhnātīti vaktuṁ tayoḥ sambandhasya prakāram āha---tām
āheti \| snigdho snigdhatvād alabdha-bhaṅgena apāṅga-rūpeṇa puṅkhena
tat-paryantenāpi kaṭākṣa-śareṇa biddha ity arthaḥ \|

pakṣe---bhogotsāhavattvād vīraḥ \| ayam arthaḥ---avidyā khalu
bhoga-padārtha-bhūtaṁ svaṁ darśayati \|jīvas tatra surasa-buddhyā
bhoktṛtvam aṅgīkurvan anurajyati \| īśvaras tu tatra virasa-buddhyā tato
virajyatīti \|\|21-25\|\|

**\...**

**\|\| 4.25.26 \|\|**

**kā tvaṁ kañja-palāśākṣi kasyāsīha kutaḥ sati \|**

**imām upa purīṁ bhīru kiṁ cikīrṣasi śaṁsa me \|\|**

**śrīdhara-svāmī (bhāvārtha-dīpikā) :** kutaḥ sthānād ihāgatāsi ? he
sati, puryāḥ samīpa-sthā **upa-purī** nūstām ālakṣya kiṁ kartum
icchasīty arthaḥ \|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yadyapi buddhyādibhiḥ
sahaiva jīvasya sarvadā sthitiḥ, tathāpi manuṣya-śarīra-sambandhino
buddhy-ādayo vilakṣaṇā bhavantīty anurāgeṇa ca tāṁ buddhim aparicinvann
iva pṛcchati---kā iti \| *ity artha* iti te vāsādi-rucis tarhy aham api
vāsa-kāma evaikākitvād atra na viśāmīti bhāvaḥ \| kañja-palāśākṣi satīti
saṁbuddhi-dvayena yauvanaṁ mudhā na neyaṁ satyās te svānurūpaḥ patir
grāhya eveti dhvanitam \| bhīru ity anena puryām ekākinī kathaṁ
tiṣṭheyam iti mā bhair dvitīyo\'ham āgato\'smīti dhvanyate \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yadyapi buddhy-ādibhiḥ
sahaiva jīvasya sarvadā sthitiḥ, tathāpi manuṣya-śarīra-sambandhinas te
buddhy-ādayo vilakṣaṇā bhavantīty anurāgeṇa ca tāṁ buddhim aparicinvann
iva pṛcchati---**kā tvam** ? iti \| **kutaḥ** sthānād ihāgatāsi ? he
**sati**, puryāḥ samīpa-sthā **upa-purī** bhūmiḥ, tām avalambya **kiṁ**
kartum icchasi ? \|\|26\|\|

**\...**

**\|\| 4.25.27 \|\|**

**ka ete'nupathā ye ta ekādaśa mahā-bhaṭāḥ \|**

**etā vā lalanāḥ subhru ko'yaṁ te'hiḥ puraḥ-saraḥ \|\|**

**śrīdhara-svāmī (bhāvārtha-dīpikā) :** te tava ye'nupathā anuvartina
ete ke \| ekādaśo mahān bhaṭo bṛhad-balatvena vakṣyamāṇo yeṣu daśasu te
\| buddher manasaḥ pṛthag upādāṇaṁ buddhi-paricāra-kendriya-sahāyatayā
tat paricārakatva-vivakṣayā \|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anupathā ityanenaite
pataya iti \| subhrū iti \| lalanāḥ savilāsā apyetāstadapi tvam eva
subhrūtvena svāminī pratīyase \| yaste puraḥ saraḥ so\'hiḥ hinoti
satataṁ gacchatīti hiḥ na hiryasmātsohirasthiro\'to nāyam api patitvena
varaṇīya ityasūci \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** anupathā anuvartina
ekādaśo mahā-bhaṭo yeṣv iti bṛhad-balatvena vakṣyamāṇaṁ mana ālakṣya,
lalanāś ceṣṭy itīndriya-vṛttīr ālakṣya \| ahiḥ krīḍopakaraṇībhūta iti
prāṇam ālakṣya praśnaḥ \|\|27\|\|

**\...**

**\|\| 4.25.28 \|\|**

**tvaṁ hrīr bhavāny asy atha vāg-ramā-patiṁ**

**vicinvatī kiṁ munivad raho vane \|**

**tvad-aṅghri-kāmāpta-samasta-kāmaṁ**

**kva padma-kośaḥ patitaḥ karāgrāt \|\|**

**śrīdhara-svāmī (bhāvārtha-dīpikā) :** tvaṁ hrīḥ kiṁ patiṁ dharmaṁ
vicinvatī, athavā bhavānī patiṁ śivaṁ vicinvatī, athavā kiṁ vāk
sarasvatī, patiṁ brahmāṇam, ramā-patiṁ viṣṇum \| munir iva saṁyatā satī
\| kathaṁ-bhūtaṁ patim ? tvad-aṅghri-kāmenaiva tvat-kṛtayā
tvad-aṅghri-kāmanayaiva prāptāḥ samastāḥ kāmā yena tam \|\|28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** loke
hyavivekātsvabuddhyatkarṣābhimāno\'khilasyāstīti
puraṁjanavākyenābhivyaṁjayati---tvaṁ hrīr iti \| tasyā
mukhanetrādyāvaraṇavyaṁjitāṁ hriyamālakṣyāha---na tvaṁ hrīmatī kiṁ tu
sākṣātsvayaṁ hrīre va māṁ mohayantī satī kiṁ patiṁ dharmaṁ vicinvatī
atra vane raho varttase iti \| svabuddhivṛttimādhuryaiḥ
svamohanaprapañcaiḥ \| bhavānīti saundaryamālakṣyoktiḥ \| vāgiti tasyā
mahābuddhimattvamālakṣya \| lakṣmīr iti mahāsaṁpattimālakṣya \|
tvad-aṅghrīti loke\'pi svabuddhibalādhīnam eva sarvamaiśvaryaṁ
sarvasyeti prasiddhaḥ \| kveti \| padmakośo līlākamalaṁ sa ca jīvasya
viveka eva tayā tadalakṣitam eva svahastavaśīkṛtya dūrataḥ kṣipta iti
jñeyam \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** loke hy avivekāt svasya
buddhir utkṛṣṭeti sarvasyābhimatir iti purañjana-vākyenābhivyañjayati \|
tvaṁ hrīr iti tasyā mukha-netrādy-āvaraṇa-vyañjitāṁ hiryam ālakṣya, na
tvaṁ hrīmatī, kintu sākṣāt svayaṁ hrīr eva māṁ mohayantī satī kiṁ-patiṁ
dharmaṁ vicinvatī, atra vane raho vartase iti
sva-buddhi-vṛtti-mādhuryaiḥ sva-mohana-prapañcaḥ \|

athavā, bhavānīti saundaryam ālakṣyoktiḥ \| patiṁ śivaṁ vicinvatī, kiṁ
vāk sarasvatī tasyā mahā-buddhimattām ālakṣya patiṁ brahmāṇam, ramā
lakṣmīr iti mahā-sampattim abhilakṣya patiṁ viṣṇum \| munir iva saṁyatā
satī \| kathaṁ-bhūtaṁ patim ? tvad-aṅghri-kāmanayaiva prāptāḥ samastāḥ
kāmā yena tam \| loke'pi sva-buddhi-balādhīnam eva sarvam aiśvaryaṁ
sarvasyeti bruvate \| kveti padma-kośo līlā-kamalaṁ sa ca jīvasya viveka
eva, tayā tad-alakṣitam eva sva-hasta-vaśīkṛtya dūrataḥ kṣipta iti
jñeyam \|\|28\|\|

**\...**

**\|\| 4.25.29 \|\|**

**nāsāṁ varorv anyatamā bhuvi-spṛk**

**purīm imāṁ vīra-vareṇa sākam \|**

**arhasy alaṅkartum adabhra-karmaṇā**

**lokaṁ paraṁ śrīr iva yajña-puṁsā \|\|**

**śrīdhara-svāmī (bhāvārtha-dīpikā) :** he varoru, āsāṁ madhye tvam
anyatamāpi na sambhavasi \| yato bhuvi-spṛk \| nahi devatā bhuvaṁ
spṛśanti \| vīra-vareṇa mayā \| nanu tvam akarmā kathaṁ tvayā
sahālaṅkaromīti cet tatrāha \| adabhram analpaṁ karma tvat-saṅgād yasya
mama tena svato'karmatvena tvat-saṅgāt sa-karmā bhavāmīty arthaḥ \|
paraṁ vaikuṇṭham \|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tvad-anurūpo\'ham eveti
vaktuṁ svakṛtaṁ sandehaṁ svayam eva nirasyati---tāsām iti \| he varoru
iti patnībhāvenoktam \| pakṣe kiñcidvivekaprāptyā svabuddhiṁ na
sarvotkṛṣṭāṁ manyate lokaḥ, kiṁ tu svānurūpām eveti bhāvaḥ \| tad
uktam---

> yadā kiṁcijjñohaṁ dvipa iva madāndhaḥ samabhavaṁ tadā
> sarvajño\'smītyabhavadavaliptaṁ mama manaḥ \|
>
> yadā kiñcitkiñcid budhajanasakāśādavagataṁ tadā mūrkho\'smīti jvara
> iva mado me vyapagataḥ \|\|

iti bhartṛhariṇā \| svāmivyākhyāne nanvityāśaṅkyety artha iti samāhitam
\| tatrāyaṁ bhāvaḥ---yathā dāhaśaktirahitam api lohamagnisaṅgena dāhakaṁ
bhavati tathā mamākarmaṇo\'pi vijñānaṁ yajñaṁ tanute ity-ādiśruteḥ
kriyāśaktimatyāstava saṅgātkriyāvattvaṁ nādbhutam iti jñeyam \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tvad-anurūpo'ham eveti
vaktuṁ sva-kṛtaṁ sandehaṁ svayam eva nirasyati---nāsām iti \| he varoru,
yatas tvam bhuvi-spṛk \| na hi devatā bhuvaṁ spṛśanti \| vīra-vareṇa
mayā \| paraṁ vaikuṇṭham \| pakṣe---kiñcid viveka-prāptyā sva-buddhiṁ na
sarvotkṛṣṭāṁ manyate lokaḥ kintu svānurūpām eveti bhāvaḥ \|\|29\|\|

**\...**

**\|\| 4.25.30 \|\|**

**yad eṣa māpāṅga-vikhaṇḍitendriyaṁ**

**savrīḍa-bhāva-smita-vibhramad-bhruvā \|**

**tvayopasṛṣṭo bhagavān mano-bhavaḥ**

**prabādhate'thānugṛhāṇa śobhane \|\|**

**śrīdhara-svāmī (bhāvārtha-dīpikā) :** yad yasmāt tavāpāṅgena
vikhaṇḍitam indriyaṁ mano yasya taṁ māṁ mano-bhavo bādhate \| atha
tasmād anugṛhāṇa \| sa-vrīḍaṁ yad bhāvena premṇā smitaṁ tena vibhramantī
yā bhrūs tayopasṛṣṭaḥ preritaḥ \|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** indriyaṁ cakṣuḥ \| pakṣe
vikhaṇḍitajñānacakṣupaṁ manobhavo vaiṣayikīvāsanopaspṛṣṭaḥ
tayaivādhikyena nirmito māṁ bādhate\'nugṛhāṇa tvadīyān
śabdasparśānupabhoktuṁ labheyety arthaḥ \| vastuto na gṛhāṇa svabhaginīṁ
vidyāṁ darśayeti daivaghaṭitīrthaḥ \| yadeṣa tepāṅgeti arthopaspṛṣṭa iti
prabādhate\'tho anugṛhāṇeti prathamatṛtīyacaturthacaraṇeṣu pāṭho dṛśyate
tatra tvayeti citsukhasaṁmataḥ \| kintu yadeṣa te\'pāṅgeti athopasṛṣṭa
iti prabādhate mānugṛhāṇetyeva pāṭhaḥ svāmisammato lakṣyate \| śobhane
iti \| madanugraheṇaiva tava śobhanatvaṁ setsyatyanyathā neti bhāvaḥ \|
bhagavāniti manobhavasya durjayatvaṁ vakti \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yad eṣa te'pāṅgeti \| athopaspṛṣṭa
iti prabādhate'thānugṛhāṇeti prathama-tṛtīya-caturtha-caraṇeṣu pāṭhā
dṛśyante \| tatra tvayeti cit-sukha-saṁmataś ca \| kintu yad eṣa
te'pāṅgeti athopasṛṣṭā iti prabādhate mānu-gṛhāṇety eva pāṭhāḥ
svāmi-saṁmatā lakṣyante \|\|30\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yad yasmāt tavāpāṅgena
vikhaṇḍitam indriyaṁ cakṣur yasya taṁ māṁ mano-bhavo madanas tvayā
upaspṛṣṭaḥ preritaḥ san bādhate \| pakṣe, vikhaṇḍita-jñāna-cakṣuṣaṁ
mano-bhavo vaiṣayikī vāsanā upaspṛṣṭas tvayaivādhikyena nirmito māṁ
bādhate, ato'nugṛhāṇa tvadīyān śabda-sparśādīn upabhoktuṁ labheyety
arthaḥ \| vastutas tu anugṛhāṇa sva-bhaginīṁ vidyāṁ sandarśayeti
daiva-ghaṭito'rthaḥ \|\|30\|\|

**\...**

**\|\| 4.25.31 \|\|**

**tvad-ānanaṁ subhru sutāra-locanaṁ**

**vyālambi-nīlālaka-vṛnda-saṁvṛtam \|**

**unnīya me darśaya valgu-vācakaṁ**

**yad vrīḍayā nābhimukhaṁ śuci-smite \|\|**

**śrīdhara-svāmī (bhāvārtha-dīpikā) :** yad vrīḍayā sanmukhaṁ na bhavati
tad ānanam unnīya me darśaya \| śobhane bhruvau yasmin \| sutāre
śobhana-kanīnike locane yasmin \| vyālambino dīrghā ye'lakās teṣāṁ
vṛndena saṁvṛtam \| valgūni vācakaṇi vākyāni yasmin \|\|31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** smṛtibhraṣṭasya kāmino
jīvasya vaiyagryaṁ darśayati---tad iti \| valgu manoharaṁ yathā
syāttathā vaktīti \| tat yadānanaṁ tavedaṁ mamābhimukhaṁ neti
bhagavatyavidya devi madīyacinmayajñānānandabhogādahaṁ tvayā vaṁcita eva
kiṁ tu svīyāṁ rūpādiviṣayasaṁpattiṁ saṁprati madbhogyatvene pakalpaya
alametāvatā vākyena \| tavānanamity-ādinā rūparasagandhasparśānāṁ
vācakamitiśabdasya ca bhogaprārthanābhivyaṁjitā \| śucismite iti \|
śṛṅgārajanakasmitāyāstava darśanena mama dhairyaṁ manobhavenāpanītam iti
bhāvaḥ \| pakṣe śuciṣu hariparāyaṇeṣu smitamaho ete matto bibhyata eva
bhaktiratā ity evaṁrūpamīṣaddhasanaṁ yasyāḥ sā tathā \| yadvā---śucīnāṁ
smitamaho kiṁ kurvatīyaṁ lokaṁ mohayatītyevaṁ yasyāṁ sā śucismitā
tatsambuddhau tathā \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** smṛti-bhraṣṭasya kāmino
jīvasya vaiyagryaṁ darśayati---tvad iti \| valgu manoharaṁ yathā syāt
tathā vaktīti tat \| yad-ānanaṁ tad evaṁ na mamābhimukham iti bhagavaty
avidye devi madīya-cinmaya-jñānānanda-bhogād ahaṁ tvayā vañcita eva,
kintu svīyāṁ rūpādi-viṣaya-sampattiṁ samprati sad-bhogyatvenopakalpaya
\| alam etāvatā vāmyena tatrānanam ity-ādinā rūpa-rasa-gandha-sparśānāṁ
vācakam iti śabdasya ca bhoga-prārthaābhivyañjitā \|\|31\|\|

**\...**

**\|\| 4.25.32 \|\|**

**nārada uvāca---**

**itthaṁ purañjanaṁ nārī yācamānam adhīravat \|**

**abhyanandata taṁ vīraṁ hasantī vīra mohitā \|\|**

**śrīdhara-svāmī (bhāvārtha-dīpikā) :** he vīra, sāpi taṁ dṛṣṭvā mohitā
satī tam āha \|\|32\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** adhīravad iti cidrūpatvāt
\| vastuto dhīra evāyam ity arthaḥ \| he vīreti \| hāsyābhiprāyaṁ nāyaṁ
vīradharmo\'sti yadyajñe niraparādhānpaśūn hinaḥ sīti bhāvaḥ \|
yadvā---viduraṁ prati maitreyāmantraṇaṁ kāmakathā-śravaṇe sākāṅkṣo mā
bhūstvaṁ jitendriyavaryosīti bhāvaḥ \| yad vā, vīreṇa viśiṣṭamīraṁ
jñānaṁ yasya tena mohitety arthaḥ \| yathā viṣayamādhuryaistayā
jīvo\'nuraṁjitas tathā cinmādhuryairjīvenāpi sānuraṁjitety arthaḥ
\|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** adhīravat, vastutas tu
cid-rūpatvād bhīrum eva \| he vīreti \| tavaiva katheyaṁ kathyata iti
dhvaniḥ \| mohiteti yathā viṣaya.māyāis tayā jīvo'nurañjitas tathā
cin-.māyāir jīvenāpi sānurañjitety arthaḥ \|\|32\|\|

**\...**

**\|\| 4.25.33 \|\|**

**na vidāma vayaṁ samyak kartāraṁ puruṣarṣabha \|**

**ātmanaś ca parasyāpi gotraṁ nāma ca yat-kṛtam \|\|**

**śrīdhara-svāmī (bhāvārtha-dīpikā) :** yat pṛṣṭaṁ kasyāsīty anena kasya
putrī gotra-jeti kā tvam iti ca kiṁ nāmāsīti tatrāha \| ātmano mama
parasya tavāpi kartāraṁ samyaṅ na vidmaḥ \| gotraṁ nāma ca yat kṛtaṁ
bhavati taṁ ca na vidmaḥ \|\|33\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yatpṛṣṭaṁ kasyāsīti tatra
neti \| kathāpakṣe kasyacinmunermohanārthamāyātāyāḥ kasyāścidapsarasa
iyaṁ kanyeti rājā jānīte sma \| adhyātmapakṣe yā jīvajñānamāvṛṇīte sā
kathamahamīśvaraṁ jānāmīti vyāhartumarhatu \| gotram iti \|
kiṅgotrajāhaṁ, kiṁnāmeti kinnāmnī cāham iti na vidmaḥ \| puruṣarṣabheti
\| tvaṁ hi puruṣaśreṣṭhatvājjānīhīti strīṇāṁ mandabuddhitvasya yoṣāhaṁ
mandadhīrhare iti kathaṁ paśyemahi striyaḥ ityādī prasiddher iti bhāvaḥ
\|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** itihāsa-pakṣe purañjana-bhogārthaṁ
parokṣeṇa kācid evaṁ nirmiteti na vidāmety uktam \|\|33\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yat pṛṣṭaṁ kasyāsīti
kāsīti, tatrāha--- na vidāmeti \| kathā-pakṣe---kasyacin muner
mohanārthamāyātāyāḥ kasyāścid apsarasa iyaṁ kanyeti vā jānīte sma \|
adhyātma-pakṣe---yā jīva-jñānam āvṛṇīte sā katham īśvaram ahaṁ jānāmīti
vyāhartum arhatu \| gotram iti kiṁ gotrajāhaṁ nāmeti kiṁ nāmnī cāham iti
na vidāma \|\|33\|\|

**\...**

**\|\| 4.25.34 \|\|**

**ihādya santam ātmānaṁ vidāma na tataḥ param \|**

**yeneyaṁ nirmitā vīra purī śaraṇam ātmanaḥ \|\|**

**śrīdhara-svāmī (bhāvārtha-dīpikā) :** ātmano mama śaraṇam iyaṁ purī
yena nirmitā taṁ ca na vidmaḥ \|\|34\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tarhi kiṁ jānāsītyata
āha---iheti \| kathāpakṣe tenaiva kenacinmuninā kardameneva
viṣayabhogārthaṁ purīyaṁ yogabalena nirmiteti rājā jānīte sma \|
ayamāśayaḥ---kālaḥ karma svabhāvaḥ prakṛtirguṇā īśvaro vā kartetyahaṁ na
jānāmi, kiṁ tvajñānenātmani kalpitam iti \| iha puri santaṁ
vidyamānamātmānam eva vayaṁ vidāma \| tato mattaḥ paramanyaṁ na
vidāmetyanvayaḥ \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tarhi kiṁ jānāsīty ata
āha---ihādyeti yanātmanaḥ svasya mama vā śaraṇam āspadaṁ purī nirmitā
taṁ na vidāmeti \| kathā-pakṣe---tenaiva kenacin muninā kardamenaiva
viṣaya-bhogārthaṁ pūrīyaṁ yoga-balena nirmiteti rājā jānīte sma
\|\|34\|\|

**\...**

**\|\| 4.25.35 \|\|**

**ete sakhāyaḥ sakhyo me narā nāryaś ca mānada \|**

**suptāyāṁ mayi jāgarti nāgo'yaṁ pālayan purīm \|\|**

**śrīdhara-svāmī (bhāvārtha-dīpikā) :** yat pṛṣṭaṁ ka ete anupathā iti
tatrāha---eta iti \|\|35\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mānadeti \| mama mānaṁ
tvayā kāryam eveti bhāvaḥ \| sakhāyaḥ indriyāṇi \| sakhyastadvṛttayaḥ \|
nāgaḥ prāṇaḥ \| mayi saparikarāyāṁ suptāyāṁ satyāṁ jāgarti svapne
indriyāṇāṁ laye suṣaptau manobuddhyor api laye prāṇo virājata eva
\|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yat pṛṣṭaṁ ka ete
anupathā iti tatrāha---eta iti \| sakhāya indriyāṇi sakhyas tad-vṛttayaḥ
\| nāgaḥ prāṇaḥ mayi saparikarāyāṁ suptāyāṁ satyāṁ jāgarti \| svapne
indriyāṇāṁ laye suṣuptau mano-buddhyor api laye prāṇo virājata eva
\|\|35\|\|

**\...**

**\|\| 4.25.36 \|\|**

**diṣṭyāgato'si bhadraṁ te grāmyān kāmān abhīpsase \|**

**udvahiṣyāmi tāṁs te'haṁ sva-bandhubhir arindama \|\|**

**śrīdhara-svāmī (bhāvārtha-dīpikā) :** āstāṁ nāma-gotrādi, yad
atrāgato'si etad diṣṭyā bhadraṁ tāvat \| grāmyān indriya-grāmārhaṇ \|
udvahiṣyāmi sampādayiṣyāmi \| sva-bandhubhiḥ sakhibhiḥ sakhībhiś ca
\|\|36\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** diṣṭyā bhāgyenaivāgataṁ
manuṣyaśarīraṁ prāpnotīti \| ariṁ śatrūṁ dāmyatīti tathā \| mām api
kāmoriḥ pīḍayati tasya damanaṁ kurv iti bhāvaḥ \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tāṁs te'ham ity atra snehān iti
kvacit \|\|36\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** diṣṭyā bhāgyenaiva āgataḥ
manuṣya-śarīraṁ prāpto'sīti \| udvahiṣyāmi sampādayiṣyāmi \|
sva-bandhubhiḥ sakhibhiḥ sakhībhiś ca \|\|36\|\|

**\...**

**\|\| 4.25.37 \|\|**

**imāṁ tvam adhitiṣṭhasva purīṁ nava-mukhīṁ vibho \|**

**mayopanītān gṛhṇānaḥ kāma-bhogān śataṁ samāḥ \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** samāḥ saṁvatsarān \| manuṣya-deha-praveśāc chatam
ity uktam \|\|37\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** manuṣyadehapraveśācchatam
ity uktam \| vibho iti \| vyāpakatvāttvaṁ jānīpa eva \| yadvā---viśeṣeṇa
bhātīti vyutpatterna hi nārīṁ vinā naro bhātītyato\'haṁ te svīkāryaiveti
bhāvaḥ \|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

**\...**

**\|\| 4.25.38 \|\|**

**kaṁ nu tvad-anyaṁ ramaye hy arati-jñam akovidam \|**

**asamparāyābhimukham aśvastana-vidaṁ paśum \|\|**

**śrīdhara-svāmī (bhāvārtha-dīpikā) :** pravṛtti-svabhāvatvān
nivṛtti-nindā-pūrvakaṁ tat-saṅgam abhinandati, kam iti pañcabhiḥ \|
tvatto'nyaṁ kaṁ nu ramaye arati-jñaṁ naiṣṭhikam \| akovidam
aniṣiddha-sukha-tyāginam \| samparāyo mṛtyus tad anabhimukhaṁ
para-loka-cintāśūnyam \| aśvastana-vidaṁ śva idaṁ kartavyam itīha
loka-cintāśūnyam \| ata eva paśu-tulyam \|\|38\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kathāpakṣe---samprati
patiṁvaraivāhamakasmātprāptaṁ svasadṛśaṁ tvāṁ paśyantī
nānyamanveṣayāmīty āha---kam iti \| adhyātmapakṣe---buddhiriyaṁ rājasī
kiñcitsattvamiśratvāddhārmikaiveti tāmasyā sāttvikyā ca buddhyā vṛtaṁ
pumāṁsaṁ nindati kam iti pañcabhiḥ \| sthāvarayonigatatvādaratijñaṁ
paśvādiyonigatatvena ratijñatve\'py akovidaṁ vipravaṇigādijātitvena
kovidatve\'pi samparāyo mṛtyustadanabhimukhaṁ śarīram ity arthaḥ \|
kṣatriyatvena vīratve\'py aśvastanavidaṁ śvaḥ paraśvo vā maraṇānantaraṁ
me kiṁ bhaviṣyatīti jñānaśūnyatvādadhārmikam ity arthaḥ \|
paśutulyatvātpaśum \|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kathā-pakṣe---samprati
patiṁ-varaivāham akasmāt prāptaṁ sva-sadṛśaṁ tvāṁ paśyantī nānyam
anveṣayāmīty āha---kam iti \|

adhyātma-pakṣe---tu buddhir iyaṁ rājasī kiñcit sattva-miśratvād
dhārmikaiveti tāmasyā sāttvikyā ca buddhyā āvṛtaṁ pumāṁsaṁ nindati---kam
iti pañcabhiḥ \| sthāvara-yoni-gatatvād aratijñaṁ
paśv-ādi-yoni-gatatvena ratijñatve'py akovidam \|
vipra-vaṇij-ādi-jñātitvena kovidatve'pi samparāyo yuddhaṁ
tad-anabhimukham avīram ity arthaḥ \| kṣatriya-jātitvena vīratve'pi
aśvastana-vidaṁ śvaḥ paraśvo vā maraṇānantaraṁ me kiṁ bhaviṣyatīti
jñāna-śūnyatvād adhārmikam ity arthaḥ \| paśu-tulyatvāt paśum \|\|38\|\|

**\...**

**\|\| 4.25.39 \|\|**

**dharmo hy atrārtha-kāmau ca prajānando'mṛtaṁ yaśaḥ \|**

**lokā viśokā virajā yān na kevalino viduḥ \|\|**

**śrīdhara-svāmī (bhāvārtha-dīpikā) :** atra gārhasthye \| prajānandaḥ
putra-sukham \| amṛtaṁ mokṣaḥ \| kevalino yatayaḥ \|\|39\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** trivargasādhakaṁ
gārhasthyamabhinandati---dharma iti \| prajārthakaratyuttha ānandaḥ
putrapautrādilālana-rūpa ānando vā amṛtamadanīyaṁ yajñaśiṣṭā hi amṛtaṁ
yajñaśeṣe syātpīyūṣe salile dhṛte iti medinī \| lokā yāgādiprāpyāḥ
kevalina udarambhariṇo vā \| yānna vidurityatiduḥkhaprāpyasya
caturthapuruṣārthasyānabhinandanāt sāttvikī buddhir api ninditā \|
adhyātmapakṣe---trivargasyopapādanamavidyayaivetyuktam \|\|39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** trivarga-sādhakaṁ
gārhasthyam abhinandati---dharma iti \| prajārthako raty-uttha ānandaḥ
putra-pautrādi-lālana-rūpa ānando vā amṛtam adanīyaṁ yajña-śiṣṭādi \|
amṛtaṁ yajña-śeṣe syāt pīyuṣe salile ghṛte iti medinī \| lokā
yāgādi-prāpyāḥ \| kevalino yatayo yān na vidur ity atiduḥkha-prāpyasya
caturtha-puruṣārthasyānabhinandanāt sāttvikī buddhir api ninditā \|
adhyātma-pakṣe---trivargasyopapādanam avidyayaivety uktam \|\|39\|\|

**\...**

**\|\| 4.25.40 \|\|**

**pitṛ-devarṣi-martyānāṁ bhūtānām ātmanaś ca ha \|**

**kṣemyaṁ vadanti śaraṇaṁ bhave'smin yad gṛhāśramaḥ \|\|**

**śrīdhara-svāmī (bhāvārtha-dīpikā) :** gṛhāśrama iti yad etat kṣemārhaṁ
śaraṇam āśr ayaṁ vadanti \|\|40\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sarvāśramopajīvyatvāt
gṛhāśrama eva śreyān ity āha---pitr iti \| asminbhave manuṣyajanmani
yatkṣemaṁ śaraṇaṁ vadanti sa gṛhāśramaḥ yaś ca yajñakartṛtvena
sarvasukhado gṛhastha ity uktamanena \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** gṛhāśramas tu sarveṣāṁ
sukhada ity āha---pitr iti \| asmin bhave manuṣya-janmani yat kṣemaṁ
śaraṇam vadanti sa gṛhāśramaḥ \|\|40\|\|

**\...**

**\|\| 4.25.41 \|\|**

**kā nāma vīra vikhyātaṁ vadānyaṁ priya-darśanam \|**

**na vṛṇīta priyaṁ prāptaṁ mādṛśī tvādṛśaṁ patim \|\|**

**vaṁśīdharaḥ (bhāvārtha-dīpikā-prakāśaḥ) : vadānyaṁ**
putra-kalatrādy-abhīṣṭa-dāna-śīlaṁ guṇavān dāna-śīlaś ca vadānyaḥ puruṣo
mataḥ ity-ukteḥ \| tatrāpi **priya-darśanaṁ** sundaraṁ
strī-priya-rati-sukha-sākṣāt-kārakaṁ vā **prāptaṁ** kāka-tālīyenāvāptaṁ
svayaṁ kā vīra ti yuvāvasthatvena kāma-ripu-dalana-samarthaṁ tvām ahaṁ
vṛṇomīti bhāvaḥ \|\|41\|\|

---------------------------------------------------------------------------------------------------------------------

*na katamenāpi vyākhyātam.*

**\...**

**\|\| 4.25.42 \|\|**

**kasyā manas te bhuvi bhogi-bhogayoḥ**

**striyā na sajjed bhujayor mahā-bhuja \|**

**yo'nātha-vargādhim alaṁ ghṛṇoddhata-**

**smitāvalokena caraty apohitum \|\|**

**śrīdhara-svāmī (bhāvārtha-dīpikā) : bhogi-bhogayoḥ** sarpa-dehākārayos
tava **bhujayor** yan **na sajjed** evaṁ-bhūtaṁ **kasyāḥ striyā manaḥ**
syāt ? na kasyā api \| **yo** bhavān **anātha-vargā** dīna-stomāḥ, teṣām
**ādhim** **alam** atyartham **apohituṁ** sarvatra **carati** \| kena
apohitum ? **ghṛṇayā** **uddhato**'tiśayito yaḥ
**smita**-pūrvako'**valokaḥ,** tena \|\|42\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *dīna-stomā* asmad-ādayaḥ
\| **ādhim** antaḥ-pīḍām **apohituṁ** dūrīkartuṁ \| kena ?
**smitāvalokena** \| he **ghṛṇoddhata** ! kṛpayojjṛmbhita ! iti vā \|
**mahābhuja** iti svasyāliṅgana-sukham āha \| yad vā, mat-saṅgena mahaṁ
kāmotsavam ā sarvato bhokṣyatīti tayā asūci \|\|42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : bhogi-bhogayoḥ**
sarpa-śarīrākārayos tava **bhujayoḥ** **kasyāḥ striyā mano** na syāt,
bhavac ca sat kasyā **na sajjed** ity āvṛttyā anvayaḥ \| **yo** bhavān
**anātha-vargāṇām** asmad-ādīnām **ādhim** antaḥ-pīḍām **apohituṁ**
dūrīkartuṁ **carati** \| kena smitāvalokena ? he **ghṛṇoddhata**!
kṛpayā uddaṇḍa ! adhyātma-pakṣe---caitanyenaiva buddhy-ādayaḥ sa-nāthā
bhavantīty uktam \|\|42\|\|

**\...**

**\|\| 4.25.43 \|\|**

**nārada uvāca---**

**iti tau dam-patī tatra samudya samayaṁ mithaḥ \|**

**tāṁ praviśya purīṁ rājan mumudāte śataṁ samāḥ \|\|**

**śrīdhara-svāmī (bhāvārtha-dīpikā) :** samudya samudīrya \| samāḥ
samvatsarān \|\|43\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** samayaṁ saṅketam---

> samayaḥ śapathācāra-siddhānteṣu tathā dhiyi \|
>
> kriyākāre ca nirdeśe saṅkete kāla-bhāṣayoḥ \|\| iti medinī \|

śataṁ samā iti \| śataṁ varṣāṇy abhyārchat iti śruteḥ \| mumudāte iti \|
muda-harṣe harṣasya śokānuyāyitvāt tau buddhi-jīvāv ubhayaṁ krameṇa
prāptavantāv iti bhāvaḥ \|

> sukhasyānantaraṁ duḥkhaṁ duḥkhasyānantaraṁ sukham \|
>
> te dvayenyonya-saṁlagne dṛśyete jala-paṅkavat \|\| ity-ukteḥ
> \|\|43\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** samayaṁ saṅketaṁ samudya
samudīrya \|\|43\|\|

**\...**

**\|\| 4.25.44 \|\|**

**upagīyamāno lalitaṁ tatra tatra ca gāyakaiḥ \|**

**krīḍan parivṛtaḥ strībhir hradinīm āviśac chucau \|\|**

**śrīdhara-svāmī (bhāvārtha-dīpikā) :** tatra jāgrad-avasthāṁ
saṅkṣepeṇāha---upagīyamāna iti \| suṣuptāvasthām āha \| hradinīṁ
hṛdayākāśaṁ svāpa-sthānam \| śucau nidāghe \|\|44\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra mumudāte śataṁ samāḥ
ity atra jāgradavasthāyāṁ modaprakāram āha---jāgradavasthāyāṁ tatra
tatra pratīndriyaviṣayaṁ gāyakaistallakṣitaiḥ
śabdādibhirviṣayairupagīyamānaḥ sevyamānaḥ svapnāvasthāyāṁ strībhiḥ
kevalaṁ manovṛttilakṣaṇābhiḥ parivṛtaḥ strībhirvā yānairvā iti śruteḥ \|
svapne indriyāṇāmavasannatvāttatsaṁskāreṇa tadvṛttīnām eva
tattatkāryakāritvātstrībhirity uktaṁ suṣuptyavasthāyāṁ śucau tannimitte
śoke prāpte śītalāgādhatoyadhārām iva suṣuptikāle sacchabdavācyāṁ
brahmasthitimāviśadityanvayaḥ \| lalitaṁ yathā tathā anyatra śucau
ṛtuviśeṣe satā saumya tadā sampanno bhavati iti śruteḥ \|
puruṣastrīśabdavācyaiḥ satsaṅgabhaktyādibhiḥ parivṛtaḥ krīḍankālaṁ
yāpayan hladinīṁ hladinyāṁ brahmanāḍyāṁ hṛdayasthāne\'ṣṭadalapadme
sthitaṁ śrīnārāyaṇamāviśadadhyāyad iti vārthaḥ \|\|44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatra mumudāte śataṁ samā
ity-ādinā jāgrad-avasthāṁ saṅkṣepeṇoktā \| svapnāvasthām āha---krīḍann
iti \| strībhir vṛta iti svapne indriyāṇām avasannatvāt tat-saṁskāreṇa
tad-vṛttīnām eva tat-tat-kārya-kāritvāt, suṣupty-avasthām āha---hradinīṁ
nadīṁ hṛdayākāśaṁ svāvasthānam \| śucau nidāghe suṣuptau ca \|\|44\|\|

**\...**

**\|\| 4.25.45-46 \|\|**

**saptopari kṛtā dvāraḥ puras tasyās tu dve adhaḥ \|**

**pṛthag-viṣaya-gaty-arthaṁ tasyāṁ yaḥ kaścaneśvaraḥ \|\|**

**pañca dvāras tu paurastyā dakṣiṇaikā tathottarā \|**

**paścime dve amūṣāṁ te nāmāni nṛpa varṇaye \|\|**

**śrīdhara-svāmī (bhāvārtha-dīpikā) :** idānīṁ
nava-dvāra-pradarśana-pūrvakaṁ jāgrad avasthāṁ prapañcayati---sapteti
yāvad adhyāyasamāpti \| tasyāḥ puraḥ upari kṛtā dvāraḥ sapta \| vṛtā iti
pāṭhe samvṛtāḥ \| netre nāsike śrotre mukhaṁ ceti sapta \| adho dve
dvārau guda-liṅge \| yaḥ kaścaneti ātmanaḥ samyag avijñānād aniyatatvāc
ca \|\|45\|\| tāsu saptasu pañca-dvāraḥ paurastyāḥ pūrva-dig-bhavāḥ
\|\|46\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dehākhyaṁ puraṁ
prasiddhapadasāmyena varṇayitum āha---idānīm iti \| vṛtā dvāra iti pāṭhe
saṁvṛtāḥ samyagvibhaktā ity arthaḥ \| vṛṅ-saṁbhaktau na tvācchāditā ity
arthaḥ \| kathāpakṣe viṣayā veśāḥ pṛthagviṣayāḥ śabdādayastajjñaptyai
tasyāṁ puri \|\| amūṣāṁ dvārā nṛpatvāttvaṁ puradvāraracanāṁ jānāsyeveti
bhāvaḥ \|\|45-46\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** idānīṁ
nava-dvāra-pradarśana-pūrvakaṁ jāgrad-avasthāṁ vistareṇāha---sapteti \|
tasyāḥ puraḥ puryāḥ upari ūrdhva-pradeśa aṭṭe śrotre netre nāsike mukhaṁ
ceti sapta-dvāraḥ \| adho guda-liṅge iti dve dvārau \| ya īśvaraḥ
purañjanaḥ, tasya \| \|\|45\|\| tāsu saptasu madhye pañca-dvāraḥ
paurastyāḥ pūrvābhimukhyaḥ dakṣiṇā ekā dakṣiṇābhimukhī
dakṣiṇa-karṇa-rūpā uttarābhimukhī vāma-karṇa-rūpā \|\|45-46\|\|

**\...**

**\|\| 4.25.47 \|\|**

**khadyotāvirmukhī ca prāg dvārāv ekatra nirmite \|**

**vibhrājitaṁ janapadaṁ yāti tābhyāṁ dyumat-sakhaḥ \|\|**

**śrīdhara-svāmī (bhāvārtha-dīpikā) :** khadyotavad alpa-prakāśā
vāma-netra-rūpā \| āviḥ prakaṭaṁ mukhaṁ yasyāḥ sā bahu-prakāśā
dakṣiṇa-netra-lakṣaṇā, tasmād dakṣiṇerdha ātmano vīryāvattaraḥ iti
śruteḥ \| svānubhavāc ca tatra prakāśādhikyam \| ekatra samlagne \|
vibhrājitaṁ rūpam \| dyumat-sakhaś cakṣuḥ-sahitaḥ \|\|47\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasmātpūrvoktāddhetoḥ \|
ātmano dehasya dakṣiṇo bhāgo\'tiśayena balavāniti śrutipadārthaḥ \|
dyumān ādityas tasya vāsasthānatvāccakṣuṣo\'pi tannāma \|
ādityaścakṣurbhūtvākṣiṇī prāviśat iti śruteḥ \| ādityo ha vai
cakṣustenānugṛhītaṁ rūpaṁ gṛhṇāti iti ca \|\|47\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** khadyotavad alpa-prakāśā
vāma-netra-rūpā \| āvir-mukhī bahu-prakāśā dakṣiṇa-netra-rūpā, tasmād
dakṣiṇerdha ātmano vīryāvattaraḥ iti śruteḥ \| ekatra samlagne \|
vibhrājitaṁ rūpam \| dyumat-sakhaś cakṣuḥ-sahitaḥ \|\|47\|\|

**\...**

**\|\| 4.25.48 \|\|**

**nalinī nālinī ca prāg dvārāv ekatra nirmite \|**

**avadhūta-sakhas tābhyāṁ viṣayaṁ yāti saurabham \|\|**

**śrīdhara-svāmī (bhāvārtha-dīpikā) :** nala-nāla-śabdau chidra-vacanau
\| tadvatī nalinī nālinī ca vāma-dakṣiṇa-nāsike \| atrāpi saṁjñā-bhedād
eva kārye nyūnādhikyaṁ pūrvavaj jñeyam \| avadhūto vāyv-adhiṣṭhito
ghrāṇaḥ \| saurabhaṁ gandham \|\|48\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** arvāgupari tiryak ca
dhūnoti kampatītyavadhūto vāyurghrāṇendriyābhimānī tena preryamāṇaṁ
ghrāṇendriyam api tacchabdavācyam iti \| tābhyāṁ dvārbhyām \|\|48\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nala-nāla-śabdau
chidra-vacanau tadvatyau vāma-dakṣiṇa-nāsike prāṅ-mukhau avadhūtau
vāyv-adhiṣṭhito ghrāṇaḥ \| kathā-pakṣe---viṣayaṁ deśaṁ
bahu-surabhimattvāt saurabhaṁ, pakṣe gandham \|\|48\|\|

**\...**

**\|\| 4.25.49 \|\|**

**mukhyā nāma purastād dvās tayāpaṇa-bahūdanau \|**

**viṣayau yāti pura-rāḍ rasajña-vipaṇānvitaḥ \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
sarvadvāramukhyatvātsarvasaṁjīvakatvāc ca mukhyā, tayaikayaiva dvau
deśau yāti anyatra dvābhyāṁ dvābhyāmekadeśaṁ yātītyapi mukhyatve hetuḥ
\| bahvodana ity uktau sphuṭārthapratyāyakatvātparokṣārthatā bhajyeteti
bhāvaḥ \|\|49\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sarva-dvāra-mukhyatvāt
sarva-sañjīvakatvāc ca **mukhyā**, **tayā** ekayaiva
**āpaṇa**-**bahūdanau** dvau deśau anyatra dvābhyām dvābhyām eka-deśaṁ
**yātīty** api mukhyatve hetuḥ \| pakṣe---**mukhyā** āsyam **āpaṇo**
bhāṣaṇaṁ **bahūdanaś** citram annaṁ bahvodana ity anuktiḥ
parokṣa-vādatvāt, **rasajñaṁ** rasanendriyaṁ **vipaṇo** vāg-indriyaṁ
tābhyām yuktaḥ \|\|49\|\|

**\...**

**\|\| 4.25.50-51 \|\|**

**pitṛhūr nṛpa puryā dvār dakṣiṇena purañjanaḥ \|**

**rāṣṭraṁ dakṣiṇa-pañcālaṁ yāti śrutadharānvitaḥ \|\|**

**devahūr nāma puryā dvā uttareṇa purañjanaḥ \|**

**rāṣṭram uttara-pañcālaṁ yāti śrutadharānvitaḥ \|\|**

**madhvācāryaḥ (bhāgavata-tātparyam) :**

> dakṣiṇa-śrotra-mārgeṇa deva-lokaṁ vrajaty asau \|
>
> vāma-śrotreṇa pitṝṇām iti veda-vido viduḥ \|\| iti pravṛtti-tantre
> \|\|50-51\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** dakṣiṇeneti na tṛtīyā, kintu
dakṣiṇasyāṁ diśīty asminn arthe taddhito\'yam
enap-pratyayo\'vyaya-saṁjñaḥ \| evam uttareṇeti \| ayam
arthaḥ---pañcānāṁ viṣayāṇām anyato\'navagatānāṁ prakāśāyālam iti
pañcālaṁ śāstram \| śravaṇa-kāle ca balādhikyād dakṣiṇa-karṇaḥ prathamaṁ
pravartate \| śāstre ca prathamaṁ śrotavyaṁ karma-kāṇḍam ity etāvatā
sāmyena pravṛtta-saṁjñasya karma-kāṇḍasya dakṣiṇa-karṇena śravaṇam
iṣyate \| atas tad-artham anuṣṭhāya pitṛbhir āhūtaḥ pitṛ-loka-prāpakaṁ
pitṛ-yānaṁ prapadyate tad anena prakāreṇa pitṝṇām āhvānam anena
bhavatīti pitṛhūr dakṣiṇaḥ karṇaḥ \| evaṁ tad-vaiparītyenottaraḥ karṇo
devahūḥ \| tathā ca vyākhyāsyati---

> pitṛhūr dakṣiṇaḥ karṇa uttaro devahūḥ smṛtaḥ \|
>
> pravṛttaṁ ca nivṛttaṁ ca śāstraṁ pañcāla-saṁjñitam \|
>
> pitṛ-yānaṁ deva-yānaṁ śrotrāc chruta-dharād vrajet \|\|
>
> \[bhā.pu. 4.29.12-13\]iti \|\|50-51\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nṛpeti \| yathā tvaṁ
lokarakṣaṇārthaṁ śrutidharaiḥ saha yāsi tathāyamapīti bhāvaḥ \|
atrābhiprāyam āha---ayamartha iti \|
anyato\'nyendriyeṇānavagatānāmajñātānāṁ pañcānām api viṣayāṇāṁ
śrotreṇaiva prathamamavagamātpañcālam iti saṁjñeti viśvanāthaḥ \|
śāstraṁ vinā bhūtabhaviṣyadvyavahitādiviṣayāṇāṁ nānyatprakāśakam iti
svāmyabhiprāyaḥ \| etāvatā sāmyena prāthamyataulyena \| tataḥ
karmakāṇḍaśravaṇāt \| tadarthaṁ karmakāṇḍārtham \| anuṣṭāya kṛtvā \|
evaṁ dakṣiṇakarṇavat \| tadvaiparītyena \| pitṛyānavaiparītyena \|
nivṛttiśāstraśravaṇajavicāreṇa devairāhūto devayānaṁ
prapadyate\'rcirādimārgaprāpaka uttaro vāmaḥ devahūrucyata ity arthaḥ
\|\|50-51\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** he nṛpa, dakṣiṇena
dakṣiṇasyāṁ diśi dakṣiṇa-mukhīty arthaḥ \| uttareṇa uttarasyāṁ diśi
śrutadharaḥ śrutaṁ śrotrendriyaṁ, dakṣiṇa-karṇena balādhikyāt prāthamyāc
ca karma-kāṇḍa-śravaṇaṁ, vāma-karṇena jñāna-kāṇḍa-śravaṇam iti
dvāra-deśayor nāma-bhedaḥ kṛtaḥ \| pañcānām api viṣayāṇām śrotreṇaiva
prathamam avagamāt pañcālam iti saṁjñā jñeyā \|\|50-51\|\|

**\...**

**\|\| 4.25.52 \|\|**

**āsurī nāma paścād dvās tayā yāti purañjanaḥ \|**

**grāmakaṁ nāma viṣayaṁ durmadena samanvitaḥ \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** asurā indriyārāmās teṣām iyam āsurī śiśna-dvāḥ \|
grāmakaṁ grāma-stha-janānāṁ kaṁ sukhaṁ vyavāyam \| durmadena
guhyendriyeṇa \|\|52\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** asubhya indriyebhyo rānti
viṣayabhogaṁ dadatītyasurā indriyārāmāḥ \| rāterḍaḥ, teṣāmiyamāsurī dvāḥ
grāmyāṇāṁ gṛhasthānāṁ kaṁ sukhaṁ yena sa grāmyako vyavāyastam \|\|52\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

**\...**

**\|\| 4.25.53 \|\|**

**nirṛtir nāma paścād dvās tayā yāti purañjanaḥ \|**

**vaiśasaṁ nāma viṣayaṁ lubdhakena samanvitaḥ \|\|**

**śrīdhara-svāmī (bhāvārtha-dīpikā) :** nirṛtir nāma gudo
mṛtyu-dvāratvāt \| vaiśasaṁ mala-visargam \| lubdhakena pāyunā \|
tenotkrāntasya duḥkha-prāpter lubdhaka-sāmyam \|\|53\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nirṛcchati niryāti
purīṣamasmād iti nirṛtiḥ ṛ-gatau ataḥ ktinnapādāne bāhulakāt \|
gudacchidraṁ hiṁsālakṣaṇaṁ narakaṁ vā vaiśasaṁ tena gudenotkrāntasya
tyaktadehasya narakaprāpteḥ---

> ūrdhvacchidragataprāṇāḥ svargaṁ yānti narottamāḥ \|
>
> adhaśchidragataprāṇā narakaṁ bhṛśadāruṇam \|\|

iti garuḍoktyā śrūyamāṇatvād iti \|\|53\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nirṛtir gudaṁ,
mṛtyu-dvāratvāt \| vaiśasaṁ mala-visargam \| lubdhakena pāyunā \|
tenotkrāntasya duḥkha-prāpter lubdhaka-sāmyam \|\|53\|\|

**\...**

**\|\| 4.25.54 \|\|**

**andhāv amīṣāṁ paurāṇāṁ nirvāk-peśaskṛtāv ubhau \|**

**akṣaṇvatām adhipatis tābhyāṁ yāti karoti ca \|\|**

**śrīdhara-svāmī (bhāvārtha-dīpikā) : amīṣāṁ** madhye **nirvāk** pādaḥ,
**peśaskṛt** hastaḥ, tāv ubhāv **andhau**, chidrābhāvāt, svato
jñāna-kriyā-śakty-abhāvāc ca \| **akṣaṇvatām** indriyavatāṁ dehānām
**adhipatiḥ** purañjanaḥ \| tvag-indriyasyānuktiḥ sarveṣv antar-bhāvāt
\|\|54\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : nirgatā vāk** yasmāt sa
nirvāk \| peśaḥ kośākāra-gṛhaṁ karotīti **peśaskṛt** \| *peśa* ity
upalakṣaṇaṁ kara-kārya-vastu-mātrasya \| yadyapi nirvāktvaṁ
rasanetarāṇāṁ sarveṣām asti, tathāpy atra vāg veda-lakṣaṇā grāhyā \| sā
ca śabdopalakṣitasya pādajasya śūdrasya neti vyañjitaṁ na kenacic
chūdram iti śrutes tasyāḥ śrutijatvāt \|\|54\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** andhāv iti jñāna-hīnatvāt
\|\|54\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : amīṣāṁ** madhye **nirvāk**
pādaḥ, **peśaskṛt** hastaḥ, tāv ubhāv **andhau**, chidrābhāvāt \|
akṣaṇvatām indriya-vatāṁ dvārāṇām adhipatiḥ \|\|54\|\|

**\...**

**\|\| 4.25.55 \|\|**

**sa yarhy antaḥpura-gato viṣūcīna-samanvitaḥ \|**

**mohaṁ prasādaṁ harṣaṁ vā yāti jāyātmajodbhavam \|\|**

**śrīdhara-svāmī (bhāvārtha-dīpikā) : antaḥ-puraṁ** hṛdayaṁ gataḥ \|
**viṣucīnaṁ** sarvato-mukhaṁ manaḥ \| **moha-prasāda-harṣās**
tamaḥ-sattva-rajaḥ-kāryāṇi \| **jāyā** buddhiḥ \| **ātmajā**
indriya-pariṇāmāḥ, tad-**udbhavam** \|\|55\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** viṣu sarvato\'ñcatīti
**viṣūcīnam** \| *indriya-pariṇāmā* darśanādayaḥ \|\|55\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : antaḥ-puraṁ** hṛdayaṁ viṣu
sarvato'ñcati **viṣūcīnaṁ** manaḥ, tad-yuktaḥ \| **moha-prasāda-harṣās**
tamaḥ-sattva-rajaḥ-kāryāṇi \| **jāyā** buddhiḥ \| **ātmajāḥ**
sāmānya-viśeṣa-niścaya-jñānādayaḥ, tad-uttham \|\|55\|\|

**\...**

**\|\| 4.25.56 \|\|**

**evaṁ karmasu saṁsaktaḥ kāmātmā vañcito'budhaḥ \|**

**mahiṣī yad yad īheta tat tad evānvavartata \|\|**

**vaṁśīdharaḥ (bhāvārtha-dīpikā-prakāśaḥ) :** kāmyanta iti **kāmā**
viṣayāḥ, teṣv **ātmā** mano yasya sa kāmātmā **abudhaḥ** \|
**anvavartata** anvasarat \|\|56\|\|

---------------------------------------------------------------------------------------------------------------------

*na katamenānyena vyākhyātam.*

**\...**

**\|\| 4.25.57 \|\|**

**kvacit pibantyāṁ pibati madirāṁ mada-vihvalaḥ \|**

**aśnantyāṁ kvacid aśnāti jakṣatyāṁ saha jakṣiti \|\|**

**śrīdhara-svāmī (bhāvārtha-dīpikā) : jakṣatyāṁ** bhakṣayantyām
\|\|57\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
jīvasyopādhi-dharmādhyāsaṁ prapañcayati---kvacid ity-ādi \| yad
uktaṁ---prakṛteḥ kriyamāṇāni guṇaiḥ karmāṇi sarvaśaḥ \[gītā 3.27\] iti
\| **jakṣatyāṁ** carvantyām \|\|57\|\|

**\...**

**\|\| 4.25.58 \|\|**

**kvacid gāyati gāyantyāṁ rudatyāṁ rudati kvacit \|**

**kvacid dhasantyāṁ hasati jalpantyām anu jalpati \|\|**

*na katamenāpi vyākhyātam.*

**\...**

**\|\| 4.25.59 \|\|**

**kvacid dhāvati dhāvantyāṁ tiṣṭhantyām anu tiṣṭhati \|**

**anu śete śayānāyām anvāste kvacid āsatīm \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) : āsatīm** āsīnām \|\|59\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

**\...**

**\|\| 4.25.60-61 \|\|**

**kvacic chṛṇoti śṛṇvantyāṁ paśyantyām anu paśyati \|**

**kvacij jighrati jighrantyāṁ spṛśantyāṁ spṛśati kvacit \|\|**

**kvacic ca śocatīṁ jāyām anu śocati dīnavat \|**

**anu hṛṣyati hṛṣyantyāṁ muditām anu modate \|\|**

**vaṁśīdharaḥ (bhāvārtha-dīpikā-prakāśaḥ) :** dhyāyatīva lelāyatīva
ity-ādi-śrutim anusṛtyāha---**kvacid** iti \| **bhakṣayantyāṁ**
carvantyām \| **sa** purañjanaḥ \| **ha** sphuṭam \|\|57-61\|\|

---------------------------------------------------------------------------------------------------------------------

*na katamenāpi vyākhyātam.*

**\...**

**\|\| 4.25.62 \|\|**

**vipralabdho mahiṣyaivaṁ sarva-prakṛti-vañcitaḥ \|**

**necchann anukaroty ajñaḥ klaibyāt krīḍā-mṛgo yathā \|\|**

**śrīdhara-svāmī (bhāvārtha-dīpikā) :** sarvāsaṅgatvādi-lakṣaṇā
**prakṛtiḥ** svabhāvo **vañcito** yasya \| sarvathā prakṛtyā vañcita iti
vā \| **necchan** anicchan \| **klaibyāt** pāravaśyāt \|\|62\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tripada-bahuvrīher
asārvatrikatvāt karmadhāraya-garbhaṁ tatpuruṣam
āha---sarvathety-ādi-viśeṣeṇa \| prakarṣeṇa labdhaḥ prāptaḥ \|
mahiṣyaivam anena prakāreṇa vipralabdhaḥ necchann ekena svabhāvena \|
vastutas tu tad anicchann api pāravaśya-prāpakād aparasmāt svabhāvād
anukaroti tad-dharmam ātmany adhyasyati \| tad uktaṁ---prakṛteḥ
kriyamāṇāni guṇair ātmani manyate \[gītā 3.27\] ity-ādinā
sad-buddhi-saṁyoge tu mahīṣyāstīti mahī tasmin nityotsava-samudre harau
sīdati viṣayīkṛtya vartata iti **mahiṣī** sad-buddhiḥ, tayā **viśeṣeṇa**
**pralabdhaḥ** prāptābhīṣṭa-kārya-lābhaḥ sarvasya strī-janasya prakṛtiḥ
svabhāvaḥ, sarva-prakṛtiḥ sarva-prakṛtir vañcitā yena sa tathā
vañcita-sarva-strī-jana-svabhāvaḥ \| aṁ viṣṇuṁ jānātīty **ajño**
hari-bhaktaḥ sad-buddhy-adhīnatvāt \| **krīḍā-mṛga iva** **necchann
api** sāṁsārikaṁ karmānukaroti joṣayet sarva-karmāṇi \[gītā 3.26\]
ity-ādi-śrī-gītokter loka-saṅgrahārthaṁ karotīti bhāvaḥ \|\|62\|\|

iti śrīmad-bhāgavata-bhāvārtha-dīpikā-prakāśe caturtha-skandhe
pañcaviṁśo\'dhyāyaḥ \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vipralabdha iti \| **mahiṣyā**
purañjanyā **vipralabdhaḥ** purañjanaḥ **sarvayā prakṛtyā**
jñānādi-rūpayā **vañcitaḥ** tyājitaḥ san **necchan** tad-icchayaivety
arthaḥ \| **anukaroti** tad-dharmātmany adhyasyati \| atra jīvasya
śaktimattāyāṁ, parābhidhyānāt tu tirohitaṁ tato hy asya
bandha-viparyayau \[ve.sū. 3.2.5\] ity etat sūtram apy anusandheyam
\|\|62\|\| \[paramātma-sandarbha 26\][^26]

---------------------------------------------------------------------------------------------------------------------

[^26]: atrānurūpārthakaṁ 1.7.5, 3.7.9, 3.26.5-6, 6.5.15, 10.87.38
    ity-ādi-padyaṁ draṣṭavyam.


**viśvanātha-cakravartī (sārārtha-darśiṇī) : vi-**śeṣeṇa **pra**-karṣeṇa
evam anena prakāreṇa **labdhaḥ** prāptaḥ \| **sarvayā** **prakṛtyā**
svabhāvena jñānānandādi-rūpayā **vañcitas** tyājitaḥ \| **necchan**
ekena sva-svabhāvena, vastutas tat tad **anicchann api klaibyāt**
pāravaśya-prāpakād aparasmāt svabhāvāt **anukaroti**, tad-dharmam ātmany
adhyasyati \|\|62\|\|

iti sārārtha-darśinyāṁ harṣiṇyāṁ bhakta-cetasām \|

caturthe pañcaviṁśo'dhyāyaḥ saṅgataḥ saṅgataḥ satām \|\|\*\|\|

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁ vaiyāsikyāṁ caturtha-skandhe

purañjanopākhyāne pañcaviṁśo'dhyāyaḥ \|

\|\| 4.25 \|\|

**\...**

*śrī-madhvācāryānanda-tīrtha-pādā asmin adhyāye atiriktam ekaṁ padyaṁ
paṭhanti, yathā---*

**teṣāṁ parivṛḍho rājan sarveṣāṁ balim udvahan \|**

**sa-strīkānāṁ sakhā tasyā bahu-rūpo'graṇīḥ striyaḥ \|\|**

**madhvācāryaḥ (bhāgavata-tātparyam) :**

ye purañjana-bhṛtyādyā bhāryādyāḥ sarva eva ca \|

> te'pi mānuṣa-saubhāgy-āder vijñeyā abhimāninaḥ \|\|
>
> gāyatry-ādyās tu devānāṁ te'pi caiteṣu saṁsthitāḥ \|
>
> alakṣmī-dvāparādyās tu āsurās te'pi mānuṣāḥ \|\| iti ca \|\|

**\...**

**\...**

**(4.26)**

## 
**ṣaḍviṁśo'dhyāyaḥ** 

<details><summary>विषयः</summary>

purañjanasya mṛgayā-varṇanaṁ tat-priyāyāḥ praṇaya-kopaś ca \|
</details>

**\|\| 4.26.1 \|\|**

**nārada uvāca---**

**sa ekadā maheṣvāso rathaṁ pañcāśvam āśu-gam \|**

**dvīṣaṁ dvi-cakram ekākṣaṁ tri-veṇuṁ pañca-bandhuram \|\|**

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :**

ṣaḍ-viṁśe mṛgayāvyājāt svapna-jāgaraṇoktitaḥ \|

sad-buddhi-tyāga-yogābhyāṁ saṁsṛtiḥ sā prapañcyate \|\|

tad evam ātmana upādhi-kṛtāṁ suṣuptāvasthāṁ jāgrad-avasthāṁ coktvedānīṁ
svapnāvasthām āha---sa ekadeti daśabhiḥ \| mahā-niṣvāso dhanuḥ
kartṛtva-bhoktṛtvādy-abhiniveśo yasya sa ratham aruhya pañca-prasthaṁ
vanam agād iti tṛtīyenānvayaḥ \| rathaṁ tadānīm eva vidhṛtaṁ
svapna-deham, jāgrad-dehasya śata-samvatsaropabhogya-puratvenoktatvāt \|
pañca jñānendriyāṇy aśvā yasya \| āśugaṁ śīghra-gatim \| dve ahantām
amate īṣe daṇḍike yasya \| dve puṇya-pāpe cakre yasya \| ekaṁ pradhānam
akṣo yasya \| trayo guṇo veṇavo dhvajā yasya \| pañca prāṇā bandhu-rāṇi
bandhanāni yasya \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sā prasiddhā \|
dhārmikasya vivekino\'pi jīvasya kadācid
daivavaśāttāmasabhāvodgamenāvivekato niṣiddhaviṣayāsaktiḥ syād iti
darśayanviṣayalaulyātirekārtham eva dehaṁ ratha-rūpeṇa varṇayati sa iti
\|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sa ekadeti trikam \| ṭīkāyām ekā
buddhir avivekavatī \| pañca-viṣayā hata-mṛga-sthānīyāḥ \| pūrvatra
śabdādayo vāsanā-maya-viṣayāḥ \| atra tu tad-vāsanā iti bhedaḥ \|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

dhārmikasyāpi jīvasya daivāt tāmasa-bhāvataḥ \|

ṣaḍ-viṁśe sad-dhiyas tyāgaḥ punaḥ prāptiś ca varṇyate \|\|

dhārmikasya vivekino'pi jīvasya kadācid daiva-vaśāt
tāmasa-bhāvodgamenāvivekato niṣiddha-viṣayāsaktiḥ syād iti darśayan
viṣaya-laulyātirekārtham eva dehaṁ ratha-rūpatvena varṇayati---sa
evaikasmin samaye ratham āruhya pañca-granthaṁ vanam agāt iti
tṛtīyenānvayaḥ \| mahā-niṣvāso dhanuḥ kartṛtva-bhoktṛtvābhiniveśo yasya
saḥ \| pañca-jñānendriyāṇy aśvā yasya, āśugaṁ śīghra-gatiṣu dve
ahantā-mamate īṣe daṇḍike yasya, dve puṇya-pāpe cakre yasya, ekaṁ
pradhānam akṣo yasya, trayo guṇā veṇavo dhvajā yasya, pañca prāṇā
bandhurāṇi nibandhanāni yasya, ekaṁ mano raśmiḥ pragraho yasya saḥ \|
ekā buddhir damnaḥ sūto yasya taṁ ca \| ekaṁ hṛdayaṁ nīḍaṁ rathina
upaveśa-sthānaṁ yatra, dvau śloka-mohau kūvarau yuga-bandhana-sthānaṁ
yasya, pañca indriya-vyāpārāḥ caraṇāravindādayaḥ, praharaṇāny astrāṇy
yasya \| sapta-dhātavo varūthā ratha-rakṣārthaṁ carmādy-āvaraṇāni
yasya\|

pañca-vikramaṁ kathā-pakṣe---vistṛta-vikramaṁ, paci vistare \|
adhyātma-pakṣe---pañca karmendriyāṇi vikramā gamanāni yasya,
haimopaskaraṁ svarṇa-maya-paricchadaṁ, adhyātma-pakṣe---haima
hima-sambandhina upaskarā atijāḍyād asphūrtaya paricchadā yasya \|
svarṇa-karmā rajo-guṇa-kavacaḥ akṣayeṣudhiḥ ananta-vāsanaḥ \| ekādaśa
camūnāthāḥ senānyo yasya saḥ \| pakṣe---ekādaśo mano-rūpaś camū-patir
yasya saḥ \| vāsanā-hetor manasaḥ pragrahatvaṁ saṅkalpa-vikalpātmakasya
manaso bṛhad-balatvena vakṣyamāṇasya camū-nāthatvam iti vibhāgaḥ \|
pañca-granthaṁ pañca-prastha-saṁjñam \| pakṣe,
pañca-śabdādi-mad-vasutuni prasthāḥ sānavo yatra tat \|\|1-3\|\|

**\...**

**\|\| 4.26.2 \|\|**

**eka-raśmy eka-damanam eka-nīḍaṁ dvi-kūbaram \|**

**pañca-praharaṇaṁ sapta- varūthaṁ pañca-vikramam \|\|**

**śrīdhara-svāmī (bhāvārtha-dīpikā) :** ekaṁ mano raśmiḥ pragraho yasya,
ekā buddhir damanaḥ sūto yasya taṁ ca taṁ ca \| ekaṁ hṛdayaṁ nīḍaṁ
rathina upaveśa-sthāṇaṁ yasmin \| dvau śoka-mohau kūbarau
yuga-bandhana-sthānaṁ yasya \| pañca śabdādayo viṣayāḥ prahriyante
prakṣipyante yasmin \| asya vyākhyānaṁ bhaviṣyati
pañcendriyārtha-prakṣepa iti \| sapta dhātavo varūthā rakṣārthaṁ
carmādyāvaraṇāni yasya \| pañca karmendriyāṇi vikramā gati-prakārā yasya
\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kathāpakṣe pañcavikramaṁ
vistṛtavikramaṁ paci-vistāre \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *prathama-ślokasyaṭīkā
draṣṭavyā.*

**\...**

**\|\| 4.26.3 \|\|**

**haimopaskaram āruhya svarṇa-varmākṣayeṣudhiḥ \|**

**ekādaśa-camū-nāthaḥ pañca-prastham agād vanam \|\|**

**śrīdhara-svāmī (bhāvārtha-dīpikā) :** haimopaskaraṁ sauvarṇābharaṇam
\| svarṇa-varmā, varma kavacam, rajo-guṇāvṛtaḥ \| akṣayeṣu-dhiḥ,
iṣu-dhir niṣaṅgaḥ, ananta-vāsanāhaṅkāropādhiḥ \| ekādaśo mano-rūpaś
camū-nāthaḥ senāpatir yasya \| vāsanā-mayasya manasaḥ prag-rahatvaṁ
saṅkalpa-vikalpātmakasya bṛhad-balatvena vakṣyamāṇasya camū-nāthatvam
iti vibhāgaḥ \| pañca śabdādayo viṣayāḥ prasthāḥ sānavo yasmiṁs tad
vanaṁ bhajanīyaṁ deśam agāt \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** adhyātmapakṣe haimā
himasambandhina upaskarā atijāḍyādasphūrtaya eva paricchadā yasya tam
\|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *prathama-ślokasyaṭīkā
draṣṭavyā.*

**\...**

**\|\| 4.26.4 \|\|**

**cacāra mṛgayāṁ tatra dṛpta ātteṣu-kārmukaḥ \|**

**vihāya jāyām atad-arhāṁ mṛga-vyasana-lālasaḥ \|\|**

**śrīdhara-svāmī (bhāvārtha-dīpikā) :** āttā gṛhītā iṣavo rāgādi-rūpāḥ,
kārmukaṁ ca bhogādy-abhiniveśa-rūpaṁ yena \| jāyāṁ vivekavatīṁ buddhiṁ
vihāya \| atad-arhāṁ tyāgān arhām \| tyāge hetuḥ, mṛgyanta iti mṛgā
viṣayās teṣu vyasanaṁ bhogāsaktis tena lālasā'tispṛhā yasya \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra pañcaprasthavane
mṛgayāṁ paradāragamanādipāpam \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mṛgayāṁ
para-dāra-gamanādi-pāpam \| iṣavo rāga-dveṣādayaḥ \| kārmukaṁ
bhogābhiniveśa-rūpam \| jāyāṁ dharma-śīlāṁ buddhim \|\|4\|\|

**\...**

**\|\| 4.26.5 \|\|**

**āsurīṁ vṛttim āśritya ghorātmā niranugrahaḥ \|**

**nyahanan niśitair bāṇair vaneṣu vana-gocarān \|\|**

**śrīdhara-svāmī (bhāvārtha-dīpikā) :** bāṇai rāgādibhiḥ \| vaneṣu
bhajanīya-deśeṣu \| vana-gocarān bhajanīya-viṣayān \| nyahanat
ātma-sāt-kṛtavān \| kathā-pakṣe tu spaṣṭam eva \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ghorātmā bhayaṅkaramūrtiḥ
\| niranugraho nirdayaḥ \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nyahanann iti
bāṇādi-karaṇaka-hiṁsādi-pāpaṁ kṛtavān ity arthaḥ \|\|5\|\|

**\...**

**\|\| 4.26.6 \|\|**

**tīrtheṣu pratidṛṣṭeṣu rājā medhyān paśūn vane \|**

**yāvad-artham alaṁ lubdho hanyād iti niyamyate \|\|**

**madhvācāryaḥ (bhāgavata-tātparyam) :** alubdho lokopakārārthaṁ
ghnānnātmārthād adhikam api hanyāt \|\|6\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** nanv āsurīṁ vṛttim āśrityeti kim
iti mṛgayā nindyate \| kathā-pakṣe, tāvad rājño vihitaiva sā \|
adhyātma-pakṣe'pi jīvasya viṣaya-bhogo vihita evety āśaṅkyāha---tīrtheṣv
iti tribhiḥ \| ayaṁ bhāvaḥ, na hi mṛgayā vidhīyate rāga-prāptatvāt,
kintu niyamyate pravṛttiḥ saṅkocyate \| niyamam eva ṣaḍ-vidhaṁ darśayati
\| yady alam atyarthaṁ lubdho rāgī san hanyāt, tarhi tīrtheṣu
śrāddhādiṣv eva \| tatrāpi śruti-dṛṣṭeṣu prakhyāteṣv eva, na
nitya-śrāddhādiṣu \| tatrāpi rājaiva medhyān eva vana eva yāvad upayogam
eveti \| evaṁ jīvasya viṣaya-sevāpi yāvad upayogaṁ na yatheṣṭam iti
niyama evety arthaḥ \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atrākṣipati---nanv iti \|
atrāśayaṁ prakāśayati---ayaṁ bhāva iti \| ādinā yāgādigrahaḥ \| tatrāpi
śrāddhādiṣvapi \| tatrāpi prakhyāteṣu mahālayādiṣvapi \| ity artha iti
\| niyamaṁ dvārīkṛtya parisaṅkhyaiveyam iti bhātīti bhāvaḥ \| kaṣāye
karmabhiḥ pakve tato jñānaṁ pravartate iti śruteḥ \| mṛgayā hi kevalaṁ
duṣṭanāśajanyaprajārakṣārthaṁ śastrābhyāsadārḍhyaiva vihitā, tatrāpi
vihitayāgādyavaśiṣṭamāṁsāśanamatirāgiṇo\'bhyanujñāmātreṇa tannivṛttāveva
tātparyaṁ, tādṛśayāgasya śrīnāradena ghoratvenoktatvāt kratubhirghoraiḥ
paśumārakaiḥ iti \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanv kathā-pakṣe---rājño
mṛgayā vihitaiva \| ādhyātmaiva-pakṣe, jīvasya bhoktṛtvād viṣaya-bhoga
ucita eveti \| kim iti nindyate ? ity ata āha---tīrtheṣv iti tribhiḥ \|
ayaṁ bhāvaḥ---na hi mṛgayā vidhīyate, rāga-prāptatvāt, kintu niyamyate
pravṛttiḥ saṅkocyate \| niyamam eva ṣaḍ-vidhaṁ darśayati---yady alam
atyarthaṁ lubdho rāgī san hanyāt, tarhi tīrtheṣu śrāddhādiṣv eva \|
tatrāpi śruti-dṛṣṭeṣu prakhyāteṣv eva, na nitya-śrāddhādiṣu \| tatrāpi
rājaiva medhyān eva vana eva yāvad upayogam eveti \| evaṁ jīvasya
viṣaya-sevāpi yāvad upayogam eva na yatheṣṭam ity abhyanujñā-rūpo niyama
evety arthaḥ \|\|6\|\|

**\...**

**\|\| 4.26.7 \|\|**

**ya evaṁ karma niyataṁ vidvān kurvīta mānavaḥ \|**

**karmaṇā tena rājendra jñānena na sa lipyate \|\|**

**madhvācāryaḥ (bhāgavata-tātparyam) :**

> upakāraḥ satyaṁ yena tat kṛtvā naiva dūṣyati \|
>
> atīva ninditam api bahu-hiṁsā-yug eva vā \|
>
> athavā jñāninaḥ karma na duṣṭam api lipyate \|\| iti adhyātme
> \|\|7\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** ato nāvaśyakatvam ity āha---ya
iti \| evaṁ niyataṁ karma vidvān \| tenety upa-lakṣaṇam \| tenānyena vā
karmaṇaivam anuṣṭhitena yaj jñānaṁ bhavati tena jñānena hetunā
so'nuṣṭhātā na lipyate \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sa tena karmaṇā na
lipyate \| \| jñāneneti tat-karma-janyena jñānena hetv anenety arthaḥ
\|\|7\|\|

**\...**

**\|\| 4.26.8 \|\|**

**anyathā karma kurvāṇo mānārūḍho nibadhyate \|**

**guṇa-pravāha-patito naṣṭa-prajño vrajaty adhaḥ \|\|**

**śrīdhara-svāmī (bhāvārtha-dīpikā) :** anyathā
niyamollaṅghanenāntaḥ-karaṇa-śuddhy-abhāvāt \| kartṛtvābhimānam ārūḍhaḥ
karmabhir anubadhyate, tataś ca guṇa-pravāhe patito'dho vrajati
\|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ataḥ parisaṅkhyāvidhitvāt
\| tena mṛgayādinānyena ṛtukālastrīsaṅgādirūpādinā jñānena hetunā
tatkarmajanyena jñānena hetunety arthaḥ \| tathā cādhyātmapakṣe\'pi
niṣiddhetaraviṣayabhoga eva jīvasya vihita ity arthaḥ \|\|7-8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** anyathā niyamollaṅghanena
antaḥ-karaṇa-śuddhy-abhāvāt \| kartṛtvābhimānam ārūḍhaḥ karmabhir
anubadhyate, tataś ca guṇa-pravāhe patito'dho vrajati \|
tenādhyātma-pakṣe'pi niṣiddhetara-viṣaya-bhoga eva jīvasyokta ity arthaḥ
\|\|8\|\|

**\...**

**\|\| 4.26.9 \|\|**

**tatra nirbhinna-gātrāṇāṁ citra-vājaiḥ śilīmukhaiḥ \|**

**viplavo'bhūd duḥkhitānāṁ duḥsahaḥ karuṇātmanām \|\|**

**śrīdhara-svāmī (bhāvārtha-dīpikā) :** prāsaṅgikaṁ parisamāpya punar
mṛgayām evānuvarṇayati---tatreti \| citrā vājāḥ pakṣā yeṣāṁ taiḥ \|
viplavo nāśaḥ karuṇātmanāṁ kṛpālūnāṁ duḥsahaḥ \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra tadā \|
śilīmukhairbāṇaiḥ alibāṇau śilīmukhau iti kośāt \| pakṣe
vividhadoṣayuktairindriyaiḥ viplavo vividhahiṁsādipāpam \|
karuṇātmanāmasmādṛśām \| ata eva tvam eva prabodhyasa iti bhāvaḥ
\|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prāsaṅgikaṁ parisamāpya
prakṛtam āha---tatreti \| vicitra-pakṣaiḥ śarair viplavo nāśaḥ \|
pakṣe---vividha-doṣa-yuktair indriyair vividha-hiṁsādi-pāpaṁ
karuṇātmanāṁ kṛpālūnām asmādṛśāṁ duḥsahaḥ \| ata eva tvam eva
prabodhyasa iti bhāvaḥ \|\|9\|\|

**\...**

**\|\| 4.26.10 \|\|**

**śaśān varāhān mahiṣān gavayān ruru-śalyakān \|**

**medhyān anyāṁś ca vividhān vinighnan śramam adhyagāt \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śaśān vicchidya vicchidya
prāptān śaśa-plutagatau \| varāhān śreṣṭanaraiḥ sarvatastyaktān
ohāk-tyāge āpūrvaḥ \| mahiṣān pratiṣṭhāpradān mahīṁ sanvantīti
vyutpatteḥ ṣaṇu-dāne tānādikaḥ \| gavayān gatavayaso jarasaṁ gatān
gatasya gādeśe vayaso ḍapratyaye ṭilope ca rūpasiddheḥ \| rurūn
rodanahetūn priyaṁ tvāṁ rotsyati iti śruteḥ \| śalyakān viyoge śalyavad
duḥkhahetūn \| medhyān saṁprāptān medhṛ-saṅgame ca
vinighnanprāpnuvanbhuṁjāna ity arthaḥ \| śramamadhyagād iti \|
dhārmikajīvo hi kathaṁcid daivavaśātkaṁcitkālamadharmaṁ kṛtvānutāpaṁ
prāptaḥ syād ity arthaḥ \|\|10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śramam adhyagād iti
dhārmika-jīvo hi kathañcid daiva-vaśāt kañcit kālam adharmaṁ kṛtvā
anutāpaṁ prāptaḥ syād ity arthaḥ \|\|10\|\|

**\...**

**\|\| 4.26.11 \|\|**

**tataḥ kṣut-tṛṭ-pariśrānto nivṛtto gṛham eyivān \|**

**kṛta-snānocitāhāraḥ saṁviveśa gata-klamaḥ \|\|**

**śrīdhara-svāmī (bhāvārtha-dīpikā) :** tad evaṁ svapnāvasthā darśitā,
idānīṁ punar api vivekavatyā buddhyā ramamāṇasya putrādi-santatiṁ
prapañcayiṣyan kathā-saundaryāya tasyāḥ praṇaya-kupitāyā anunayaṁ
prastāva-sahitam āha---tata ity ārabhya yāvad adhyāya-samāpti \| eyivān
āgataḥ \| kṛtaṁ snānam ucita āhāraś ca yena \| samviveśa śayyām āśritaḥ
\|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tato mṛgayāśramottaram \|
kṣuttṛṭpariśrānta iti \| kṛtānāṁ duṣkṛtānāṁ śravaṇena vyākula ity arthaḥ
\| nivṛttaḥ pāpebhyo virataḥ gṛhameyivānityadharmamaryādāṁ vihāya punar
dharmamaryādāyāṁ sthātum iyeṣety arthaḥ \| kṛtasnāna iti \|
brāhmaṇānāmantrya pāpaprāyaścittaṁ kṛtavān ity arthaḥ \| ucitāhāraḥ
māṁsamadyādyaśucibhakṣaṇaṁ tattyājety arthaḥ \| saṁviveśa
kiṁcitsthirībabhūvety arthaḥ \| gataklamastyaktaviṣayapariśramaḥ
\|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kṣut-tṛṭ-pariśrānta iti
kṛtānāṁ duṣkṛtānāṁ smaraṇa-vyākula ity arthaḥ \| nivṛtta iti pāpebhyo
virata ity arthaḥ \| gṛham eyivān ity adharma-maryādāṁ vihāya punar
dharma-maryādāyāṁ sthātum iyeṣety arthaḥ \| kṛta-snāna iti brāhmaṇānām
āmantrya pāpa-prāyaścittaṁ kṛtavān ity arthaḥ \| ucitāhāro
māṁsa-madirādy-aśuci-bhakṣaṇaṁ tatyājety arthaḥ \| samviveśa kiñcit
sthirībabhūvety arthaḥ \|\|11\|\|

**\...**

**\|\| 4.26.12 \|\|**

**ātmānam arhayāṁ cakre dhūpālepa-srag-ādibhiḥ \|**

**sādhv-alaṅkṛta-sarvāṅgo mahiṣyām ādadhe manaḥ \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ātmānamarhayāṁcakre iti \|
sādhūnmunīnvidviṣaś ca saṁmānyānīya taiḥ svāntaḥkaraṇaṁ śodhayāmāsety
arthaḥ \| kairdhūpādibhir iti jñānavairāgyādinānopākhyānopadeśaiḥ
sādhvalaṅkṛtasarvāṅgaḥ iti śāstrānusaraṇīkṛtasarvacittavṛttika ity
arthaḥ \| mahiṣyāṁ pūrvāvasthāprāptāyāṁ dharmaśīlāyāṁ svabuddhāvity
arthaḥ \|\|12\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ātmānam arhayāñcakra iti
sādhūn munīn viduṣaś ca sammānyānīya taiḥ svāntaḥkaraṇaṁ śodhayāmāsety
arthaḥ \| kaiḥ dhūpādibhir iti
dharma-jñāna-vairāgyādi-nānopākhyānopadeśaiḥ sādhv-alaṅkṛta-sarvāṅga iti
śāstrānusaraṇīkṛta sarva-citta-vṛttika ity arthaḥ \| mahiṣyām iti
pūrvāvasthā-prāptāyāṁ dharma-śīlāyāṁ sva-buddhāv ity arthaḥ \|\|12\|\|

**\...**

**\|\| 4.26.13 \|\|**

**tṛpto hṛṣṭaḥ sudṛptaś ca kandarpākṛṣṭa-mānasaḥ \|**

**na vyacaṣṭa varārohāṁ gṛhiṇīṁ gṛha-medhinīm \|\|**

**śrīdhara-svāmī (bhāvārtha-dīpikā) :** gṛha-medhinīṁ sāttvikīṁ buddhiṁ,
rājasyāṁ buddhyāṁ vartamāno nāpaśyat \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tṛpta
ity-ādinādharmasaṁskārāpagama uktaḥ \| kandarpākṛṣṭamānasa iti \|
pūrvadaśāvartinīṁ dharmaniṣṭhāvatīṁ buddhiṁ yuvatim iva prāptumatyutsuka
ity arthaḥ \| na vyacaṣṭeti \| kathāpakṣe mṛgayāvyājena vanaṁ gatvā kām
api kāminīṁ ramayāmāseti puraṁjanī māninī babhūveti hetor iti bhāvaḥ \|
adhyātmapakṣe---āgantukapāpakṛtamālinyasya niḥśeṣānapagamāt prāktanī
dharmaprayojikā buddhirīpsitāpi na śīghramāvirbhaved ity eva vivakṣitam
\|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dṛpta ity-ādinā
adharma-saṁskāro'pagama uktaḥ \| kandarpākṛṣṭa-mānasa iti
pūrva-daśā-vartinīṁ dharma-niṣṭhāvatīṁ buddhiṁ yuvatim iva prāptum
atyutsuka ity arthaḥ \| na vyacaṣṭeti \| kathā-pakṣe---mṛgayā-vyājena
vanaṁ gatvā kām api kāminīṁ ramayāmāseti purañjano māninī babhūveti
hetor iti bhāvaḥ \| adhyātma-pakṣe---āgantuka-pāpa-kṛta-mano-mālinyasya
niḥśeṣān apagamāt prāktanī dharma-prayojikā buddhir īpsitāpi na śīghram
āvirbhaved ity eva vivakṣitam \|\|13\|\|

**\...**

**\|\| 4.26.14 \|\|**

**antaḥpura-striyo'pṛcchad vimanā iva vediṣat \|**

**api vaḥ kuśalaṁ rāmāḥ seśvarīṇāṁ yathā purā \|\|**

**śrīdhara-svāmī (bhāvārtha-dīpikā) :** vediṣat he prācīnabarhiḥ \|
antaḥ-pura-striyas tat-sakhīḥ \| seśvarīṇāṁ svāminī-sahitānām \| yathā
purety-ādi pṛthag-vākyam \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
pakṣentaḥpurastrīrantakaraṇavṛttīḥ pūrvadaśāvasthā
dharmapravartinīrmanāk prādurbhūtā vīkṣya parāmamarśa \| hantaitādṛśya
eva mama buddhivṛttayo yadi sāmpratikapāpasaṁskāreṇocchidyamānāḥ sthirāḥ
syustadaiva mamoddhāra iti kuśalapraśnasyārthaḥ \| nanu viṣayabhogena
sukhī bhava kinte dharmeṇetyata āha---etarhi idānīṁ niṣiddhaviṣayā na
rocante \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** antar iti sārdhakam \|\|14\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vediṣat he prācīnabarhiḥ
! seśvarīṇāṁ svāminī-sahitānām etarhi idānīṁ tāṁ vinety arthaḥ \| pakṣe,
antaḥ-pura-strīḥ antaḥkaraṇa-vṛttīḥ pūrva-daśāvasthā dharma-pravartanīr
manāk prādurbhūtā vīkṣya parāmamarśa \| hantaitādṛśya eva mama
buddhi-vṛttayo yadi sāmpratika-pāpa-saṁskārānucchidyamānāḥ sthirāḥ syuḥ,
tadaiva mamoddhāra iti kuśala-praśnasyathārthaḥ \|\|14\|\|

**\...**

**\|\| 4.26.15 \|\|**

**na tathaitarhi rocante gṛheṣu gṛha-sampadaḥ \|**

**yadi na syād gṛhe mātā patnī vā pati-devatā \|**

**vyaṅge ratha iva prājñaḥ ko nāmāsīta dīnavat \|\|**

**śrīdhara-svāmī (bhāvārtha-dīpikā) :** vyaṅge cakrādi-hīne \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mātā viṣṇubhaktiḥ \| patnī
dharmapatnī \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu viṣaya-bhogena sukhī
bhava, kiṁ te dharmeṇety ata āha---etarhi idānīṁ niṣiddha-viṣayā na
rocante \| yātā viṣṇu-bhaktiḥ \| patnī dharma-śīlā buddhiḥ \| vyaṅge
cakrādi-hīne \|\|14\|\|

**\...**

**\|\| 4.26.16 \|\|**

**kva vartate sā lalanā majjantaṁ vyasanārṇave \|\|**

**yā mām uddharate prajñāṁ dīpayantī pade pade**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kva vartata iti \|
buddhivṛttaya eva kāścana kāścanānubhūyante na tu vastutaḥ sā buddhir
iti manasi khidyate sma pade pade\'nukṣaṇaṁ mama prajñāmuddīpayantī
bhagavad-viṣayajñānamudbodhayantī yā māmuddharati saṁsārād iti śeṣaḥ \|
sā lalanā śobhanā buddhiḥ ka vartata ityanvayaḥ \| uddharata iti
vartamānasamīpe bhaviṣyati laṭ \|\|16\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kva vartate iti
buddhi-vṛttayaeva kāścana nānubhūyante, na tu vastutaḥ sā buddhir iti
manasi khidyati sma \|\|16\|\|

**\...**

**\|\| 4.26.17 \|\|**

**rāmā ūcuḥ---**

**nara-nātha na jānīmas tvat-priyā yad vyavasyati \|**

**bhūtale niravastāre śayānāṁ paśya śatru-han \|\|**

**śrīdhara-svāmī (bhāvārtha-dīpikā) :** niravastāre āstaraṇa-rahite
\|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pakṣe tasya hṛdayam eva
tasyāḥ puṣpaparyaṁkastasmādvicyutire va tasyāḥ sadbuddher niravastāre
bhūtale śayanaṁ, naraiḥ kāmādivikṣiptastvam eva tannāśārthaṁ
nāthyase\'tastava tasyāḥ kāmādijihīrṣāvatyā buddhestyāgo nocita iti
bhāvaḥ \| atra hetudvitīyāmantraṇaṁ he śatruhan tyaktapāposīti bhāvaḥ
\|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** niravastāre
āstaraṇa-rahite \| pakṣe, tava hṛdayam eva tasyāḥ puṣpa-paryaṅkas tasmād
vicyutir eva tasyāḥ sad-buddher niravastāre bhū-tale śayanam \| śatruhan
he vīra ! pakṣe---tyakta-pāpa ! \|\|17\|\|

**\...**

**\|\| 4.26.18 \|\|**

**nārada uvāca---**

**purañjanaḥ sva-mahiṣīṁ nirīkṣyāvadhutāṁ bhuvi \|**

**tat-saṅgonmathita-jñāno vaiklavyaṁ paramaṁ yayau \|\|**

**śrīdhara-svāmī (bhāvārtha-dīpikā) :** avadhutāṁ tyakta-dehādarām \|
tat-saṅgenonmathitaṁ vyākulaṁ jñānaṁ yasya \|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pakṣe\'vadhutāṁ vṛkṣe
svenaiva svahṛdayāccyāvitatvātkhaṇḍitāṁ nirīkṣya hanta mamaivāyaṁ
mahāparādha iti vicārya tatsaṅgena tasyāḥ punar
āditsayonmathitajñānastiraskṛtasvabuddhika ity arthaḥ \| vaiklavyaṁ
dainyam \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** avadhutāṁ
tyakta-dehādarām \| pakṣe, svenaiva sva-hṛdayāt cyāvitatvāt khaṇḍitāṁ
nirīkṣya hanta mamaivāyaṁ mahāparādha iti vicārya tat-saṅgena tasyāḥ
punar uditsayā unmathita-jñānaḥ tiraskṛta-sva-durbuddhika ity arthaḥ \|
vaiklavyaṁ dainyam \|\|18\|\|

**\...**

**\|\| 4.26.19 \|\|**

**sāntvayan ślakṣṇayā vācā hṛdayena vidūyatā \|**

**preyasyāḥ sneha-saṁrambha- liṅgam ātmani nābhyagāt \|\|**

**śrīdhara-svāmī (bhāvārtha-dīpikā) :** sneha-saṁrambhaḥ praṇaya-kopas
tasya liṅgaṁ kuṭila-dṛṣṭy-ādi svasmin na labdhavān \|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sāntvayann iti \|
madbhāgyādiyaṁ me prāktanī buddhiḥ punar apyāvirbhavati yāṁ vinaiva mama
durgatir iti manonulāpaḥ premasaṁrambhastu cittaṁ nābhyagād iti \|
mamāpyevaṁ pāpācaraṇaṁ kena kāraṇenābhūd iti kṣaṇaṁ parāmamarśa
\|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nābhyagāt gabhīra-kopatvāt
\|\|19\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sāntvayann iti
mad-bhāgyād iyaṁ me prāktanī buddhiḥ punar apy āvirbhavati yāṁ vinaiva
mama durgatir iti mano'nulāpaḥ \| prema-saṁrambha-cihnaṁ nādhyagād iti
mamāpy evaṁ pāpācaraṇaṁ kena kāraṇenābhūd iti kṣaṇaṁ parāmamarśa
\|\|19\|\|

**\...**

**\|\| 4.26.20 \|\|**

**anuninye'tha śanakair vīro'nunaya-kovidaḥ \|**

**pasparśa pāda-yugalam āha cotsaṅga-lālitām \|\|**

**śrīdhara-svāmī (bhāvārtha-dīpikā) :** utsaṅgam āro\'py a lālitām
\|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anuninya iti \|\| punar
adyārabhya durviṣayabhogo naiva kārya iti pasparśa pādayugalam iti \|
ahaṅkāratyāgasādhujanasammānāveva tasyāḥ pādau pasparśa prāpa \|
utsaṅgalālitāṁ svahṛdayanikaṭamānītām \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** anuninya iti punar
udyārabhya durviṣaya-bhoge buddhir mayā naiva kāryeti \| pasparśa
pāda-yugalam iti ahaṅkāra-tyāga-sādhu-jana-sammānāv eva tasyāḥ pādau
pasparśa prāpa \| utsaṅga-lālitāṁ sva-hṛdaya-nikaṭam evānītām \|\|20\|\|

**\...**

**\|\| 4.26.21 \|\|**

**purañjana uvāca---**

**nūnaṁ tv akṛta-puṇyās te bhṛtyā yeṣv īśvarāḥ śubhe \|**

**kṛtāgaḥsv ātmasāt kṛtvā śikṣā-daṇḍaṁ na yuñjate \|\|**

**śrīdhara-svāmī (bhāvārtha-dīpikā) :** kṛtam āgo'parādho yais teṣu \|
ātma-sāt kṛtvā asmad-adhīno'yam iti matvā śikṣārthaṁ daṇḍaṁ na kurvanti
te bhṛtyā manda-bhāgyāḥ \|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śubhe iti \| mama daṇḍena
tvaṁ me śubhadaiveti bhāvaḥ \| kathāpakṣe priye mahyaṁ yatkoparūpaṁ
daṇḍaṁ karo\'pi tatkṛpayā sāparādham api nijadāsamabudhaṁ
śikṣayasyatastvāmetajjanmani kadāpi na
tyakṣyāmītyarthāntaranyāsenāha---nūnam iti dvābhyām \|
ātmasātkṛtvāsmadadhīno\'yam iti matvā śikṣārthaṁ daṇḍaṁ yeṣu na kurvanti
te bhṛtyā mandabhāgyāstena yeṣu daṇḍaṁ kurvanti te bhūribhāgyā ityahaṁ
te daṇḍapātrībhavannātmānaṁ bhūribhāgyam eva \| manya iti bhāvaḥ \|
adhyātmapakṣe hanta hanta pratiṣṭhitasyāpi mama kādācitkapāpācaraṇena
samprati yalloke nindācittāprasādau duḥ sahāvabhūtāṁ tatparameśvareṇaiva
mahyaṁ śikṣādaṇḍo dattastadahametajjanmani punaḥ kadāpi sadbuddhiṁ na
tyakṣyāmīti tāṁ sadbuddhim eva manasā sambodhyāha---nūnam iti dvābhyām
\|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kathā-pakṣe, priye !
mahyaṁ yat kopa-rūpaṁ daṇḍaṁ karoṣi, tat kṛpayā sāparādham api
nija-dāsam abudhaṁ śikṣayasy atas tvām etaj-janmani kadāpi na
tyakṣyāmīty arthāntara-nyāsenāha---nūnam iti dvābhyām \| ātmasāt kṛtvā
asmad-adhīno'yam iti matvā śikṣārthaṁ daṇḍaṁ yeṣu na kurvanti, te bhṛtyā
manda-bhāgyāḥ, tena \| yeṣu daṇḍaṁ kurvanti te bhūri-bhāgyā ity ahaṁ te
daṇḍa-pātrī-bhavann ātmānaṁ bhūri-bhāgyam eva manya iti bhāvaḥ \|

adhyātma-pakṣe---hanta hanta pratiṣṭhitasyāpi mama
kādācitka-pāpācaraṇena samprati yal loka-nindā-citta-prasādau
parama-duḥsahāvabhūtāṁ, tat parameśvareṇaiva mahyaṁ śikṣā-daṇḍo dattas
tad aham etaj janmani punaḥ kadāpi sad-buddhiṁ na tyakṣyāmīti tāṁ
sad-buddhim eva manasā sambodhyāha---nūnam iti dvābhyām \|\|21\|\|

**\...**

**\|\| 4.26.22 \|\|**

**paramo'nugraho daṇḍo bhṛtyeṣu prabhuṇārpitaḥ \|**

**bālo na veda tat tanvi bandhu-kṛtyam amarṣaṇaḥ \|\|**

**śrīdhara-svāmī (bhāvārtha-dīpikā) :** yataḥ paramo'nugraho daṇḍaḥ, yas
tu daṇḍato viṣīdati yo'jña ity āha---bāla iti \| bandhu-kṛtyaṁ
śikṣā-karaṇam \| amarṣaṇaḥ krodhī \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yastu daṇḍito viṣīdati
so\'jña ity āha---bāla iti \| amarṣaṇaḥ krodhī pakṣe sadbuddhiṁ prati
svagatam āha tvāṁ sadbuddhiṁ tyaktavato mama yaḥ sāmpratikonutāpa eṣa
eva tvad-datto daṇḍaḥ paramo mamānugraha eva, yataḥ punar api
pāpāsaktirna sambhāvinīti bhāvaḥ \| tanvīti \| tanvyāste krove\'pi
tanutvam evocitam iti bhāvaḥ \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yas tu daṇḍito viṣīdati
so'jña ity āha---bāla iti \| amarṣaṇaḥ krodhī \| pakṣe, sad-buddhiṁ
prati sva-gatam āha---tvāṁ sad-buddhiṁ tyaktavato mama yaḥ
sāmpratiko'nutāpaḥ, eṣa eva tvad-datto daṇḍaḥ paramo mamānugraha eva
yataḥ punar api pāpāsaktir nāmābhāvinīti bhāvaḥ \|\|22\|\|

**\...**

**\|\| 4.26.23 \|\|**

**sā tvaṁ mukhaṁ sudati subhrv anurāga-bhāra-**

**vrīḍā-vilamba-vilasad-dhasitāvalokam \|**

**nīlālakālibhir upaskṛtam unnasaṁ naḥ**

**svānāṁ pradarśaya manasvini valgu-vākyam \|\|**

**śrīdhara-svāmī (bhāvārtha-dīpikā) :** he sudati ! he subhru ! he
manasvini ! sā tvam asmākaṁ svāminī, ataḥ svānāṁ mukhaṁ pradarśaya \|
kīdṛśam ? anurāga-bhāreṇa vrīḍayā yo vilambo mantharatā tena vilasan
hasitāvaloko yasmin \| nīlā alakā evālayas tair upaskṛtaṁ bhūṣitam \|
unnata-nāsikam \| valgu vākyaṁ yasmiṁs tat \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ataḥ svāminītvāt daṇḍastu
datta eva samprati prasīdetyāha---sā tvam iti \| prasiddhā tvamasmākaṁ
svāminī \| adhyātmapakṣe---sarveṇaiva prakāreṇa saiveyaṁ me prāktanī
buddhiranukūlībhūya sthirā bhavatv iti muhuḥ prārthanā \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** daṇḍas tu daṇḍa eva
samprati prasīdety āha---sā tvam iti \| sā prasiddhā tvam asmākaṁ
svāminī \| anurāga-bhareṇa vrīḍayā yo vilambo mantharatā, tena vilasan
hasitāvaloko yasmin \| valgūni vākyāni yasmiṁs tat \|

adhyātma-pakṣe---sarveṇaiva prakāreṇa saiveyaṁ me prāktanī buddhir
anukūlībhūya sthirā bhavatv iti muhuḥ prārthanā \|\|23\|\|

**\...**

**\|\| 4.26.24 \|\|**

**tasmin dadhe damam ahaṁ tava vīra-patni**

**yo'nyatra bhūsura-kulāt kṛta-kilbiṣas tam \|**

**paśye na vīta-bhayam unmuditaṁ tri-lokyām**

**anyatra vai mura-ripor itaratra dāsāt \|\|**

**śrīdhara-svāmī (bhāvārtha-dīpikā) :** he vīra-patni, vīrasya mama
bhārye ! yas te kṛtāparādhas tasminn ahaṁ brāhmaṇa-kulād anyatrānyasmin
murari-pudāsād itaratra ca damaṁ dadhe daṇḍaṁ karomi \| kintu taṁ
vigata-bhayam uccair muditaṁ tri-lokyām anyatra vai loka-trayād bahir
api na paśyāmi \| mad-bhayād evāsau mariṣyatīty arthaḥ \|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vīrapatnīti \|
bhagavad-bhaktātsarvapāpāni bibhyatīti bhāvaḥ \| kathāpakṣepīty artha
iti svāmibhiruktaṁ, vīrātsarve kātarā bibhyati vinā vīrāniti bhāvaḥ \|
brāhmaṇakulasya vaiṣṇavakulasya ca vīrakulatvaṁ bhagavatkalāvīrakulaṁ
kadarthīkṛtya svairaṁ vicaratām iti bharatopākhyāne pañcama-skandhe
vakṣyatīti \| adhyātmapakṣe---yadi prācīnadaihikādvā pāpācaraṇāttava
prātikūlyaṁ tadā he sadbuddhe damaṁ tadupaśamakaṁ dānapuṇyavratādikaṁ
karomi, yadi tu brāhmaṇakopādvaiṣṇavāparādhādvā tadā tu tau
durupaśamāvevetyāha---bhūsurakulādanyatretyādi \| taddvayāparādhasya
taddvayaprasādādevopaśāntirnānyatheti bhāvaḥ \|
vītabhayamityādyadharmanirmūlane sāṭopoktiḥ \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** anyatra bhūsura-kulādikaṁ
dharma-niṣṭha-jīvam adhikṛtya purañjanākhyānāt \|\|24\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** he vīra-patni ! vīrasya
mama bhārye ! yad anyaḥ kaścin madīyas tava prātikūlyam akarot \| tasmin
damaṁ daṇḍaṁ dadhe karomi, yatas tavāhaṁ tvad-adhīnatvāt tvadīya ity
arthaḥ \| kintu brāhmaṇa-kulād anyatra mura-ripor dāsād itaratra
tad-dvayor mama nāsti prabhuteti purañjanasyāsya prācīnabarhiṣṭvāt
prācīnabarhiṣaś ca pitṛ-paitāmaha-dharma-maryādān ullaṅghanāt \| sā
maryādā ca---anyatra brāhmaṇa-kulād anyatrācyuta-gotrataḥ iti
pṛthu-caritokter brāhmaṇa-vaiṣṇavayoḥ kara-daṇḍādy-agrahaṇa-rūpaiveti
vivecanīyam \| ato brāhmaṇa-vaiṣṇavābhyām anyatra trilokyāṁ
trilokī-madhye anyatra trilokyā bahir vā vīta-bhayam vigata-bhayam ut
uccair muditaṁ na paśyāmi \| mad-bhayād evāsau mariṣyatīti bhāvaḥ \|

adhyātma-pakṣe---yadi prācīnād daihikād vā pāpācaraṇāt tava prātikūlyaṁ,
tadā he sad-buddhe ! damaṁ tad-upaśamakaṁ dāna-puṇya-vratādikaṁ karomi
\| yadi tu brāhmaṇa-kopāt vaiṣṇavāparādhād vā, tadā tu tau durupaśamāv
evety āha---bhūsura-kulād anyatrety ādi \| tad-dvayāparādhasya
tad-dvaya-prasādād evopaśāntir nānyatheti bhāvaḥ \| vīta-bhayam ity
ādy-adharma-nirmūlane sāṭope ktiḥ \|\|24\|\|

**\...**

**\|\| 4.26.25 \|\|**

**vaktraṁ na te vitilakaṁ malinaṁ viharṣaṁ**

**saṁrambha-bhīmam avimṛṣṭam apeta-rāgam \|**

**paśye stanāv api śucopahatau sujātau**

**bimbādharaṁ vigata-kuṅkuma-paṅka-rāgam \|\|**

**śrīdhara-svāmī (bhāvārtha-dīpikā) :** te vaktram itaḥ pūrvaṁ kadācid
api vitilakaṁ na paśyāmi \| saṁrambheṇa kopāveśena bhīmaṁ bhayaṅkaram \|
avimṛṣṭam anujjvalam \| apeta-rāgaṁ sneha-śūnyam \| tathā te su-jātau
śobhanau stanāv api śokāśrubhir upahatau na paśyāmi \| tathā
bimba-phalākāram adharaṁ ca vigataḥ kuṅkuma-paṅka-tulyas tāmbūla-rāgo
yasmāt tādṛśaṁ na paśyāmi \| idānīṁ kuta evaṁ jātam iti śeṣaḥ \|
pāṭhāntare evaṁ bhūtaṁ mukhaṁ stanau ca paśyan śaṁ na vindāmīty anvayaḥ
\| vigataḥ kuṅkuma-paṅka-rāgo yābhyām iti stanayor viśeṣaṇam \|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kadāpi na paśyāmīdānīṁ
maddaurbhāgyād eva paśyāmīti bhāvaḥ \| pāṭhāntare paśyanstanāvapi
śucopahatau sujātau vindāmi śaṁ vigatakuṅkumapaṅkarāgau iti pāṭhe \|
pakṣe vitilakatvādibhirupalabdhāyā api sadbuddheḥ pūrvavatprasādābhāvo
dyotitaḥ \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vaktram vitilakaṁ kadāpi
na paśyāmi \| samprati yad daurbhāgyād eva paśyāmīti bhāvaḥ \|
kuṅkuma-paṅkasyeva tāmbūlasya rāgo yatra taṁ bimbādharam \| vindāmi śam
iti pāṭhe vigata-kuṅkuma-paṅka-rāgāv iti stanayor viśeṣaṇam \| pakṣe,
vitilakatvādibhir upalabdhāyā api sad-buddheḥ pūrvavat prasādābhāvo
dyotitaḥ \|\|25\|\|

**\...**

**\|\| 4.26.26 \|\|**

**tan me prasīda suhṛdaḥ kṛta-kilbiṣasya**

**svairaṁ gatasya mṛgayāṁ vyasanāturasya \|**

**kā devaraṁ vaśa-gataṁ kusumāstra-vega-**

**visrasta-pauṁsnam uśatī na bhajeta kṛtye \|\|**

**śrīdhara-svāmī (bhāvārtha-dīpikā) :** tat tasmāt kṛtaṁ kilbiṣam
aparādho yena tasya \| kilbiṣam evāha---svairaṁ svātantryeṇa tvām
apṛṣṭvā mṛgayāṁ gatasya \| devo devanaṁ krīḍā tāṁ rāti dadātīti devaraḥ
kāntas tam \| kāma-vegena visrastaṁ gataṁ pauṁsnaṁ pauruṣaṁ dhairyaṁ
yasya tam \| uśatī kāmayamānā kṛtye kartuṁ yogye'rthe kā na bhajeta ?
\|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yato\'haṁ
tvad-anuvartyevāsmi tattasmāddhetoḥ pausnaṁ svātantryadhairyayoḥ iti
niruktiḥ \| kṛtye kāntaviṣayakasnehocitakarmaṇi \| pakṣe sadbuddhim eva
sākṣātkṛtyāha---prasīda prasannā bhavantī mama hṛdi virājasva \| mama
kīdṛśasya svairaṁ niraṅkuśam eva kṛtakilbiṣasya mṛgayāṁ gatasya
vyādhasyeva pāpina ity arthaḥ \| vyādho mṛgavadhājīvo mṛgayurlubdhako hi
saḥ ity abhidhānāt \| sadbuddheḥ
svasminnavasthitimarthāntaranyāsenāha---keti \| strī yathā kāntaṁ
sāparādham api na jahāti tathaiva he sadbuddhe māṁ tvaṁ na jahīhīty
arthaḥ \|\|26\|\|

iti śrīmad-bhāgavata-bhāvārtha-dīpikā-prakāśe caturtha-skandhe
ṣaḍviṁśo\'dhyāyaḥ \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** preyasyāḥ prasādaṁ
prārthayate---tan ma iti \| kilbiṣam evāha---svairam ity-ādi \| devo
devanaṁ krīḍā, tāṁ rāti dadātīti devaraḥ kāntas tam \|
smara-śara-vegenaiva visrastaṁ pauṁsnaṁ pauruṣārhaṁ svātantryaṁ yasya
tam \| uśatī kamanīyā kṛto kānta-viṣayaka-snehocite karmaṇi kā na
bhajeta ?

pakṣe, sad-buddhim eva sākṣātkṛtyāha---prasīda prasannā bhavantī mama
hṛdi virājasva \| mama kīdṛśasya ? svairaṁ niraṅkuśam eva
kṛta-kilbiṣasya mṛgayāṁ gatasya vyādhasyaiva pāpina ity arthaḥ \| vyādho
mṛga-vadha-jīvo mṛgayur lubdhako hi saḥ ity abhidhānāt \| sad-buddheḥ
svasminn avasthitim arthāntara-nyāsenāha---keti \| strī yathā kāntaṁ
sāparādham api na jahāti, tathaiva \| he sad-buddhe ! māṁ tvaṁ na
jahīhīty arthaḥ \|\|26\|\|

**\...**

iti sārārtha-darśinyāṁ harṣiṇyāṁ bhakta-cetasām \|

caturthe ṣaḍviṁśo'dhyāyaḥ saṅgataḥ saṅgataḥ satām \|\|\*\|\|

**\...**

iti śrīmad-bhāgavate mahā-purāṇe brahma-sūtra-bhāṣye

pāramahaṁsyaṁ saṁhitāyāṁ vaiyāsikyāṁ caturtha-skandhe

purañjanopākhyāne ṣaḍviṁśo'dhyāyaḥ \|

\|\| 4.26 \|\|

**...**

**(4.27)**

## 
**atha saptaviṁśo'dhyāyaḥ**

<details><summary>विषयः</summary>

purañjana-pure caṇḍavegasyākramaṇaṁ kālakanyā-caritra-varṇanaṁ ca \|
</details>

**\|\| 4.27.1 \|\|**

**nārada uvāca---**

**itthaṁ purañjanaṁ sadhryag vaśam ānīya vibhramaiḥ \|**

**purañjanī mahārāja reme ramayatī patim \|\|**

**śrīdhara-svāmī (bhāvārtha-dīpikā) :**

sapta-viṁśe priyā-putrādy-āsaktyā vismṛtātmanaḥ \|

kāla-kanyādy-upākhyānair jarā-rogādy udīryate \|\|

tad evaṁ jīvasyānunayādi-kathā-saundaryeṇātyantam upādhi-vaśyatvam
uktvā, tan-nimittāṁ saṁsāra-paramparāṁ nirūpayitum āha---**ittham** iti
\| atra ca pratipadaṁ kathañcid adhyātma-pakṣe'pi yojayituṁ śakyam eva
\| śrī-nāradena tu jīvasya strī-puruṣa-vāsanā-dārḍhyena vicitrā saṁsṛtir
bhavatīty etāvad eva kathā-tātparyaṁ darśitam \|

> kvacit pumān kvacic ca strī kvacin nobhayam andha-dhīḥ \|
>
> devo manuṣyas tiryag vā yathā-karma-guṇaṁ bhavaḥ \|\| \[bhā.pu.
> 4.29.29\] iti vadatā \|

tatrādau puṁstvena saṁsṛtir adhyāya-trayeṇoktā \| tataś caikenādhyāyena
strītvena saṁsṛtiṁ pradarśyeśvara-prasāda-labdha-jñānena mokṣa ity uktam
\| tatas tad eva yathopayogaṁ vyākhyātam iti pañcādhyāyyārambhaḥ
pratīyate \| pratipadam adhyātma-yojanā tu durghaṭā niṣprayojanā ceti
sva-prauḍhi-khyāpanam anādṛtya yathopayogam eva vyākhyāsyāmaḥ \|
**sadhryak** samyak \| **vibhramair** vilāsaiḥ \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ādinā pautrasnuṣādigrahaḥ
\| dvitīyādinā gandharvopākhyānādigrahaḥ \| tṛtīyādinā maraṇādigrahaḥ \|
tad evaṁ tadittham \| anunayaḥ kupitaprasādanam \| ādinā
svānukūlyapradarśanagrahaḥ \| atra ca puraṁjanopākhyāne
kathaṁcitpratibhādhikyādinā \| tatra śrīnāradopadeśakathāyāṁ tato
nāradoktyanurodhād eva \| svaprauḍhiprakhyāpanaṁ
nijapāṇḍityādhikyadyotanam \| atra viśvanāthaḥ---tad evaṁ dhārmikasyāpi
jīvasya kadācidantarāye prāpte vividhaduṣkṛtadūṣitāntaḥkaraṇasyāpi punar
labdhavivekasya dānavratatapaḥprāyaścittādikaṁ kṛtavato\'pi
manomālinyānapagamādanupadamanutāpasahasravidīrṇasya bhāgyavaśād eva
punar api sadbuddhiprāptiḥ prapañcitā \| idānīṁ pūrvavad eva
dharmabuddhimataḥ sadācārasya tasya gārhasthyam āha---ittham iti \|
pakṣe dharme matiṁ tyaktvā pūrvavatkarmabuddhāvevāsakto babhūvety arthaḥ
\|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

sad-buddhyā sahitasyāsya sukṛtāny api kurvataḥ \|

saptaviṁśe jarārogād upākhyānena kathyate \|\|

tad evaṁ dhārmikasyāpi jīvasya kadācid antarāye prāpte
vividha-duṣkṛta-dūṣitāntaḥ-karaṇasyāpi punar labdha-vivekasya
dāna-vrata-tapaḥ-prāyaścittādikaṁ kṛtavato'pi mano-mālinyā apagamād
anupadam anutāpa-sahasra-vidīrṇasya bhāgya-vaśād eva punar api
sad-buddhi-prāptiḥ prapañcitā \| idānīṁ pūrvavad eva dharma-buddhimataḥ
sadācārasya tasya gārhasthyam āha---**ittham** iti \| **sadhryak**
samyak \| **vibhramair** vilāsaiḥ \| pakṣe, adharme matiṁ parityajya
pūrvavad dharma-buddhāv evāsakto babhūvety arthaḥ \|\|1\|\|

**\...**

**\|\| 4.27.2 \|\|**

**sa rājā mahiṣīṁ rājan susnātāṁ rucirānanām \|**

**kṛta-svastyayanāṁ tṛptām abhyanandad upāgatām \|\|**

**śrīdhara-svāmī (bhāvārtha-dīpikā) : kṛtaṁ svasty-ayanaṁ** maṅgalaṁ
kuṅkuma-sindūrādibhir yasyās tām \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** susnātetyādinā
svīyasadbuddheḥ prasannatāmālakṣya vigatamanomālinyaḥ kṛtārtho
babhūvetyuktam \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : susnāta-** ity-ādinā
svīya-sad-buddheḥ prasannatām ālakṣya vigata-mano-mālinyaḥ kṛtārtho
babhūvety uktam \|\|2\|\|

**\...**

**\|\| 4.27.3 \|\|**

**tayopagūḍhaḥ parirabdha-kandharo**

**raho'numantrair apakṛṣṭa-cetanaḥ \|**

**na kāla-raṁho bubudhe duratyayaṁ**

**divā niśeti pramadā-parigrahaḥ \|\|**

**śrīdhara-svāmī (bhāvārtha-dīpikā) : upagūḍhaḥ** parirabdhaḥ \|
**parirabdhā kandharā** tasyā yena \| **raha** ekānte \| **anumantrair**
anukūlair guhya-bhāṣaṇaiḥ \| **apakṛṣṭā cetanā** viveko yasya \|
**kāla-raṁha** āyur-vyayam \| **pramadaiva parigraho** na jñāna-sādhanaṁ
yasya \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pakṣe
dharmakarmanirvāhamantraṇābhirapakṛṣṭo viluptīkṛtā cetanā
saṁsārataraṇalakṣaṇā buddhir yasya saḥ \| kālasya raho vegaṁ
vairāgyābhāvānna bubudhe \| kīdṛśamidaṁ divā gatamiyaṁ niśā
gatetyetatprakārakīrtity arthaḥ \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : anumantrair** anukūlair
guhya-bhāṣaṇaiḥ \| pakṣe, dharma-karma-nirvāha-mantraṇābhiḥ \|
**apakṛṣṭā** viluptī-kṛtā **cetanā** saṁsāra-taraṇa-lakṣaṇā buddhir
yasya \| **kālasya raṁho** vegaṁ vairāgyābhāvān **na bubudhe** \|
kīdṛśam ? idaṁ **divā** gataṁ, iyaṁ **niśā** āgateti etat-prakārakam ity
arthaḥ \|\|3\|\|

**\...**

**\|\| 4.27.4 \|\|**

**śayāna unnaddha-mado mahā-manā**

**mahārha-talpe mahiṣī-bhujopadhiḥ \|**

**tām eva vīro manute paraṁ yatas**

**tamo-\'bhibhūto na nijaṁ paraṁ ca yat \|\|**

**śrīdhara-svāmī (bhāvārtha-dīpikā) : mahārha-talpe** utkṛṣṭa-śayyāyāṁ
**śayānaḥ** \| **mahiṣyā bhuja upadhir** upadhānam ucchīrṣakaṁ yasya \|
avisarga-pāṭhe śayana-kriyā-viśeṣaṇam \| **tāṁ** mahiṣīm eva **paraṁ**
puruṣārtham **amanyata**, **na** tu **yan** **nijaṁ** rūpaṁ, brahma tat
\| **tamasā**'jñānena **abhibhūto** yataḥ \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tām eva vyavāyato
hetormanute strīsaṅgasukham eva puruṣārthamamanyata \| amanuteti
svāmisaṁmataḥ pāṭhaḥ pratibhātīti \| na tu nijaṁ svīyaṁ parañca kim api
amanutāgaṇayad ity arthaḥ \| yad vā, nijamātmānaṁ tataḥ parañca
paramātmānam ity arthaḥ \| adhyātmapakṣe vyavāyato dharmapatnīsaṅgato
dharmāsaktyā dharmam eva puruṣārthamamanyata na tu mokṣaṁ yato na nijaṁ
jīva-svarūpaṁ nāpi paraṁ parameśvara-svarūpaṁ, dhārmika ityunnaddhamadaḥ
\| mahāmanā dānaśīlaḥ \| mahārhatalpe puṇyakarmaṇi śayāno magnaḥ \|
mahiṣībhujopadhiravidyopādhiḥ \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : manute** ity atra "amanuta" iti
svāmi-sammataḥ pāṭhaḥ \| kiṁ ca, sarvatrādṛṣṭaḥ \|\|4\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : mahiṣyā bhuja** eva
**upadhir** upadhānaṁ yasya saḥ \| avisarga-pāṭhe śayana-kriyā-viśeṣaṇam
\| **tām** **eva** vyavāyato hetor **manute**---strī-saṅga-sukham eva
puruṣārtham amanyata \| "amanuta" iti ca pāṭhaḥ \| **na tu nijaṁ paraṁ**
**ca** kim api amanuta agaṇayad ity arthaḥ \| **tamasā**'jñānena
yato'**bhibhūtaḥ** \|

adhyātma-pakṣe---vyavāyato dharma-patnī-saṅgato dharmāsaktyā dharmam eva
puruṣārtham **amanyata**, na tu mokṣaṁ, yato **na nijaṁ** jīva-svarūpaṁ,
nāpi **paraṁ** parameśvara-svarūpam \| dhārmika ity **unnaddha-madaḥ**,
**mahā-manā** dāna-śīlaḥ \| **mahārha-talpe** puṇya-karmaṇi **śayāno**
magnaḥ \| **mahiṣī-bhujopadhir** avidyopādhiḥ \|\|4\|\|

**\...**

**\|\| 4.27.5 \|\|**

**tayaivaṁ ramamāṇasya kāma-kaśmala-cetasaḥ \|**

**kṣaṇārdham iva rājendra vyatikrāntaṁ navaṁ vayaḥ \|\|**

**vaṁśīdharaḥ (bhāvārtha-dīpikā-prakāśaḥ) :** rājendreti \| tvaṁ tu
yajñānuṣṭhānaratatvādavyarthamāyurnayannapi
vastuvicāraśūnyayajñakāryaniratattvātkṣapayasyeveti bhāvaḥ \| navaṁ
vayaḥ pariśuddhaṁ jñānamānanda-svarūpaṁ vyatikrāntaṁ gataprāyam iti
kecit \|\|5\|\|

---------------------------------------------------------------------------------------------------------------------

*na katamenāpi vyākhyātam.*

**\...**

**\|\| 4.27.6-7 \|\|**

**tasyām ajanayat putrān purañjanyāṁ purañjanaḥ \|**

**śatāny ekādaśa virāḍ āyuṣo'rdham athātyagāt \|\|**

duhitṝr daśottara-śataṁ pitṛ-mātṛ-yaśaskarīḥ \|

śīlaudārya-guṇopetāḥ paurañjanyaḥ prajā-pate \|\|

**śrīdhara-svāmī (bhāvārtha-dīpikā) : putrān** indriya-pariṇāmān \|
**duhitṝs** tad anantaraṁ buddhi-vṛttīḥ \| putra-saṅkhyā ca
bāhulya-mātra-vivakṣayā \| duhitṛ-saṅkhyā tu putrebhyo nyūnatvena
gārhasthya-saundaryārtham eva \| **virāṭ** samrāṭ \| **āyuṣo'rdham**
ity-ādy api kathā-saundaryārtham eva \|\|6\|\| purañjana-kanyātvāt
**paurañjanyaḥ** \| he **prajā-pate** \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : putrān**
viveka-nirṇaya-saṁśayādīn \| **duhitṛr** lajjotkaṇṭhā-cintādyāḥ \|
**āyuṣo'rdham** iti pañcāśad-varṣa-paryantaṁ viṣaya-bhoga-lāṁpaṭyam iti
vivakṣayā \|\| **pitṛ-mātṛ-yaśaskarīr** iti, tāsāṁ
śīlaudārya-guṇopetatvena puṇya-kriyā-hetutvāt \| **prajāpate** iti tam
eva nirdiśyoktaṁ tvam eva tāsāṁ prajānāṁ patir iti bhāvaḥ \|\|6-7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : tasyām** iti sārdhakam \|\|6\|\|
**mātṛ** ity atra „bhrātṛ" iti kvacit \| mūla-pāṭhas tu na
citsukha-sammataḥ \| **śīla**- ity ardhakam \|\|7\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : putrān**
viveka-nirṇaya-saṁśayādīn \|\|6\|\| **duhitṝr** lajjotkaṇṭhā-cintyādyāḥ
putra-saṅkhyā-bāhulya-mātra-vivakṣayā, duhitṛ-saṅkhyā tu putrebhyo
nyūnatvena gārhasthya-smaraṇa-yāthārthyaṁ, **virāṭ** samrāṭ jīvaś ca \|
**āyuṣo'rdham atyāgād** iti pañcāśad varṣa-paryantaṁ
viṣaya-bhoga-lāmpaṭyam adhikam iti vivakṣayā, **pitṛ-mātṛ-yaśaskarīr**
iti tāsāṁ puṇya-kriyā-hetu-rūpatvāt \| purañjana-kanyātvāt tāḥ
**paurañjanya** ucyante iti śeṣaḥ \|\|7\|\|

**\...**

**\|\| 4.27.8 \|\|**

**sa pañcāla-patiḥ putrān pitṛ-vaṁśa-vivardhanān \|**

**dāraiḥ saṁyojayāmāsa duhitṝḥ sadṛśair varaiḥ \|\|**

**śrīdhara-svāmī (bhāvārtha-dīpikā) : dāraiḥ** pariṇāmānantaraṁ
hitāhita-cintābhiḥ \| **varair** ucita-viṣaya-bhogaiḥ \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** hitāhita-cintābhiḥ yathā
saugandhya-saurūpyādau hita-cintā daurgandhya-kaurūpyādau cāhita-cinteti
\| viśvanāthas tu---**dārair** mati-dhṛty-ādibhir **varair**
naya-praṇayādibhir ity āha \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : sa pañca-** iti \| ṭīkāyāṁ
hitāhita-cintāpi yathā saugandhya-saurūpyādau hita-cintā
daurgandhya-kaurūpyādāv ahita-cinteti \|\|8\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : dārair**
mati-dhṛty-ādibhiḥ, **varair** vinaya-praṇayādibhiḥ \|\|8\|\|

**\...**

**\|\| 4.27.9 \|\|**

**putrāṇāṁ cābhavan putrā ekaikasya śataṁ śatam \|**

**yair vai paurañjano vaṁśaḥ pañcāleṣu samedhitaḥ \|\|**

**śrīdhara-svāmī (bhāvārtha-dīpikā) : putrāṇāṁ putrāḥ** karmāṇi \|
**pañcāleṣu** śabdādi-viṣayeṣu \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** karmāṇi puṇyācaraṇādīni
\|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : putrāṇāṁ putrāḥ**
puṇyācaraṇādayaḥ \| **pañcāleṣu** śabdādiṣu \|\|9\|\|

**\...**

**\|\| 4.27.10 \|\|**

**teṣu tad-riktha-hāreṣu gṛha-kośānujīviṣu \|**

**nirūḍhena mamatvena viṣayeṣv anvabadhyata \|\|**

**śrīdhara-svāmī (bhāvārtha-dīpikā) : teṣu** putrādiṣu, **teṣām** api ye
**riktha-hārāḥ** putrāḥ, teṣu ca \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** teṣu vivekādiṣu \| tasya
puraṁjanasya \| rikthahāreṣu abhimānādidhanahartṛṣu \| gṛhānujīviṣu
prāṇeṣu kośānujīviṣu sahaojaādiṣu iti cakravartī \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : anvabadhyata** ity atra
"anvaruddhyata" iti kvacit, kintu mūla-pāṭha eva citsukha-sammataḥ
\|\|10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : teṣu** vivekādiṣu putreṣu
tasya purañjanasya **riktha-hāreṣu** abhimānādi-dhana-hartṛṣu
gṛhānujīviṣu prāṇeṣu **koṣānujīviṣu** saha-oja-ādiṣu \|\|10\|\|

**\...**

**\|\| 4.27.11 \|\|**

**īje ca kratubhir ghorair dīkṣitaḥ paśu-mārakaiḥ \|**

**devān pitṝn bhūta-patīn nānā-kāmo yathā bhavān \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** īja iti \| pakṣadvaye
sāmyaṁ yathā bhavāniti \| tavaiva katheyaṁ kathyate tava dṛṣṭāntatvaṁ tu
saṅgopanārtham eveti bhāvaḥ \| sandarbhastu---yathā bhavāniti
vibhaktivipariṇāmena sarvatra yojyam ity āha \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yathā bhavān iti \|
vibhakti-pariṇāmenāpi sarvatra yojyam \|\|11\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : īja** iti pakṣa-dvaye
sāmyam \| **yathā bhavān** iti tavaiva katheyaṁ kathyate, tava
dṛṣṭāntatvaṁ tu saṅgopanārtham eveti bhāvaḥ \|\|11\|\|

**\...**

**\|\| 4.27.12 \|\|**

**yukteṣv evaṁ pramat tasya kuṭumbāsakta-cetasaḥ \|**

**āsasāda sa vai kālo yo'priyaḥ priya-yoṣitām \|\|**

**śrīdhara-svāmī (bhāvārtha-dīpikā) : yukteṣv** ātma-hiteṣu karmasv
anavahitasya \| **sa vai kālo** jarā-samayaḥ \|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yukteṣu bhaktivairāgyādiṣu
\| priyayoṣitāṁ kāntājanānāmapriyaḥ saṁbhogaprātikūlyāt \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : yukteṣv** iti sārdhakam \|
**yo'priya** ity atra "yo vara" iti kvacit \| "priya-yoṣitām" iti
citsukhaḥ \|\|12\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : evaṁ yukteṣu**
bhakti-vairāgyādiṣv ātma-hiteṣu **pramat tasya** anavahitasya \| **sa
kālaḥ** jarā-samayaḥ \| **priya-yoṣitāṁ** kāntā-janānām **apriyaḥ**
sambhoga-prātikūlyāt \|\|12\|\|

**\...**

**\|\| 4.27.13-14 \|\|**

**caṇḍavega iti khyāto gandharvādhipatir nṛpa \|**

**gandharvās tasya balinaḥ ṣaṣṭy-uttara-śata-trayam \|\|**

**gandharvyas tādṛśīr asya maithunyaś ca sitāsitāḥ \|**

**parivṛttyā vilumpanti sarva-kāma-vinirmitām \|\|**

**śrīdhara-svāmī (bhāvārtha-dīpikā) : caṇḍa-vegaḥ** saṁvatsareṇa
avartamānenopalakṣitaḥ \| **gandharvā** divasāḥ \| **gandharvyo**
rātrayaḥ \| **tādṛśīs** tādṛśyaḥ \| **maithunyo** divasair mithunī-bhūya
sthitāḥ \| **sitāś cāsitāś** ca śukla-kṛṣṇa-pakṣīyāḥ paribhramaṇena
**sarvaiḥ kāmaiḥ** saha **vinirmitāṁ** purīm apaharanti \|\|13-14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nṛpeti \|
nṛpālanenātmahitaṁ jhaṭiti kuru samāgato duḥ samaya iti bhāvaḥ \|\|
tādṛśyo balavatyaḥ \| apaharanti janmārabhya pratidinamāyurapahāra eva
puryā apahāra ityupacaritaḥ \|\|13-14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** gandharvā iti sārdhakam \|
"tādṛśī" ity eva pāṭhaḥ \|\|13\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, **caṇḍa-vegaḥ**
saṁvatsara iti khyāto yo **gandharvādhipatis** tasya **gandharvā**
divasāḥ purīṁ vilumpantīty anvayaḥ \| **gandharvyo** rātrayaḥ \|
**tāvatīs** tāvatyaḥ \| **maithunyo** divasair mithunī-bhūya sthitāḥ \|
**sitāś cāsitāś ca** śukla-kṛṣṇa-pakṣīyāḥ \| **parivṛttyā**
paribhramaṇena purīm apaharantīti janmārabhya pratidinam āyur apahāra
eva puryā apahāra upacaritaḥ \|\|13-14\|\|

**\...**

**\|\| 4.27.15 \|\|**

**te caṇḍavegānucarāḥ purañjana-puraṁ yadā \|**

**hartum ārebhire tatra pratyaṣedhat prajāgaraḥ \|\|**

**śrīdhara-svāmī (bhāvārtha-dīpikā) : prajāgaraḥ** prāṇaḥ \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yadā pañcāśadvarṣānantaraṁ
puraṁ deham api hartumārebhire tadā prajāgaraḥ prāṇa eva pratyaṣedhata
mā puram eva mayi tiṣṭhati lupyateti sāṭopamāheti \|
pañcāśadvarṣānantaram api dvitrivarṣaparyantaṁ balaṁ nāpayātīti bhāvaḥ
prāṇāgnaya evaitasminpure jāgrati iti śruteḥ prāṇabalād eva vyavahāre
pravartata ity arthaḥ \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.27.16 \|\|**

**sa saptabhiḥ śatair eko viṁśatyā ca śataṁ samāḥ \|**

**purañjana-purādhyakṣo gandharvair yuyudhe balī \|\|**

**śrīdhara-svāmī (bhāvārtha-dīpikā) : viṁśatyā ca** saha \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yuddhaṁ tu prajāgarasya
taiḥ sārddhaṁ janmārabhyaivābhūd ity āha saptabhiḥ śatairviṁśake \| na
ceti varṣagatānāṁ dinānāṁ rātrīṇāṁ ca tāvatyeva saṅkhyā darśitā \| śataṁ
samā iti \| yāvatparamāyurity arthaḥ \| śatāryurvai puruṣaḥ iti śruteḥ
\|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : "**viṁśakena" ity atra "viṁśatyā"
ceti ṭīkā, "viṁśadbhir" iti citsukhaḥ \|\|16\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yuddhas tu prajāgarasya
taiḥ sārdhaṁ janmārabhyaivābhūd ity āha---saptabhiḥ \| **śatair
viṁśakena** ceti varṣa-gatānāṁ dinānāṁ rātrīṇāṁ ca tāvaty eva saṅkhyā
darśitā \| **śataṁ samā** yāvat paramāyur ity arthaḥ \|\|15\|\|

**\...**

**\|\| 4.27.17 \|\|**

**kṣīyamāṇe sva-sambandhe ekasmin bahubhir yudhā \|**

**cintāṁ parāṁ jagāmārtaḥ sa-rāṣṭra-pura-bāndhavaḥ \|\|**

**śrīdhara-svāmī (bhāvārtha-dīpikā) : sva-sambandhe** sva-sambandhini
prāṇe \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tripañcāśad
varṣa-paryantaṁ prajāgarasya prāyaḥ parājayo nābhūt \| tad-anantaraṁ tu
tasyottarottaraṁ parājaya evety āha---**kṣīyamāṇe** **sva-sambandhe**
sva-sambandhini prāṇe ārtaḥ purañjayaḥ \|\|17\|\|

**\...**

**\|\| 4.27.18 \|\|**

**sa eva puryāṁ madhu-bhuk pañcāleṣu sva-pārṣadaiḥ \|**

**upanītaṁ baliṁ gṛhṇan strī-jito nāvidad bhayam \|\|**

**śrīdhara-svāmī (bhāvārtha-dīpikā) : sa eva madhu-bhuk**
kṣudra-sukha-bhoktā \| **sva-pārṣadair** indriyaiḥ \| **nāvidan**
nālocitavān \|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tripañcāśadvarṣaparyantaṁ
prajāgarasya prāyaḥ prajāgaro nābhūd iti tadanantaraṁ tūttarottaraṁ
parājaya evetyāha---kṣīyamāṇa iti \| bahubhiḥ kālāvayavaiḥ \|\|17-18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : madhu-bhuk**
kṣudra-sukha-bhoktā **sva-pārṣadair** indriyaiḥ \|\|18\|\|

**\...**

**\|\| 4.27.19 \|\|**

**kālasya duhitā kācit tri-lokīṁ varam icchatī \|**

**paryaṭantī na barhiṣman pratyanandata kaścana \|\|**

**śrīdhara-svāmī (bhāvārtha-dīpikā) : kālasya duhitā** jarāsti, tāṁ na
**pratyanandata** naicchat \| **barhiṣman** ! he prācīnabarhiḥ !
\|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
jarāpraveśamupākhyānenāha---kālājjarā jāyata iti kālasya duhiteti \|
nāmaviśeṣāśravaṇātkācid iti \| barhiṣmann iti \|
yajñādikarmakartustavāpi sā samīpamāgatā na tu sā kamapyayaṁ yājyayaṁ
yogī satkarmakartāyaṁ mayā parihārya eveti manute iti bhāvaḥ \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prakaṭam eva
jarā-praveśam upākhyānenāha---kālasyeti \| he **bahirṣman**, **ko'pi na
pratyanandat** naicchat \|\|19\|\|

**\...**

**\|\| 4.27.20 \|\|**

**daurbhāgyenātmano loke viśrutā durbhageti sā \|**

**yā tuṣṭā rājarṣaye tu vṛtādāt pūrave varam \|\|**

**śrīdhara-svāmī (bhāvārtha-dīpikā) : pūrave** yayāti-putrāya \| tena
**vṛtā** satī **varam adāt** \| yayātiḥ śukra-śāpāj jarāṁ prāpya putrān
uvāca "imāṁ gṛhṇīta" iti, tāṁ jyeṣṭhāś catvāro na jagṛhuḥ, pūrus tu
jagṛhe \| tato yayātis tasmai rājyaṁ dadāv iti jaraivādād ity uktam
\|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ātmanaḥ śarīrasya
daurbhāgyeṇa saundaryanāśakatvena durgato bhago yayā sā durbhageti
prasiddhā \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : pūrave** yayāti-putrāya \|
tena **vṛtā** satī **varam adād** iti \| yayātis tasmai
svīya-jarā-grāhiṇe tuṣṭo rājyam adād iti jaraivādād ity uktam \|\|20\|\|

**\...**

**\|\| 4.27.21 \|\|**

**kadācid aṭamānā sā brahma-lokān mahīṁ gatam \|**

**vavre bṛhad-vrataṁ māṁ tu jānatī kāma-mohitā \|\|**

**śrīdhara-svāmī (bhāvārtha-dīpikā) : sā** jarā \| **bṛhad-vrataṁ**
naiṣṭhikam \|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mahīṁ gataṁ
prākṛtamanuṣyabhrāntyety arthaḥ \| bṛhadvrataṁ naiṣṭhikabrahmacāriṇaṁ
saṁnyāsinaṁ vā mahāprabhāvavantaṁ vā sā kam api na tyajatīty arthaḥ
\|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : mahīṁ gatam** iti
prākṛta-manuṣya-bhrāntyety arthaḥ \| **bṛhadvrataṁ**
naiṣṭhika-brahmacāriṇaṁ sannyāsinaṁ vā mahā-prabhāvavantaṁ vā sā kam api
na tyajatīty arthaḥ \|\|21\|\|

**\...**

**\|\| 4.27.22 \|\|**

**mayi saṁrabhya vipulam adāc chāpaṁ suduḥsaham \|**

**sthātum arhasi naikatra mad-yācñā-vimukho mune \|\|**

**śrīdhara-svāmī (bhāvārtha-dīpikā) :** pratyākhyātavati **mayi
saṁrabhya** krodhaṁ kṛtvā, "naikatra sthātum arhasi" iti **śāpam adāt**
\|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pakṣe maddehasya
karmārabdhatvābhāvāt ṣaḍūrmirāhityena tasyāḥ praveśāsāmarthyam eva
matpratyākhyānatvena kṛpālutvena sarvatra mama gamanam eva tasyāḥ
śāpaphalatvenotprekṣitam iti jñeyam \| mune iti \| strīṇāṁ kāmārtiṁ
jānatāpi munitvena paratāpaharaṇasamarthena tvayā nāhaṁ tyaktumuciteti
bhāvaḥ \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mayi pratyākhyātavati
**saṁrabhya** krodhaṁ kṛtvā \| pakṣe, mad-dehasya karmārabdhatvābhāvāt
ṣaḍ-ūrmi-rāhityena tasyāḥ praveśāsāmarthyam eva, mat-pratyākhyānatvena
kṛpālutvena sarvatra mama gamanam eva, tasyāḥ śāpa-phalatvenotprekṣitam
idaṁ jñeyam \|\|22\|\|

**\...**

**\|\| 4.27.23 \|\|**

**tato vihata-saṅkalpā kanyakā yavaneśvaram \|**

**mayopadiṣṭam āsādya vavre nāmnā bhayaṁ patim \|\|**

**śrīdhara-svāmī (bhāvārtha-dīpikā) :** ādhayo vyādhayaś ca yavanāḥ,
teṣām īśvaraṁ **bhaya-nāmānaṁ** **vavre** \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tato
matpratyākhyānānantaram \| mayopadiṣṭam iti \| lokānāṁ bhayam eva jarayā
jīrṇaṁ bhavatv iti svasya dayālutvaṁ sūcitam \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : mayopadiṣṭam** iti "lokānāṁ
bhayam eva jarayā jīrṇaṁ bhavatu" iti svasya dayālutvaṁ sūcitam
\|\|23\|\|

**\...**

**\|\| 4.27.24 \|\|**

**ṛṣabhaṁ yavanānāṁ tvāṁ vṛṇe vīrepsitaṁ patim \|**

**saṅkalpas tvayi bhūtānāṁ kṛtaḥ kila na riṣyati \|\|**

**śrīdhara-svāmī (bhāvārtha-dīpikā) :** he **vīra**, **tvām īpsitaṁ
patiṁ vṛṇe** \| **na riṣyati** na naśyati \|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pakṣe bhūtānāṁ
bhagavad-bhaktānāṁ saṅkalpo na riṣyati \| lokānāṁ bhayaṁ jīrṇaṁ bhavatv
iti nāradena yaḥ saṅkalpaḥ kṛtaḥ so\'nyathā bhavituṁ nārhatīti tvaṁ me
patirbhava yathā tvāmahaṁ bhuṁkṣe \| bhūtaśabdena
bhagavad-bhakto\'pyucyate \| yaduktaṁ---bhūtāni bhavyāni janārdanasya
iti \| sandarbhastu---yato bhūtānāmanyair api bhūtaistvayi kṛtaḥ
saṅkalpo manoratho na riṣyati naṣṭuṁ nārhati mama tu tvad-ekaśaraṇāyāḥ
sutarāṁ nārhatītyartham āha \| bhayasya yadbibheti bhayaṁ svayam ityādau
kālavācakatvoktestvayi kāle kṛtaḥ bhūtānāṁ saṅkalpo na naśyati kiṁ tu
phalatyeva akāle kṛto naśyati sarvaṁ kālena phalati iti śiṣṭoktestvam
eva sarvaphaladosītyatastvām evāhaṁ vṛṇa iti bhāvaḥ \| he vīreti \|
viśiṣṭānapi tvamarīyasi kaṁpayasīti sarvotkṛṣṭatvenāpi tvam eva yogyo
vara iti bhāvaḥ \| yadrā vīrāyāḥ sarvadalanasamarthāyā mamepsitaṁ patim
ity arthaḥ \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yato **bhūtānām** anyair api
bhūtais **tvayi kṛtaḥ** **saṅkalpo** manoratho **na riṣyati** naṣṭuṁ
nārhati \| mama tu tvad-eka-parāyaṇāyāḥ sutarāṁ nārhatīty arthaḥ
\|\|24\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : yavanānām** ādhi-vyādhīnāṁ
**na riṣyati** na naśyati \| pakṣe---**bhūtānāṁ** bhagavad-bhaktānāṁ
**saṅkalpo na riṣyati** "lokānāṁ bhayaṁ jīrṇaṁ bhavatu" iti nāradena yaḥ
**saṅkalpaḥ kṛtaḥ,** so'nyathā bhavituṁ nārhatīti "tvaṁ me gatir bhava
yathā tvām ahaṁ bhuñje \|" bhūta-śabdena bhagavad-bhakto'py ucyate \|
yad uktaṁ---bhūtāni bhavyāni janārdanasya \[bhā.pu. 3.5.4\] iti
\|\|24\|\|

**\...**

**\|\| 4.27.25 \|\|**

**dvāv imāv anuśocanti bālāv asad-avagrahau \|**

**yal loka-śāstropanataṁ na rāti na tad icchati \|\|**

**madhvācāryaḥ (bhāgavata-tātparyam) :**

> alaukikaṁ ca śāstrīyaṁ kartavyaṁ laukikaṁ kutaḥ \|
>
> lokārthaṁ śāstrahā yāti nir ayaṁ tv itaraḥ surān \|\| iti pādme
> \|\|25\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** lokato vedataś ca yad deyatvena
grāhyatvena copanataṁ prāptaṁ tad yācyamānaṁ yo na dadāti yaś ca
dīyamānaṁ necchati na gṛhṇāti imau dvau karma-bhūtāv anuśocanti santaḥ
\|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bālāvajñau asannavagraho
haṭho yayostāvasadavagrahau padavibhāge vṛṣṭy-abhāve haṭhe\'vagraho
grahaḥ iti dharaṇiḥ \| nanvanena lokavidviṣṭaṁ cet tarhi śāstrīyam api
na karttavyamityāyātaṁ samatvena sahokteḥ tathā ca---

> tasmācchāstraṁ pramāṇaṁ te kāryākāryavyavasthitau \|
>
> jñātvā śāstravidhānoktaṁ karma kartum ihārhasi \|\|

iti śrīgītoktirvisrasteti ced granthāntarasaṁmatyā samādadhāti \|

> alaukikaṁ ca śāstrīyaṁ karttavyaṁ laukikaṁ kutaḥ \|
>
> lokārthe śāstrahā yāti nir ayaṁ tvitaraḥ surān \|\| iti \|

tasmācchāstrānusāri laukikaṁ karttavyaṁ netarad iti tātparyam \| itaraḥ
śāstrānukūlalaukikaṁ kurvāṇaḥ \| surānyāti svargādipuruṣārthamāpnotīti
tīrthaḥ \| tathā ca kanyāhaṁ svayaṁvarākasmāt tvad-gṛhamāgatā gṛhasthena
tvayā grāhyaiveti bhāvaḥ \| anyathā ya udyantamanādṛtya
ity-ādidoṣaśrutestava śobhanaṁ na bhāvīti \| pakṣe lokeṣu kṛpālunā
nāradena yadabhilaṣitaṁ bhayaṁ jīrṇaṁ bhavatv iti tallokaśāstrocitam
evātastvaṁ mā gṛhāṇety arthaḥ \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bālāv ajñau
santo'nuśocanti \| loka-śāstrayor upanatam ucitaṁ vastu deyaṁ, grāhyaṁ
na gṛhṇātīti \| tena kanyāhaṁ svayaṁvarā akasmāt tvad-gṛham āgatya
gṛhasthena tvayā grāhyaiveti bhāvaḥ \| pakṣe, lokeṣu kṛpālunā nāradena
yad abhilaṣitaṁ bhayaṁ jīrṇaṁ bhavatv iti tal-loka-śāstrocitam evātas
tvaṁ māṁ gṛhāṇety arthaḥ \|\|25\|\|

**\...**

**\|\| 4.27.26 \|\|**

**atho bhajasva māṁ bhadra bhajantīṁ me dayāṁ kuru \|**

**etāvān pauruṣo dharmo yad ārtān anukampate \|\|**

**śrīdhara-svāmī (bhāvārtha-dīpikā) :** puruṣeṇa kartavyo dharmaḥ
pauruṣaḥ \|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yasmādidaṁ madgrahaṇaṁ
lokaśāstrasiddhamatho ataḥ saṅkṣipya svakār yasya kartavyatām
āha---etāvāniti \| pakṣe svabalaṁ prakāśyāpi tvayā jarāṁ na gṛhṇāmīti
vaktumaśakyaṁ nāradoktibalādahaṁ tvāṁ gilantī saṁhariṣyāmyeveti svagataṁ
vadantī bahirvakroktyā sotprāsam āha---atho iti \| bhadreti
saṁbuddhirabhadrasyāpi na viruddhā svasamaṁ sarvo hi bhadraṁ manute iti
bhāvaḥ \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pauruṣaḥ puruṣeṇa
nirvṛttaḥ \| pakṣe, sva-balaṁ prakāśyāpi tvayā jarāṁ na gṛhṇāmīti vaktum
aśakyaṁ nāradokti-balāt tvām ahaṁ lagantī saṁhariṣyāmy eveti svagataṁ
vadantī bahir vakroktyā sotprāsam āha---atho iti \|\|26\|\|

**\...**

**\|\| 4.27.27 \|\|**

**kāla-kanyodita-vaco niśamya yavaneśvaraḥ \|**

**cikīrṣur deva-guhyaṁ sa sasmitaṁ tām abhāṣata \|\|**

**śrīdhara-svāmī (bhāvārtha-dīpikā) :** deva-guhyaṁ maraṇam \| tad dhe
prāṇināṁ vairāgyānudayāya devair go\'py ate \|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tāṁ kālakanyāṁ devasya
parameśvarasya guhyaṁ rahasyaṁ saṁsāracakrapravarttanaṁ cikīrṣuḥ \|
sasmitam iti \| tvad-vacanamidamapratyākhyeyam iti smitena jñāpayann ity
arthaḥ \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** devasya parameśvarasya
guhyaṁ rahasyaṁ saṁsāra-cakra-pravartanaṁ cikīrṣuḥ \| sa-smitam iti
tvad-vacanam idam apratyākhyeyam iti smitena jñāpayann ity arthaḥ
\|\|27\|\|

**\...**

**\|\| 4.27.28 \|\|**

**mayā nirūpitas tubhyaṁ patir ātma-samādhinā \|**

**nābhinandati loko'yaṁ tvām abhadrām asammatām \|\|**

**śrīdhara-svāmī (bhāvārtha-dīpikā) : tubhyaṁ** tava \|
**ātma-samādhinā** jñāna-dṛṣṭyā \| yācyamāno'**yaṁ lokas tvāṁ** necchati
\|\|28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yad vā, tubhyaṁ tvāṁ
bhojayitum ity arthaḥ \| abhadrāmabhadrākārām---

> gātraṁ saṅkucitaṁ gatirvigalitā bhraṣṭā ca dantāvalirdṛṣṭirnaśyati
> varddhate badhiratā vaktraṁ ca lālāyate \|
>
> vākyaṁ no bruyate ca bāndhavajanā bhāryā na śuśrūṣate hā kaṣṭaṁ
> puruṣasya jīrṇavayasaḥ putro\'py amitrāyate \|\|

iti bhartṛharyukteḥ \| ata evāsaṁmatāmananumatām \| ity artha iti \|
strīṇāṁ bahupatitvamabhīpsitam eveti bhāvaḥ \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tvam ity ardhakam \| yāhīty
ardhakam \| prajā-nāśam ity atra prajvāras tvām iti citsukhaḥ \|\|28\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tubhyaṁ tvāṁ bhojayitum
ity arthaḥ \| ātma-samādhinā manaso bhāvanayā ayaṁ bhūr-lokastho lokaḥ
tvāṁ necchati \|\|28\|\|

**\...**

**\|\| 4.27.29 \|\|**

**tvam avyakta-gatir bhuṅkṣva lokaṁ karma-vinirmitam \|**

**yā hi me pṛtanā-yuktā prajā-nāśaṁ praṇeṣyasi \|\|**

**śrīdhara-svāmī (bhāvārtha-dīpikā) :** ato'vyakta-gatiḥ kutaḥ prāptā ?
ity alakṣita-gatiḥ satī lokam ākramya bhuṅkṣva \| evaṁ sarvo'pi lokas
tava patiḥ syād ity arthaḥ \| na caivaṁ tvayā śaṅkanīyaṁ prati-kūlāṁ māṁ
loko haniṣyatīti \| yasmāt tvam eva prajā-nāśaṁ kariṣyasīty āha---yā
hīti \| yā madīyā yavana-pṛtanā tayā yuktā \|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prajānāśaṁ prajānāṁ tvayā
bhuktānāṁ nāśaṁ praṇeṣyasi tvaṁ kariṣyasi, kaḥ punas tvāṁ hantuṁ
prabhaved iti bhāvaḥ \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : tvam** ity ardhakam \| **yāhi** ity
ardhakam \| **prajā-nāśam** ity atra "prajvāras tvām" iti citsukhaḥ
\|\|29\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atas tvam avyakta-gatiḥ
kutaḥ prāptā ? ity alakṣita-gatiḥ satī lokam ākramya balātkāreṇa sarva
eva lokas tava patiḥ syād ity arthaḥ \| pratikūlāṁ māṁ loko haniṣyatīti
bibheṣi cet \| mat-pṛtanā yavana-senā, taya yuktā satī yā hīti prajānāṁ
tvayā bhuktānāṁ nāśaṁ tvaṁ praṇeṣyasi, tvāṁ hantuṁ punaḥ kaḥ prabhaved
iti bhāvaḥ \|\|29\|\|

**\...**

**\|\| 4.27.30 \|\|**

**prajvāro'yaṁ mama bhrātā tvaṁ ca me bhaginī bhava \|**

**carāmy ubhābhyāṁ loke'sminn avyakto bhīma-sainikaḥ \|\|**

**śrīdhara-svāmī (bhāvārtha-dīpikā) :** kiṁ ca, prajvāra iti \| mārako
vaiṣṇavo jvaraḥ, māheśvarasya vyādhy-antaḥ-pātitvāt \| bhūmā ghorāḥ
sainikā yasya \|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atha yuktyantareṇa
tadabhilaṣitam evāha---kiṁ ceti bhaginīti \| mama bhaginī kāpi nāstīti
tvam eva bhaginī bhava \| nanu nāradoktaṁ vatre nāmnā bhayaṁ patim ity
evaṁrūpamanyathā bhavituṁ nārhatīti tvaṁ me patire va bhaveti \| satyam
\| adharmavaṁśodbhavānāmasmākaṁ bhaginyapi bhāryā syād atastava
bhrātāpyahaṁ patistasmānnāradoktam api pramāṇīkaraṇīyaṁ
bhagavad-bhaktānāṁ nikaṭamahaṁ na yāmīti mām api nirbharaṁ bhuktvā
saṁhara nāradaṁ yathā patiṁ nākṛthāstathānyam api bhagavad-bhaktaṁ tvam
api patiṁ na kuruṣva \| ata eva mayoktaṁ tvamavyaktagatirbhuṅkṣva lokaṁ
karmavinirmitam iti bhaktānāṁ karmavinirmitatvābhāvātte tava patayo na
bhavantīti teṣu teṣvaham eva patir iti nāradoktam api susaṅgatamabhūd
iti \|\|30\|\|

iti śrīmad-bhāgavata-bhāvārtha-dīpikā-prakāśe caturtha-skandhe
saptaviṁśo\'dhyāyaḥ \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prajvāra itimārako
vaiṣṇava-jvaraḥ māheśvarasya tu vyādhy-antaḥ-pātitvāt, mama bhaginī kāpi
nāstīti tvam eva bhaginī bhava \| nanu nāradoktam anyathā bhavituṁ
nārhatīti tvaṁ me patir eva bhaveti satyam \| adharma-vaṁśodbhavānām
asmākaṁ bhaginy api bhāryā syād atas tava bhrātāpy ahaṁ patis tasmān
nāradoktam api pramāṇīkaraṇīyaṁ bhagavad-bhaktānāṁ nikaṭam ahaṁ yāmi cet
mām api nirbharaṁ bhuktvā saṁhara \| nāradaṁ yathā patiṁ nākṛthās
tathānyam api bhagavad-bhaktaṁ tvam api patiṁ na kuruṣva \| ata eva
mayoktaṁ tvam avyakta-gatir bhuṅkṣva lokaṁ karma-vinirmitam iti \|
bhaktānāṁ karma-vinirmitatvābhāvāt te tava patayo na bhavantīti teṣu
teṣv aham eva te patir iti nāradoktam api susaṅgatam abhūd iti
\|\|30\|\|

**\...**

iti sārārtha-darśinyāṁ harṣiṇyāṁ bhakta-cetasām \|

caturthe saptaviṁśo'tra saṅgataḥ saṅgataḥ satām \|\|\*\|\|

**\...**

iti śrīmad-bhāgavate mahā-purāṇe brahma-sūtra-bhāṣye

pāramahaṁsyaṁ saṁhitāyāṁ vaiyāsikyāṁ caturtha-skandhe

purañjanopākhyāne saptaviṁśo'dhyāyaḥ \|

\|\| 4.27 \|\|

**\...**

**(4.28)**

## 
**atha aṣṭāviṁśo'dhyāyaḥ**

<details><summary>विषयः</summary>

pura-dhvaṁse purañjanasya śokaḥ, bhayādi-kṛta-yātanānubhavaḥ, janmāntare strī-bhāvāpattiḥ, avijñāta-nāmnaḥ sakhyur upadeśān muktiś ca \|
</details>

**\|\| 4.28.1 \|\|**

**nārada uvāca---**

**sainikā bhaya-nāmno ye barhiṣman diṣṭa-kāriṇaḥ \|**

**prajvāra-kāla-kanyābhyāṁ vicerur avanīm imām \|\|**

**śrīdhara-svāmī (bhāvārtha-dīpikā) :**

aṣṭāviṁśe tu vaidarbhyākhyānena strī-vicintayā \|

strītvaṁ prāptasya daivena kadācin muktir ucyate \|\|

idānīṁ tu purañjanasya puṁ-deha-tyāga-pūrvakaṁ strītva-prakāram
āha---sainikā ity-ādi, rāja-siṁhasya veśmani \[bhā.pu. 4.28.28\] ity
antena \| diṣṭaṁ daivaṁ kurvanty adhikurvantīti tathā \| mṛtyor
ādeśa-kāriṇa iti vā \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** daivaṁ duradṛṣṭaphalaṁ
diṣṭaśabdena durdaivagrahaṇe sudaivatyāge ca
kāraṇābhāvamālakṣyāha---mṛtyority-ādi veti \| sainikā vyādhayaḥ
\|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

tyaktvā śīrṇāṁ purīṁ strītvaṁ prāptaḥ satsaṅgato hareḥ \|

bhaktyā purañjano prāpa tam aṣṭāviṁśake sphuṭam \|\|o\|\|

idānīṁ jīvasya sthūla-śarīra-parityāga-prakāram āha---sainika ity ādi
purīṁ vihāyopagata ity antena \| sainikā vyādhayaḥ \| diṣṭa-kāriṇaḥ
dūra-dṛṣṭa-phalotpādakāḥ \|\|1 \|\|

**\...**

**\|\| 4.28.2 \|\|**

**ta ekadā**[^27] **tu rabhasā purañjana-purīṁ nṛpa \|**

[^27]: prārabdha-karma-kṣaye (rā.te.)


**rurudhur**[^28] **bhauma-bhogāḍhyāṁ jarat-pannaga-pālitām \|\|**

[^28]: yauvane iti pāṭhāntaram (rā.te.)


**śrīdhara-svāmī (bhāvārtha-dīpikā) :** jarat-pannagena
jīrṇa-prāṇena[^29] pālitām \|\|2\|\|

[^29]: śata-varṣa-sthāyinā.


---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ekadā prārabdhakarmakṣaye
bhaumabhogā aśanapānava sanalakṣaṇāstairāḍhyāṁ jaratpannagena
śatavarṣasthāyinā \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** jarat-pannagena
jīrṇa-prāṇena pālitām \|\|2\|\|

**\...**

**\|\| 4.28.3 \|\|**

**kāla-kanyāpi**[^30] **bubhuje purañjana-puraṁ balāt \|**

[^30]: jarāpi (rā.te.)


**yayābhibhūtaḥ puruṣaḥ sadyo niḥsāratām iyāt \|\|**

**vaṁśīdharaḥ (bhāvārtha-dīpikā-prakāśaḥ) :** niḥ sāratāṁ nairbalyam \|
yayā kālakanyayā \|\|3\|\|

---------------------------------------------------------------------------------------------------------------------

*na katamena vyākhyātam.*

**\...**

**\|\| 4.28.4 \|\|**

**tayopabhujyamānāṁ vai yavanāḥ sarvato-diśam \|**

**dvārbhiḥ praviśya subhṛśaṁ prārdayan sakalāṁ purīm \|\|**

**śrīdhara-svāmī (bhāvārtha-dīpikā) :** dvārbhiś cakṣurādibhiḥ
roga-rūpeṇa praviśya \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yavanā vyādhayaḥ \|
prārdayann iti jarāgrattasyākṣimāndyādayo dṛśyanta eva \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dvārbhiś cakṣurādibhiḥ
\|\|4\|\|

**\...**

**\|\| 4.28.5 \|\|**

**tasyāṁ prapīḍyamānāyām abhimānī purañjanaḥ \|**

**avāporu-vidhāṁs tāpān kuṭumbī mamatākulaḥ**[^31] **\|\|**

[^31]: kuṭumba-mamatākulaḥ (rā.te. pāṭhāntaram)


**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** abhimānīti \| mameyamity
abhimānavān \|\|5\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** abhimānīti pūryām
abhimāna-vaśād eva \|\|5\|\|

**\...**

**\|\| 4.28.6-8 \|\|**

**kanyopagūḍho naṣṭa-śrīḥ kṛpaṇo viṣayātmakaḥ \|**

**naṣṭa-prajño hṛtaiśvaryo gandharva-yavanair**[^32] **balāt \|\|**

[^32]: gandharvair aho-rātraiḥ \| yavanair ādhibhiś ca \| (rā.te.)


**viśīrṇāṁ sva-purīṁ vīkṣya pratikūlān anādṛtān \|**

**putrān pautrānugāmātyān jāyāṁ ca gata-sauhṛdām \|\|**

**ātmānaṁ kanyayā grastaṁ pañcālān ari-dūṣitān \|**

**duranta-cintām āpanno na lebhe tat-pratikriyām \|\|**

**śrīdhara-svāmī (bhāvārtha-dīpikā) :** kanyayā jarayopagūḍhaḥ saṁs tat
pratikriyāṁ na lebhe iti tṛtīyenānvayaḥ \| hṛtaiśvarya utthānādiṣv
aśaktaḥ \| pratikūlān anapekṣita-viṣaya-prāpaṇān anādṛtān ādaram
akurvāṇān, svādhīnatvābhāvāt \| anugā indriyāṇi \| amātyā indriya-devāḥ
\| gata-sauhṛdām adhyavasāyābhāvāt[^33] \| kanyayā jarayā grastam \|
pañcālān viṣayān \| aribhir vyādhyādibhir dūṣitān \|\|6-8\|\|

[^33]: adhyavasāyo niścayaḥ.


---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kanyeti trikam \|\|
viśīrṇāṁ viśīryamāṇām \| pratikūlān śokādīn ādaramakurvataḥ sarvathā
nigilitumupakrāntān ity arthaḥ \| putrānvivekādīn \| pautrān
dhairyagāṁbhīryādīn \| cakārādgatasauhṛdānasvasvakṛtyaṁ samyagakurvāṇān
\|\|**:** tatpratikriyāṁ teṣāṁ teṣāṁ pratikriyāṁ mantrauṣadhādikṛtyair
api na lebhe \|\|6-8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kanyeti trikam \|\|6-8\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** viśīrṇāṁ viśīryamānāṁ
pratikūlān śokādīn anādṛtān ādaram akurvāṇān sarvathā nirgilitum
upakrāntān ity arthaḥ \| putrān vivekādīn pautrān dhairya-gāmbhīryādīn
anugān indriyāṇi amātyān amātyān mana-ādy-adhiṣṭhātṛ-devāṁś candrādīn,
ca-kārāt gata-sauhṛdān sva-sva-kṛtyādi samyag akurvāṇān jāyāṁ buddhiṁ ca
gata-sauhṛdām adhyavasāya-rahitām \| kanyayā jarayā \| pañcālān śabdādīn
\| aribhī rogādibhiḥ \| teṣāṁ teṣāṁ pratikriyāṁ mantrauṣadhādibhir api
kṛtair na lebhe \|\|6-8\|\|

**\...**

**\|\| 4.28.9-10 \|\|**

**kāmān abhilaṣan dīno yāta-yāmāṁś ca kanyayā \|**

**vigatātma-gati**[^34]**-snehaḥ**[^35] **putra-dārāṁś ca lālayan \|\|**

[^34]: sukhīti citsukha iti śrī-jīvaḥ.


[^35]: gatiḥ snehāt iti vā pāṭha iti śrīdharaḥ.


**gandharva-yavanākrāntāṁ**[^36] **kāla-kanyopamarditām \|**

[^36]: yavanā vyādhayaḥ (rā.te.)


**hātuṁ pracakrame rājā tāṁ purīm anikāmataḥ \|\|**

**śrīdhara-svāmī (bhāvārtha-dīpikā) :** kāla-kanyayā hetu-bhūtayā \|
yāta-yāmān niḥsārān api kāmān abhilaṣan \| vigatā ātmano gatiḥ
pāralaukikī aihikaḥ putrādi-snehaś ca yasya saḥ \| gatiḥ snehād iti vā
pāṭhaḥ \| sa rājā purañjano hātuṁ pracakrame upakrāntavān iti dvayor
anvayaḥ \|\| anikāmato'nicchayāpi \|\|9-10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kāmān miṣṭabhojanādīn \|
yātayāmān kṣunmāndyādihetority arthaḥ \| snehād iti bhinnapadapāṭhaḥ
śobhanaḥ pratibhāti \| snehāntasamāsasya sāpekṣatvāt \|\|9-10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kāmān iti yugmakam \| gatīty atra
sukhīti citsukhaḥ \| anikāmata ity asya anicchayāpīti citsukha-vyākhyā
ca \|\|9-10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kāmān miṣṭa-bhojanādīn \|
yāta-yāmān api kṣuṇ-māndyādi-hetor ity arthaḥ \| vigatā ātmano gatiḥ
pāralaukikī, aihikaḥ putrādi-snehaś ca yasya saḥ \| snehād iti ca pāṭhaḥ
\|\| anikāmato'nicchayāpi \|\|9-10\|\|

**\...**

**\|\| 4.28.11 \|\|**

**bhaya-nāmno'grajo bhrātā prajvāraḥ pratyupasthitaḥ \|**

**dadāha tāṁ purīṁ kṛtsnāṁ bhrātuḥ priya-cikīrṣayā \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prajvāro viṣṇujvaraḥ \|
bhrāturbhayanāmnaḥ \|\|11\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prajvāro viṣṇu-jvaraḥ
\|\|11\|\|

**\...**

**\|\| 4.28.12 \|\|**

**tasyāṁ sandahyamānāyāṁ sa-pauraḥ sa-paricchadaḥ \|**

**kauṭumbikaḥ kuṭumbinyā upātapyata sānvayaḥ \|\|**

**śrīdhara-svāmī (bhāvārtha-dīpikā) :** sa-paricchado
bhṛtya-varga-sahitaḥ \| kuṭumbena dīvyatīti kauṭumbikaḥ \| kuṭumbinyā \|
sandhir nātra vivakṣitaḥ \| sānvayaḥ putrādi-sahitaḥ \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa pauraḥ \|
saptadhātusahitaḥ saparicchadaḥ sarvendriyabhṛtyavargasahitaḥ \| nātra
vivakṣito vivakṣitaḥ sandhirbhavatīti niyamāt \| ārṣo vā sandhy-abhāvaḥ
\| kuṭumbinyā buddhyā \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sa-pauraḥ
sapta-dhātu-sahitaḥ \| sa-paricchadaḥ sarvendriya-bhṛtya-varga-sahitaḥ
\| kuṭumbena dīvyatīti kauṭumbikaḥ \| kuṭumbinyā saubhāgyā saha \|
sandhy-abhāva ārṣaḥ \| sānvayaḥ putra-pautrādi-yuktaḥ \|\|12\|\|

**\...**

**\|\| 4.28.13 \|\|**

**yavanoparuddhāyatano grastāyāṁ kāla-kanyayā \|**

**puryāṁ prajvāra-saṁsṛṣṭaḥ pura-pālo'nvatapyata \|\|**

**śrīdhara-svāmī (bhāvārtha-dīpikā) :** yavanair uparuddhāny āyatanāni
yasya sa pura-pālaḥ \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yavanairvyādhibhiḥ \|
ruddhamāyatanaṁ nāḍīsaṁcāranirodhāt \| anutāpo jīvakleśadarśanāt
\|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pura-pālaḥ prajāgaraḥ
prāṇaḥ \|\|13\|\|

**\...**

**\|\| 4.28.14 \|\|**

**na śeke so'**[^37]**vituṁ tatra**[^38] **puru-kṛcchroru-vepathuḥ \|**

[^37]: sa purañjanaḥ prāṇo vā (rā.te.)


[^38]: na śaśākoṣituṁ tatra iti rā.te. dhṛta-pāṭhāntaram.


**gantum aicchat tato vṛkṣa-koṭarād iva sānalāt**[^39] **\|\|**

[^39]: so'hi-rāṭ iti pāṭhāntaraṁ (rā.te.)


**śrīdhara-svāmī (bhāvārtha-dīpikā) :** puru bahu kṛcchraṁ, tena urur
vepathur yasya \| vṛkṣa-koṭarād iva sarpaḥ \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sa pura-pālaḥ avituṁ
rakṣituṁ vṛkṣa-koṭarād iva sarpaḥ \|\|14\|\|

**\...**

**\|\| 4.28.15 \|\|**[^40]

**śithilāvayavo yarhi gandharvair hṛta-pauruṣaḥ \|**

[^40]: atra bhā. 3.30.16-padyaṁ draṣṭavyam.


**yavanair aribhī rājann uparuddho ruroda ha \|\|**

**śrīdhara-svāmī (bhāvārtha-dīpikā) :** kaṇṭhe uparuddho ruroda
ghura-ghura-dhvaniṁ cakāra \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ruroda āsanna-mṛtyor
ghura-ghura-dhvaniṁ cakāra \|\|15\|\|

**\...**

**\|\| 4.28.16-17 \|\|**

**duhitṝḥ putra-pautrāṁś ca jāmi-jāmātṛ-pārṣadān \|**

**svatvāvaśiṣṭaṁ yat kiñcid gṛha-kośa-paricchadam \|\|**

**ahaṁ mameti svīkṛtya gṛheṣu kumatir gṛhī \|**

**dadhyau pramadayā dīno viprayoga upasthite \|\|**

**śrīdhara-svāmī (bhāvārtha-dīpikā) :** duhitrādīn dadhyāv ity
uttareṇānvayaḥ \| jāmayo'tra snuṣāḥ \| svatva-mātreṇāvaśiṣṭam \| bhogas
tu prāg eva kṣīṇaḥ \|\|16-17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa purapālaḥ \| avituṁ
rakṣitum \| sānalādvahnivyāptāt \| koṭaraṁ chidram \|\| pramadayā striyā
sahati \| jīvasya sthūlaśarīrabhaṅge buddhyā vicchedābhāvāt \|
pramadeyaṁ ca puraṁjanī kintu saṁsāriṇo jīvasya sarvendriyairbhogyā
mamatāspadīkṛtā vyāvahārikyeva bhāryā vyākhyeyā \| duhitrādayo\'py atra
tatsambandhinyo na tvadhyātmapakṣīyā vyākhyeyāḥ \| maraṇakāle jīvasya
strīputrādīnām eva smaraṇaṁ sambhavati na tu buddhivivekādīnām iti
kecidāhuḥ \| anye tu---dharmavatī buddhire va puraṁjanītvena pūrvaṁ
prastutetyato mṛtyusamaye dharmabuddhyā vicchedo budhyantareṇa saṁyogaḥ
na mayyanāśite bhuṁkte ity-ādikantu sadbuddhivicchedātpūrvam eva
yaduktaṁ tad evāgre vakṣyate \| tac ca mamādhunāpi dharmācaraṇe tṛptirna
jātā kiṁ karomi maraṇamupasthitamityetasyaivārthasyotprekṣayā vivaraṇaṁ

jñeyamityācakṣate \|\|14-17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** duhitṝr iti yugmakam \|
ahaṁ-mameti svīkṛtyeti kvacit \|\|16-17\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** jāmayo'tra snuṣāḥ \|
pramadayā striyā saha viprayoge upasthita iti jīvasya
sthūla-śarīra-bhaṅge saubhāgyā vicchedābhāvāt pramadeyaṁ na purañjanī,
kintu saṁsāriṇo jīvasya sarvendriyair bhogyā mamatāspadībhūtā
vyavahāriky eva bhāryā vyākhyeyā, duhitr-ādayo'py atra tat-sambandhinyo
na tv adhyātma-pakṣīyā vyākhyeyāḥ \| maraṇa-kāle ca jīvasya
strī-putrādīnām eva smaraṇaṁ sambhavati, na tu buddhir vivekādīnām iti
kecid āhuḥ \| anye tu dharmavatī buddhir eva purañjanītvena pūrvaṁ
prastutety ato mṛtyu-samaye dharma-saubhāgyā vicchedo saubhāgy-antareṇa
saṁyogaḥ \| na mayy anāśite bhuṅkte ity-ādikaṁ tu sad-buddhi-vicchedāt
pūrvam eva yad uktaṁ, tad evāgre vakṣyate \| tac ca mamādhunāpi
dharmācaraṇe tṛptir na jātā, kiṁ karomi ? maraṇam upasthitam ity
etasyaivārthasyotprekṣayā vivaraṇaṁ jñeyam ity ācakṣyate \|\|16-17\|\|

**\...**

**\|\| 4.28.18 \|\|**

**lokāntaraṁ gatavati mayy anāthā kuṭumbinī \|**

**vartiṣyate kathaṁ tv eṣā bālakān anuśocatī \|\|**

**śrīdhara-svāmī (bhāvārtha-dīpikā) :** dhyānam evāha---lokāntaram iti
\|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pramadayā striyā sahati \|
jīvasya sthūlaśarīrabhaṅge buddhyā vicchedābhāvāt \| pramadeyaṁ ca
puraṁjanī kintu saṁsāriṇo jīvasya sarvendriyairbhogyā mamatāspadīkṛtā
vyāvahārikyeva bhāryā vyākhyeyā \| duhitrādayo\'py atra tatsambandhinyo
na tvadhyātmapakṣīyā vyākhyeyāḥ \| maraṇakāle jīvasya strīputrādīnām eva
smaraṇaṁ sambhavati na tu buddhivivekādīnām iti kecidāhuḥ \| anye
tu---dharmavatī buddhire va puraṁjanītvena pūrvaṁ prastutetyato
mṛtyusamaye dharmabuddhyā vicchedo budhyantareṇa saṁyogaḥ na mayyanāśite
bhuṁkte ity-ādikantu sadbuddhivicchedātpūrvam eva yaduktaṁ tad evāgre
vakṣyate \| tac ca mamādhunāpi dharmācaraṇe tṛptirna jātā kiṁ karomi
maraṇamupasthitamityetasyaivārthasyotprekṣayā vivaraṇaṁ

jñeyamityācakṣate \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.28.19 \|\|**

**na mayy anāśite bhuṅkte nāsnāte snāti mat-parā \|**

**mayi ruṣṭe susantrastā bhartsite yata-vāg bhayāt \|\|**

**śrīdhara-svāmī (bhāvārtha-dīpikā) :** anāśite'bhojite \| bhartsite
bhartsane kṛte yata-vāg bhavati \|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** matparā madekaniṣṭhā \|
ruṣṭe kupite \| susantrastātyudvignacittā bhavati \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** anāśite'bhojite \|
bhartsite bhartsanaṁ kṛtavati \|\|19\|\|

**\...**

**\|\| 4.28.20 \|\|**

**prabodhayati māvijñaṁ**[^41] **vyuṣite śoka-karśitā \|**

[^41]: māṁ vijñam iti citsukhaḥ. mām ajñaṁ iti ca pāṭhaḥ (rā.te.)


**vartmaitad gṛhamedhīyaṁ vīrasūr api neṣyati \|\|**

**śrīdhara-svāmī (bhāvārtha-dīpikā) :** avijñam avivekinaṁ mām \|
vyuṣite deśāntaraṁ gate \| gṛhamedhīyaṁ vartma gṛha-dharmam \| api kiṁ
neṣyaty anuvartayiṣyati ? yuktam etat \| yato vīra-sūḥ putravatī \| kiṁ
vā, mad-viraham asahamānā mariṣyaty evety arthaḥ \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha iti \|
atyantasnehādhikaraṇaviyogasya duḥsahatvād iti bhāvaḥ \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** māvijñam ity atra māṁ vijñam iti
citsukhaḥ \|\|20\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mām avijñam \| vyuṣite
pravāṣaṁ gate sati \| api kiṁ neṣyaty anuvartayiṣyati ? yuktam etat,
yato vīra-sūḥ putravatī \| kiṁ vā, mad-viraham asahamānā mariṣyaty evety
arthaḥ \|\|20\|\|

**\...**

**\|\| 4.28.21 \|\|**

**kathaṁ nu dārakā dīnā dārakīr vāparāyaṇāḥ**[^42] **\|**

[^42]: vā parāyaṇā iti cakravarti-sammataḥ pāṭhaḥ.


**vartiṣyante mayi gate bhinna-nāva ivodadhau \|\|**

**śrīdhara-svāmī (bhāvārtha-dīpikā) :** na vidyate param ayanam āśrayo
yeṣāṁ te'parāyaṇāḥ putrāḥ kanyāś ca \| yad vā, parāśrayāḥ kanyāḥ \|
bhinnā naur yeṣām \|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dārakīrdārakyaḥ parāyaṇāḥ
vṛddhasya mamātisnehena pratikṣaṇam evaikaniṣṭhāḥ kathaṁ vartiṣyante
ruditvā ruditvaiva mariṣyantīty arthaḥ \|
svāmicaraṇoktayadvetipakṣasyāpyayam evārthaḥ \| anyāśrayatve tāsāṁ
śokānadhikaraṇatvāt \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dārikīr dārikāḥ kanyāḥ
parāyaṇāḥ vṛddhasya mamātisnehena pratikṣaṇa-sevaika-niṣṭhāḥ kathaṁ
vartiṣyante ? ruditvā ruditvaiva mariṣyantīty arthaḥ \| bhinnā vidīrṇā
naur yeṣāṁ ta iva \|\|21\|\|

**\...**

**\|\| 4.28.22 \|\|**

**evaṁ kṛpaṇayā buddhyā śocantam atad-arhaṇam \|**

**grahītuṁ kṛta-dhīr enaṁ bhaya-nāmābhyapadyata \|\|**

**śrīdhara-svāmī (bhāvārtha-dīpikā) :** atad-arhaṇaṁ vastutas tasya
brahmatvāt \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kṛpaṇayā buddhyeti \|
anīśayā śocati muhyamānaḥ iti śruteḥ \| tasya jīvasya \| atadarhaṇaṁ
śokānarham \| yadvā---atadarhaṇaṁ dhārmikatvena
bhayakartṛkagrahaṇāyogyam ity arthaḥ \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atad-arhaṇaṁ tasya
caitanya-rūpbhāgavat śokānaucityāt \| yad vā, dhārmikatvena
bhaya-kartṛka-grahaṇānarham ity arthaḥ \|\|22\|\|

**\...**

**\|\| 4.28.23 \|\|**

**paśuvad yavanair eṣa nīyamānaḥ svakaṁ kṣayam \|**

**anvadravann anupathāḥ śocanto bhṛśam āturāḥ \|\|**

**śrīdhara-svāmī (bhāvārtha-dīpikā) :** eṣa yadā kṣayaṁ sthānaṁ
nīyamāṇaḥ, tadā anupathāḥ prāṇā indriyāṇi ca \| tathā ca śrutiḥ---tam
utkrāmantaṁ praṇo'nūtkrāmati prāṇam anūtkrāmantaṁ sarve prāṇā
anūtkrāmanti \[bṛ.ā.u. 4.4.2\] iti \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** eṣa jīvaḥ \|
yavanairyavanavannirdayaiḥ svakarmabhiryamadūtairvā svakaṁ sthānaṁ
dehāntaraṁ yamapuraṁ vā \| atra pramāṇam āha---tathā ceti \| taṁ
jīvamanukrāmantaṁ dehaṁ tyajantamanu paścātprāṇo\'pi dehaṁ tyajati
tamanu sarvāṇīndriyāṇi dehaṁ tyajantīti śrutipadārthaḥ \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś caiṣa paśuvan
nīyamāṇo'bhūt \| yavanair yama-dūtaiḥ tam anuprāṇādyā adravan \|
anupathā anuvartinaḥ \| tathā ca śrutiḥ---tam utkrāmantaṁ
praṇo'nūtkrāmati prāṇam anūtkrāmantaṁ sarve prāṇā anūtkrāmanti \[bṛ.ā.u.
4.4.2\] iti \|\|23\|\|

**\...**

**\|\| 4.28.24 \|\|**

**purīṁ vihāyopagata uparuddho bhujaṅgamaḥ \|**

**yadā tam evānu purī viśīrṇā prakṛtiṁ gatā \|\|**

**śrīdhara-svāmī (bhāvārtha-dīpikā) :** prakṛtiṁ mahā-bhūtātmatām
\|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mahābhūtātmatāṁ
kāryanāśena kāraṇasyaivāvaśeṣād ity arthaḥ \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yavanair uparuddhaḥ
prakṛtiṁ mahā-bhūtātmatām \|\|24\|\|

**\...**

**\|\| 4.28.25 \|\|**

**vikṛṣyamāṇaḥ prasabhaṁ yavanena balīyasā \|**

**nāvindat tamasāviṣṭaḥ sakhāyaṁ suhṛdaṁ puraḥ \|\|**

**śrīdhara-svāmī (bhāvārtha-dīpikā) :** nāvindan na sasmāra \| puraḥ
pūrvaṁ sakhāyaṁ santam īśvaram \|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tamasājñānena vyāptaḥ
\|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tamasā ajñānena nāvindat
sakhāyaṁ puraḥ santam īśvaram \|\|25\|\|

**\...**

**\|\| 4.28.26 \|\|**

**taṁ yajña-paśavo'nena saṁjñaptā ye'dayālunā \|**

**kuṭhāraiś cicchiduḥ kruddhāḥ smaranto'mīvam asya tat \|\|**

**śrīdhara-svāmī (bhāvārtha-dīpikā) : adayālunā** kāmya-karmasu ye
saṁjñaptā hatāḥ \| **amīvaṁ** pāpaṁ krauryaṁ vā \|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tat** pūrva-kṛtam \|
**amīvaṁ** kraurya-pāpayoḥ iti niruktiḥ \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : ye saṁjñaptāḥ**
kāmya-karmasu khaḍgaiś chinnās te **taṁ** **kuṭhāraiḥ** \|\|26\|\|

**\...**

**\|\| 4.28.27-28 \|\|**

**ananta-pāre tamasi magno naṣṭa-smṛtiḥ samāḥ \|**

**śāśvatīr anubhūyārtiṁ pramadā-saṅga-dūṣitaḥ \|\|**

**tām eva manasā gṛhṇan babhūva pramadottamā \|**

**anantaraṁ vidarbhasya rāja-siṁhasya veśmani \|\|**

**śrīdhara-svāmī (bhāvārtha-dīpikā) : śāśvatīḥ** **samā** **ārtim**
**anubhūya** \|\| anta-kāle **tāṁ** bhāryām **eva manasā** **gṛhṇan**
smarann **anantaraṁ** **vidarbhasya** **veśmani** **pramadottamā**
**babhūva** \| ataḥ param asmin prakaraṇe etāvad eva prakṛtopayogi
vivakṣitam \| strī-dhyānena strītva-prāptāv api pativratā-dhyānena
pūrvādṛṣṭena ca dhārmikād vidarbhāj janmābhūt \| dhārmika-saṅgena ca
viśuddhasya bhāgavatena malayadhvajena saṅgo'bhūt \| tato viṣṇu-bhaktiḥ,
tato vairāgyaṁ, tatas tam eva bhartṛ-rūpaṁ guruṁ pātivratya-dharmeṇa
bhajato bhagavat-prasāda-labdha-jñānena mokṣa iti \| anyat tu
kathālaṅkāra-mātram \| tathāpi kiñcid vṛtti-sāmānyeneha yojayiṣyāmaḥ \|
vidarbhasya viśiṣṭa-darbhopalakṣitasya karmaṭhasya
**rāja-siṁhasya**dharmeṇa hi prajā-pālanena yajñādinā ca kṣatriyā
rājante, teṣu śreṣṭhasya **veśmani** \|\|27-28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :
ananta-pāre**\'nta-pāra-śūnye \| **tamasi** duḥkhe īje ca bahubhir
yajñaiḥ ity uktatvād bahu-kālaṁ svarga-sukham apy anubhūyety api jñeyaṁ,
tasyehānuktis tu prācīnabarhiṣo vairāgyārthā strī-smaraṇāstrī babhūva \|
adhyātma-pakṣe duḥkhātiśayaḥ prayukta-mūrcchā-vaśād eva mṛtyu-kāle
sad-buddhi-tyāgaḥ kṣaṇika evoktaḥ \| vastutas tu---svarga-bhogānte
puṇya-kṣayeṇa tādṛśa-dharma-buddhi-viśiṣṭa eva dhārmika-gṛhe janma lebha
ity etāvad eva vivakṣitaṁ, strītva-puṁstvādikaṁ tv avivakṣitam eva \|
tadṛśyate kvacitpumānkvacicca strī kvacinnobhayamandhadhīḥ ity-ādinā
\|\| vṛttisāmānyena prakṛtipratyayādikalpanāsāmānyena
kṛttaddhitasamāsaikaśeṣasanādyantadhāturūpāḥ pañca vṛttayaḥ iti
vaiyākaraṇāḥ \| tāṁ sadbuddhilakṣaṇāṁ puraṁjanīṁ manasā gṛhṇansmaran \|

> yaṁ yaṁ vāpi smaranbhāvaṁ tyajatyante kalevaram \|
>
> tantam evaiti kauteya sadā tadbhāvabhāvitaḥ \|\| iti śrīgītokteḥ
> \|\|27-28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ananteti yugmakam \| tām eveti \|
adhyātma-pakṣe tādṛśa-dharma-maya-buddhi-tādātmyātiśayaṁ prāpta ity
arthaḥ \| dhārmika-gṛhe janma tathaiveti bhāvaḥ \|\|27-28\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ananta-pāre
anta-pāra-śūnye tamasi duḥkhe \| ije ca bahubhir yajñair ity uktatvāt
bahu-kālaṁ svarga-sukham anubhūyeti jñeyam \| tasyānuktiḥ prācīnabarhiṣo
vairāgyārthā \| strī-sāmānyādhikaraṇt strī babhūva \|

adhyātma-pakṣe---duḥkhātiśaya-prayukta-mūrcchā-vaśād eva mṛtyu-kāle
sad-buddhi-tyāgaḥ kṣaṇika evoktaḥ \| vastutas tu svarga-bhogānte
puṇya-śeṣeṇa tādṛśa-dharma-buddhi-viśiṣṭa eva dhārmika-gṛhe janma lebhe
ity etāvad eva vivakṣitaṁ strītva-puṁstvādikaṁ tv avivakṣitam eva \| yad
vakṣyate---

> kvacit pumān kvacic ca strī kvacin nobhayam andha-dhīḥ \|
>
> devo manuṣyas tiryag vā yathā-karma-guṇaṁ bhavaḥ \|\| \[bhā.pu.
> 4.29.29\] iti \|\|28\|\|

**\...**

**\|\| 4.28.29 \|\|**

**upayeme vīrya-paṇāṁ vaidarbhīṁ malayadhvajaḥ \|**

**yudhi nirjitya rājanyān pāṇḍyaḥ para-purañjayaḥ \|\|**

**śrīdhara-svāmī (bhāvārtha-dīpikā) :** malayopalakṣite dakṣiṇa-deśe
dhvaja iva darśanīyaḥ \| sa hi śrī-viṣṇu-bhakta-pradhāno deśaḥ \| tatra
mukhyo mahā-bhāgavata ity arthaḥ \| paṇḍā niścaya-buddhis tām arhatīti
pāṇḍyaḥ sa upayeme \| purañjano bhāgavata-saṅgaṁ prāpta ity arthaḥ
\|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** viśvanāthastu---athaivaṁ
jīvasya yāvadbhaktirna bhavet tāvannaiva saṁsāroddhāraḥ \| sā ca
bhaktiryādṛcchikī yādṛcchikasādhusaṅgādyādṛcchikyaiva sādhukṛpayā
bhavatīti darśayaṁstajjanmani tasya sādhusaṅgo babhūvetyāha---upayema
iti \| ādaraṇīyatvena malayatulyeṣu sādhuṣu dhvaja iva śreṣṭha iti
viśvanāthaḥ \| ity artha iti \| sarvabhāgavataśreṣṭha iti bhāvaḥ \| ity
artha iti \| pūrvasatsaṁskāravaśādihāpi satsaṅgam eva labdhavāniti
bhāvaḥ \| cakravartī---upayeme śiṣyatvena kṛpayā svīcakāra \| vīryapaṇām
iti \| kṛpālakṣaṇaḥ svaprabhāva evātra heturna tvanyaḥ kaścid iti
madbhaktiṁ vā yadṛcchayā ity ukteḥ bhavāpavargau bhramato yadā
bhavejjanasya tarhyacyutasatsamāgamaḥ iti nyāyena kasmiṁścijjanmani
jīvasyākasmād eva sādhusaṅgamo bhaved iti vivakṣitam \| rājanyānvijitya
tadīyapāpāparādhakāmakarmādīnnirmūlīkṛtya pāṇḍyaḥ paṇḍadeśodbhavaḥ \|
pakṣāntarastu---svāmibhirvyākhyāta eva \| pakṣe parapuraṁjayo
matāntarotthasandehacchedī \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yudhi vāde rājanyān ity
adhyātma-pakṣe karma-kāṇḍānugata-nyāyān \|\|29\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** athaivaṁ jīvasya yāvad
bhaktir na bhavet tāvan naiva saṁsārād uddhāraḥ \| sā ca bhaktir
yādṛcchikī yādṛcchika-sādhu-saṅgāt yādṛcchikyaiva sādhu-kṛpayā bhavatīti
darśayan taj-janmani tasya sādhu-saṅgo babhūvety āha---upayeme iti \|
ādaraṇīyatvena malaya-tulyeṣu sādhuṣu dhvaja iva śreṣṭhaḥ \| upayeme
kṛpayā śiṣyatvenāṅgīcakāra \| vīrya-paṇām iti kṛpā-lakṣaṇaḥ sva-prabhāva
evātra hetur na tv anyaḥ kaścid iti \| yad uktaṁ---mad-bhaktiṁ ca
yadṛcchayā \[bhā.pu. 11.20.11\] iti, bhavāpavargo bhramato yadā bhavej
janasya tarhy acyuta-sat-samāgamaḥ \[bhā.pu. 10.51.53\] iti nyāyena
kasmiṁścij janmani jīvasyākasmād eva sādhu-saṅgamo bhaved iti vivakṣitam
\| rājanyān vijitya tadīya-pāpāparādha-kāla-karmādīn nirmūlīkṛtya
pāṇḍyaḥ paṇḍa-deśodbhavaḥ \| pakṣe sad-asad-vivecanā paṇḍā, tām arhatīti
paṇḍyaḥ \| paṇḍya eva pāṇḍyaḥ \| para-purañjayaḥ śatru-pura-jetā \|
pakṣe matāntarottha-sandeha-cchedī \|\|29\|\|

**\...**

**\|\| 4.28.30 \|\|**

**tasyāṁ sa janayāñcakra ātmajām asitekṣaṇām \|**

**yavīyasaḥ sapta sutān sapta draviḍa-bhūbhṛtaḥ \|\|**

**śrīdhara-svāmī (bhāvārtha-dīpikā) :** ātma-jāṁ śrī-kṛṣṇa-sevā-rucim \|
tat saṅgena bhagavad-dharme rucir abhūd ity arthaḥ \| asitasya
śrī-kṛṣṇasyekṣaṇaṁ yayā tām \| yavīyasaḥ sapta sutān \| śravaṇaṁ
kīrtanaṁ viṣṇoḥ smaraṇaṁ pāda-sevanam \| arcanaṁ vandanaṁ dāsyaṁ
\[bhā.pu. 7.5.11\] iti bhakti-prakārān \| sakhyātma-nivedanayos
tvaṁ-padārtha-jñānottara-kālatvāt tasya ca
bhagavataivottaratropadekṣyamāṇatvād idānīm anutpatteḥ saptety uktam \|
bhagavad-dharma-rucyā tac chravaṇa-kīrtanādikaṁ jātam ity arthaḥ \|
draviḍa-bhūmi-pālakān \| draviḍa-bhūmir hi śravaṇādi-bhaktibhir eva
surakṣitāstīti prasiddham \|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha iti \| satāṁ
prasaṅgānmama vīryasaṁvidaḥ ityārabhya śraddhā ratir
bhaktiranukramiṣyati ity uktanyāyeneti bhāvaḥ \|
yavīyasastaduttarakālabhavān \| ity artha iti \| bhagavad-dharmarucyaiva
tacchravaṇādau pravṛttirbhavati nānyatheti bhāvaḥ \| yadvāsito
nityamukto haristasyekṣaṇaṁ yayeti \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ātmanāṁ
śrī-kṛṣṇa-śravaṇādi-bhakti-rucim \| sapteti nava-vidheṣu
sakhyātma-nivedanayoḥ parākāṣṭā-prāpty-anantaram evādhikārāt \|\|30\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** asitekṣaṇā-nāmnīṁ kanyāṁ,
pakṣe asitasya śrī-kṛṣṇasya īkṣaṇaṁ yayā tāṁ śrī-kṛṣṇa-sevā-rucim ity
arthaḥ \| śrīmad-guru-kṛpayā jīvasya tasya śrī-kṛṣṇa-sevā-rucir abhūd
ity arthaḥ \| yavīyasas tad-uttara-kāla-bhavān sapta
śravaṇa-smaraṇa-kīrtana-pāda-sevārcana-vandana-dāsya-rūpān \|
sakhyātma-nivedanayoḥ prathamaṁ duṣkaratvād uttaratra svata eva
janiṣyamānatvāc ca nollekhaḥ \| kīdṛśān ? draviḍa-bhūmi-pālān \| pakṣe,
draviḍa-deśe jñāna-karmādi-sarva-vijetṛtvād bhūbhṛto nṛpān iva
virājamānān, draviḍa-deśasya śravaṇa-kīrtanādi-bhakti-pradhānatvāt
\|\|30\|\|

**\...**

**\|\| 4.28.31 \|\|**

**ekaikasyābhavat teṣāṁ rājann arbudam arbudam \|**

**bhokṣyate yad-vaṁśa-dharair mahī manvantaraṁ param \|\|**

**śrīdhara-svāmī (bhāvārtha-dīpikā) :** arbudam iti \| śravaṇādīnāṁ
pratyekam aneke prakārā abhavann ity arthaḥ \| tad uktam---bhakti-yogo
bahu-vidho mārgair bhāmini bhāvyate \[bhā.pu. 3.29.7\] iti \| yeṣāṁ
vaṁśa-dharair yataḥ pravṛttaiḥ saṁpradāya-bhedaiḥ kṛtsnā mahī
manv-antaraṁ tataḥ paraṁ ca bhokṣyate'vidyā-kāma-karmabhyo'pi rakṣiṣyate
\|\|31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha iti \|
śravaṇādīnāṁ pratyekaṁ nāmalīlādi-bhedairnāmādīnāṁ ca
pratyekamavatārabhedaisteṣām api dāsyasakhyādyabhirucitattvabhedairity
evamasaṅkhyā eva prakārā iti bhāvaḥ \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** teṣām ekaikasyārbudam
arbudam iti putra-pautrādi-bhedān \| pakṣe, śravaṇādīnāṁ pratyekam
nāma-līlādi-bhedair nāmādīnāṁ ca pratyekam avatāra-bhedais teṣām api
dāsya-sakhyādy-abhiruci-tattva-bhedair ity evam asaṅkhyā eva prakārā ity
arthaḥ \| yad uktam---bhakti-yogo bahu-vidho mārgair bhāmini bhāvyate
\[bhā.pu. 3.29.7\] iti \| yeṣāṁ vaṁśa-dharair yataḥ pravṛttaiḥ
saṁpradāya-bhedaiḥ kṛtsnā mahī manvantaraṁ, tataḥ paraṁ ca bhokṣyate
avidyā-kāma-karmabhyo'pi rakṣiṣyate \|\|31\|\|

**\...**

**\|\| 4.28.32 \|\|**

**agastyaḥ prāg duhitaram upayeme dhṛta-vratām \|**

**yasyāṁ dṛḍhacyuto jāta idhmavāhātmajo muniḥ \|\|**

**śrīdhara-svāmī (bhāvārtha-dīpikā) :** agastyo'gāni niṣkriyāṇi gātrāṇi
styāyati saṅghātayatīty agastyo manaḥ \| sa prāk prathama-jātāṁ
duhitaraṁ kṛṣṇa-sevā-rucim upayeme, tasya manaḥ kṛṣṇe dṛḍhāṁ ratiṁ
babandhety arthaḥ \| dhṛtāni śama-damādīni vratāni yayā tāṁ ratim \|
dṛḍhebhyaḥ satya-lokādi-bhogebhyo'pi cyutas tad-rahitaḥ \| kṛṣṇa-ratāv
ihāmutra bhoga-virāgo jāta ity arthaḥ \| sa evopaśamātmakatvān muniḥ \|
kathambhūtaḥ ? idhmavāha ātmajo yasya saḥ \|

> tad-vijñānārthaṁ sa gurum evābhigacchet \|
>
> samitpāṇiḥ śrotriyaṁ brahma-niṣṭham \|\| \[mu.u. 1.1.12\]

ity-ādi-śruti-prasiddhā samid-vahanopalakṣitā gurūpasattir vairāgyād
abhūd ity arthaḥ \| na hy aviraktasya gurūpasattiḥ sambhavati \|
kathā-pakṣe yathā-śrutam eva \|\|32\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha iti \|
mahatkṛpayā jīvasya manaḥ kṛṣṇasevāsaktaṁ babhūveti bhāvaḥ \| ity artha
iti \| vairāgyaṁ padārthānityadṛṣṭyā jāyate tac ca haribhaktānāṁ
hariratiṁ vinā sarvatra svabhāvata evāsti tāvadbhayaṁ
draviṇadehasuhṛnnimittaṁ śokaḥ spṛhā paribhavo vipulaś ca lobhaḥ \|
yāvanna te\'ṁghrimabhayaṁ pravṛṇīta lokaḥ ityādyuktar iti bhāvaḥ \|
tasyātmano vijñānārthaṁ sa viraktaḥ san \| śrotriyapadārthamekādaśe
nirṇeṣyāmaḥ paraṁ brahma kṛṣṇa ity abhidhīyate iti śruteḥ \|
śrī-kṛṣṇānurāgiṇam ity arthaḥ \| ity artha iti \| viraktenaiva
saṁsārasārāsārabodhadārḍhyā̍ya gurūpasadanaṁ kriyata iti bhāvaḥ \|
yadvā---dṛḍhebhyo jñānādibhyastatsādhyebhyo mokṣādibhyaś ca cyutaḥ
manasaḥ kṛṣṇasevārucyekatānatvādanyasādhanasādhyaspṛhārāhityaṁ jātam ity
arthaḥ \| kathāpakṣe\'gastyasya putro dṛḍhacyutastasyedhmavāha iti
malayadhvajasya kanyāvaṁśaḥ \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** agastyo'pi tatra-stho'pi
mahā-bhāgavatas tat-tulyo'nyo vā kaścit prāk prathamajāṁ duhitaraṁ
kṛṣṇa-sevā-ratim upayeme svīkṛtavān \| sva-sammatatvena anumoditavān ity
arthaḥ \| dhṛtāni śama-damādīni vratāni yayā tāṁ ratiṁ yasyāṁ
tat-svīkṛtāyāṁ dṛḍho vighna-sambhāvanā-rahito'sau cyotatīti cyutaḥ
sarvendriyāsecakaś ca yaḥ sa bhakti-yogo jātaḥ, dṛḍhatve hetuḥ munir
manana-siddha ity arthaḥ \| tataś ca idhma-vāhaḥ śiṣyī-bhūtā vaiṣṇavā
eva bahavaḥ ātmajāḥ sahāyā yatra tādṛśo'bhūt \|\|32\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prāg duhitaraṁ
prathama-jātāṁ duhitaram agastya upayeme \| pakṣe, agāni svato
gaty-asamarthāni indriyāṇi styāyati saṅghātayatīti svena militīkarotīty
agastyo manaḥ \| sa kṛṣṇa-sevā-ruciṁ svīcakāra \| dhṛtāni dayā-kṣamādīni
vratāni yasyāṁ yato vā mahat-kṛpayā jīvasya manaḥ kṛṣṇa-sevāsaktaṁ
babhūvety arthaḥ \| yasyām asitekṣaṇāyāṁ dṛḍhebhyaḥ satya-lokādibhyo'pi
cyutas tad-rahitaḥ, ihāmutra-bhoge virāgo jāta ity arthaḥ \| yad vā,
dṛḍhebhyo jñānādibhyas tat-sādhyebhyo mokṣādibhyaś ca cyutaḥ \| manasaḥ
kṛṣṇa-sevā-rucy-ekatānatvād anya-sādhana-sādhya-spṛhā-rāhityaṁ jātam ity
arthaḥ \| kathambhūtaḥ ? idhmavāha ātmajo yasya saḥ \|

> tad-vijñānārthaṁ sa gurum evābhigacchet \|
>
> samitpāṇiḥ śrotriyaṁ brahma-niṣṭham \|\| \[mu.u. 1.1.12\]

ity-ādi-śruti-prasiddhā samid-vahanopalakṣitā gurūpasattir abhūd ity
arthaḥ \| kathā-pakṣe, agastyasya putro dṛḍhacyutaḥ tasya putro
idhmavāha iti malayadhvajasya kanyā-vaṁśa uktaḥ \|\|32\|\|

**\...**

**\|\| 4.28.33 \|\|**

**vibhajya tanayebhyaḥ kṣmāṁ rājarṣir malayadhvajaḥ \|**

**ārirādhayiṣuḥ kṛṣṇaṁ sa jagāma kulācalam \|\|**

**śrīdhara-svāmī (bhāvārtha-dīpikā) :** kṣmāṁ vibhajya tatra
śravaṇādi-bhakti-bhedaṁ vyavasthāpya \|\|33\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kulena
lokasamūhenāpyacalaṁ cālayitumaśakyamekāntasthalaṁ veṅkaṭādiparvataṁ vā
\|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ārirādhayiṣuḥ kṛṣṇam ity upariṣṭād
asya tapo-jñānābhyāsanam api śrī-pṛthuvad eva vyākhyeyaṁ, kulācalaṁ
malayam \|\|33\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kṣmāṁ vibhajya tatra
tatra śravaṇādi-bhakti-bhedaṁ pravartety arthaḥ \| kulācalam
ekānta-sthalaṁ bhakti-pradaṁ vyeṅkaṭādi-parvataṁ vā \|\|33\|\|

**\...**

**\|\| 4.28.34 \|\|**

**hitvā gṛhān sutān bhogān vaidarbhī madirekṣaṇā \|**

anvadhāvata pāṇḍyeśaṁ jyotsneva rajanī-karam \|\|

**śrīdhara-svāmī (bhāvārtha-dīpikā) :** idānīṁ purañjanasya strī-bhāvaṁ
prāptasya sarvato viraktasya patir eva guruḥ strīṇām iti vacanāt
pati-sevayā guru-śuśrūṣā-prakāraṁ darśayitum āha---hitvety ādinā \| mano
dadha ity antena granthena \| madayati madiram īkṣaṇaṁ yasyāḥ \|\|34\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sutān hitveti pativratā
patyuriva guroḥ sevāyāṁ prahṛṣṭaḥ śiṣyaḥ śravaṇakīrtanādīnyapi bhogān
tadutthānpremānandānapi gṛhān taducitaviviktasthalam api naivāpekṣate
śrīgurusevayaiva sukhena sarvasādhyasidhyarthamityuddeśo vyaṁjitaḥ \|
mādyati yaduktācaraṇena sarvatra hṛṣyatīti mat irā vāṇī hṛṣyantyāṁ
vāṇyāṁ vedalakṣaṇāyām evekṣaṇaṁ yasyāḥ gurusevāyā vedena
sarvādhikyenoktatvād ity arthaḥ \|

> nāhamijyāprajātibhyāṁ tapasopaśamena ca \|
>
> tuṣyeyaṁ sarvabhūtātmā guruśuśrūṣayā yathā \|\|

iti sākṣānnārāyaṇa-rūpavedokteḥ, yadvāsya purāṇasyoktirapīyaṁ vedoktire
va nigamakalpatarogalitaṁ phalam ity ukterasya
vedaphala-rūpatvādyathāmravṛkṣaphalamāmraṁ tathā vedavṛkṣaphalam api
veda eva purāṇaṁ brahmasaṁmitam ity uktervā tathety arthaḥ \| madayatīti
madiraṁ bhagavad-rūpaṁ tatrekṣaṇaṁ yasyā iti sandarbhaḥ \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** madayatīti madire
śrī-bhagavad-rūpe īkṣaṇaṁ yasyāḥ \| pāṇḍyeśa-rūpe gurāv īśvara-bhāvenety
arthaḥ \|\|34\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sutān hitveti pativratā
patyur iva guroḥ sevāyāṁ pravṛttaḥ śiṣyaḥ śravaṇa-kīrtanādīny api bhogān
tad-utthān premānandān api gṛhān tad-ucita-vivikta-sthalam api
naivāpekṣate \| śrī-guru-sevayaiva sukhena sarva-sādhya-siddhy-artham
ity upadeśa-vyañjitaḥ \| mādyati hṛṣyatīti madirā vāṇī hṛṣyantyāṁ vāṇyāṁ
veda-lakṣaṇāyām eva īkṣaṇaṁ yasyāḥ \| guru sevāyā eva vedena
sarvādhikyasyoktatvād ity arthaḥ \| madayati madiraṁ śrī-bhagavad-rūpaṁ
tatrekṣaṇaṁ yasyāḥ iti sandarbhaḥ \| kathā-pakṣe tu, madirā īkṣaṇayor
yasyāḥ sā parama-tāruṇyam apīty arthaḥ \|\|34\|\|

**\...**

**\|\| 4.28.35-36 \|\|**

**tatra candravasā nāma tāmraparṇī vaṭodakā \|**

**tat-puṇya-salilair nityam ubhayatrātmano mṛjan \|\|**

**kandāṣṭibhir mūla-phalaiḥ puṣpa-parṇais tṛṇodakaiḥ \|**

**vartamānaḥ śanair gātra- karśanaṁ tapa āsthitaḥ \|\|**

**śrīdhara-svāmī (bhāvārtha-dīpikā) :** tatra candra-vasādyā nadyas
tāsāṁ puṇyaiḥ salilair ubhayatrāntar bahiś cātmano malaṁ kṣālayaṁs tapa
āsthita ity uttareṇānvayaḥ \| asyate bhūmau kṣipyata ity aṣṭir bījam \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra kulācalasamīpe \|
adhyātmapakṣe---tatraikāntasthale candravaṁśā candrāya
brahmaprakāśāyoṣyate vāñchyata iti tathā vedāntasmṛtiḥ \| vaśa-kāntau
tāmraṁ raktavarṇatvena samaṁ rajo raktaṁ tamaḥ śyāmaṁ sattvaṁ
śuklamihocyate ity ukteḥ \| rajoguṇaṁ parṇayatyācchādayatīti tāmraparṇī
sāttvikī sthitiḥ \| parṇa-ācchādane \| udgatamakaṁ duḥkhaṁ yena
tadudakaṁ sukhaṁ vaṭayati veṣṭayati vaṭaṁ tadudakaṁ yasyāṁ sā vaṭodakā
satsaṅgatiḥ \| sarvasukhācchādakabhagavajjanasaṅga iti yāvat \| tulayāma
lavenāpi na svargam ityādyukteḥ \| vaṭa-veṣṭane caurādikaḥ \| tāsāṁ
puṇyānāṁ puṇyakartrīṇāṁ salilaiḥ prāptibhiḥ sala-gatau ata auṇādika ilac
\| ātmanaḥ svasya antarmārjanaṁ kapaṭādityāgaḥ bahirmārjanaṁ
parāpavādādityāgaḥ \|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatreti yugmakam \| candravaṭaṁ
nāmeti citsukhaḥ \| kandādibhir iti citsukhaḥ puṇāraṇyau \|\|35-36\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ubhayatra antar bahiś
cātmano malaṁ kṣalayaṁs tapa āsthitaḥ \| tasya tapaś caraṇaṁ pṛthuvad
atyutkaṇṭhā-mūlakam eva vyākhyeyam \|\|35-36\|\|

**\...**

**\|\| 4.28.37 \|\|**

**śītoṣṇa-vāta-varṣāṇi kṣut-pipāse priyāpriye \|**

**sukha-duḥkhe iti dvandvāny ajayat sama-darśanaḥ \|\|**

\[[+++]{.mark}\] mūlaṁ jagadādhāraṁ brahma phalanti niṣpādayantīti
mūlaphalāni taiḥ \| kaṁ sukhaṁ dadātīti kandaṁ mitāśanaṁ tadādi yeṣāṁ
mitasvāpādīnāṁ tāni kandāni yogasādhanāni nātyaśnatastu yogo\'sti na
caikāntamanaśnataḥ iti śrīgītokteḥ \| puṣpavanmṛdulaiḥ
parṇairācchādanaiḥ stīryanta iti stṛṇānyāsanāni tāni codakāni susukhāni
taiḥ sthirasukhāsanairity arthaḥ \| vartamānaḥ śarīrayātrāṁ kurvāṇaḥ \|
gaṁ jñānaṁ na trātīti gātramajñānaṁ tatkarśayatyalpīkarotīti
gātrakarśanaṁ tapaḥ \| ālocanaṁ mananamanutiṣṭhan śītoṣṇādīnyajayat \|
upalakṣaṇatvācchītādeḥ kāmādīnapyajayad iti jñeyam, ubhayeṣāṁ
śarīrādhikaraṇatvāt \|\|36-37\|\|

---------------------------------------------------------------------------------------------------------------------

*na katamenāpi vyākhyātam.*

**\...**

**\|\| 4.28.38 \|\|**

**tapasā vidyayā pakva-kaṣāyo niyamair yamaiḥ \|**

**yuyuje brahmaṇy ātmānaṁ vijitākṣānilāśayaḥ \|\|**

**śrīdhara-svāmī (bhāvārtha-dīpikā) :** vidyayopāsanayā pakva-kaṣāyo
dagdha-kāmādi-vāsanaḥ \| yuyuje ātmano brahmatāṁ bhāvayāmāsa \|
akṣāṇīndriyāṇi \| anilaḥ prāṇaḥ \| āśayaś cittam \| vijitā akṣādayo yena
\|\|38\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** brahmaṇi
uttaraślokaspaṣṭībhūtārthe vāsudeve ātmānaṁ manaḥ \|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ātmānaṁ śuddha-jīvam \| brahmaṇi
sarvāśraye bhagavati yuyuje \| tad-ekāśrayatvena sasmāra \|
sūryaikāśrayatve raśmi-paramāṇum iva \|\|38\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** brahmaṇi
uttara-śloka-spaṣṭībhūtārthe vāsudeve ātmānaṁ manaḥ \|\|38\|\|

**\...**

**\|\| 4.28.39 \|\|**

**āste sthāṇur ivaikatra divyaṁ varṣa-śataṁ sthiraḥ \|**

**vāsudeve bhagavati nānyad vedodvahan ratim \|\|**

**śrīdhara-svāmī (bhāvārtha-dīpikā) :** āste sma varṣa-śatam iti
jñānasya duḥsādhanatāṁ darśayati \| ata eva harau bhaktiṁ dṛtavān ity
āha \| vāsudeve ratim udvahann anyad dehādikaṁ na veda \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tādṛśasmaraṇabhaktyā
bhagavati ratir avyavacchinnā jātetyāha---āsta iti \| ata eva jñānasya
duḥsādhyatvād eva \|\|39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tathā smaraṇena ca tasmin ratir
avyavacchhinnā jātetyāha \| āsta iti \|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tādṛśa-smaraṇa-bhaktyā
bhagavati ratir avyavacchinno jātety āha---āsta iti \|\|39 \|\|

**\...**

**\|\| 4.28.40 \|\|**

**sa vyāpakatayātmānaṁ vyatiriktatayātmani \|**

**vidvān svapna ivāmarśa- sākṣiṇaṁ virarāma ha \|\|**

**madhvaḥ:** śārīram abhiprahatyāsuptaḥ suptān abhicākaśīti iti
śruti-prasiddhaḥ \| svapna iveti dṛṣṭāntas tattvenocyate---svapno hi
jīvasyāsvātantryaṁ prasiddham \| atas tatra parameśvarādhīnatvaṁ
prasiddham eva \| ato jīva-vyatirikta īśvaraḥ siddhaḥ \|

> yataḥ svapno na svatantras tatas tad-darśakaḥ paraḥ \|
>
> jīvādy-anyas tu vijñeyaḥ sa viṣṇur avadhāryatām \|\| iti vārāhe
> \|\|40\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** sa evaṁ vartamāna ātmany ātmānaṁ
vidvān anyasmād upararāma \| kathaṁ vidvān ? vyatiriktatayā
dehādi-vyatiriktatvena \| kutaḥ ? vyāpakatayā dehādi-prakāśakatvena \|
nanu dehādy-ākāro vimarśa etat prakāśati natu nirākāra ātmā'ta āha \|
āmarśasyāpi sākṣiṇam \| ayaṁ bhāvaḥ, āmarśo nāmāntaḥ karaṇa-vṛttiḥ sā ca
jaḍatvād ātma-prakāśyaiveti \| yathā svapne mamedaṁ śiraś chinnam
ity-ādi-pratītau tad vyatiriktam ātmāṇaṁ vetti tadvat \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atrākṣipati---nanv iti \|
atrāśayam āha---ayaṁ bhāva iti \| atra viśvanāthaḥ---tādṛśasya ca
sarvatra bhagavatsphūrtirabhūd ity āha---sa iti \| vyāpakatayā
jātaratitvena sarvāsveva dikṣu sphuradrūpatayā vidvān jānan tadapyātmani
svasminvyatiriktatayā viyuktatvenaiva jānan premotkaṇṭhātāpena virarāma
mūrcchāṁ prāpety arthaḥ \| virahotthasphūrtijanitabhagavad-darśanena
viraho na śāmyatītyatra dṛṣṭāntaḥ---svapna iva jānan na hi svapne
bhuktenaudanādinā svapnotthitasya janasya kṣudhā śāmyatīty arthaḥ \|
nanu sphūrtau kiṁ pramāṇamityato viśinaṣṭi---āmarśo nāmāntaḥkaraṇavṛttiḥ
sa eva sākṣī na tu locanaṁ yatra tam \| antaḥkaraṇavṛttīnāṁ
virahasantāpānapagamāt locanābhyāṁ taddarśanam api tatsphūrtijanitam
evam evetyanubhavād iti bhāvaḥ \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tataś ca sarva-vailakṣaṇyena
bhagavavijñānaṁ jātam ity āha---sa iti \| ātmani śuddha-jīve'dhiṣṭāne
ātmānaṁ tad-adhiṣṭhātāraṁ paramātmānaṁ
sarva-vyāpaka-vyatirikta-svarūpatayā ca vidvān jānan tad-arvāk-jñeyād
virarāma \| vyāpakatvena vyatiriktatvena dṛṣṭāntaḥ \| svapne
tatratya-sarva-prapañca-tad-draṣṭāram iveti āmarśety atra āmṛśyeti
sambandhoktiḥ \|\|40\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tādṛśa-ratyā ca sarvatra
bhagavat-sphūrtir abhūd ity āha---sa iti \| vyāpakatayā jāta-ratitvena
sarvāsv eva dikṣu sphurad-rūpatayā vidvān jānan, tad apy ātmani svasmin
vyatiriktatayā viyuktatvenaiva jānan premotkaṇṭhā-tāpena virarāma,
mūrcchāṁ prāpety arthaḥ \| virahottha-sphūrti-janita-bhagavad-darśanena
viraho na śāmyatīty atra dṛṣṭāntaḥ---svapna iva jānan, na hi svapne
bhuktenodanādinā svapnotthitasya janasya kṣudhā śāmyatīty arthaḥ \|

nanu sphūrtau kiṁ pramāṇam ity ato viśinaṣṭi---āmarśo
nāmāntaḥkaraṇa-vṛttiḥ \| antaḥ-karaṇa-vṛttīnāṁ viraha-santāpān apagamāt
locanābhyām tad-darśanam api tat-sphūrti-janitam evety anubhavād iti
bhāvaḥ \|\|40\|\|

**\...**

**\|\| 4.28.41-42 \|\|**

**sākṣād bhagavatoktena guruṇā hariṇā nṛpa \|**

**viśuddha-jñāna-dīpena sphuratā viśvato-mukham \|\|**

**pare brahmaṇi cātmānaṁ paraṁ brahma tathātmani \|**

**vīkṣamāṇo vihāyekṣām asmād upararāma ha \|\|**

**śrīdhara-svāmī (bhāvārtha-dīpikā) :** kena vidvān ? tatrāha \| sākṣād
dharir eva yo guruḥ, tenoktena sarvato-mukhaṁ yathā tathā
sphuratā'navacchinnena jñānena \| tad evāha---para iti \| brahmaivāhaṁ
na saṁsārīti brahmaṇy ātmana īkṣaṇe śokādi-nivṛttiḥ \| aham eva brahmety
ātmani brahmaṇa īkṣaṇe brahma-pārokṣya-nivṛttiḥ \| ato
vyatihāreṇekṣamāṇo'smāt saṁsārād upararāma \|

nanv evam api jīvasya kuto brahmatvāpattiḥ ? īkṣaṇasyaiva
vyavadhāyakatvād ity āśaṅkyāha---īkṣāṁ vihāya dagdhendhanānalavat tasyāḥ
svayam evopaśānter iti bhāvaḥ \|\|41-42\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tataś ca tasyotpannapremṇo
bhagavataḥ sākṣāddarśanamabhūd ity āha---sākṣād eva bhagavatā hariṇā
santāpahāriṇā viśvatomukhaṁ sphuratā samantād eva prasphurattejasā
guruṇā satā ukta upadiṣṭo jñānadīpaḥ svamādhuryānubhavaprakārastena
tasminneva pare brahmaṇi ātmānamīkṣamāṇaḥ vāsudeve bhagavati
nānyadvedodvatratim iti pūrvokteḥ \| bhagavati
svaratimudvahantamanurāgiṇaṁ paśyann ity arthaḥ \| tathaiva ye yathā māṁ
prapadyante tāṁstathaiva bhajāmyaham iti bhagavad-ukteḥ \| ātmani
svasmiṁś ca parabrahma sānurāgamīkṣamāṇaḥ tatkṣaṇa eva
prabalitānandamūrcchāvaśādīkṣāṁ vihāyāsmātsthūlasūkṣmopādhidvayāt
spaṣṭam eva virarāma \| aiśvaryapakṣīyāstu---ślokatrayamidam evaṁ
vyācakṣate---sa malayadhvaja ātmānaṁ parameśvaraṁ sarvavyāpakatayā
sarvasmāc ca vyāpyājjagato vyatiriktatayā cātmani svasminnadhiṣṭātāraṁ
vidvāñjānanvirarāma saṁsārād iti śeṣaḥ \| vyāpakatve vyatiriktatve ca
dṛṣṭāntaḥ---āmarśasākṣiṇaṁ manaādidraṣṭāraṁ jīvamadhyātmādivyāpakam \|
atha ca svapne suṣuptāvadhyātmādivyatiriktam iva sukhamahamasvāpsam ity
atra tattadvyatiriktasya kevalasyātmana evānubhavād iti \|
nanvetajjñānaṁ kutosāvavāpeti tatrāha---sākṣād iti dadāmi buddhiyogaṁ
taṁ yena māmupayānti te iti bhagavad-ukteḥ \| tenaiva jñānadīpena pare
brahmaṇi bhagavatyāśrayatattve ātmānaṁ śuddhajīvamāśritaṁ
prekṣamāṇastathātmani śuddhajīve ca tam eva paraṁ brahma
bhagavantamadhiṣṭhātāramīkṣamāṇaḥ vihāyekṣām iti jātaprematvādante taṁ
parāmarśam api vihāyety arthaḥ \|\| svāmicaraṇāḥ---tad eva
avyavacchinnajñānam eva \| brahmaṇi śokādy-abhāvāttatrātmano\'pi
tadabhedadṛṣṭyā śokādy-abhāva āyātīti \| ādinā mohādigrahaḥ \| ataḥ
pārokṣyābhāvāt \| anyonyayorekīkaraṇaṁ vyatihāraḥ \| punar
āśaṅkate---nanv iti \| iti bhāva iti \| na hi kāṣṭhe sarvathā dagdhe
punar agnis tatra tiṣṭhatītyāśayaḥ \| sandarbhastu---asmād
dehadvayādevopararāma na tu tasmāttadīkṣāhetucicchaktyāvirbhāvādapīty
arthaḥ \| analādīnāṁ kālavāyvādivattasyā nāśakābhāvādāśrayasya
vidyamānatvāccetyāha \|\|41-42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad evaṁ yena vijñānena
jīvan-mukti-daśām āpa tenātyantika-muktim apy āpety āha---sākṣād iti
yugmakena \| pare brahmaṇi bhagavati tad-āśrayatvenety arthaḥ \| ātmani
śuddhe tad-adhiṣṭhātṛtvenety arthaḥ \| īkṣāṁ siddhekṣatvāt tat-prayatnaṁ
vihāyety arthaḥ \| asmād deha-dvaya-lakṣaṇopādher upararāma, na tu
tasmāt tad-īkṣā-hetu-cic-chakty-āvirbhāvād apīty arthaḥ, analādīnāṁ
kāla-vāyv-ādivat tasyā nāśakābhāvāt āśrayasya vidyamānatvāc ca
\|\|41-42\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca
tasyotpanna-premṇo bhagavataḥ sākṣād-darśanam apy abhūd ity āha---sākṣād
eva bhagavatā hariṇā santāpa-hāriṇā viśvato mukhaṁ sphuratā samantād eva
prasphurat tejasā guruṇā satā ukta upadiṣṭo yo jñāna-dīpaḥ
sva-mādhuryānubhava-prakāratvaḥ, tena tasminn eva pare brahmaṇi ātmānam
īkṣamāṇam īkṣamāṇaḥ, vāsudeve bhagavati nānyad vedodvahan ratim
\[bhā.pu. 4.28.39\]iti pūrvokteḥ \| bhagavati sva-ratim udvahantam
anurāgiṇaṁ paśyann ity arthaḥ \| tathaiva, ye yathā māṁ prapadyante tāṁs
tathaiva bhajāmy aham \[gītā 4.11\] iti bhagavad-ukteḥ \|

ātmani svasmiṁś ca para-brahma sānurāgam īkṣamāṇaḥ, tat-kṣaṇa eva
pravalitānanda-mūrcchā-vaśād īkṣāṁ vihāya asmāt
sthūla-sūkṣmopādhi-dvayāt ha spaṣṭam eva virarāma \| aiśvarya-pakṣīyās
tu śloka-trayam idam evaṁ vyācakṣe---sa malayadhvaja ātmānaṁ
parameśvaraṁ sarva-vyāpakatayā sarvasmāt ca vyāpyāj jagato
vyatiriktatayā ca ātmani svasminn adhiṣṭhātāraṁ vidvān jānan virarāma
saṁsārād ity arthaḥ \|

vyāpakatve vyatirktatve ca dṛṣṭāntaḥ---āmarśa-sākṣiṇaṁ
mana-ādi-draṣṭāraṁ jīvam adhyātmādi-vyāpakaṁ, atha ca svapne suṣuptāv
adhyātmādi-vyatiriktam iva sukham aham asvāpsam ity atra
tat-tad-vyatirikasya kevalasyātmana evānubhavād iti \|

nanv etaj jñānaṁ kuto'sāv avāpa ? ity tatrāha---sākṣād iti \| dadāmi
buddhi-yogaṁ taṁ yena mām upayānti te \[gītā 10.10\] iti bhagavad-ukteḥ
\| tenaiva jñāna-dīpena pare brahmaṇi bhagavaty āśraya-tattve ātmānaṁ
śuddha-jīvam āśritam īkṣamāṇaḥ, tathā ātmani śuddha-jīve ca tam eva
paraṁ brahma bhagavantam adhiṣṭhātāram īkṣamāṇaḥ \| vihāyekṣām iti
jāta-prematvād ante taṁ parāmarśam api vihāyety arthaḥ \|
śrī-bhāgavatasya mohinītvād ito'py anyathā kecid vyācakṣate, tat tu eva
gṛhṇanti na santaḥ \|\|41-42\|\|

**\...**

**\|\| 4.28.43 \|\|**

**patiṁ parama-dharma-jñaṁ vaidarbhī malayadhvajam \|**

**premṇā paryacarad dhitvā bhogān sā pati-devatā \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tad evaṁ śrīgurudevasya
siddhidaśāparyantaṁ śiṣyāstaṁ paricaranta eva varttanta iti
darśayati---patim iti caturbhiḥ \| paricaraṇaṁ hitaprerakatvaṁ,
bhogānindriyadvāreṇa tyaktvā \|\|43\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vaidarbhyākhyaḥ purañjanas tu
tat-sevayaiva prāpyaṁ prāpety āha---patim ity-ādinā \|\|43\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad evaṁ śrī-guru-devasya
siddhi-daśā-paryantaṁ śiṣyas taṁ paricarann eva varteteti
darśayati---patim iti caturbhiḥ \|\|43\|\|

**\...**

**\|\| 4.28.44 \|\|**

**cīra-vāsā vrata-kṣāmā veṇī-bhūta-śiroruhā \|**

**babhāv upa patiṁ śāntā śikhā śāntam ivānalam \|\|**

**śrīdhara-svāmī (bhāvārtha-dīpikā) : upa patiṁ** patyuḥ samīpe \| yad
vā, patyuḥ kiñcin mātraṁ nyūnā \| tat-samānā satī **babhāv** ity arthaḥ
\| upo'dhike ca \[pā. 1.4.87\] iti karma-pravacanīyas tad-yoge ca
dvitīyā \| śāntam aṅgārāvastham analam upa śāntā śuddhā jvālā yathā
bhavati, tadvat \|\|44\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** cīra-vāsāḥ cīravat
sva-mahimnā sarvam ācchādayati kāyam ātmā nabhaś chadiḥ ity ukteḥ
atyatiṣṭhad daśāṅgulam iti śruteś ca \| ya ātmā tatra vāso vicāra-dvārā
yasyāḥ sā cīra-vāsāḥ \| kṣamaiva kṣāmā svārthiko\'ṇ, ṭābārṣaḥ \| vrate
tapaścaryādi-lakṣaṇe samarthā \| veṇī-bhūtāni saṁyatāni śiroruhāṇi
vṛtti-samūhā yasyāḥ sā tathā \| anena sāttvikyaiva buddhyā hariḥ
prāpyate dṛśyate tv agryā buddhyā iti śruteḥ \| śāntam ity anena
dhūma-rāhityam uktaṁ, na tu nirvāṇatvaṁ na hi naṣṭasyāgneḥ śikhāstīti \|
sāmīpyārthe tu kumbhasya samīpa upakumbham ity ādau ṣaṣṭhī-darśanād
atrārṣatvāśrayaṇena dvitīya-karaṇataḥ sulabhaṁ panthānam āha---yad veti
\| *ity artha* iti\| upo\'dhike ca iti sūtra-balād ayam-arthe iti
bhāvaḥ \|\|44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** patim upa upo'dhike hīne
ca \[pā. 1.4.86-87\] iti karma-pravacanīyas tad-yoge dvitīyā \| patyuḥ
sakāśāt kiñcin-mātra-nyūnety arthaḥ \| śāntam aṅgārāvastham nirdhūmam
analam upaśāntā śuddhā jvālā yathā bhavati, tadvat \|\|44\|\|

**\...**

**\|\| 4.28.45 \|\|**

**ajānatī priyatamaṁ yadoparatam aṅganā \|**

**susthirāsanam āsādya yathā-pūrvam upācarat \|\|**

**śrīdhara-svāmī (bhāvārtha-dīpikā) :** tadānīm api susthiram āsanaṁ
yasya \| ata evājānatī yadā tadā yathā-pūrvam asevata \|\|45\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** aṅganā aṅgāni śikṣādīni
vidyante yasyāḥ sāṅganā \| priyatamamatyantapriyam \| uparataṁ
jīvanmuktyavasthāṁ prāptam \| aṅgābhyāsaniṣṭhatvādajānatī \| susthire
brahmaṇyāsanaṁ sthitir yasya taṁ yathāpūrvaṁ
sādhanāvasthāyāmivopācarattatraivātiṣṭhad ity arthaḥ \|
kathāpakṣe---tadānīm api dehatyāgāvasare\'pi \| ata eva susthirāsanatvād
eva \| yathāpūrvaṁ śrībhagavatpratimāmivāceṣṭamānam api
pādyādināpācaradānarceti \|\|45\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yathā-pūrvaṁ śrī-bhagavat-pratimām
ivāceṣṭamānam api pādyādinopācarat ānarca \|\|45\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 4.28.46 \|\|**

**yadā nopalabhetāṅghrāv ūṣmāṇaṁ patyur arcatī \|**

**āsīt saṁvigna-hṛdayā yūtha-bhraṣṭā mṛgī yathā \|\|**

**śrīdhara-svāmī (bhāvārtha-dīpikā) :** patyur aṅghrim arcayantī yadā
tasminn aṅghrāv ūṣmāṇaṁ nāpaśyat \|\|46\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ūṣmāṇamauṣṇyam \|
pakṣe---patyuḥ śuddhajīvasyāṅghrau śāstravicāratīrthagamanādau
sāttvike\'pi karmaṇyūṣmāṇamutsāhaṁ na lebhe tadā aho sāttvikīm api
māmayaṁ tyaktumudyata ityataḥ saṁvignahṛdayāsīt \|\|46\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** arcatī arcayantī
nopalabheta nopālabheta \|\|46\|\|

**\...**

**\|\| 4.28.47 \|\|**

**ātmānaṁ śocatī dīnam abandhuṁ viklavāśrubhiḥ \|**

**stanāv āsicya vipine susvaraṁ praruroda sā \|\|**

**śrīdhara-svāmī (bhāvārtha-dīpikā) :** abandhuṁ pati-rahitam \|
aśrubhir āsicya \|\|47\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** guroḥ sādhakaśarīrāpagame
sati patyurvicchede pativrateva śiṣyastadvicchedasantapto vilāpamagno
bhavatīty āha---ātmānaṁ śocatī \| ataḥ paraṁ māṁ kastrāsyatīti śokākulā
\| abandhuṁ jīvanmuktidaśāyāṁ vṛttyantarānutpatteḥ \| stanau
dharmādharmau \| viklavāśrubhiḥ karmamārgarataiḥ saha vipine saṁsāravane
\| āsicya susvaraṁ praruroda ahaṁ brahmāsmi ity evaṁ ruroda
pariṇatavatīty arthaḥ \|\|47\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** guroḥ
sādhaka-śarīrāpagame sati, patyur vicchede pati-vrateva śiṣyas
tad-viccheda-santapto vilāpa-magno bhavatīty āha---ātmānaṁ śocatī mām
ataḥ paraṁ kas trāsyata ity ataḥ śokākulā \|\|47\|\|

**\...**

**\|\| 4.28.48 \|\|**

**uttiṣṭhottiṣṭha rājarṣe imām udadhi-mekhalām \|**

**dasyubhyaḥ kṣatra-bandhubhyo bibhyatīṁ pātum arhasi \|\|**

**śrīdhara-svāmī (bhāvārtha-dīpikā) :**
kṣatra-bandhubhyo'dhārmika-kṣatriyebhyo'pi \|\|48\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pakṣe---he śrīguro imāṁ
pṛthvīṁ tvatpravartitaśravaṇādibhaktimatīṁ dasyubhyo
bhaktivirodhimatebhyo bibhyatīm \| tīrthastu---udadhiḥ kame tad eva
mekhalāsthānīyaṁ yasyāḥ sā \| tathā dasyubhyo\'haṅkārādibhyaḥ kṣattraṁ
saṁsārādrakṣakaṁ jñānaṁ badhnanti pratibadhnantīti kṣatrabandhavo
mithyājñānādayastebhyo\'pi bibhyatīmimāṁ gāṁ rakṣitumarhasi \|
tvad-anugṛhītayā buddhyājñānādayo nivarttanta ity arthaḥ \|\|48\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** utthiṣṭheti \| pakṣe, he
śrī-guro, imāṁ pṛthvīṁ tat-pravartita-caraṇāravindādi-bhakti-gatiṁ
dasyubhyaḥ bhakti-virodhi-matebhyo bibhyatīm \|\|48\|\|

**\...**

**\|\| 4.28.49 \|\|**

**evaṁ vilapantī bālā vipine'nugatā patim \|**

**patitā pādayor bhartū rudaty aśrūṇy avartayat \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** avartayat pravartayāmāsa \|\|49\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vipine vāsanāvane
vilapantī rudatī svāminaṁ vihāya sthitāśrūṇyavartayanmugdhevābhavat
\|\|49\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

**\...**

**\|\| 4.28.50 \|\|**

**citiṁ dārumayīṁ citvā tasyāṁ patyuḥ kalevaram \|**

**ādīpya cānumaraṇe vilapantī mano dadhe \|\|**

**śrīdhara-svāmī (bhāvārtha-dīpikā) :** tasyāṁ nidhāyāgni-dānenādīpya ca
\|\|50\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
pakṣe---śrīgurordehasaṁskāraṁ kṛtvā śrīmadgurucaraṇaviyukto\'haṁ
tadīyaguṇānusmaraṇamayaśokadavāgnidagdhadehaḥ prāṇaṁ
dhartumaśaknuvaṁstadupadiṣṭaśravaṇakīrtanādibhakto naiva śaktiṁ dhāsyāmi
tasmādadyaiva mariṣyāmīti śiṣyo manasi niścinotīti darśayāmāsa \|
tīrthastu---dārumayīṁ bhedaviṣayāṁ citiṁ saṁvidaṁ kṛtvā prakāśya tasyāṁ
saṁvidi patyuḥ kalevaraṁ saṁsārakāraṇamādīpya
dagdhvānumaraṇe\'nusyūtadoṣanāśe mano dadhe tādṛśīṁ vṛttiṁ
prakāśayantyāha \|\|50\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** citim iti \| asminn adhyātma-pakṣe
strītvādikam aupacārikam eva \|\|50\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasyāṁ nidhāya
agni-dānenādīpya ca \| pakṣe---śrī-guror deha-saṁskāraṁ kṛtvā
śrīmad-guru-caraṇa-viyukto'haṁ
tadīya-guṇānusmaraṇa-maya-śoka-dāvāgni-dagdha-deho prāṇaṁ dhartum
aśaknuvaṁs tad-upadiṣṭa-śravaṇa-kīrtanādi-bhaktau naiva śaktiṁ dhāsyāmi
\| tasmād adyaiva mariṣyāmīti śiṣyo manasi niścinotīti darśayāmāsa
\|\|50\|\|

**\...**

**\|\| 4.28.51 \|\|**

**tatra pūrvataraḥ kaścit sakhā brāhmaṇa ātmavān \|**

**sāntvayan valgunā sāmnā tām āha rudatīṁ prabho \|\|**

**śrīdhara-svāmī (bhāvārtha-dīpikā) :** pūrvataro'nādir īśvaraḥ sakhā,
dvā suparṇā ity ādi śruteḥ \| sāmnā priya-vākyena bodhayan \|\| 51\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
svaguruvirahavyākulībhāvadaśāyām iva śiṣyasya bhagavad-darśanaṁ syād iti
dyotayati \| tatra tasyāmavasthāyām \| brāhmaṇaḥ brāhmaṇa-rūpadhārī
sākṣātsvīyasva-rūpadarśanaṁ premṇā vinā na saṁbhavatīti jñāpayati \|
yadvā---brahma brāhmaṇa ātmanā iti śrutyarthadyotanāya tathopadeśe
brāhmaṇasyaivādhikāra iti dyotanāya ca brāhmaṇa-rūpadhāraṇam iti jñeyam
\| ata evātmā svarūpaṁ vidyate yasya sa ātmavānsva\--svarūpa-yukta ity
arthaḥ \| valgunā prītidyotakatayā sundareṇa sāmavākyena
sāntvayansamādadhānaḥ \|\|51\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** brāhmaṇa-rūpo bhūtvā \|\|51\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
sva-guru-viraha-vyākulī-bhāva-daśāyām iva śiṣyasya bhagavad-darśanaṁ
syād iti dyotayati---tatreti \| pūrvataraḥ anādir īśvaraḥ sakhā---dvā
suparṇā ity ādi śruteḥ \| brāhmaṇaḥ brāhmaṇa-veśa-dhārīti sākṣāt
svīya-svarūpa-darśanaṁ premṇā vinā na bhavatīti jñāpayati smeti bhāvaḥ
\| ātmavān antarācchannīkṛta-sva-svarūpa-yuktaḥ \|\|51\|\|

**\...**

**\|\| 4.28.52 \|\|**

**brāhmaṇa uvāca**

**kā tvaṁ kasyāsi ko vāyaṁ śayāno yasya śocasi \|\|**

**jānāsi kiṁ sakhāyaṁ māṁ yenāgre vicacartha ha \|**

**śrīdhara-svāmī (bhāvārtha-dīpikā) :** yasya yaṁ śocasi \| agre sṛṣṭeḥ
pūrvam \| vicacartha ha mayi sthitatvena sakhya-sukham anubhūtavān asi
\|\|52\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yasyeti dvitīyārthe ṣaṣṭhī
\| kā kiṁjātiviśiṣṭāsi na kāpi kiṁ ca, kasyāsi kaṁ puruṣamāśritya
tiṣṭhasi na kam api sarvasya cetanānusyūtatvānna viśiṣṭaṁ śakyate vaktuṁ
yasya śocasi yadīyāham iti prakāśya vartase\'yaṁ śayānaḥ śarīralakṣaṇaḥ
padārthaḥ kaḥ pāṁcabhautikatvāttava cānena na ko\'pi saṁbandhaḥ \| tvaṁ
kā nāmato gotrato liṅgataś ca tavaitattrayam eva nāsti katyāsi putrī
bhāryā vā na kasyāpīti ko vāyaṁ śayānastava nirūpito yasya maraṇaṁ
śocasi na ko\'pīti vārthaḥ \|\|52\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ko'yaṁ śayāna iti praśne
mama śrī-gurur ayam iti \| kathā-pakṣe---mama patir ayam iti cet, māṁ
kiṁ jānāsīti ? nanu, tvam eva vipro mama ka ity ata āha---sakhāyam iti
\| kathaṁ tvayā saha mama sakhyam ity ata āha---yena mayā saha agre
sṛṣṭeḥ pūrvaṁ vicacartha \| mayy eva militvā mat-saṅgena sukham
anubhūtavān tvam evāsīr ity arthaḥ \|\|52\|\|

**\...**

**\|\| 4.28.53 \|\|**

**api smarasi cātmānam avijñāta-sakhaṁ sakhe \|**

**hitvā māṁ padam anvicchan bhauma-bhoga-rato gataḥ \|\|**

**śrīdhara-svāmī (bhāvārtha-dīpikā) :** nanu nāham āvayoḥ sakhyaṁ
sahacaratvaṁ ca jānāmīti cet tatrāha---yadyapi māṁ na jānāsi tathāpy
ātmānaṁ tvām avijñāta-sakham avijñātaḥ kaścin me sakhāsīd ity evaṁ kiṁ
smarasi ? sakha iti puṁstva-nirdeśaḥ prāktana-puṁstva-smaraṇāya \|
sakhyaṁ smārayan sva-viyoga-kṛtam anartham āha---hitveti sārdhaiḥ
ṣaḍbhiḥ \| padaṁ sthānam \|\|53 \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanvahaṁ kim api na
jānāmīti tatrāha---apīti \| bahuvrīhāvapi ṭajārṣaḥ \| tvam eva smārayeti
cedāha---hitveti \| sṛṣṭyāraṁbhe prācīnakarmavaśādevety arthaḥ
\|\|53\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kathā-pakṣe---sakhe iti \|
jīvatva-mātra-smaraṇāya \|\|53\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanv ahaṁ kim api
jānāmīti tatrāha---apīti \| yadyapi māṁ na jānāsi tad apy ātmānaṁ svam
avijñāta-sakham avijñātaḥ kaścin me sakhāstīty evaṁ kiṁ smarasi ?
bahuvrīhāv api ṭa ārṣaḥ \| avijñātasya sakhāyam iti vā \| sakhīty
aprayujya sakhe iti puṁstva-nirdeśaḥ prāktana-puṁstvaṁ smārayan evam
agre'pi \| tvam eva smāraya ced ata āha---hitveti \| sṛṣṭy-ārambhe
prācīna-karma-vaśād evety arthaḥ \| padaṁ sthānam \|\|53\|\|

**\...**

**\|\| 4.28.54 \|\|**

**haṁsāv ahaṁ ca tvaṁ cārya sakhāyau mānasāyanau \|**

**abhūtām antarā vaukaḥ sahasra-parivatsarān \|\|**

**śrīdhara-svāmī (bhāvārtha-dīpikā) : haṁsau** śuddhau **mānasaṁ**
hṛdayam ayanaṁ yayoḥ \| kathā-pakṣe---mānasa-sarasi sthitau pakṣiṇāv
abhūtāṁ jātau \| oko gṛham \| antarā vinaiva \| vā-śabda evārthe \|
sahasra-parivatsarān mahā-pralayo yāvat \|\|54\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** āryeti \|
śuddhakulodbhūtatvena jñānādhikāritvam āha \|\|54\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yadyapi paramātma-sandarbhe
jñānecchur ayam adhikārīty abhedopadeśa-paryavasānatvaṁ vyākhyātaṁ,
tathāpy aparitoṣād atra bhakti-paryavasānatvam eva vyākhyāyate \| yathā
sakhyam eva sthāpayati \| sṛṣṭau mānasāyanau mahā-pralaya-samaye tu okas
tad-rūpam upadhim antarivābhūtām abhūvety arthaḥ \| sahasra-parivatsarān
vyāpyeti mahā-pralayopalakṣaṇam \|\|54\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** haṁsau śuddhāv ātmānau
mānasaṁ hṛdayam ayanaṁ yayos tau \| kathā-pakṣe---mānasa-sarasi sthitau
pakṣiṇāv abhūtāṁ jātau \| oko gṛham antarā vinaiva \| vā-śabda evārthe
sahasraṁ parivatsarān mahā-pralayo yāvad ity arthaḥ \|\|54\|\|

**\...**

**\|\| 4.28.55 \|\|**

**sa tvaṁ vihāya māṁ bandho gato grāmya-matir mahīm \|**

**vicaran padam adrākṣīḥ kayācin nirmitaṁ striyā \|\|**

**śrīdhara-svāmī (bhāvārtha-dīpikā) :** he bandho, grāmye sukhe matir
yasya \| striyā māyayā \|\|55\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sva-vsimṛtau hetum āha---sa tvam
iti sārdhaiḥ ṣaḍbhiḥ \| manyase ity adhikaiḥ \| atra sa tvam iti
yugmakam \| sthiti-samaye tu sa tathāvidhas taṁ māṁ
vihāyāhantā-mamatābhyāṁ vyavadhāya mahīṁ svapna-sahita-jāgrad-daśāṁ
gataḥ san vicaran paryālocayann ity arthaḥ \|\|55\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** striyā māyayā \|\|55\|\|

**\...**

**\|\| 4.28.56-58 \|\|**

**pañcārāmaṁ nava-dvāram eka-pālaṁ tri-koṣṭhakam \|**

**ṣaṭ-kulaṁ pañca-vipaṇaṁ pañca-prakṛti strī-dhavam \|\|**

**pañcendriyārthā ārāmā dvāraḥ prāṇā nava prabho \|**

**tejo-\'b-annāni koṣṭhāni kulam indriya-saṅgrahaḥ \|\|**

**vipaṇas tu kriyā-śaktir bhūta-prakṛtir avyayā \|**

**śakty-adhīśaḥ pumāṁs tv atra praviṣṭo nāvabudhyate \|\|**

**madhvaḥ:** indriyāṇi yatra saṅgṛhyante sa golakendriya-saṅgrahaḥ
\|\|57\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** pañca-śabdādaya ārāmā upavanāni
yasmin \| nava dvārāṇi prāṇa-cchidrāṇi yasmin \| ekaḥ prāṇaḥ pālo yasmin
\| trīṇi pṛthivy-ap-tejāṁsi koṣṭhāni yasmin \| ṣaṭ-jñānendriya-manāṁsi
kulāny abhīṣṭa-viṣaya-samarpakā vaṇijo yasmin \| pañca vipaṇā haṭṭāḥ
karmendriyāṇi yasmin \| pañca-bhūtāni prakṛtir upādāna-kāraṇaṁ yasya \|
strī buddhir eva dhavaḥ patiḥ svāminī yasmin \|\|56\|\|

svayam eveyaṁ ślokaṁ vyācaṣṭe---pañcendriyārthā iti \| ṣaṭ-kulam iti
ṣaṭtvam eka-pālam iti ca spaṣṭatvān *na vyākhyātam \|*\|57\|\|

bhūtāny evāvyayā prakṛtir upādānaṁ yasya \| strī-dhavam ity asya
vyākhyānam \| śaktir adhīśā yasya \| tad-vaśaḥ sann ity arthaḥ
\|\|58\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bandho iti \|
prītiviṣayatāṁ dyotayaṁstaddhitakartṛtvaṁ svasyāha \|\| atra pade
praviṣṭaḥ pumānmuhyati ity artha iti \| tatpadaṁ strīsvāmikam iti kiṁ
vācyam \| tatra praviṣṭaḥ pumānapi strīsvāmiko bhaved iti bhāvaḥ
\|\|55-58\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** pañcendriyā iti yugmakam
\|\|56-58\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pañca-viṣayā ārāmā
upavanāni yatra \| nava dvārāṇi prāṇa-cchidrāṇi yatra \| ekaḥ prāṇa eva
pālo yatra \| trīṇi pṛthivy-ap-tejāṁsi koṣṭhāni yatra \|
ṣaṭ-jñānendriya-manāṁsi kulāni vaṇijo yatra tat \| pañca mahā-bhūtāni
prakṛtir upādāna-kāraṇaṁ yasya tat \| strī buddhir eva dhavaḥ patiḥ
svāminī yasmin tat \| ślokam imaṁ svayaṁ vyācaṣṭe---pañca iti \| prāṇāḥ
prāṇācchidrāṇi nava \| kulam iti vaṇijām evārthataḥ prāptaṁ bhūtāni
pañcaiva prakṛtiḥ kāraṇam \| tatra pade praviṣṭaḥ pumān muhyati \|
kīdṛśī śaktiḥ ? buddhir eva adhīśā yasya sa iti strī-dhavam ity asya
vyākhyānam \| tat-padaṁ strī-svāmikam iti kiṁ vācyaṁ tatra praviṣṭaḥ
pumān api strī-svāmika eva bhaved ity arthasya dyotanārthaṁ
puṁ-viśeṣaṇatvenopanyastam \|\|56-58\|\|

**\...**

**\|\| 4.28.59 \|\|**

**tasmiṁs tvaṁ rāmayā spṛṣṭo ramamāṇo'śruta-smṛtiḥ \|**

**tat-saṅgād īdṛśīṁ prāpto daśāṁ pāpīyasīṁ prabho \|\|**

**śrīdhara-svāmī (bhāvārtha-dīpikā) :** spṛṣṭo'bhibhūtaḥ \| ato na
vidyate śrute brahmatve smṛtir yasya \|\|59\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasminpade rāmayā
viṣayabuddhyā \| ato rāmāspṛṣṭatvāt \| śrute
sarvavedetihāsapurāṇādivarṇite jīvasya brahmabhāve \| viśvanāthastu---na
śrutā śravagaviṣayīkṛtā smṛtirgītādijñāna-sādhanaśāstraṁ yena sa
tathetyāha \| tatsaṅgādrāmāsaṅgāt \| īdṛśīṁ strīdehaprāptilakṣaṇām \|
strīśarīrasya bahuduḥkhādhikaraṇatvātpāpīyasīm nārīśarīraṁ bahu
duḥkhabhājanam iti garuḍokteḥ \| prabho iti \| tvaṁ tu sākṣātprabhur api
saṅgadoṣādevātmānamaprabhuṁ jānāsīti bhāvaḥ \|\|59\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vibho he sarva-sādhana-samartha !
tathāpīty arthaḥ \|\|59\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** na śrutā na
śravaṇa-viṣayīkṛtā smṛtiḥ sva-jñānaṁ yena saḥ \|\|59\|\|

**\...**

**\|\| 4.28.60 \|\|**

**na tvaṁ vidarbha-duhitā nāyaṁ vīraḥ suhṛt tava \|**

**na patis tvaṁ purañjanyā ruddho nava-mukhe yayā \|\|**

**śrīdhara-svāmī (bhāvārtha-dīpikā) :** tattvam upadiśati, na tvam iti
caturbhiḥ \| suhṛt patiḥ \| nava-dvāre pure yayā ruddho'si tasyāḥ
\|\|60\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tattvaṁ yāthārthyam \|
puraṁjanyā iti pūrvajanmābhiprāyeṇoktam \| atra viśvanāthaḥ---nanu
yadyahamaśrutasmṛtirasmi tarhi matsmṛtitvam eva śrāvayeti cadāha---neti
\| tvaṁ vidarbhasya prākṛtajīvasya kasyāpi na duhitā nāpatyaṁ kiṁ tu
macchaktirūpo jīvosīti bhāvaḥ \| ayaṁ vīro\'pi na te suhṛddhitakārī, kiṁ
tvaham eva etadrūpeṇa tvad-gururbhūtvā svabhaktimupadiśya sakhyanurūpaṁ
kṛtyamakaravam iti pakṣadvayaṁ pṛthakpṛthak \| yayā navamukhe pure tvaṁ
ruddhastasyāḥ puraṁjanyāstvaṁ na patiḥ kiṁ tvavidyopahitaṁ caitanyam api
\| kathāpakṣaḥ spaṣṭa eva \|\|60\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanv evaṁ yady aham
aśruta-smṛtir evāsmi, tarhi mat-smṛtiṁ tvam eva śrāvayety ata āha---neti
\| tvaṁ vidarbhasya prākṛta-jīvasya kasyāpi na duhitā nāpatyaṁ, kintu
mac-chakti-rūpo jīvo'sīti bhāvaḥ \| ayaṁ vīro'pi na te suhṛt hitakārī
kintv aham eva etad-rūpeṇa tad-gurur bhūtvā sva-bhaktim upadiśya
sakhyānurūpaṁ kṛtyam akaravam \| iti pakṣa-dvayaṁ pṛthak pṛthak
vyākhyātaṁ yayā nava-mukhe pure tvaṁ ruddhas tasyāḥ purañjanyās tvaṁ na
patiḥ kintu avidyopahitaṁ caitanyam asi \| kathā-pakṣe spaṣṭam eva
\|\|60 \|\|

**\...**

**\|\| 4.28.61 \|\|**

**māyā hy eṣā mayā sṛṣṭā yat pumāṁsaṁ striyaṁ satīm \|**

**manyase nobhayaṁ yad vai haṁsau paśyāvayor gatim \|\|**

**śrīdhara-svāmī (bhāvārtha-dīpikā) :** pumāṁsaṁ pūrva-janmani
yadamanyathā idānīṁ ca satīṁ śreṣṭhāṁ striyaṁ yan manyase eṣā māyā \|
yata ubhayam api vastuto nāsti \| yasmād āvāṁ haṁsau śuddhau \| nau
āvayor vakṣyamāṇāṁ gatiṁ svarūpaṁ paśya \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanu yadyevaṁ tarhi kathaṁ
me tathā tathā pratītis tatrāha---māyeti \| kadācinnobhayaṁ napuṁsakam
iti upalakṣaṇametatkadācinmanuṣyadevatiryagādikaṁ ceti \| yad yasmādvai
niścitamāvāṁ haṁsāv iti \|\|61\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : haṁsāv ity atra haṁsam iti citsukhaḥ
\| mām iti śeṣaḥ \| paśyatha nau iti kvacit \|\|61\|\|**

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu yady evaṁ tarhi
kathaṁ me tathā tathā pratītis tatrāha---māyeti \| yad yataḥ kadācit
svaṁ pumāṁsaṁ manyase kadācit satīṁ striyaṁ kadācin nobhayaṁ napuṁsakam
ity arthaḥ \| upalakṣaṇam etat kadācin manuṣyaṁ kadācid deva-tiryag
ādikaṁ ca yad yasmād vai niścitam āvāṁ haṁsau śuddhau āvayor gatiṁ
vakṣyamāṇaṁ svarūpaṁ paśya \|\|61\|\|

**\...**

**\|\| 4.28.62 \|\|**

**ahaṁ bhavān na cānyas tvaṁ tvam evāhaṁ vicakṣva bhoḥ \|**

**na nau paśyanti kavayaś chidraṁ jātu manāg api \|\|**

**śrīdhara-svāmī (bhāvārtha-dīpikā) :** tattvaṁ padārthayoś
cid-aṁśenaikyam āha \| aham eva bhavān \| upacāraṁ vārayati, na cānya
iti \| vyatihāropadeśa uktābhiprāyaḥ \| chidram antaram \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** cidaṁśena cidrūpatvena \|
uktābhiprāyaḥ pare brahmaṇi cātmānam ity atrokte\'bhiprāyo yasya sa
tathā \| atra viśvanāthaḥ---ahaṁ paramātmaiva bhavān jīvaḥ na cānyaḥ
mattaścaitanya-svarūpānnabhinna ity arthaḥ \| nanu kimetanmadasahyaṁ
brūṣe tatrāha---bho macchuddhabhakta \| aham-akopaṁ yathā syāttathā tvam
eva vicakṣva savimarśaṁ paśya haṁ tu kope samākhyātaḥ śive ca
kukkure\'pi ca iti medinī \| nanu tvad-dāsasya mama tathā
matprabhostavāpi nātaḥ paro\'nyakalaṅko yadāvayorabheda iti
tatrāha---neti \| nāvāvayośchidramīdṛśaṁ kalaṅkaṁ jātu kadācidapi
manāgīṣadapi kavayo vijñā na paśyati \| kiṁ tvavijñā eva bhedaṁ
paśyantīty arthaḥ \|\|62\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sakhyopayogi śuddhatvaṁ
pratipādayan dvayor aikyātmyaṁ sthāpayati---nobhayam ity adhikenāham ity
ardhakena \|\|62\|\| (paramātma-sandarbha 40)

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ahaṁ paramātmaiva bhavān
jīvaḥ, na cānyaḥ mattaś caitanya-svarūpān na bhinna ity arthaḥ \| nanu
kim etan-mada-sahyaṁ brūṣe tatrāha---bho mac-chuddha-bhakta aham akopaṁ
yathā syāt tathā tvam eva vicakṣva savimarśaṁ paśya \| hanta kope
samākhyātaḥ śive ca kukkure'pi ca iti medinī \| nanu tvad-dāsasya mama
tathā mat-prabhos tavāpi nātaḥ paro'nyaḥ kalaṅko yad āvayor abheda iti
tatrāha---neti \| nau āvayoś chidram īdṛśaṁ kalaṅkaṁ jātu kadācid api
manāg īṣad api kavayo vijñā na paśyanti kintv avijñā eva bhedaṁ
paśyantīty arthaḥ \|\|62 \|\|

**\...**

**\|\| 4.28.63 \|\|**

**yathā puruṣa ātmānam ekam ādarśa-cakṣuṣoḥ \|**

**dvidhābhūtam avekṣeta tathaivāntaram āvayoḥ \|\|**

**śrīdhara-svāmī (bhāvārtha-dīpikā) :** tarhi katham āvayor
ajñatva-sarva-jñatvādi-dharma-bhedas tatrāha---yatheti \| ātmaṇaṁ deham
ādarśe nirmalaṁ mahāntaṁ sthiraṁ cāvekṣeta \| parasya cakṣuṣi ca tad
viparītam \| vidyāvidyopādhi-kṛto dharma-bheda ity arthaḥ \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ityarthaṁ iti \|
vidyopādhipradhānatvāttava
sarvajñatvādikamavidyopādhipradhānatvānmamājñatvādikaṁ ca na tu
svābhāvikamato na cāvayorbheda iti bhāvaḥ \| atra viśvanāthaḥ---nanvahaṁ
bhavāniti tvad-uktirevāsahyā tatra mā kupyāvadhehīty āha---yatheti \|
puruṣo jīva ātmānaṁ svamekam api mokṣadaśāyāṁ bandhadaśāyāṁ ca
krameṇādarśacakṣuṣordvidhābhūtam ādarśe maṇimayadarpaṇe
yathocitapramāṇaṁ suvarṇatejaskaṁ mahāntamacaṁcalamīkṣeta cakṣuṣi
tvatyalpapramāṇamalpatejaskamatikṣudraṁ caṁcalaṁ cekṣeta yatheti \|
ekasyāpi dvidhābhūtatvamupādhidharmaliptatvāliptatvābhyāṁ bhedamīkṣeta,
tathaivāvayoḥ paramātmajīvātmanoḥ sadaiva dvidhābhūtayorantaraṁ sadaiva
bhedamīkṣeta \| antaramavakāśāvadhiparidhānāntarddhibhedatādarthe ity
amaraḥ \| ahaṁ dehamadhye paramātma-svarūpeṇa varte tvaṁ ca jīvo
varttase \| tatrāha---svato nirupādhir api svairatayā
sakalalokadehagataḥ sannantaryāmī svasamucitapramāṇaḥ saṁpūrṇatejasko
mahānniścalo muktajīva iva sadaiva nirlepa eva \| tvaṁ tu
jīvo\'tyalpapramāṇa evātyalpatejasko\'tikṣudraḥ
sadaivopādhidharmagrastaḥ kadācid eva muktidaśāyāmalipta iti
tadaivāvayorbhedaṁ jānīyād ity arthaḥ \| yaduktam ahaṁ bhavānna
cānyastvam iti tat ahaṁ yathā cittathā madbhakto bhavānapi cinna tu jaḍo
māyā vety arthaḥ \| etatpadyayorarthāntaraṁ tu śāstrasyāsya
mohinītvakhyāpakamasuraire va grāhyamekātmavādasya
bhagavad-anabhimatatvāt \| yaduktaṁ tṛtīye bhagavataiva---

> yatholmulkādvisphuliṅgāddhūmādvāpi svasaṁbhavāt \|
>
> apyātmatvenābhimatādyathāgniḥ pṛthagulmakāt \|\|
>
> bhūtendriyāntaḥ---karaṇātpradhānājjīvasaṁjñitāt \|
>
> ātmā tathā pṛthagdraṣṭā bhagavānbrahmasaṁjñitaḥ \|\| iti \|

śrutyā ca yathāgneḥ kṣudrā visphuliṅgā vyuccarānti iti \| smṛtyā
ca---ekadeśe sthitasyāgneryotsnā visphāriṇī yathā iti tathā
saccidānandavigraho bhagavānnirupādhir e va \| tasya
vidyopādhitvamapyasuramatenaivoktam iti jñeyam \|\|63\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nanu dvayor antaratve sati kathaṁ
māyā tavādhikāryā ? mama punar adhikāriṇīti māyā hy eṣety atra darśitaṁ
kathaṁ vā sakhyam ? tatrāha---yatheti \| atra vijñātṛ-puruṣābhimukheṣv
ādarśādiṣu svaccheṣu cākṣuṣaṁ tejo lagnaṁ sat balīyasā sauryeṇa tejasā
pratiśrāntaḥ pravartitaṁ mukha-saṁyuktaṁ sat tad eva mukhaṁ grāhayan
doṣa-vaśāt tad-deśatām abhimukhatāṁ ca mukhasyāgrāhayat \|
pūrva-dṛṣṭābhimukhādarśasya dig-deśatām ābhimukhyaṁ ca mukham
anvāropayatīty evaṁ jñāyate pratibimbam iti \|

kecin manyante tathā ca sati tathaiva pratīyeta doṣa-vaśād ity ādau ko
vā hetuḥ ? sūryādi-pratibimbe ca tad-virodhi-kalpanāntaraṁ mṛgyeta tathā
sūrya-pratibimbābhāsotpattir yatra dṛśyate tatra cābhāse yad auṣṇyādikam
anubhūyate tatra ko vā hetuḥ ? tasmād anyathānupapattyedam eva labhyate
sarvasya vastuna ākārānukāriṇī cchaṭā sarvatrāvyavahitaṁ deśe sañcaraty
eva, kintu sūkṣmatvān nopalabhyate svacchaṁ vastv-antaraṁ prāpya tu
samudbhavantī tatrākṣara-mudrāvad viparītatayodayaṁ prāpnuvatī
pratibimbam ucyate \|

yad vā, svaccha-vastunas tathaiveśvara-dattā śaktiḥ yad bimbasya rūpaṁ
svasmin bhāsayatīti tat pratibhāsitam eva pratibimbatvaṁ yad eva
bimbatvaṁ vyavahite'pi deśe nijābhāsam udgiratīti \|

tasmād ayam arthaḥ---ādarśe svaccha-vastuny ātmano
nija-dehasyānanyākāra-cchaṭātvena sva-cakṣuṣi ca bahir
niḥsṛta-tad-indriya-maya-kevalaṁ tat-tejasi
sākṣāt-tad-rūpāt-matvenātmānam eva yathā dvidhā bhūtam evekṣate lokas
tathaivāvayor antaraṁ bhedāṁśaḥ mac-chaṭāṁśa-rūpasya śuddha-jīvasyaiva
prākṛtopādhau pratiphalana-prāyatvād iti bhāvaḥ \| cakṣuṣo
nikṛṣṭa-pratibimbopādhitayā vyākhyānaṁ tu vicārya cakṣuḥ-śabdena
sannihitaṁ sva-cakṣuḥ parityajya para-cakṣur-vacanaṁ kaṣṭaṁ
sva-cakṣur-vacanaṁ tu spaṣṭaṁ sati ca spaṣṭe tailādi-dṛṣṭānte
tad-upādānaṁ nopadeyam iti \| sa eṣa cābhedātmako bhedaḥ
sakhya-dārḍhyāyaiva nirdiṣṭaḥ, jānāsi kiṁ sakhāyaṁ mām iti haṁsāvahaṁ ca
tvaṁ cārya! sakhāyāv ity upakramābhyāsādy-anusārāt \|\|63\|\|
\[paramātma-sandarbha 29\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanv ahaṁ bhavān iti
tvad-uktir eva soḍhum aśakyā, tatra mākupyāvadhehīty āha---yatheti \|
puruṣo jīva ātmānaṁ svam ekam api mokṣa-daśāyāṁ bandha-daśāyāṁ ca
krameṇa ādarśa-cakṣuṣor dvidhā-bhūtam ādarśe maṇimaya-darpaṇe
yathocita-pramāṇaṁ sampūrṇa-tejaskaṁ mahāntam acañcalam īkṣate, cakṣuṣi
tu atyalpa-pramāṇam alpa-tejaskam atikṣudraṁ cañcalaṁ ca īkṣate \|
antaram avakāśāvadhi-paridhānāntardhi-bheda-tādarthye ity amaraḥ \| ahaṁ
deha-madhye paramātma-svarūpeṇa varte tvaṁ ca jīvo vartase, tatrāhaṁ
svato nirupādhir api svairatayā sakala-loka-deha-gataḥ sann antaryāmī
sva-samucita-pramāṇaḥ sampūrṇa-tejasko mahā-niścalo mukta-jīva iva
sadaiva nirlepa eva \| tvaṁ tu jīvaḥ atyalpa-pramāṇa eva
atyalpa-tejasko'tikṣudraḥ sadaiva upādhi-dharma-grastaḥ kadācid eva
mukti-daśāyām alipta iti sadaivāvayor bhedaṁ jānīyād ity arthaḥ \| yad
uktaṁ---ahaṁ bhavān na cānyaḥ iti \| tat khalu ahaṁ yathā cit tathā
mad-bhakto bhavān api cin na tu jaḍā māyety arthaḥ \|

etat-padyayor arthāntaraṁ tu śāstrasyāsya mohinītva-khyāpakam asurair
eva grāhyam \| ekātma-vādasya bhagavad-anaibhimatatvāt \| yad uktaṁ
tṛtīye bhagavataiva---

> yatholmukād visphuliṅgād dhūmād vāpi sva-sambhavāt \|
>
> apy ātmatvenābhimatād yathāgniḥ pṛthag ulmukāt \|\|
>
> bhūtendriyāntaḥ-karaṇāt pradhānāj jīva-saṁjñitāt \|
>
> ātmā tathā pṛthag draṣṭā bhagavān brahma-saṁjñitaḥ \|\| \[bhā.pu.
> 3.28.40-1\] iti \|

śrutyā ca---yathāgniḥ kṣudrā visphuliṅgā vyuccaranti iti \| smṛtyā
ca---eka-deśe sthitasyāgner jyotsnā vistāriṇī yathā \[vi.pu. 1.22.56\]
iti \| tathā sac-cid-ānanda-vigraho bhagavān nirupādhir eva tasya
vidyopādhitvam apy asura-matenaivoktam iti jñeyam \|\|63 \|\|

**\...**

**\|\| 4.28.64 \|\|**

**evaṁ sa mānaso haṁso haṁsena pratibodhitaḥ \|**

**svasthas tad-vyabhicāreṇa naṣṭām āpa punaḥ smṛtim \|\|**

**śrīdhara-svāmī (bhāvārtha-dīpikā) :** evam amunā prakāreṇa sa mānaso
haṁsaḥ kṣetra-jño haṁsena paramātmanā bodhitaḥ san, sva-stha ātmani
sthitaḥ san, ciraṁ dhyātvā tad-vyabhicāreṇeśvara-viyogena
viṣayābhilāṣa-buddhyā naṣṭāṁ smṛtim ahaṁ brahmāsmīti jñānaṁ punaḥ
prāptavān \|\|64\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** munir api
tathaivopasaṁharati evam iti \| svasthaḥ prādhānikāveśarahitaḥ \|
tadvyabhicāreṇa bhagavad-vaimukhyena \| naṣṭāṁ smṛti pūrvam eva
śrīgurubhaktyā prāptām eva punaḥ prāpa \|
atrāsyāsāyujyakathanātsuparṇaśruterbalavattvāc ca
premavatpārṣadatvaprāptire va śrīnāradena paramapuruṣārtho\'bhimato
jñeyaḥ \|\|64\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** munir api
tathaivopasaṁharati---evam iti \| **svasthaḥ** prādhānikāveśa-rahitaḥ
san **tad-vyabhicāreṇa** pūrvam īśvarākhya-**haṁsa**-bahirmukhatayā
**naṣṭāṁ** tirohitāṁ **smṛtiṁ** jānāsi \| api kiṁ sakhāyaṁ mām iti api
smarasi cātmānam avijñāta-sakham ity atra pūrvoktaṁ sakhyānusandhānaṁ
**punar āpa** iti \| atra punaḥ-śabdena smṛti-śabdena tad-vismṛter
nāśādi-khaṇḍanaṁ vivakṣitam \| kintu anādy-āvṛtasyāpi sakhyasya
svābhāvikatvād anāditvam ity eva kṛta-hāny-akṛtābhyāgama-prasaṅgāt
\|\|64\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** upasaṁharati---evam iti
\| svasthaḥ prādhānikāveśa-rahitaḥ \| tad-vyabhicāreṇa
bhagavad-vaimukhyena naṣṭāṁ smṛtiṁ pūrvam eva śrī-guru-bhaktyā prāptam
eva punaḥ prāpa \| atrāsyā sāyujya-kathanāt suparṇa-śruter balavattvāc
ca premavat-pārṣadatva-prāptir eva śrī-nāradena
parama-puruṣārtho'bhimato jñeyam \|\|64 \|\|

**\...**

**\|\| 4.28.65 \|\|**

**barhiṣmann etad adhyātmaṁ pārokṣyeṇa pradarśitam \|**

**yat parokṣa-priyo devo bhagavān viśva-bhāvanaḥ \|\|**

**śrīdhara-svāmī (bhāvārtha-dīpikā) :** kathā-mātram iti buddhiṁ
vārayati---**barhiṣmann** iti \| **pārokṣyeṇa** rāja-kathā-miṣeṇa \|
tatra hetuḥ---**yad** yasmāt, he **barhiṣman** ! prācīnabarhiḥ !
**etad** rāja-kathā-miṣeṇa ātma-kathā **pradarśitā** \| yasmād **devaḥ**
śrī-nārāyaṇaḥ **parokṣa-priyaḥ** \| sākṣād ātma-jñāna-kathanena tava
cetasi kathā nāyātīti bhāvaḥ \|\|65\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : barhiṣmann** iti \| tava
karma-śraddhākrāntatvāt sākṣāt-kathana-grahaṇānadhikāritvam āha---tatra
**pārokṣya**-kathane \| ātmānaṁ jīvam īśvaram adhikṛtya vartata ity
**adhyātmaṁ** jīveśvara\--svarūpa-vivaraṇaṁ sarvasyāsya prasaṅgasya
bhagavat-prīti-paratvam eva spaṣṭayati\--**yad** iti \| parokṣatvena
kayanasyāpīdam eva tātparyam ity āha---**parokṣa-priya** iti \|
parokṣa-priyā iva hi devāḥ ity-ādi-śruteḥ \|\|65\|\|

iti śrīmad-bhāgavata-bhāvārtha-dīpikā-prakāśe
caturtha-skandhe\'ṣṭāviṁśo\'dhyāyaḥ \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** asya sarvasyāpi prasaṅgasya
bhagavat-prīti-param eva spaṣṭayati---yad iti \|\|65\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** katha-mātram idam iti
buddhiṁ mā kṛthā ity āha---**barhiṣmann** iti \| **pārokṣyeṇa**
rāja-kathā-miṣeṇa \| tatra hetuḥ---**yad** yasmāt tavaiva traikālikīyaṁ
kathā kathiteti bhāvaḥ \|\|65\|\|

iti sārārtha-darśinyāṁ harṣiṇyāṁ bhakta-cetasām \|

caturthe aṣṭāviṁśo'dhyāyaḥ saṅgataḥ saṅgataḥ satām \|\|\*\|\|

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁ vaiyāsikyāṁ caturtha-skandhe
purañjanopākhyāne'ṣṭāviṁśo'dhyāyaḥ \|

\|\| 4.28 \|\|

**\...**

**(4.29)**

## 
**athaikonatriṁśo'dhyāyaḥ**

<details><summary>विषयः</summary>

purañjanopākhyānasya tātparye nāradopadeśaḥ, prācīnabarhiṣo muktiś ca \|
</details>

**\|\| 4.29.1 \|\|**

**prācīnabarhir uvāca---**

**bhagavaṁs te vaco'smābhir na samyag avagamyate \|**

**kavayas tad vijānanti na vayaṁ karma-mohitāḥ \|\|**

**śrīdhara-svāmī (bhāvārtha-dīpikā) :**

ūnatriṁśe parokṣārtha-vyākhyānenopasaṁhṛtam \|

strī-saṅgato bhavas tv īśa-saṅgān muktir iti sphuṭam \|\|\*\|\|

kavayo'dhyātma-vidaḥ \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** strī-saṅgāt saṁsāraḥ \|
yad vā, saṅgataḥ stry abhavat \| **bhagavann** iti bhagavad-abhiprāyasya
durjñeyatvaṁ kṛpālutvaṁ ca dyotayatīti \| ajñāne
hetuḥ---**karma-mohitā** iti \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : na samyag** iti kathā-rīter
buddhatvāt, na tv adhyātma-rīteḥ \|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

ekonatriṁśake'dhyātma-pakṣa-vyākhyānam ucyate \|

karma-praśnottaraṁ rājño vairāgyārthaṁ kathā parā \|\|\*\|\|

**samyag** iti kiñcid avagataṁ cety arthaḥ \|\|1\|\|

**\...**

**\|\| 4.29.2 \|\|**

**nārada uvāca---**

**puruṣaṁ purañjanaṁ vidyād yad vyanakty ātmanaḥ puram \|**

**eka-dvi-tri-catuṣ-pādaṁ bahu-pādam apādakam \|\|**

**śrīdhara-svāmī (bhāvārtha-dīpikā) : vyanakti** limpati, cetanīkarotīty
arthaḥ \| yad vā, vyanakti prakaṭayati \| tataś ca sva-karmaṇā puraṁ
janayatīti **purañjana**-padaṁ vyākhyātaṁ bhavati \| **eka-dvy**-ādayaḥ
**pādā** yasya \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *ity artha* iti \|
*cetanīkaraṇam* evātra mrakṣaṇa-padārthatvenoktaṁ lepanam iti bhāvaḥ \|
yena cetayate viśvam \[bhā.pu. 8.1.9\] ity-ādy-ukteś cetanīkaraṇam
īśvara eva paryavasyati, na tu jīva iti ced āha---*yad vā* iti \| **ekaḥ
pādaḥ** piśācādeḥ \| **dvau** manuṣyādeḥ \| **trayo** jvarādeḥ \|
**catvāraḥ** paśv-ādeḥ \| **bahavaḥ** khārjūry-ādeḥ \| **apādaḥ**
sarpādir iti \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : puruṣaṁ** jīvam \|\|2\|\|

**\...**

**\|\| 4.29.3 \|\|**

**yo'vijñātāhṛtas tasya puruṣasya sakheśvaraḥ \|**

**yan na vijñāyate pumbhir nāmabhir vā kriyā-guṇaiḥ \|\|**

**śrīdhara-svāmī (bhāvārtha-dīpikā) : avijñāta**-śabdena **āhṛto**
vyāhṛta ukto yaḥ, sa **īśvaraḥ** \| avijñāta-nāma-niruktiḥ yad yasmāt
**pumbhir** **nāmādi**-yogena **na vijñāyate** \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : nāmabhir** īśvarādibhiḥ \|
**kriyābhir** jīva-preraṇādibhiḥ \| **guṇaiḥ** sarvajñatvādibhiḥ
\|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : āhṛta** ity atra hvaya iti citsukhaḥ
\| pumbhir aśāstra-jñaiḥ nāmādīnāṁ śāstraika-vedyatvāt \|\|3\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** avijñāta-śabdena āhṛto
vyāhṛto yaḥ sa īśvaraḥ \|\|3\|\|

**\...**

**\|\| 4.29.4 \|\|**

**yadā jighṛkṣan puruṣaḥ kārtsnyena prakṛter guṇān \|**

**nava-dvāraṁ dvi-hastāṅghri tatrāmanuta sādhv iti \|\|**

**śrīdhara-svāmī (bhāvārtha-dīpikā) :** tatra teṣū pureṣu madhye
\|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kārtsnyena sāmastyena \|
prakṛterguṇānsrakcandanādiviṣayān \| tatra tadā \| aṅghrimityārṣaṁ
puṁstvam \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatra teṣū pureṣu
tiryag-ādiṣu madhye \|\|4\|\|

**\...**

**\|\| 4.29.5 \|\|**

**buddhiṁ tu pramadāṁ vidyān mamāham iti yat-kṛtam \|**

**yām adhiṣṭhāya dehe'smin pumān bhuṅkte'kṣabhir guṇān \|\|**

**śrīdhara-svāmī (bhāvārtha-dīpikā) :** akṣabhir indriyaiḥ \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** buddhir mamāham iti jāgrad-gatam
eva jñeyaṁ svapna-gatānāṁ tad-anugatatvāt \|\|5\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** buddhim avidyām \|
akṣabhir indriyaiḥ \|\|5\|\|

**\...**

**\|\| 4.29.6 \|\|**

**sakhāya indriya-gaṇā jñānaṁ karma ca yat-kṛtam \|**

**sakhyas tad-vṛttayaḥ prāṇaḥ pañca-vṛttir yathoragaḥ \|\|**

**śrīdhara-svāmī (bhāvārtha-dīpikā) :** pañca-vṛttitvāt pañca-śirāḥ
sarpa iva prāṇaḥ \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** guṇān viṣayān \|\|5-6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pañca-vṛttitvāt
pañca-śirāḥ sarpa iva \|\|6\|\|

**\...**

**\|\| 4.29.7 \|\|**

**bṛhad-balaṁ mano vidyād ubhayendriya-nāyakam \|**

**pañcālāḥ pañca viṣayā yan-madhye nava-khaṁ puram \|\|**

**śrīdhara-svāmī (bhāvārtha-dīpikā) :** ekādaśa-mahā-bhaṭa ity anena
ekādaśo mahā-bhaṭo nāyaka ity uktas taṁ darśayati bṛhad-balaṁ yasya
tan-manaḥ \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bṛhadbalaṁ manasā vā agre
saṅkalpayatyatha vācā vadati iti śruteḥ \| jñāna-karmendriyāṇāṁ viṣayaṁ
prati netṛtvādubhayendriyanāyakam ity uktam ātmā manasā saṁyujyate mana
indriyeṇendriyaṁ viṣayeṇa tataḥ pratyakṣam iti tāntrikokteḥ \| yeṣāṁ
viṣayāṇāṁ madhye \| khaṁ śūnyākāśacchidreṣu ity abhidhānāt \|
viṣayairāvṛtatvādyanmadhya ity uktam \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ekādaśa mahā-bhaṭa ity
anenaikādaśo mahā-bhaṭo nāyaka ity uktam \| tat vyācaṣṭe---bṛhad-balaṁ
yasya tan-manaḥ \| nava khāni dvārāṇi yasya \|\|7\|\|

**\...**

**\|\| 4.29.8 \|\|**

**akṣiṇī nāsike karṇau mukhaṁ śiśna-gudāv iti \|**

**dve dve dvārau bahir yāti yas tad-indriya-saṁyutaḥ \|\|**

**śrīdhara-svāmī (bhāvārtha-dīpikā) :** dyumat-sakha ity-āder arthaṁ
saṅkṣepeṇāha \| yas tad indriya-saṁyutaḥ sa ātmā tābhir dvārbhir bahir
yātīti \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** dve dve iti mukhasyāpi
vāgrasanā-bhedena dvitvāt \|\|8\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dve dve dvārau mukhādikam
ekaikā ca dvās tābhir dvābhir bahir yāti kaḥ yas tat-tad-indriya-yukto
jīva ity arthaḥ \|\|8\|\|

**\...**

**\|\| 4.29.9 \|\|**

**akṣiṇī nāsike āsyam iti pañca puraḥ kṛtāḥ \|**

**dakṣiṇā dakṣiṇaḥ karṇa uttarā cottaraḥ smṛtaḥ \|**

**paścime ity adho dvārau gudaṁ śiśnam ihocyate \|\|**

**śrīdhara-svāmī (bhāvārtha-dīpikā) :** puraḥ pūrva-bhāge kṛtāḥ
\|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dve dve iti \|
mukhātiriktaśrotrādyūrddhvadvārāpekṣayoktaṁ dvābhyāṁ dvābhyāṁ dvārbhyām
ity arthaḥ \| tṛtīyārthe dvitīyā \| bahiryāti kaḥ yastadiṁdriyasaṁyuto
jīva ity arthaḥ \|\|8-9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** akṣiṇī nāsike iti sārdhakam
\|\|9\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** puraḥ prāṅ-mukhasya
purañjana-purasya pūrva-bhāge kṛtāḥ \|\|9\|\|

**\...**

**\|\| 4.29.10 \|\|**

**khadyotāvirmukhī cātra netre ekatra nirmite \|**

**rūpaṁ vibhrājitaṁ tābhyāṁ vicaṣṭe cakṣuṣeśvaraḥ \|\|**

**śrīdhara-svāmī (bhāvārtha-dīpikā) :** netre iti rūpam iti cakṣuṣeti
khadyotādīnāṁ vyākhyānam \| śeṣo'nuvādaḥ \| īśvaraḥ purañjanaḥ
\|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atra prakṛte cakṣuṣeti
dyumatsakha ityasya vyākhyānam \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** cakṣuṣeti dyumat-śabdasya
vyākhyānam \|\|10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** khadyotādīnāṁ vyākhyā \|
netre iti rūpam iti cakṣuṣeti dyumad ity asya vyākhyā \|\|10\|\|

**\...**

**\|\| 4.29.11 \|\|**

**nalinī nālinī nāse gandhaḥ saurabha ucyate \|**

**ghrāṇo'vadhūto mukhyāsyaṁ vipaṇo vāg rasa-vid rasaḥ \|\|**

**śrīdhara-svāmī (bhāvārtha-dīpikā) :** nāse iti vyākhyā \| avadhunotīty
avadhūto vāyus tad-ātmakenocchvāsena sahaika-sthānatvād ghrāṇo'vadhūtaḥ
\| āsyam iti vyākhyā \| rasajñā-vipaṇānvita ity atra
rasa-jña-śabda-nirdiṣṭasya rasa-vid ity anuvādaḥ rasa iti vyākhyā \|
rasanendriyam ity arthaḥ \| vipaṇo vāg rasavid rasa ity eva pāṭhaḥ \|
ārṣatvān na doṣaḥ \|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ārṣatvānnavākṣarapādo\'pi
na doṣāya, vyākhyā tu rasanendriyam iti \| yad vā, raso\'sti
viṣayatvenāsyeti rasa iti puṁstvamindriyavācakatve\'pyārṣatvānna duṣṭam
ity arthaḥ \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** avadhunotīty avadhūto
vāyus tad-ātmakenocchvāsena sahaika-sthānatvād ghrāṇo'vadhūta ucyate \|
mukhyā ity asya vyākhyā āsām iti \| rasana-vipaṇānvita ity asya vyākhyā
vāg iti \| rasajña ity asya vyākhyā rasa-vid ity anuvādaḥ rasa iti
vyākhyā tu raso rasanendriyam \| navākṣarair upādo'yam anuṣṭub-bhedaḥ
\|\|11\|\|

**\...**

**\|\| 4.29.12 \|\|**

**āpaṇo vyavahāro'tra citram andho bahūdanam \|**

**pitṛhūr dakṣiṇaḥ karṇa uttaro devahūḥ smṛtaḥ \|\|**

**śrīdhara-svāmī (bhāvārtha-dīpikā) :** andho'nnam \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vyavahāro
vākyaprayogalakṣaṇaḥ \| citraṁ caturvidhaṁ bhakṣyādi \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** citram andhaś caturvidham
annam \|\|12\|\|

**\...**

**\|\| 4.29.13 \|\|**

**pravṛttaṁ ca nivṛttaṁ ca śāstraṁ pañcāla-saṁjñitam \|**

**pitṛ-yānaṁ deva-yānaṁ śrotrāc chruta-dharād vrajet \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yāti śrutadharānvitaḥ
śrutadhara-pada-vyākhyā śrotrād iti \|\|13\|\|

**\...**

**\|\| 4.29.14 \|\|**

**āsurī meḍhram arvāg-dvār vyavāyo grāmiṇāṁ ratiḥ \|**

**upastho durmadaḥ prokto nirṛtir guda ucyate \|\|**

**śrīdhara-svāmī (bhāvārtha-dīpikā) :** grāmakam ity asyānuvādo grāmiṇāṁ
ratir iti \| tasya vyākhyā, vyavāya iti \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** durmada iti citsukhaḥ \|\|14\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** grāmakaṁ nāma viṣayam ity
atra grāmakam ity asya grāmiṇāṁ ratir ity anuvādaḥ \| vyākhyā tu vyavāya
iti \|\|14\|\|

**\...**

**\|\| 4.29.15 \|\|**

**vaiśasaṁ narakaṁ pāyur lubdhako'ndhau tu me śṛṇu \|**

**hasta-pādau pumāṁs tābhyāṁ yukto yāti karoti ca \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śrotrād iti lyablope
pañcamī \| śrotramālambyetyarthaḥ---

> iha vāmutra vā kāmyaṁ pravṛttamabhidhīyate \|
>
> vairāgyajñānapūrvaṁ tu nivṛttamabhidhīyate \|\| iti smṛteḥ \|

kāmyakarmabodhakaṁ pravṛttaṁ śāstraṁ, vairāgyajñānapūrvakamokṣabodhakaṁ
nivṛttam ity arthaḥ \|\|13-15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yathā vikriyate guṇākta ity eva
pāṭhaḥ \|\|15\|\|

**\...**

**\|\| 4.29.16 \|\|**

**antaḥ-puraṁ ca hṛdayaṁ viṣūcir mana ucyate \|**

**tatra mohaṁ prasādaṁ vā harṣaṁ prāpnoti tad-guṇaiḥ \|\|**

**śrīdhara-svāmī (bhāvārtha-dīpikā) :** viṣūcīna-padārthānuvādo
**viṣūcir**[^43] iti \| **tad-guṇair** mano-guṇais tamaḥ-sattva-rajobhiḥ
\|\|16\|\|

[^43]: Cf. 4.25.55.


---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tatra** hṛdaye \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** viṣūcīna ity anuvādo
**viṣūcir** iti vyākhyā tu mana iti \| **tad-guṇair** mano-guṇais
tamaḥ-sattva-rajobhiḥ \|\|16\|\|

**\...**

**\|\| 4.29.17 \|\|**

**yathā yathā vikriyate guṇākto vikaroti vā \|**

**tathā tathopadraṣṭātmā tad-vṛttīr anukāryate \|\|**

**śrīdhara-svāmī (bhāvārtha-dīpikā) :** mahiṣī yad yad īheta \[bhā.
4.25.56\] ity-āder arthaṁ saṅgṛhyāha \| **yathā yathā** buddhiḥ svapne
**vikriyate** jāgrati **vikaroti** vā indriyaṇi pariṇamayati \| tasyā
**guṇair akto** lipta **ātmā tathā** **tasyā vṛttīr**
darśana-sparśanādyāḥ \| kevalam **upadraṣṭaiva** san balād
**anukāryate** \|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** svapne yathā
kari-turagādi-dṛṣṭa-śruta-vastu-vāsanā-vāsitā buddhir **vikriyate,**
daiveneti śeṣaḥ \| *tasyā* buddhyāḥ \| **anukāryate** buddhi-saṅgād
akartary apy ātmani kartṛtvaṁ pratīyata iti bhāvaḥ \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mahiṣī yad yad īheta
\[bhā. 4.25.56\] ity-āder vyākhyānam āha---**yathā** buddhiḥ svapne
**vikriyate** jāgare **vikaroti** indriyaṇi vipariṇamayati, **tathā
tathā tasyā guṇāktas** tasyā guṇair lipta **ātmā** tasyā **vṛttīr**
darśana-sparśanādyāḥ kevalam **upadraṣṭaivāpi** san balād **anukāryate**
buddhyaiva hetu-kartrayety arthaḥ \|\|17\|\|

**\...**

**\|\| 4.29.18 \|\|**

**deho rathas tv indriyāśvaḥ saṁvatsara-rayo'gatiḥ**[^44] **\|**

[^44]: saṁvatsara-vayo-gatiḥ iti śrīdhara-dhṛta-pāṭhāntaram.
    saṁvatsara-rayo gatiḥ iti viśvanāthaḥ.


**dvi-karma-cakras tri-guṇa-dhvajaḥ pañcāsu-bandhuraḥ \|\|**

**śrīdhara-svāmī (bhāvārtha-dīpikā) :** āśu-gam ity etad vyācaṣṭe \|
saṁvatsarasyevāpratihato rayo vegaḥ pratītito yasya sa saṁvatsara-rayaḥ
\| vastutas tv agatiḥ \| svapna-śarīrāder buddhāv eva vivṛtatvena
deśāntara-gaty-abhāvāt \| pāṭhāntare, saṁvatsaraś ca tat kṛtaṁ vayaś ca
tābhyāṁ gatir yasyeti \| dvīpam ity asya vyākhyā nāradena na kṛtā \|
dvi-cakram ity asya vyākhyā dvi-karma-cakra iti \| tri-guṇa-dhvaja iti
tri-veṇu-pada-vyākhyā \|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
vivṛtatvenātāttvikapratītatve \| pāṭhāntare saṁvatsara-vayo-gatiḥ iti
pāṭhe \| dve karmaṇī sukhaduḥkha-rūpe cakre yasya sa tathā \| trayo
guṇāḥ sattvādayo dhvajā yasya sa tathā \| pañcāsavaḥ prāṇādyā bandhurā
yasya sāmye bandhe ca bandhuraḥ ity abhidhānāt \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** saṁvatsarasya rayo vega
eva gatir ity āśuga-pada-vyākhyā \| pāṭhāntare, saṁvatsaraś ca tat kṛtaṁ
vayaś ca ta eva gatir yasya tri-guṇa-dhvaja iti tri-veṇu-pada-vyākhyā \|
trayo guṇāḥ sattvādayaḥ dhvajo yasya, pañca-praharaṇa ity asya vyākhyā
\|\|18\|\|

**\...**

**\|\| 4.29.19 \|\|**

**mano-raśmir buddhi-sūto hṛn-nīḍo dvandva-kūbaraḥ \|**

**pañcendriyārtha-prakṣepaḥ sapta-dhātu-varūthakaḥ \|\|**

**śrīdhara-svāmī (bhāvārtha-dīpikā) :** pañca-praharaṇam ity etad
vyācaṣṭe pañcendriyārtha-prakṣepa iti \|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** raśmiḥ pragrahaḥ \|
nīḍamupaveśasthānam \| pañcānāmindriyāṇāmartheṣu śabdādiṣu
svasvavyāpārāṇāṁ prakṣepaḥ \| śabdādīni pañcapraharaṇānīty arthaḥ \|
sapta dhātavastvagādyā varūthā yasya sa tathā \| rathaguptirvarūtho nā
ity amaraḥ \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pañcānām indriyāṇām
artheṣu śabdādiṣu sva-sva-vyāpārāṇāṁ prakṣepaḥ \| caraṇāravindādīni
pañca praharaṇānīty arthaḥ \|\|

**\...**

**\|\| 4.29.20 \|\|**

**ākūtir vikramo bāhyo mṛga-tṛṣṇāṁ pradhāvati \|**

**ekādaśendriya-camūḥ pañca-sūnā-vinoda-kṛt \|**

**saṁvatsaraś caṇḍavegaḥ kālo yenopalakṣitaḥ \|\|**

**madhvācāryaḥ (bhāgavata-tātparyam) :**

sukhavad dūrato dṛśyaṁ tat kāle duḥkham eva yat \|

> mṛga-tṛṣṇety ataḥ prāhur bhogaṁ vaiṣayikaṁ budhāḥ \|\| iti
> śabda-nirṇaye \|\|20\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** pañcendriyaiḥ sūnā-vinodam
ivānyāyena viṣaya-sevāṁ karotīti pañca-sūnā-vinoda-kṛt \| anena cacāra
mṛgayāṁ tatrety-ādi vyākhyātam \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mṛgatṛṇā prātītikasukham
\| tad uktaṁ---

> sukhavaddūrato dṛśyaṁ tatkāle duḥkham eva yat \|
>
> mṛgatṛṣṇetyataḥ prāhurbhogaṁ vaiṣayikaṁ budhāḥ \|\| iti \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ākūtiḥ karmendriya-pañcakaṁ
saṁvatsara ity ardhakam \|\|20\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ākūtiḥ
karmendriya-pañcakaṁ virkamam iti pañca-vikramam ity asya vyākhyā
pañcendriyaiḥ sūnāvinodam ivānyāyena viṣaya-sevāṁ karoti iti
pañca-sūnāvinoda-kṛt \| anena cacāra mṛgayāṁ tatra vyākhyātam \|\|20\|\|

**\...**

**\|\| 4.29.21 \|\|**

**tasyāhānīha gandharvā gandharvyo rātrayaḥ smṛtāḥ \|**

**haranty āyuḥ parikrāntyā**[^45] **ṣaṣṭy-uttara-śata-trayam \|\|**

[^45]: parimṛgyā parisṛtyā veti kvacit.


**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** parikrāntyā paribhramaṇena \|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasya caṇḍavegasya
\|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** saṁvatsara ity ardhakam \|
parisṛtyety[^46] atra parikrāntyeti kvacit \|\|21\|\|

[^46]: parimṛgyeti pāṭhāntaram \|


**\...**

**\|\| 4.29.22 \|\|**

**kāla-kanyā jarā sākṣāl lokas tāṁ nābhinandati \|**

**svasāraṁ jagṛhe mṛtyuḥ kṣayāya yavaneśvaraḥ \|\|**

**śrīdhara-svāmī (bhāvārtha-dīpikā) :** bhaginītvena jagṛhe \| lokānāṁ
kṣayāya \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pakṣe svasya kṣayāya
svasāram api tāṁ jagṛhe adharmavaṁśodbhavattvātsvasur api tasyāḥ svayam
eva patirabhūd iti \| kālakanyā vaiṣṇavajaneṣvatikṛpālornāradasyājñayā
mṛtyam eva jarayatīti \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** lokānāṁ kṣayāya svasāraṁ
sasṛtvena jagṛhe \| pakṣe, svasya kṣayāya, svasāram api tāṁ jagṛhe
adharma-vaṁśodbhavatvāt \| svasur api tasyāḥ svayam eva patir abhūd iti
\| kāla-kanyā vaiṣṇava-janeṣv atikṛpālor nāradasyājñayā mṛtyum eva
tarayatīti \|\|22\|\|

**\...**

**\|\| 4.29.23 \|\|**

**ādhayo vyādhayas tasya sainikā yavanāś carāḥ \|**

**bhūtopasargāśu-rayaḥ prajvāro dvi-vidho jvaraḥ \|\|**

**śrīdhara-svāmī (bhāvārtha-dīpikā) :** carāḥ sañcāriṇaḥ \| bhūtānām
upasarge pīḍāyām āśu śīghro mṛtyu-hetū rayo vego yasya prajvārasyeti
pra-śabda-vyākhyā \| pāṭhāntare bhūta-kṛtā arayaḥ \| anena cāribhir
uparuddha ity ari-padaṁ vyakhyātam \| dvi-vidhaḥ śītoṣṇa-rūpeṇa
praveśa-nirgama-bhedāt \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pāṭhāntare bhūtopasargā
hyarayaḥ iti pāṭhe bhūtai rājacaurakṛmijalādikṛtā upasargā araya ity
arthaḥ \| yad vā, bhūtasambandhyupasargāḥ
pavanajalahimāgnisūryātapakupathyādikṛtāḥ śvāsatandrāpralāpādayaḥ
āśurayāḥ śīghravegā yasya sa tathā \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** carāḥ sañcāriṇaḥ \|
bhūta-sambandhy-upasargāḥ pavana-jala-himāgni-sūryātapa-kupathyādi-kṛtāḥ
śvāsa-tandrā-pralāpādayaḥ āśu rayāḥ śīghra-vegā yasya saḥ \| dvividho
jvaraḥ śītoṣṇa-bhedāt \| bhūtopasargās tvarayaḥ iti pāṭhe bhūta-kṛtā
rāja-caura-kṛmi-jalādi-kṛtā upasargāḥ pīḍās tu arayaḥ \| anena aribhir
uparuddha ity ari-pada-vyakhyā \|\|23\|\|

**\...**

**\|\| 4.29.24 \|\|**

**evaṁ bahu-vidhair duḥkhair daiva-bhūtātma-sambhavaiḥ \|**

**kliśyamānaḥ śataṁ varṣaṁ dehe dehī tamo-vṛtaḥ \|\|**

**śrīdhara-svāmī (bhāvārtha-dīpikā) :** evaṁ parokṣatvenoktam arthaṁ
vyākhyāya sarva-kathā-tātparyam āha---evam ity-ādi-virama-krameṇety
antena \| ādhidaivikādibhir duḥkhaiḥ kliśyamāno mamāham iti dehe śataṁ
varṣāṇi śete vartata iti dvayor anvayaḥ \|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** daiveti \|
ādhidaivādhibhūtādhyātmikaiḥ \|
tamovṛto\'jñānāvṛtastatparihāropāyamajānann ity arthaḥ \| śatam ity
uktistu nyūnātirekasaṁbhave\'pi śatāyurvai puruṣaḥ iti śrutyanurodhato
jñeyā \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** evam iti yugmakam \|\|24\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** katheyaṁ
vairāgyathārthaety āha---evam iti \| devety
ādhidaivikādibhautikādhyātmikaiḥ \|\|24\|\|

**\...**

**\|\| 4.29.25 \|\|**

**prāṇendriya-mano-dharmān ātmany adhyasya nirguṇaḥ \|**

**śete kāma-lavān dhyāyan mamāham iti karma-kṛt \|\|**

**śrīdhara-svāmī (bhāvārtha-dīpikā) :** aśanāpipāsādīn prāṇa-dharmān
andhatvādīn indriya-dharmān kāmādīn mano-dharmāṁś ca nirguṇo\'py ātmany
adhyasya kāma-lavān viṣaya-sukha-leśān dhyāyan karma-kṛt \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** adhyasya
bubhukṣitohamandho\'haṁ mugdhohamityātmanyāro\'py a \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prāṇa-dharmān
kṣut-pipāsādīn indriya-dharmān andhatvādīn mano-dharmān kāmādīn \|
nirguṇe'py ātmany adhyasya \|\|25\|\|

**\...**

**\|\| 4.29.26 \|\|**

**yadātmānam avijñāya bhagavantaṁ paraṁ gurum \|**

**puruṣas tu viṣajjeta guṇeṣu prakṛteḥ sva-dṛk \|\|**

**śrīdhara-svāmī (bhāvārtha-dīpikā) :** tataḥ kim ? ata āha---yadeti
dvābhyām \| sva-dṛk sva-prakāśa-svabhāvo'pi \|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sajjeta āsakto bhavet
\|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yadeti yugmakam \|\|26\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ātmānaṁ paramātmānam
\|\|26\|\|

**\...**

**\|\| 4.29.27 \|\|**

**guṇābhimānī sa tadā karmāṇi kurute'vaśaḥ \|**

**śuklaṁ kṛṣṇaṁ lohitaṁ vā yathā-karmābhijāyate \|\|**

**śrīdhara-svāmī (bhāvārtha-dīpikā) : śuklaṁ** sāttvikam, **kṛṣṇaṁ**
tāmasam, **lohitaṁ** rājasam \| **yathā karma** tathā **jāyate**
\|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** avaśaḥ pūrvasaṁskārādhīnaḥ
vāsudevādhīno vā \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : śuklaṁ** sāttvikam,
**kṛṣṇaṁ** tāmasam, **lohitaṁ** rājasam \|\|27\|\|

**\...**

**\|\| 4.29.28 \|\|**

**śuklāt prakāśa-bhūyiṣṭhān lokān āpnoti karhicit \|**

**duḥkhodarkān kriyāyāsāṁs tamaḥ-śokotkaṭān kvacit \|\|**

**śrīdhara-svāmī (bhāvārtha-dīpikā) :** tad evāha---śuklād iti dvābhyām
\| **prakāśo bhūyiṣṭho** yeṣu \| **duḥkham udarka** uttara-phalaṁ yeṣu
\| **kriyayā āyāso** yeṣu tān lohitān \| **tamaḥ-śokāv utkaṭau** yeṣu
tān kṛṣṇād iti jñeyam \|\|28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tad eva
karmānuguṇajanmaiva \| śuklātsāttvikākarmaṇaḥ \|
prakāśabhūyiṣṭhāṁstejomayāndevādilokān \| lohitādrājasāt \| kriyayā
sarvadā vyāpārāsaktyā manuṣyādīn \| kṛṣṇāttāmasāt \| tamaḥśokotkaṭān
tiryagādīn \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : duḥkham udarka**
uttara-phalaṁ yeṣu \| sukha-padārtheṣu tān **kriyayā āyāsaś** ca yeṣu
**tān** lohitān **āpnoti** \| **tamaḥ-śokāv** eva **utkaṭau** yeṣu tān
kṛṣṇān iti jñeyam \|\|28\|\|

**\...**

**\|\| 4.29.29 \|\|**

**kvacit pumān kvacic ca strī kvacin nobhayam andha-dhīḥ \|**

**devo manuṣyas tiryag vā yathā-karma-guṇaṁ bhavaḥ \|\|**

**śrīdhara-svāmī (bhāvārtha-dīpikā) : nobhayaṁ** napuṁsakam \|
**yathā-karma-guṇaṁ** karma-guṇāv anatikramya \|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** puraṁjanaḥ parasmiñjanmani
strī kathaṁ babhūvetyata āha---kacid iti \| karmāṇi ca guṇāś ca
karmaguṇāstānanatikramya vartata iti yathākarmaguṇam \|
padārthānativṛttirūpayathārthe\'vyayībhāvaḥ \| bhava
utpattirdevādirūpāstīty arthaḥ \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** purañjanaḥ parasmin
janmani strī kathaṁ babhūva ? ity ata āha---kvacid iti \| **nobhayaṁ**
napuṁsakaṁ, karma-guṇāv anatikramya **yathā-karma-guṇam** \|\|29\|\|

**\...**

**\|\| 4.29.30 \|\|**

**kṣut-parīto yathā dīnaḥ sārameyo gṛhaṁ gṛham \|**

**caran vindati yad diṣṭaṁ daṇḍam odanam eva vā \|\|\
**

**śrīdhara-svāmī (bhāvārtha-dīpikā) :** teṣu daiva-vaśena sukha-duḥkhe
prāpnotīti sa-dṛṣṭāntam āha dvābhyām \| **kṣudhā parīto** vyāptaḥ
**sārameyaḥ** śvā \| **daṇḍaṁ** daṇḍena tāḍanam \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kṣud iti yugmakam \|\|30\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** teṣu janmasu daiva-vaśād
eva sukha-duḥkhe prāpnotīti sadṛṣṭāntam āha dvābhyām\| **dīna** iti
rājakīya-sārameya-vyāvṛtty-arthaṁ, **sārameyaḥ** śvā \|\|30\|\|

**\...**

**\|\| 4.29.31 \|\|**

**tathā kāmāśayo jīva uccāvaca-pathā bhraman \|**

**upary adho vā madhye vā yāti diṣṭaṁ priyāpriyam \|\|**

**śrīdhara-svāmī (bhāvārtha-dīpikā) : kāma**-vyāpta **āśayo** yasya
\|\|31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dīna iti \|
rājakīyasārameyavyāvṛttyartham \| śvā sārameyaḥ iti kośāt \|\|30-31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.29.32 \|\|**

**duḥkheṣv ekatareṇāpi daiva-bhūtātma-hetuṣu \|**

**jīvasya na vyavacchedaḥ syāc cet tat-tat-pratikriyā \|\|**

**madhvācāryaḥ (bhāgavata-tātparyam) : tat-pratikriyāpi** duḥkham
\|\|32\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** nanu tarhi sukhasya saṁbhavād
duḥkhasya ca pratīkāra-sambhavān ekān tato heyatvaṁ ? tatrāha---duḥkheṣv
iti \| duḥkhasya pratīkāras tāvan nāsti \| **syāc cet** **tasya
pratikriyā** tathāpi tri-vidheṣu duḥkheṣu madhye **ekatareṇāpi duḥkhena
vyavacchedo** viyogo **nāsti** \|\|32\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atra nirbuddhiḥ śvā
daṇḍaprahāraṁ prāpnoti buddhimāṁstu duḥkhasya kāraṇam eva na karoti
daivātprāptarogādiduḥkhasya pratīkāraṁ ca karotītyāśaṅkate---nanv iti \|
ekāntato niyamena karmaṇo heyatvaṁ na \| tathāpi pratikriyāsattve\'pi \|
viyogo nāstīti duḥkhasya cādṛṣṭādhīnatvāt tasya ca duḥkhaprāpteḥ
prāgaśakyajñānatvāttatpratīkārakaraṇāsaṁbhavātprāptaduḥkhapratīkārakaraṇasyāpi
bhiṣaksevāmantrānuṣṭhānādirūpatvena duḥkhātmakatvād
duḥkhaviyogasyāsaṁbhava eveti bhāvaḥ \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu nirbuddhiḥ śvā
daṇḍa-prahāraṁ prāpnoti, buddhimāṁs tu duḥkhasya kāraṇam eva na karoti
\| daivāt prāpto rogādi-duḥkhasya pratīkāraṁ ca karoti ? iti
tatrāha---**duḥkheṣu** tri-vidheṣu duḥkheṣu madhye **ekatareṇāpi na
vyavacchedo** na virahaḥ \| tad-duḥkhasya **pratikriyāpi syāc cet,** tad
api na pratikriyāṇām api duḥkha-rūpatvād iti bhāvaḥ \|\|32\|\|

**\...**

**\|\| 4.29.33 \|\|**

**yathā hi puruṣo bhāraṁ śirasā gurum udvahan \|**

**taṁ skandhena sa ādhatte tathā sarvāḥ pratikriyāḥ \|\|**

**śrīdhara-svāmī (bhāvārtha-dīpikā) :** pratikriyāṇām api
duḥkha-rūpatvād iti sa-dṛṣṭāntam āha---yathā hīti \|\|33\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** guruṁ durbharam gurustu
gīṣpatau śreṣṭhe guruḥ pitari durbhare ityujjvalaḥ \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatra dṛṣṭāntaḥ---yathā
hīti \|\|33\|\|

**\...**

**\|\| 4.29.34 \|\|**

**naikāntataḥ pratīkāraḥ karmaṇāṁ karma kevalam \|**

**dvayaṁ hy avidyopasṛtaṁ svapne svapna ivānagha \|\|**

**śrīdhara-svāmī (bhāvārtha-dīpikā) :** duḥkhasya mūla-bhūtāni karmāṇi
pratikriyādi-karmabhir naiva nivartanta ity āha \|
**naikāntato**'tyantaṁ sa-vāsanam \| **kevalaṁ** jñāna-rahitam \|
**avidyayopasṛtaṁ** prāptam \| ato'virodhān na nivartakatvam iti bhāvaḥ
\| atra dṛṣṭāntaḥ---**svapne dṛṣṭaḥ svapnaḥ** prabodhaṁ vinā yathā taṁ
svapnam atyantaṁ na pratikarotīty arthaḥ \|\|34\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yato dvayam
evāvidyopasṛtamato hetoravirodhāt \| iti bhāva iti \|
nivartyanivartakatvaṁ hi tejastimirayoriva virodhinore va bhavatīti
tātparyam \| atra avidyāyā avidyānivarttakatvābhāve \| ity artha iti \|
svapnagatajāgarasya svapna-rūpatvānna tasya mukhyaṁ svapnanivartakatvam
iti bhāvaḥ \| atra viśvanāthaḥ---nanu yasmād duḥkhasya kāraṇaṁ duṣkṛtam
eva tasmātsarvaduṣkṛtakṣayakāmanayā kasmiṁścid bṛhati yāgakarmaṇi kṛte
sarvaduḥkhanāśaḥ syād eveti tatrāha---neti \| dvayaṁ duṣkṛtaṁ karma
duṣkṛtanivartakaṁ ca karmeti dvitayamavidyāmupāśritamāśritaṁ taddvayasya
tamorajoguṇajanakatvād iti bhāvaḥ \| tadyathā rajasi sattvāṁśena tamaso
nivartake\'pi tamoṁśastiṣṭhati tathā sarvaduṣkṛtanivartake\'pi
yāgakarmaṇi paśuhiṁsālakṣaṇaṁ duṣkṛtaṁ tiṣṭhatyevetyatra
dṛṣṭāntaḥ---svapne putro mṛta iti duḥkhaprāptistatsvapnamadhya eva punaḥ
svapne putro jīvatīti tadduḥkhopaśamaḥ \| kiñca---tadaiva taṁ putraṁ
sarpo daśatīti punar duḥkhaprāptir iti prabodhaṁ vinā yathā svāpnikaṁ
duḥkhaṁ na nivartate tathā sāṁsārikaduḥkhaṁ na nivarttata ity uktam
\|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu yasmād duḥkhasya
kāraṇaṁ duṣkṛta-karmaiva, tasmāt sarva-duṣkṛta-kṣaya-kāmanayā kasmiṁścid
bṛhati yāga-karmaṇi kṛte sarva-duḥkha-nāśaḥ syād eva ? iti
tatrāha---naikāntata iti \| **dvayaṁ** duṣkṛtaṁ karma duṣkṛta-nivartakaṁ
ca karmeti dvitayam **avidyām upasṛtam** āśritam, tad-dvayasya
tamo-rajo-guṇa-janakatvād iti bhāvaḥ \| tad yathā rajasi sattvāṁśena
tamaso nivartake'pi tamo'ṁśas tiṣṭhati, tathā sarva-duṣkṛta-nivartake'pi
yāga-karmaṇi paśu-hiṁsā-lakṣaṇaṁ duṣkṛtaṁ tiṣṭhaty evety atra dṛṣṭāntaḥ
\| **svapne** putro jīvatīti tad-duḥkhopaśamaḥ \| kiṁ ca, tadaiva taṁ
putraṁ sarpo daśatīti punar duḥkha-prāptir iti prabodhaṁ vinā yathā taṁ
svāpnikam duḥkhaṁ na nivartate ity uktam \|\|34\|\|

**\...**

**\|\| 4.29.35 \|\|**

**arthe hy avidyamāne'pi saṁsṛtir na nivartate \|**

**manasā liṅga-rūpeṇa svapne vicarato yathā \|\|**

**madhvācāryaḥ (bhāgavata-tātparyam) :** saṁsṛteḥ svapna-sāmyas tu
yathārtha-jñāna-varjanam iti ca \|

> jāgraty avidyamānas tu dehātmatvaṁ tu kevalam \|
>
> avidyamānaṁ svapne tu jāgratva-jñānam eva ca \|\| iti ṣāḍguṇye
> \|\|35\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** nanu tarhy ajñāna-vilasitatvena
saṁsṛti-hetor dehāder apy asattvāt kiṁ tan nivartana-prayāsena ?
tatrāha---arthe hīti \| liṅga-rūpeṇopādhi-bhūtena \|\|35\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kiṁ ca,
sukhaduḥkhāderdehadharmatvādvastutas tvasaṅgasya jīvātmano duḥkhādikaṁ
naiva vidyate\'to\'vidyamānasya duḥkhasya kiṁ
nivarttanodyamairityāśaṅkate---nanv iti \| arthe duḥkhādau
jīvātmano\'vastubhūte\'pi tannivartanaṁ vinā saṁsṛtirna nivartate \|
yathā svapne liṅga-rūpeṇopādhibhūtena manasā saha vicarato jīvasyāsatyam
api sarpātmakaṁ vastu duḥkhadam eva prabodhaṁ vineti \|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu sukha-duḥkhāder
deha-dharmatvād vastutas tv asaṅgasya jīvātmano duḥkhādikaṁ naiva
vidyata ity avidamānasya duḥkhasya kiṁ nivartana-prayāsenety āha---arthe
duḥkhādau jīvātmano'vastu-bhede'pi tan-nivartanaṁ vinā saṁsṛtir na
nivartate \| yathā svapne liṅga-rūpeṇopādhi-bhūtena manasā saha vicarato
jīvasyāsatyam api sarpādikaṁ vastu duḥkhadam eva prabodhaṁ vinā
\|\|35\|\|

**\...**

**\|\| 4.29.36 \|\|**

**athātmano'rtha-bhūtasya yato'nartha-paramparā \|**

**saṁsṛtis tad-vyavacchedo bhaktyā paramayā gurau \|\|**

**śrīdhara-svāmī (bhāvārtha-dīpikā) :** tad evaṁ saṁsṛti-prakāram uktvā
tan nivṛtti-prakāram āha \| atha tasmāt puruṣārtha-bhūtasyaivātmano
yato'jñānān manaso vā'nartha-paramparā-rūpā saṁsṛtir bhavati tasya
vyavacchedo guru-rūpe vāsudeve bhaktyaiva \|\|36\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yata ātmā satyaḥ
saṁsṛtirasatyā \| atha tasmāddhetoḥ \| athāvyayaṁ hetāvatra \|
cakravartī tu---gurau bhaktyeti gururna sa syāt ity-ādinā
haribhaktyupadeṣṭure va gurutvavidhānād gurau harau ca bhaktyetyāyātaṁ,
tataś ca puraṁjanasyāparasmin janmani gurau harau ca bhaktyaiva nistāro
vyākhyāta ity āha \|\|36\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** evaṁ purañjanopākhyāne
viṣayeṣu vairāgyaṁ janayan śrī-vāsudeva-bhajanaṁ virakter jñānasya ca
sampādakam atyāntika-niḥśreyasa-karam iti darśayati---athātmana iti
bahubhiḥ \| gurau śrī-vāsudeve, sa eva guruḥ \| uktaṁ ca tenaiva, dadāmi
buddhi-yogaṁ taṁ yena mām upayānti te \[gītā 10.10\] ity-ādi \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tarhi saṁsāra-nivṛttir
eva kathaṁ bhavet tatrāha---atheti \| bhakti-prakaraṇārambhe ātmano
jīvasya paramārtha-bhūtasya yata evāvidyāto'nartha-paramparā saṁsṛtis
tasyā vicchedo gurau bhaktyeti, gurur na sa syāt \[bhā.pu. 5.5.6\]
ity-ādinā hari-bhakty-upadeśakasyaiva gurutva-vidhānād gurau harau ca
bhaktyety āyātam \|\|36\|\|

**\...**

**\|\| 4.29.37 \|\|**

**vāsudeve bhagavati bhakti-yogaḥ samāhitaḥ \|**

**sadhrīcīnena vairāgyaṁ jñānaṁ ca janayiṣyati \|\|**

**śrīdhara-svāmī (bhāvārtha-dīpikā) :** nanu saṁsṛti-nivṛttir
vairāgya-pūrvakāj jñānād eva na tu bhaktyā, tarati śokam ātma-vit
ity-ādi-śruteḥ ? tatrāha---vāsudeva iti \| sadhrīcīnena samīcīnena
prakāreṇa \|\|37\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atrākṣipati---nanv iti \|
cakravartī---sādhanabhaktyā premaparyantā bhaktirbhavatīty
āha---bhaktiyogaḥ premā bhagavatyeva samyagāhita iti bhajanasya tatsutre
tātparyaṁ na tu svasukhe \| sadhrīcīnenetyuktyā
sāyujyaprayojakayorjñānavairāgyayorvyāvṛttiḥ \| tad uktaṁ---

> vāsudeve bhagavati bhaktiyogaḥ prayojitaḥ \|
>
> janayatyāśu vairāgyaṁ jñānaṁ ca yadahaitukam \|\| iti \|

ihāhaitukapadopanyāsena ata eva jñānavairāgyayorbhaktyutthatvāttadarthaṁ
bhaktaḥ pṛthagna prayatitavyam iti dyotitam \|\|37\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tad eva
prapañcayati---vāsudeve bhagavatīty-ādi \| sadhrīcīnena samīcīnena
prakāreṇāhaitukeneti yāvat \|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca
purañjanasyāparasmin janmani gurau harau ca bhaktyā nistāro vikhyātaḥ \|
sādhana-bhaktyā prema-paryantā bhaktir bhavatīty āha---vāsudeva iti
dvābhyām \|

> vāsudeve bhagavati bhakti-yogaḥ prayojitaḥ \|
>
> janayaty āśu vairāgyaṁ jñānaṁ ca yad ahaitukam \|\| \[bhā.pu. 1.2.7\]
> iti \|

tatrāpy ahaituka-padopanyāsena, ata eva jñāna-vairāgyayor
bhakty-utthatvāt tad-arthaṁ bhaktair na pṛthak prayatanīyatvam iti
dyotitam \|\|37\|\|

**\...**

**\|\| 4.29.38 \|\|**

**so'cirād eva rājarṣe syād acyuta-kathāśrayaḥ \|**

**śṛṇvataḥ śraddadhānasya nityadā syād adhīyataḥ \|\|**

**śrīdhara-svāmī (bhāvārtha-dīpikā) :** nanv asau mahā-phalo
bhakti-yogaḥ kathaṁ syād ata āha \| sa tv acyutasya kathām āśritya
vartamāno'cirāt syāt \| kasya syāt ? tad āha---śṛṇvato'dhīyān asya ca
\|\|38\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atra pṛcchati---nanv iti
\| śravaṇāditr ayaṁ kurvatā bhaktiyogaḥ prāpya ity uktam \|\|38\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** sa durlabho
bhakti-yogaḥ kathaṁ jhaṭiti śrūyate, yadi tadaiva bhavatīty
āha---śṛṇvataḥ ity-ādi \| śraddhayā cen nityaṁ śṛṇoti, tadaiva bhavatīti
bhāvaḥ \| vaktā cen na milati, tadā kathaṁ caraṇāravindam ?
tatrāha---adhīyato'dhīyamānasya śrī-bhāgavatādeḥ sakāśāt svayam eva
kathā śrotavyā \| athavā yatra bhāgavatāḥ santi, tatraiva gatvā
śrotavyādhyetavyā cety āha---yatra bhagavānā ity-ādi \|\|38-39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** asya bhakti-yogasya
sādhanam api bhakti-yoga evety āha---so'cirād iti \| acyuta-kṛtaṣṭam
āśrayata iti taj-janya ity arthaḥ \| kasya syāt tad āha---śṛṇvata iti \|
adhīyataḥ bhāvatv-dharmān adhīyānasya
caraṇāravindādi-bhakti-trayātmaka-mātraṁ jñeyam \|\|38\|\|

**\...**

**\|\| 4.29.39 \|\|**

**yatra bhāgavatā rājan sādhavo viśadāśayāḥ \|**

**bhagavad-guṇānukathana-śravaṇa-vyagra-cetasaḥ \|\|**

**śrīdhara-svāmī (bhāvārtha-dīpikā) :** kutra syāt tad āha---yatreti \|
bhagavato guṇānukathane śravaṇe ca vyagraṁ satvaraṁ ceto yeṣāṁ te
\|\|39\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tathaiva gṛhāsaktā
gṛhakarmavyagrāstathaiva hantāyamanukathanasya samayaḥ hā hā śravaṇasya
samayo vyatītaḥ, saṁprati kīrtanasya samayobhyeti hā hanta
mandabhāgyo\'haṁ nidrālasyadurdaihikakṛtyagamitasamayaḥ śīghragatire va
bhaktasamājaṁ kena prakāreṇa gacchāmītyevaṁ vyagraṁ vivaśaṁ lagnaṁ vā
ceto yeṣāṁ te \| tathā vyagraṁ vaivaśyasaṁlagnāgrahīnasatvareṣu ca iti
dharaṇiḥ \|\|39\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : [+++]{.mark}**

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bhagavad-guṇānām anukathane
anuśravaṇe ca vyagraṁ vivaśaṁ ceto yeṣāṁ te \|\|39\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kutra syāt ? tad
āha---yatreti \| yathaiva gṛhāsaktā gṛha-karma-vyagrās tathaiva hantāyam
anukathanasya samayaḥ hā hā śravaṇasya samayo vyatītaḥ, samprati
kīrtanasya samayo\'bhyeti \| hā hanta manda-bhāgyo\'haṁ
nidrālasya-durdaihika-kṛtya-gamita-samayaḥ śīghra-gatir eva
bhakta-samājaṁ kena prakāreṇa gacchāmīty evaṁ vyagraṁ ceto yeṣāṁ te
\|\|39\|\|

**\...**

**\|\| 4.29.40 \|\|**

**tasmin mahan-mukharitā madhubhic-**

**caritra-pīyūṣa-śeṣa-saritaḥ paritaḥ sravanti \|**

**tā ye pibanty avitṛṣo nṛpa gāḍha-karṇais**

**tān na spṛśanty aśana-tṛḍ-bhaya-śoka-mohāḥ \|\|**

**śrīdhara-svāmī (bhāvārtha-dīpikā) :** nanu sādhu-saṅgaṁ vinā svayam
eva hari-kathā-cintanādinā bhaktir bhaved evety āśaṅkyāha dvābhyām \|
tasmin sthāne mahadbhir mukharitāḥ kīrtitāḥ \| madhubhidaś caritram eva
pīyūṣaṁ tad eva śiṣyata iti śeṣo yāsu \|
āsārāśarahita-śuddhāmṛta-vāhinya ity arthaḥ \|
avitṛṣo\'ḷaṁ-buddhi-śūnyāḥ santo gāḍhaiḥ sāvadhānaiḥ karṇair ye tāḥ
saritaḥ pibanti sevante \| aśana-śabdena kṣul lakṣyate \| aśanādayas tān
na spṛśanti \| bhakti-rasikān na bādhanta ity arthaḥ \|\|40\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yatra bhāgavatās tatraiva
hari-katheti ko\'yaṁ niyama ityāśaṅkate---nanv iti \| ity artha
iti---pibata bhāgavataṁ rasamālayam ity atra vyākhyātarītyā sārāṁśo
viṣayavaicitryavarṇanādistaddhīnāḥ kevalaśuddhabhagavad-bhaktiviṣayā iti
bhāvaḥ \| ity artha iti \| bhaktyāveśāccharīrādhananusandhānād iti
bhāvaḥ \| atra viśvanāthaḥ---tasminmahatsadasi \| mukhaṁ rānti
gṛhṇantīti mukharāḥ mahadbhirmukharāḥ kṛtāḥ mukharitāḥ svayam eva
mukhaprāptīkṛtā yā mahatāṁ mukhe sadā tiṣṭhantīty arthaḥ \| tā eva kās
tatrāha---madhv iti \| madhubhiccaritrapīyūṣāṇāṁ ye śeṣā
mahadbhirāsvādyā svādya mahāprasādīkṛtāsta eva sarito mahānadyaḥ
paritaścaturdikṣu pratibhaktāgra eva sravanti, tā ye pibantīti tāsāṁ
svādādhikyātteṣāṁ ca tṛṣṇādhikyaṁ sūcitam \| tā iti tāsāmekam api kaṇaṁ
parityaktuṁ na śaknuvantītyanurāgo vyañjitaḥ \| te na smarantyatitarām
ityādyuktyā vismṛtamamatāspadatvenaiva śokamohādy-abhāvāt \|\|40\|\|

---------------------------------------------------------------------------------------------------------------------

**kaivalya-dīpikā : tasminn** iti \| **tasmin** bhāgavata-sadasi
**mahadbhir mukharitā** vācālīkṛtā svayam evātmānaṁ yathā prakāśayanti
tathoccāritā mahan-mano-hlādāpūraṇasya tad-avasthatvāc ceśatvam \|
**paritaḥ** sarvān śrotṝn prati **avitṛṣaḥ** vividha-tṛṣṇā-rahitāḥ,
tad-ekābhilāṣā ity arthaḥ \| **aśanaṁ** kṣud **bhayam** jarā-maraṇaṁ
ceti ṣaḍ ūrmayaḥ \|

manasaḥ śoka-mohau ca prāṇasya ca tṛṣā kṣudhā \|

jarā-mṛtyū śarīrasya ṣaḍ-ūrmi-rahitaḥ śivaḥ \|\| iti vacanāt[^47]
\|\|40\|\| \[mu.pha. 8.11\]

[^47]: śaiva-darśana-kārikā spanda-dīpikā-vyākhyā ca \|


---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** yatra atvāḥ santi,
tatra kiṁ bhavatīty āha---tasminn ity-ādi \| mahadbhir bhāgavatair
mukharitāḥ kīrtitāḥ satyo madhubhic-caritra-pīyūṣa-śeṣa-sāra-bhāgā yāsāṁ
tāḥ saritaḥ sravanti, tāsāṁ pāne'śanādīnāṁ kvāvasaraḥ ? ataḥ
bhāgavata-mukhād eva śrotavyā bhāgavata-kathā, svataḥ-pāthe
caraṇāravinde bālasyādikam aśanādikaṁ ca kadācit prabhavati \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** na ca tat-kathā tatra
sva-yatna-sāpekṣā, na ca sādhanānantarasya vyapekṣā, na ca paricchinnety
āha---tasminn iti \| mahānto mukharitā yābhir iti āhitāgny-āditvānn
iṣṭāyāḥ para-nipātaḥ \|\|40\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yatra bhāgavatās tatraiva
bhagavat-kathā iti ko\'yaṁ niyamaḥ ? iti cet tatrāha---tasmin
mahat-sadasi mukhaṁ rānti gṛhṇantīti mukharā mahadbhir mukharāḥ kṛtā iti
mukharitāḥ svayam eva mukha-prāptīkṛtā yā mahatāṁ mukhe sadā tiṣṭhantīty
arthaḥ \| tā eva kāḥ ? tatrāha---madhubhic-caritra-pīyūṣāṇāṁ ye śeṣāḥ
mahadbhir āsvādyāsvādya mahā-prasādī-kṛtās ta eva sariot mahā-nadyaḥ
paritaś caturdikṣu pratibhaktāgre eva sravanti tā ye pibantīti tāsāṁ
svādādhikyāt teṣāṁ ca tṛṣṭādhikyaṁ sūcitam \| tā iti tāsām ekam api
kaṇaṁ parityaktuṁ na śaknuvantīty anurāgo vyañjitaḥ \| avitṛṣaḥ
alaṁ-buddhi-śūnyā gāḍhair iti dṛḍhatvena sarva-sambhāvanā-śūnyaiḥ \|
aśana-tṛṭ kutrādya bhuñje iti bhojanākāṅkṣā bhayādayaś ca na spṛśantīti
bhaktair eva kṛpayā parasparaṁ bhojitatvāt, ākiñcanyenaiva bhayābhāvāt,
te na smaranty atitarāṁ priyam \[bhā.pu. 4.9.12\] ity-ādy-uktyā
vismṛta-mamatāspadatvenaiva śoka-mohādy-abhāvād iti \|\|40\|\|

**\...**

**\|\| 4.29.41 \|\|**

**etair upadruto nityaṁ jīva-lokaḥ svabhāvajaiḥ \|**

na karoti harer nūnaṁ kathāmṛta-nidhau ratim \|\|

**śrīdhara-svāmī (bhāvārtha-dīpikā) :** sat-saṅgam antareṇa svayam eva
kathā-cintanādāv ālasyādina rasāveśābhāvāc ca kṣut-pipāsādy-abhibhūtasya
bhaktir na saṁbhavatīty āha---etair iti \|\|41\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etairaśanādibhiḥ
svabhāvajaiḥ \|\|41\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** anyathā tair
aśanādibhir upadruto'pi bhavatīty āha---etair ity-ādi \| etair
aśanādibhir yataḥ svabhāvajaiḥ \|\|41\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** etair iti \|
mahat-saṅga-prabhāvenaiva sā kathā tad-vighna-nāśikāṁ ratiṁ janayatīti
bhāvaḥ \|\|41\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sat-saṅgam antareṇa
svayam eva hari-kathā-cintanād ālasyādina rasāveśābhāvāc ca
kṣut-pipāsādy-abhibhūtasya bhaktir na prāyo vikasatīti vyañjitam
evārtham abhidhayāpy āha---etair iti \|\|41\|\|

**\...**

**\|\| 4.29.42 \|\|**

**prajāpati-patiḥ sākṣād bhagavān giriśo manuḥ \|**

**dakṣādayaḥ prajādhyakṣā naiṣṭhikāḥ sanakādayaḥ \|\|**

**madhvācāryaḥ (bhāgavata-tātparyam) :**prajāpati-patir brahmā viriñcaś
ceti kathyate iti śabda-nirṇaye \|\|42\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** bhagavad-anugraham antareṇa tu
na kasyāpi jñāna-saṁbhava iti kaimutya-nyāyenāha caturbhiḥ \|
prajāpati-patir brahmā \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanu tarati śokamātmavit
iti śruterjñāninā kiṁ bhaktyeti tatra kaimutyanyāyena jñānino naiva
jānantīty āha---prajeti caturbhiḥ \| bhagavānsarvajñaḥ \|\|42\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** bhagavāna-saṅgena
bhagavad-anugraho jāyate, bhagavad-anugrahaṁ vinā na ko'pi taṁ draṣṭum
arhatīty āha---prajāpati-patir ity-ādi \| tapo vidyā-sarvhibhiḥ
paśyanto'pi didṛkṣumāṇā api na paśyanti, svarūpeṇa na paśyantīty arthaḥ
\| sa tu sarvam eva paśyantīty āha---paśyantaṁ, yataḥ parameśvaram
\|\|42-44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tāṁ vinā sādhanāntarais tv
asmad-vidhānām api bhagavaj-jñānaṁ na syāt kim utānyeṣām ity
āha---caturbhiḥ \| tatra prajāpatīti trikaṁ tapaḥ kṛcchrādi vidyā
upāsanā samādhiś cittaikāgryaṁ paśyanto'pīti yathārtha-jñānāt \|\|42\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu tarati śokam ātmavit
iti śruter jñānināṁ kiṁ bhaktyeti tatra kaimutya-nyāyena jñānino naiva
jānantīty āha---prajeti caturbhiḥ \|\|42\|\|

**\...**

**\|\| 4.29.43-44 \|\|**

**marīcir atry-aṅgirasau pulastyaḥ pulahaḥ kratuḥ \|**

**bhṛgur vasiṣṭha ity ete mad-antā brahma-vādinaḥ \|\|**

**adyāpi vācas-patayas tapo-vidyā-samādhibhiḥ \|**

**paśyanto'pi na paśyanti paśyantaṁ parameśvaram \|\|**

**śrīdhara-svāmī (bhāvārtha-dīpikā) :** mad-antāḥ ahaṁ nārado'nte yeṣām
\|\|43\|\| vācāṁ patayo'pi tapo-vidyā-samādhibhir upāyaiḥ paśyanto
vicinvanto'pi paśyantaṁ sarva-sākṣiṇaṁ na paśyanti \|\|44\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** madantā iti \| na kevalaṁ
tāneva nindāmyapi tvātmānam api \|\| ete tapovidyāsamādhibhirna paśyanti
bhaktyā tu paśyanti \| bhaktyā māmabhijānāti yāvānyaścāsmi tattvataḥ iti
śrīmukhokteḥ \| eteṣāṁ bhaktimattvasya prasiddhaḥ \| ete vayaṁ bhaktyā
vinā ke varākā iti bhāvaḥ \| vācaspatayo\'nyānpratyupadeṣṭuṁ
sarasvatīpatayo bhavanti svayaṁ tu śāstrārthaṁ naiva jānanti bhaktiṁ
vinā vyākhyānād iti bhāvaḥ \| adyāpīti \| tapaādīnāṁ paripākaś ca
jñāpitaḥ ajñānasya lakṣaṇaṁ paśyanto\'pi uruprayāsena vicinvanto\'pi
yathārthājñānānna paśyantīty arthaḥ \|\|43-44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhagavān sarvajñaḥ
mad-antā iti na kevalaṁ tān eva nindāmi, api tv ātmānam api ete
tapo-vidyā-samādhibhir na paśyantīti bhaktyā tu paśyantīty arthaḥ \|
eteṣāṁ bhaktimattvasyāpi prasiddheḥ \| ete vayaṁ bhaktyā vinā ke varākā
iti bhāvaḥ \| vācaspataya iti anyān prati śāstrārtham upadeṣṭuṁ
sarasvatī-patayo bhavanti, svayaṁ tu śāstrārthaṁ naiva jānanti, bhaktiṁ
vinā vyākhyānād iti bhāvaḥ \| adyāpīti tapa-ādīnāṁ paripākaś ca jñāpitaḥ
\| ajñānasya līlaṁ paśyanto'pi vicinvanto'pi na paśyantīti \|

**\...**

**\|\| 4.29.45 \|\|**

**śabda-brahmaṇi duṣpāre caranta uru-vistare \|**

**mantra-liṅgair vyavacchinnaṁ bhajanto na viduḥ param \|\|**

**madhvācāryaḥ (bhāgavata-tātparyam) :**

> mantra-liṅgair vyavacchinnaṁ veda-śabdokta-mātrakam \|
>
> vedo vadann api hariṁ na samyag vakti kutracit \|\|
>
> nāro'yaty anubhavam aprasiddha-svarūpataḥ \|
>
> tathāpy anubhavārohaḥ prasanne keśave bhavet \|
>
> kiñcid eva susamyak ca svayṁ tv anubhavaty amum \|\| iti vārāhe
> \|\|45\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** kutaḥ ? ity ata
āha---śabda-brahmaṇi vede urur vistaro yasya \| arthato'pi pāra-śūnye
tasmin vartamānāḥ \| mantrāṇāṁ liṅgair
vajra-hastatvādi-guṇa-yukta-vividha-devatābhidhāna-sāmarthyaiḥ
paricchinnam evendrādi-rūpaṁ tat tat karmāgraheṇa bhajantaḥ paraṁ
parameśvaraṁ na viduḥ \|\|45\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** adarśane hetuṁ
pṛcchati---kuta iti \| uruvistare śabdato\'pi durvijñeye vajrahastaḥ
purandaraḥ ity-ādimantroktaliṅgaiḥ \|\|45\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** kathaṁ na paśyanti ?
tatrāha---śabda-brahmaṇīty-ādi \| duṣpāre śabda-brahmaṇi vede caranta
itas tato bhramamāṇā asthirāḥ paraṁ puruṣottamaṁ na viduḥ \| mantroktair
liṅgaiḥ paricchinnaṁ nānā-devatā-rūpaṁ bhajantaḥ śrī-kṛṣṇa-rūpaṁ tu
śabda-viṣayatvābhāvān nānya-devatā-rūpavan mantra-kṛt-paricchinnam \|
ato loka-veda-nairapekṣyeṇa kevalaṁ bhagavān eva bhajanīya ity āyātam
\|\|45\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tataḥ karma-niṣṭhās tu sutarām eva
na jānantīty āha---śabdeti \|\|45\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** karmiṇas tu sutarām eva
na jānantīty āha---śabda-brahmaṇi vede duṣpāre arthata ūru vistara iti
śabdato'pi duṣpāre mantra-liṅgair vajra-hastatvādi-cihnair viśiṣṭam
indrādikaṁ bhajantaḥ paraṁ parameśvaraṁ na viduḥ \|\|45\|\|

**\...**

**\|\| 4.29.46 \|\|**[^48]

**yadā yasyānugṛhṇāti bhagavān ātma-bhāvitaḥ \|**

[^48]: atra dvau ślokau madhva-saṁskaraṇe dṛṣṭau, yathā---

    sarveṣām eva jantūnāṁ satataṁ deha-poṣaṇe \|

    asti prajñā samāyattā ko viśeṣas tadā nṛṇām \|\|

    labdhvehānte manuṣyatvaṁ hitvā dehādy-asad-graham \|

    ātma-sṛtyā vihāyedaṁ jīvātmā sa viśiṣyate \|\|


**sa jahāti matiṁ loke vede ca pariniṣṭhitām \|\|**

**madhvācāryaḥ (bhāgavata-tātparyam) :**

yadā tv anubhavībhūyāc chabda-mātrānurodhanam \|

> tyaktvātha taṁ viduḥ prājñās tyakta-veda iti sma ha \|
>
> yadaiva tyakta-vedaḥ syād athāsmān mucyate bhayāt \|\|
>
> prāyas tu vaidikā eva rudrādyā api vai purā \|
>
> vaidikas tyakta-vedaś ca brahmaivaikaḥ prajāpatiḥ \|\|
>
> tatas tu keśavaṁ bhaktyā sampūjya bahu-janmasu \|
>
> tyakta-vedatvam āpannāḥ prasādāt parameṣṭhinaḥ \|\| iti
> mahā-saṁhitāyām \|
>
> kevalaṁ veda-śabdena jānan vaidika ucyate \|
>
> vedaṁ vināpy anubhavāj jānaṁs tu tyakta-vaidikaḥ \|\| iti adhyātme \|
>
> tattvaṁ vedānusāreṇa cintayan vaidiko bhavet \|
>
> veda uhāmanusared yasya sa tyakta-vaidikaḥ \|\| iti ṣāḍguṇye
> \|\|46\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tarhy anyaḥ ko nāma
karmādy-āgrahaṁ hitvā parameśvaram eva bhajed ity ata āha---yadā yam
anugṛhṇāti \| anugrahe hetuḥ---ātmani bhāvitaḥ san \| sa tadā loke
loka-vyavahāre vede ca karma-mārge pariniṣṭhitāṁ matiṁ tyajati
\|\|46\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atrāśaṅkate---tarhīti \|
nāmeti prasiddhau \| ko\'nyaḥ puruṣo yaḥ sarvaṁ hitvā paraṁ bhajedityata
āha---yadeti \| viśvanāthaḥ---nanu yadi jñāninaḥ sakarmāṇaś ca na
jānanti tadā kastaṁ jānāti bhakta eveti cetsa bhakta eva kathaṁ syātkena
vā cihnena jñeya ityata āha---yadeti \| ātmani manasi
bhāvito\'rthādbhaktaire va bhagavannimaṁ janaṁ saṁsārāduddharannaṅgīkurv
iti svabhaktairmanasi nivedito bhagavānyadā yasya yamanugṛhṇāti tadaiva
sa bhakto loke laukike vyavahāre vede ca karmakāṇḍe pariniṣṭhitāṁ
kṛtasthitim api matiṁ tyajati \|\|46\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tat tu yadā
bhagavad-anugraho bhavati, tadaiva syāt---yadā yasyety-ādi \|\|46\|\|

---------------------------------------------------------------------------------------------------------------------

**sanātana-gosvāmī :** \[ha.bha.vi. 10.64\] dharma-tyāgas tu
karma-para-loka-vedāpekṣā-tyāgenaiva syāt, sa ca bhagavato'nugraheṇa
svataḥ sampadyata ity āśayena likhati---yadeti \| yasya samanugrahe
hetuḥ---ātmani manasi bhāvito dhyātaḥ san \| yad vā, sa tadā
ātma-bhāvitaḥ śuddha-cittaḥ san bhagavad-bhakti-yuktaḥ san vā \|
loka-vyavahāre vede ca karma-mārge pariniṣṭhitāṁ pūrva-janmābhyāsena
parama-niṣṭhāṁ prāptām api matiṁ jahāti \| ata eva
śrī-bhagavad-gītāsu---traiguṇyā viṣayā vedā nistraiguṇyo bhavārjuna
\[gītā 2.45\] iti \|\|46\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mahatsu śraddhā-tāratamyāt tu
bhagavad-anugrahaḥ samaya-bhedam apekṣya pravartamānaḥ sarva-nirapekṣāṁ
bhaktiṁ dadātīty āha---yadā yasyeti \| ātmani mahad-dvārā
kathā-śravaṇena śuddhe citte bhāvitaḥ san yadā yasyānugṛḥṇāti, tadā sa
loke laukika-vyavahāre vede ca karma-kāṇḍe pariniṣṭhitām api matiṁ
jahāti \|\|46\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu yadi jñāninaḥ
karmiṇaś ca na jānanti tadā kas taṁ jānāti ? bhakta eveti cet, sa bhakta
eva kathaṁ syāt ? kena vā cihnena sa jñeya ity ata āha---yadeti \|
ātmani manasi bhāvitaḥ arthād bhaktair eva he bhagavann imaṁ janaṁ
saṁsārād uddarann aṅgīkurv iti sva-bhaktair manasi nivedito bhagavān
yadā yasya yam anugṛhṇāti tadaiva sa bhaktaḥ loke laukika-vyavahāre vede
ca karma-kāṇḍe pariniṣṭhitām api matiṁ tyajati \|\|46\|\|

**\...**

\|\| 4.29.47 \|\|

**tasmāt karmasu barhiṣmann ajñānād artha-kāśiṣu \|**

**mārtha-dṛṣṭiṁ kṛthāḥ śrotra- sparśiṣv aspṛṣṭa-vastuṣu \|\|**

**śrīdhara-svāmī (bhāvārtha-dīpikā) :** arthakāśiṣu paramārthatvena
prakāśamāneṣu puruṣārtha-buddhiṁ mā kṛthāḥ \| prarocanāya kevalaṁ
śrotra-priyeṣu \| na spṛṣṭaṁ vastu yaiḥ \|\|47\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** upasaṁharati
yasmājjñānenaiva mokṣastasmāddhetoḥ \| ajñānādbhagavattatvāparijñānāt
karmasvagniṣṭomādiṣu \| tatpravṛttau hetuḥ---śrotreti \| apāma somam
ity-ādiśravaṇe śrotraṁ tatsukhaṁ spṛśanti dadatīti śrotrasparśāni teṣu
\| heyatve hetum āha---aspṛṣṭeti \|
paramātmākhyavastusambandhagandharahiteṣu \|\|47\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** arthakāśiṣu arthatvena
pratīyamāneṣu \|\|47\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** arthā iva parameśvaranta
ity artha-kāśinas teṣu artha-dṛṣṭiṁ puruṣārtha-buddhiṁ prarocanāya
kevalaṁ śrotra-priyeṣu na spṛṣṭaṁ vastu yais teṣu \|\|47\|\|

**\...**

**\|\| 4.29.48 \|\|**

**svaṁ lokaṁ na vidus te vai yatra devo janārdanaḥ \|**

**āhur dhūmra-dhiyo vedaṁ sakarmakam atad-vidaḥ \|\|**

**śrīdhara-svāmī (bhāvārtha-dīpikā) :** nanu vedena
svargādi-sādhanatvenoktāni karmāṇīti veda-vādino vadanti katham
aspṛṣṭa-vastuṣu ? ity ucyate \| tatrāha---ye dhūmra-dhiyo
malina-buddhayaḥ sa-karmakaṁ karma-paraṁ vedam āhuḥ, te
atad-vido'veda-jñāḥ \| yatas te svaṁ svarūpa-bhūtaṁ lokam ātma-tattvaṁ
veda-tātparya-gocaraṁ na viduḥ \| yatra devo'sti \|\|48\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atrākṣipati---nanv iti \|
ete matpurodhasaḥ kathaṁ vidvāṁso\'pi māṁ yāgādikamaiva kārayanti \|
svam iti \| yatra loke janārdanastaṁ lokaṁ vaikuṇṭhaṁ svaṁ svaprāpyaṁ
svīyaṁ na viduḥ kiṁ tu svargam eva svaṁ viduḥ \| iṣṭveha devatā yajñaiḥ
svargaṁ prāpsyāmahe dhruvam ity ukteḥ \| svāmivyākhyāne
yatrātmatattvajñāne devo dyotanātmako janasyāvidyāderardanaḥ
paramātmaivāsti sa eva bhavatīty arthaḥ \|\|48\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** āhuḥ atra, ka itthā veda yatra saḥ
\[ka.u. 1.2.15\][^49] ity asyāḥ śruter artham āha---svam iti \| ye
dhūmra-dhiyo vedaṁ sa-karmakaṁ karma-mātra-pratipādakam āhuḥ, te svaṁ
janārdanasya svaṁ svarūpaṁ lokaṁ vaikuṇṭhākhyaṁ na viduḥ, kintu
svargādikam eva viduḥ \| yatra loke yat-paraṁ karma
bhagavad-dharma-lakṣaṇaṁ tan na viduḥ \|\|48\|\| \[.bhavataḥ 60\]

[^49]: yasya brahma ca kṣatraṁ ca ubhe bhavata odanaḥ \|

    mṛtyur yasyopasecanaṁ ka itthā veda yatra saḥ \|\|


---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu tarhi katham ete
mat-purodhasya munayo vidvāṁso māṁ yāgādi-karmaiva kārayanti ? iti
tatrāha---svam iti \| yatra janārdano devo vartate, taṁ lokaṁ vaikuṇṭhaṁ
svaṁ svīyaṁ sva-prāpyaṁ na viduḥ, kintu svargam eva svaṁ vidur ity
arthaḥ \| yato dhūmra-dhiyo malina-buddhayo vedaṁ sa-karmakaṁ
karma-param evāhuḥ \| atad-vidaḥ vedārthānabhijñāḥ \| yad uktaṁ
bhagavatā---

> kālena naṣṭā pralaye vāṇīyaṁ veda-saṁjñitā \|
>
> mayādau brahmaṇe proktā dharmo yasyāṁ mad-ātmakaḥ \|\| \[11.14.3\] iti
> \|\|48\|\|

**\...**

**\|\| 4.29.49 \|\|**

**āstīrya darbhaiḥ prāg-agraiḥ kārtsnyena kṣiti-maṇḍalam \|**

**stabdho bṛhad-vadhān mānī karma nāvaiṣi yat param \|**

**tat karma hari-toṣaṁ yat sā vidyā tan-matir yayā \|\|**

**śrīdhara-svāmī (bhāvārtha-dīpikā) :** tvaṁ tu mahā-mūrkha ity
āha---āstīryeti \| bṛhad-vadhāt bahu-paśu-vadhāt \| mānī yajvāham ity
ahaṅkārī \| ataḥ stabdho'vinītaḥ san karma nāvaiṣi \| paraṁ
vidyā-svarūpaṁ tac ca na vetsi \| nāradaḥ svayaṁ kṛpayā tad dvayaṁ
nirūpayati \| hariṁ toṣayatīti hari-toṣaṁ yat tad eva karma \| yayā
tasmin harau matir bhavati saiva vidyā \| mahā-phalatvāt \|\|49\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tvantu
tairanabhijñairadhyāpito mahāmūrkhosi, ato\'haṅkāritvāt
prācīnāgradarbhāstaraṇaṁ kṛtvā paśusaṁjñapanam eva jānāsi na tu
karma-svarūpam ity arthaḥ \| kuru karmaiva tasmāttvam ity-ādinā vihitaṁ
yatparaṁ karma tanna jānāsītyucyate na tu karmamātraṁ na vetsīti \| nanu
kalpoktadravyasāmagryā kriyamāṇasya karmaṇaḥ kathaṁ paratvābhāvas
tatrāha---tad iti \| brahmārpaṇabuddhyā kriyamāṇasyaiva karmaṇaḥ
tattoṣakatvena paratvaṁ na dravyasāmagryā kriyamāṇasyeti bhāvaḥ \| nanu
mamāpi kṣatriyatvādvedavidyādhikāritvena karmānuṣṭhānaṁ tatpūrvakam
evāstīti tatrāha---seti \| mahāphalatvānmokṣahetutvāt \|\|49\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** ātmani bhāvitaḥ san
yasya yaṁ bhagavat-karma vinānānyat kāryam ity āha---tat karmety-ādi \|
hares toṣo yatra yena vā tad eva karma, saiva vidyā yayā tan-matiḥ
\|\|49\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tasya karmatvaṁ paratvaṁ ca
darśayati---tad iti \| yad dhari-toṣaṁ tad-dhetukaṁ tad eva karma
tasyaiva kartavyatvād iti bhāvaḥ \| tathā saiva ca vidyā śāstrotthaṁ
jñānaṁ yayā tan-matis tad-anubhavo'pi bhavatīti \|\|49\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tvaṁ tu tair anabhijñair
adhyāpito mahā-mūrkha evety āha---āstīryeti \| bṛhad-vadhāt
bṛhat-paśu-vadhāt \| mānī mahā-jajvāham ity ahaṅkārī stabdho'vinītaḥ \|
nanu tarhi param eva karma kiṁ? tad iti kṛpayā tvam eva brūhīty ata
āha---tad iti \| anyat punaḥ karmaiva nocyata iti bhāvaḥ \| seti anyā
punar vidyava nocyata iti bhāvaḥ \|\|49\|\|

**\...**

**\|\| 4.29.50 \|\|**

**harir deha-bhṛtām ātmā svayaṁ prakṛtir īśvaraḥ \|**

**tat-pāda-mūlaṁ śaraṇaṁ yataḥ kṣemo nṛṇām iha \|\|**

**śrīdhara-svāmī (bhāvārtha-dīpikā) :** kuta ity apekṣāyāṁ hareḥ
parama-phalatvaṁ darśayann āha dvābhyām \| harir deha-bhṛtām ātmā
īśvaraś ca \| tatra hetuḥ---svayaṁ svātantryeṇa prakṛtiḥ kāraṇam, atas
teṣāṁ tat-pāda-mūlam eva śaraṇam āśrayaḥ \| yato yasmin \|\|50\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mahāphalatve hetuṁ
pṛcchati---kuta iti \| harir iti ajñānatatkāryaduritādiharaṇaśīlatvāt \|
īśvaraḥ svāmī \| tatra ātmatve svāmitve ca \| ataḥ svāmitvādātmatvāc ca
\| teṣāṁ dehabhṛtām \| śaraṇaṁ rakṣitā śaraṇaṁ gṛharakṣitroḥ ity amaraḥ
\| dehabhṛtāmātmeti \| tattoṣaṁ vinā kathaṁ svasya toṣo bhaved iti
bhāvaḥ \| prakṛtirīśvara iti \| sarvajaganmātāpitarāvapi harirevety
artha iti cakravartī \|\|50\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** deha-bhṛtām ātmeti \| tat
toṣaṁ vinā svasya kathaṁ santoṣo bhavatv iti bhāvaḥ \| prakṛtir īśvara
iti prakṛti-puruṣau sarva-jagan-mātā-pitarāv api harir evety arthaḥ
\|\|50\|\|

**\...**

**\|\| 4.29.51 \|\|**

**sa vai priyatamaś cātmā yato na bhayam aṇv api \|**

**iti veda sa vai vidvān yo vidvān sa gurur hariḥ \|\|**

**śrīdhara-svāmī (bhāvārtha-dīpikā) :** na ca tad bhajane'nya-bhajana
iva duḥkhaṁ bhayaṁ cety āha---sa vā iti \| iti yo veda sa eva hariś ca
\|\|51\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyabhajane
devāntarabhajane putrādibhajane vā yathā duḥkhaṁ bhayaṁ ca duḥkhaṁ
daihikādi bhayaṁ maraṇāder iti \| sandarbhastu---tasmādevaṁbhūto
gururevāśrayaṇīya ityupadiśan puraṁjanopākhyānādivivakṣitam āha---sa vā
iti sārddhena \| vai prasiddham \| rūpaguṇalīlābhirmanoramatvena sa
harināmā sarveṣāṁ priyatamaḥ paramaprītānāṁ yogyaḥ \| yata eva cātmā
svātmeti pāṭhe sveṣāṁ jīvānāṁ raśmisthānīyānāṁ dehabhṛtāṁ
maṇḍalasthānīyaḥ yasmād eva ca yataḥ sakāśādaṇvapi bhayaṁ na jāyate iti
\| ya evaṁ vidvān sa eva guruḥ ya evaṁbhūto guruḥ sa tu harirevety
arthaḥ \| viśvanāthaḥ---sa harire va priyatama ātmāsau jīvastu priya ity
arthaḥ \| tatra hetuḥ---yato yadbhajanādasya jīvātmanoṇvapi bhayaṁ na
syāt iti yo bhedenātmadvayaṁ veda ya eva tvayā vidvān jñeyaḥ sa eva
vidvān sa eva tvayā gururāśrayaṇīyaḥ ya eva guruḥ sa eva
haristvayopāsanīya ity arthaḥ \| atra sa vai priyatamo hyasya iti
pāṭhastīrthasammataḥ \|\|51\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tasmād evaṁ-bhūto gurur
evāśrayaṇīya ity upadiśan purañjanopākhyānādi-vivakṣitam āha---sa vai
iti sārdhena \| vai prasiddhe, rūpa-guṇa-līlādibhir manoharatvena sa
hari-nāma sarveṣāṁ priyatamaḥ parama-prītānāṁ yogyaḥ, yata eva cātmā,
svātmeti pāṭhe sveṣāṁ jīvānāṁ raśmi-sthānīyānāṁ deha-bhṛtāṁ
maṇḍala-sthānīyaḥ \| yasmād eva ca yataḥ sakāśād aṇv api bhayaṁ na
jāyate iti yo veda sa eva vidvān sa eva guruḥ \| ya evam-bhūto guruḥ, sa
tu harir evety arthaḥ \|\|51\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sa harir eva priyatama
ātmā \| asau jīvas tu priya evety arthaḥ \| tatra hetuḥ---yato
yad-bhajanāt asya jīvātmanas tu svargādi-bhoga-pradāna-rūpa-bhajanād
duḥkham eva bhavatīty arthaḥ \| iti vibhedenaivātma-dvayaṁ yo veda, sa
eva vidvāṁs tvayā jñeyaḥ \| **ya** evaṁ vidvān sa eva tvayā gurur
āśrayaṇīyaḥ \| ya evaṁ guruḥ, sa eva haris tvayopāsanīya ity arthaḥ
\|\|51\|\|

**\...**

**\|\| 4.29.52 \|\|**

**nārada uvāca---**

**praśna evaṁ hi sañchinno bhavataḥ puruṣarṣabha \|**

**atra me vadato guhyaṁ niśāmaya suniścitam \|\|**

**śrīdhara-svāmī (bhāvārtha-dīpikā) :** uktam upasaṁharati, praśna iti
\| evaṁ bhavataḥ praśnaḥ sañchinnaḥ parihṛtaḥ \| tad evam ātmano
bandha-mokṣa-prakāre kathā-rūpeṇa kathite'pi nātinirviṇṇa-cittaṁ
putrāgamanaṁ pratīkṣamāṇaṁ santaṁ tat kṣaṇam eva
mahā-bhaya-kampita-sakala-gātraṁ gṛhān nirvāsayituṁ hariṇa-rūpakam
āha---atreti \| vadato me vacaḥ śṛṇu \|\|52\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** puruṣarṣabheti \|
puruṣeṇāpi svahitāya jhaṭiti prayatyate tvaṁ tu puruṣarṣabho bhūtvā
kathaṁ tatra vilambasa iti bhāvaḥ \| atra avasare \| suniścitaṁ
śāstrajñair iti śeṣaḥ \|\|52\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** praśnety ardhakam \| atrety
ardhakam \|\|52\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** uktam artham
upasaṁharati---praśnaḥ saṁchinnaḥ parihṛtaḥ \| tad evaṁ
purañjanopākhyānena vairāgya-bhaktibhyām ātmana uddhāra-prakāram
avagamyāpi prasthāpyamānair dūtaiḥ putrān ānīya rājye'bhiṣicya
pravrajiṣyāmīti manasi vicārayantaṁ rājānam abhimṛśya taṁ sadya eva
gṛhān niḥsārayitum punar hariṇa-rūpaka-kathām āha---atra vadato me
guhyaṁ vacaḥ śṛṇu \|\|52\|\|

**\...**

**\|\| 4.29.53 \|\|**

**kṣudraṁ caraṁ sumanasāṁ śaraṇe mithitvā**

**raktaṁ ṣaḍaṅghri-gaṇa-sāmasu lubdha-karṇam \|**

**agre vṛkān asu-tṛpo'vigaṇayya yāntaṁ**

**pṛṣṭhe mṛgaṁ mṛgaya lubdhaka-bāṇa-bhinnam \|\|**

**śrīdhara-svāmī (bhāvārtha-dīpikā) :** kṣudram alpaṁ caratīti tathā tam
\| aluk \| sumanasāṁ puṣpāṇāṁ śaraṇe āśrame vāṭikāyāṁ mithitvā mithaḥ
parasparaṁ striyā saha militvā tatraiva raktam āsaktam \| ṣaḍ aṅghrayo
bhramarās teṣāṁ gaṇās teṣāṁ sāmasu gīteṣu lubdhaḥ karṇo yasya tam \|
pareṣām asubhir hṛtaiḥ svīyān asūṁs tarpayantīty asu-tṛpaḥ tān
avigaṇayyāgaṇayitvā \| lubdhakasya bāṇena bhinnaṁ mṛgaṁ mṛgaya anveṣaya
\|\|53\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatraiva puṣpavāṭikāyām
eva \| aluksamāsa ārṣo vā mum---kṣudraṁcaram iti \|\|53\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kṣudram iti \| mṛgaṁ
hariṇaṁ mṛgayasva vipattim ajānantaṁ sadya eva mariṣyantam anveṣaya \|
kīdṛśaṁ kṣudraṁ dūrvādi yavasaṁ caratīti tathā tam \| mum-āgama ārṣaḥ \|
sumanasāṁ puṣpāṇāṁ śaraṇe udyāne mithitvā striyā saha mithunībhūya
raktam āsaktam \| sāmasu saṅgīteṣu, agre taṁ bhakṣayitum eva nilīnān
vṛkān ajñānād eva avigaṇayya yāntaṁ pṛṣṭhe tu nilīya vartamānasya
lubdhakasya bāṇair bhinnaṁ bhinna-prāyam anveṣaya \| tena śīghram imaṁ
puṣpodyānād anyatra naya, anyathā vṛkā lubdhakāś cainaṁ haniṣyanty eveti
bhāvaḥ \|\|53\|\|

**\...**

**\|\| 4.29.54 \|\|**

**\[asyārthaḥ\] sumanaḥ-sama-dharmaṇāṁ strīṇāṁ śaraṇa āśrame
puṣpa-madhu-gandhavat kṣudratamaṁ kāmya-karma-vipākajaṁ kāma-sukha-lavaṁ
jaihvyaupasthyādi vicinvantaṁ mithunī-bhūya tad-abhiniveśita-manasaṁ
ṣaḍaṅghri-gaṇa-sāma-gītavad atimanohara-vanitādi-janālāpeṣv atitarām
atipralobhita-karṇam agre vṛka-yūthavad ātmana āyur harato'ho-rātrān tān
kāla-lava-viśeṣān avigaṇayya gṛheṣu viharantaṁ pṛṣṭhata eva parokṣam
anupravṛtto lubdhakaḥ kṛtānto'ntaḥ śareṇa yam iha parāvidhyati tam imam
ātmānam aho rājan bhinna-hṛdayaṁ draṣṭum arhasīti \|\|**

**śrīdhara-svāmī (bhāvārtha-dīpikā) :** ślokaṁ prastute yojayan vyācaṣṭe
\| sumanobhiḥ samāno dharmaḥ pariṇāma-virasatvaṁ yāsāṁ strīṇām \|
mithitvety asya vyākhyā, mithunī-bhūya \| strībhiḥ saheti śeṣaḥ \|
raktam ity asya vyākhyā, tāsv abhiniveśitaṁ mano yena \| asutṛp ity asya
vyākhyā, āyur harata iti \| yāntam ity asya vyākhyā, viharantam iti \|
antar nalikāyāṁ gūḍhena śareṇa parāvidhyati dūrād eva tāḍayati
\|\|54\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** antarnalikāyāṁ gūḍhena
nalikāmadhyasthāpitena darśanāyogyena maraṇahetubhūtena vyāpāreṇa rājann
iti \| rājya evāsaktiṁ mā kurv iti bhāvaḥ \|\|54\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** praśnety ardhakam \| sumana
ity-ādi-gadyānte draṣṭum arhasīty anantaraṁ yathā mṛgayu-hataṁ mṛgam iti
kvacid adhikaṁ vartate \|\|54\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ślokam imaṁ prastutaṁ
yojayan vyācaṣṭe \| atra sumanasāṁ śaraṇe ity asya vyākhyā
sumanaḥ-sama-dharmaṇām iti \| pariṇāma-virasatvāt
nava-mālikā-puṣpa-madhv ity-ādi \| mithitvety asya
vyākhyā---mithunī-bhūya strībhiḥ saheti śeṣaḥ \| raktam ity asya vyākhyā
tāsu strīṣv eva abhinviveśitaś cittam \| asutṛp ity asya vyākhyā---āyur
harata iti \| yāntam ity asya vyākhyā---viharantam iti \| atitarām ity
asyaiva viśeṣaṇam antaḥ-śareṇa antar-nālikāyāṁ gūḍhena śareṇa alakṣitena
marṇa-vyāpāreṇety arthaḥ \| draṣṭum arhasīti dṛṣṭvā ca śīghram idam
aṅganāśramād bahiṣkuru \| tadaivāntaka-hastād asau vicyuto bhaviṣyatīti
bhāvaḥ \|\|54\|\|

**\...**

**\|\| 4.29.55 \|\|**

**sa tvaṁ vicakṣya mṛga-ceṣṭitam ātmano'ntaś**

**cittaṁ niyaccha hṛdi karṇa-dhunīṁ ca citte \|**

**jahy aṅganāśramam asattama-yūtha-gāthaṁ**

**prīṇīhi haṁsa-śaraṇaṁ virama krameṇa \|\|**

**śrīdhara-svāmī (bhāvārtha-dīpikā) :** upadeśa-sāram āha---sa iti \|
vicakṣya vicārya \| antar hṛdi cittaṁ karṇayor dhunīṁ nadīm iva bahir
vṛttiṁ citte niyaccha \| etac ca sarvendriyopalakṣaṇārtham \|
aṅganāśramaṁ gṛhāśramaṁ ca jahi \| kīdṛśam ? asattamānām atikāmukānāṁ
yāni yūthāni teṣāṁ gāthā vārtā yasmin \| hamsānāṁ jīvānāṁ śaraṇam
īśvaram \| evaṁ krameṇa sarvato virama \|\|55\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** madvākye śraddhā cet tarhi
hitamupadiśāmīty āha---yattvaṁ pūrvaṁ karmaṭhaḥ sa eva tvaṁ mṛgasyeva
viṣayānanvicchato jīvasya ceṣṭitam \| śaraṇaṁ rakṣitāram \| krameṇa
sādhanasāmagryanurodhena virama saṁsārādvirato bhūyā ity arthaḥ
\|\|55\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vyañjitam artham
abhidhayāpi spaṣṭam āha---sa tvam iti \| vicakṣyety āryaṁ vicārya \|
antar hṛdi cittaṁ mano niyaccha karṇayor dhunīṁ nadīm iva, apāma somam
amṛtā abhūma ity-ādi-phala-śrutiṁ citte niyaccha līnīkurv iti
phala-śruter vicārāsahatvena vaiyarthyād iti bhāvaḥ \| haṁsānāṁ śaraṇaṁ
parṇaśālāṁ bhagavantaṁ prati prīṇīhi prīṇayeti vā krameṇa viṣayānandād
virama \|\|55\|\|

**\...**

**\|\| 4.29.56 \|\|**

**rājovāca**---

**śrutam anvīkṣitaṁ brahman bhagavān yad abhāṣata \|**

**naitaj jānanty upādhyāyāḥ kiṁ na brūyur vidur yadi \|\|**

**śrīdhara-svāmī (bhāvārtha-dīpikā) :** arthāntaraṁ praṣṭuṁ pūrvoktam
artham anuvadati \| śrutam anvīkṣitaṁ vicāritaṁ ca \| brahman he nārada,
etat tvad uktam ātma-tattvam upādhyāyā ye mama karmopadeṣṭāra ācāryās te
na jānanti \|\|56\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** na jānantītyatra hetuḥ
kinnetyādi \|\|56\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yad bhavān abhāṣata
tac-chrutam anu paścād īkṣitaṁ vicārya sākṣāt-kṛtaṁ ca \| ye
munayo'tratyā māṁ karmādhyāpayanti te etan na jānanti \| yadi ca jānanti
tarhi kiṁ na brūyur ato'dyārabhya tvam eva me gurur abhūr iti bhāvaḥ
\|\|56\|\|

**\...**

**\|\| 4.29.57 \|\|**

**saṁśayo\'tra tu me vipra sañchinnas tat-kṛto mahān \|**

**ṛṣayo'pi hi muhyanti yatra nendriya-vṛttayaḥ \|\|**

**śrīdhara-svāmī (bhāvārtha-dīpikā) :** atas tat-kṛta upādhyāya-kṛtas
tad vakya-virodhenātma-tattve'saṁbhāvanārūpo mahān saṁśayaḥ sañchinnas
tvayā \| atra tu kaścit saṁśayo vartate, yatrendriya-vṛttīnām apravṛtter
muhyanti \|\|57\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yataste\'jñā ato hetoḥ \|
atra brahmaṇi \| mahāniti \| sūkṣmatvenājñātaviṣayatvānmahattvaṁ na tu
sthūlaparimāṇatvenetyabhiprāyeṇāha---ṛṣayo\'pi \| trikālajñā api kiṁ
punar mādṛśā ity arthaḥ \| atra tu karmamārge tu yatra karmavartmani \|
indriyāṇāṁ tvaihikam api sarvaṁ na gocarībhavati kiṁ punaḥ
pāralaukikamata uktamindriyavṛttīnāmapravṛtter iti \| yadvā---yatra yeṣu
indriyavṛttayo\'pi na prabhavanti \| ye jitendriyā ity arthaḥ \| te
ṛṣayaḥ \| hi niścitam \| ye muhyanti mohād eva karma kurvanti
madvidhānkarma kārayanti ca tarhi madvidhānāṁ kā vārteti bhāvaḥ
\|\|57\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atra śrī-bhagavad-vartmani tu
saṁśayaḥ chinna eva, kintu karma-mārge tv ekaḥ saṁśayo vartate \|
tac-chedanaṁ ca saṁpraty anupādeyam api kevalaṁ muhus
tat-smṛtyāpāta-śānty-artham eva mṛgyata ity āśayenāha dvābhyām \| tatra
karmāṇīti sārdhakaṁ karmety ardhakaṁ yena dehenārabhate, tenaiva juṣṭāni
sevitāni nirvyūḍhāni karmāṇy amutrānyena dehena samaśnute iti hi
veda-vidāṁ vādas tattva-nirṇayaḥ \| karma ca tat-kṣaṇād aprakaṭam eva
syāt, tataś ca snāna-bhojanādivat saṁskāra-rūpatvenāgni-tanmātrādivat
sūkṣma-rūpatvena cānyatra sañcāraṇāsambhavāt katham anyena dehena
tat-tad-bhogaḥ saṁbhavatīty arthaḥ \|\|57\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atas tat-kṛta
upādhyāya-kṛtas tad vakya-virodhena bhakti-jñāna-vairāgyeṣv
asambhāvanā-rūpo yaḥ saṁśaya āsīt sa tvayā viśeṣeṇa prakarṣeṇa
samyak-prakāreṇa chinnaḥ, yatra yeṣu indriya-vṛttayo'pi na prabhavanti,
ye jitendriyā ity arthaḥ \| te ṛṣayo'pi hi niścitaṁ muhyanti mohād eva
karma kurvanti mad-vidhān karma kārayanti ca tarhi mad-vidhānāṁ kā
vārteti bhāvaḥ \|\|57\|\|

**\...**

**\|\| 4.29.58 \|\|**

**karmāṇy ārabhate yena pumān iha vihāya tam \|**

**amutrānyena dehena juṣṭāni sa yad aśnute \|\|**

**śrīdhara-svāmī (bhāvārtha-dīpikā) :** saṁśayam āha dvābhyām \| karmāṇi
yena dehena karoti tam atraiva vihāyāmutra lokāntare
karmopasthāpitenānyena dehena juṣṭāny upabhuktāni jīvo'śnute prāpnoti
\|\|58\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kiṁ ca, karmavartmanyekaḥ
saṁśayāsti tam api chindhīty āha---karmāṇīti \| upabhuktāni
svarganarakādīni \|\|58\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, karma-vartamany
ekaḥ saṁśayo vartate tam api saṁchindhīty āha---karmāṇi yena dehena
kurute pumān jīvas taṁ deham ihaiva vihāya amutra lokāntare anyena
dehena juṣṭāni upabhuktāni svarga-narakādīni aśnute prāpnoti iti vādaḥ
śrūyate, sa kathaṁ saṅgacchate? na hy anyena kriyate'nyena bhujyate ity
ucitam iti bhāvaḥ \|\|58\|\|

**\...**

**\|\| 4.29.59 \|\|**

**iti veda-vidāṁ vādaḥ śrūyate tatra tatra ha \|**

**karma yat kriyate proktaṁ parokṣaṁ na prakāśate \|\|**

**śrīdhara-svāmī (bhāvārtha-dīpikā) :** iti vādaḥ śrūyate "prāpya
puṇya-kṛtāl lokān" iti \| "śarīra-jaiḥ karma-doṣair yāti sthāvaratāṁ
naraḥ" iti \| tvayā coktaṁ "śāśvatīr anubhūyārtim" iti \| etac ca
kartṛ-bhoktṛ-deha-bhedena kṛta-nāśākṛtābhyāgama-prasaṅgān na saṅgacchata
iti bhavaḥ \| saṁśayāntaram āha \| proktaṁ vedoktaṁ karma yat kriyate
janais tac cānantara-kṣaṇa eva parokṣam adṛśyaṁ san na prakāśate, ataḥ
karmaṇo naṣṭatvāt tad bhāgo'pi durghaṭa iti bhāvaḥ \|\|59\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vādaḥ śrūyate sa kathaṁ
saṅgaccheta na hyanyena kṛtamanyena bhoktuṁ yujyate iti bhāvaḥ \| etacca
anyakṛtānyabhogalakṣaṇam \| iti bhāva iti \| yena dehena kṛtāni sa
tvabhuktvaiva mṛto\'tastatkṛtakarmaṇāṁ nāśa eva jāto\'nyena dehāntareṇa
tatphalabhogāṅgīkāre ca tasya vinaiva karmakaraṇaṁ
tatphalāvāptirityakṛtābhyāgama eva jāta ityāśayaḥ \| iti bhāva iti \|
yattu svayam eva naṣṭaṁ tatphalaṁ kathaṁ dātuṁ samarthaṁ bhavetkartre
iti, na hi mṛtaḥ pitā putrāya kadalīphalamānīya dadātīti yujyata
ityāśayaḥ \| tajjanyādṛṣṭe pramāṇābhāvāttadapi na prakāśate lokāntare
kathaṁ tatphalabhoga iti \|\|59\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** saṁśayāntaram āha---karma
proktaṁ vedoktaṁ kriyate janaiḥ \| tac ca samananta-rakṣaṇa eva parokṣaṁ
syāt taj-janyam adṛṣṭaṁ yat tasyāpi sattve pramāṇādarśanāt tad api na
prakāśate, ato lokāntare kathaṁ tat-phalasya bhoga iti \|\|59\|\|

**\...**

**\|\| 4.29.60 \|\|**

**nārada uvāca**---

**yenaivārabhate karma tenaivāmutra tat pumān \|**

**bhuṅkte hy avyavadhānena liṅgena manasā svayam \|\|**

**śrīdhara-svāmī (bhāvārtha-dīpikā) :** prathamasyottaram---yenaiveti \|
avyavadhānena kartṛ-bhoktṛ-deha-vicchedaṁ vinā \| sthūla-deha-nāśe'pi
manaḥ-pradhaṇasya liṅga-dehasyānāśān nokta-doṣa-prasaṅga ity arthaḥ
\|\|60\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha iti \|
pāpapuṇyayormanaḥpradhānairindriyaire va karaṇāttatphalayoḥ
svarganarakayorapīndriyaire va bhogāt vyavadhānaṁ na vidyate yasya
tenāvyavadhānena liṅgena sthūladehasya tatra vyavadhāyakatvāśaktaḥ
\|\|60\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prathamasyottaram
āha---yenaiveti liṅgena liṅga-dehena manasā manaḥ-pradhānena
pāpa-puṇyayor manaḥ-pradhānair indriyair eva karaṇāt tat-phalayoḥ
svarga-narakayor apīndriyair eva bhogāt na vidyate vyavadhānaṁ yasya
tenāvyavadhānena liṅgeneti sthūla-dehasya tatra vyavadhāyakatvāśakteḥ
\|\|60\|\|

**\...**

**\|\| 4.29.61 \|\|**

**śayānam imam utsṛjya śvasantaṁ puruṣo yathā \|**

**karmātmany āhitaṁ bhuṅkte tādṛśenetareṇa vā \|\|**

**śrīdhara-svāmī (bhāvārtha-dīpikā) :** liṅga-deha-viśiṣṭasya bhoktṛtvaṁ
svapna-dṛṣṭāntena spaṣṭayati \| śayānam imaṁ jāgrad-dehaṁ śvasantaṁ
jīvantam utsṛjya tad abhimānaṁ tyaktvātmani manasi saṁskāra-rūpeṇāditaṁ
karma yathā bhuṅkte tādṛśena śayāna-deha-sadṛśena karmopasthāpitena
dehenānyena vā paśv-ādi-dehena tathā lokāntare'pīti bhāvaḥ \|\|61\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** iti bhāva iti \|
sthūladehasya śayane sthitatvātsvapnabhoganimittakarmopārjitena dehena
liṅgina eva yathā bhoktṛtvaṁ tathātrāpīti tātparyam \|\|61\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** liṅga-dehenaiva yadyapi
kartṛtva-bhoktṛtve bhavatas tad api sthūla-dehaṁ vinā na siddhyata iti
cet, satyaṁ, sa tu sthūla-deho yaḥ kaścana karmaṇaivopasthāpyate iti
sa-dṛṣṭāntam āha---śayānam imaṁ jāgrad-dehaṁ śvasantaṁ jīvantam utsṛjya
tad abhimānaṁ tyaktvātmani manasi saṁskāra-rūpeṇohitaṁ karma yathā
bhuṅkte tādṛśena śayāna-deha-sadṛśena karmopasthāpitena sthūla-dehena
anyena vā paśv-ādi-dehena tathā lokāntare'pīti bhāvaḥ \|\|61\|\|

**\...**

**\|\| 4.29.62 \|\|**

**mamaite manasā yad yad asāv aham iti bruvan \|**

**gṛhṇīyāt tat pumān rāddhaṁ karma yena punar bhavaḥ \|\|**

**śrīdhara-svāmī (bhāvārtha-dīpikā) :** nanu bhavatu nāma
liṅga-viśiṣṭa-sthānena dṛṣṭāntena bhoktṛtvam, kartṛtvaṁ tu
dāna-pratigrahādiṣu sthūla-deha-viśiṣṭasyaiva dṛśyate tatrāha \| mamaite
putrādayo'sāv ahaṁ brāhmaṇa iti bruvan manasā yad yad dehaṁ gṛhṇīyāt tat
tato dehād rāddhaṁ siddhaṁ karma pumān gṛhṇīyāt \| yena
karmaṇāhaṅkāra-gṛhītena punar-bhavo bhavati \| anyathā janmānupapatteḥ
\| ato'bhimantur mano-viśiṣṭasyaiva kartṛtvam abhimaṇa-viṣayasya tu
dehasya putrādi-dehavad dvāra-mātratvam iti bhāvaḥ \|\|62\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anākṣipati---nanv iti \|
mamaite yāgāḥ svargaphalā iti ayamahaṁ karma karomīti bruvanmanasā
yadyatsthūlaṁ dehaṁ gṛhṇīyādabhimānaviṣayīkuryāttato dehādrāddhaṁ
siddhaṁ karmaiva saliṅgo jīvo gṛhṇīyānna tu tatsthūladehaṁ
prayojanābhāvād iti bhāvaḥ \| tataś ca tena karmaṇaivāhaṅkāragṛhītena
punar janma bhavati \| anyathā karmagrahaṇābhāve janmaiva na syāt
karmaṇā jāyate jantuḥ ityādyukteḥ \| ato janmānupapattehetoḥ \| iti
bhāva iti \| yathā putrādikṛtaṁ karma putrādiṣu nijābhimānena
svakṛtamityucyate tathā sthūladehe\'pi nijābhimānatvāttatkṛtaṁ karma
svakṛtaṁ manyata ityāśayaḥ \| tasmātsākṣātkartā bhoktā ca puruṣa eva
tatra manasontaraṅgatvād iti bhāvaḥ \|\|62\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sthūla-dehe kevalam
abhimāna-mātraṁ tena ca yat sahāyakaṁ jīvasya tad darśayati mamaite
yāgāḥ svarga-phalā iti \| ayam ahaṁ karma karomīti bruvan manasā yad yad
-viśiṣṭasyaiva dṛśyate tatrāha \| mamaite putrādayo'sāv ahaṁ brāhmaṇa
iti bruvan manasā yad yad dehaṁ sthūlaṁ gṛhṇīyād abhimāna-viṣayī kuryāt
\| tato dehād rāddhaṁ siddhaṁ karmaiva sa-liṅgo jīvo gṛhṇīyāt, na tu taṁ
sthūla-dehaṁ prayojanābhāvād eveti bhāvaḥ \| tataś ca tena karmaṇaivam
ahaṅkāra-gṛhītena punar bhavo bhavati anyathā janmānupapatteḥ \|\|62\|\|

**\...**

**\|\| 4.29.63 \|\|**

**yathānumīyate cittam ubhayair indriyehitaiḥ \|**

**evaṁ prāg-dehajaṁ karma lakṣyate citta-vṛttibhiḥ \|\|**

**śrīdhara-svāmī (bhāvārtha-dīpikā) :** yad uktaṁ karmaṇo naṣṭatvān
nāmutra bhogaḥ iti tatrāha---yatheti \| ubhayair jñāna-karma-rūpair
indriyāṇām īhitaiḥ kadācit karma-pravṛttibhiś cittam anumīyate \| saty
api sarvendriya-viṣaya-saṁbandhe yuga-paj jñānānutpatteḥ \| tad uktam
akṣapādena---yugapaj jñānānutpattir manaso liṅgam iti \| evaṁ
citta-vṛttibhir api pūrva-deha-jaṁ karma lakṣyate \| tāsām api yugapad
anutpatteḥ \|\|63\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** akṣapādena gautamena \|
yugapadekakālāvacchedena \| manaso liṁgaṁ jñāpakam \| tasmādyadā
yenendriyeṇa manaso yogastadā tasyendriyasyaiva viṣayajñānam iti \| evam
eva cit tasya sarvābhirvṛttibhiryugapadanudbhṛtābhiḥ pūrvadehasthaṁ
karma lakṣyate \| yena yena karmaṇā yadā yadā yā yā cittavṛttiryujyate
sā saiva bhadrābhadrā vāpyudbhavatīty arthaḥ \| tena karmaṇaḥ
samanantarakṣaṇa evoparatatve\'pi tatsaṁskārastadrūpastiṣṭhedeveti
siddhānto darśitaḥ \|\|63\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yat pṛṣṭaṁ karmaṇas
tat-kāla eva naṣṭatvān nāmutra bhoga iti tatrāha---yatheti \| ubhayair
jñāna-karma-rūpair indriyāṇām īhitair yugapad anutthitaiś cittam
anumīyate \| saty api sarvendriya-viṣaya-sambandhe yuga-paj
jñānānutpatteḥ \| tad uktam akṣapādena---yuga-paj jñānānutpattir manaso
liṅgam iti \|

tasmād yadā yenendriyeṇa manasā yogas tadā tasyendriyasyaiva
viṣaya-jñānam iti \| evam eva cit tasya sarvābhir vṛttibhir yugapad
anudbhūtābhiḥ pūrva-dehajaṁ karma lakṣyate \| yena yena karmaṇā yadā
yadā yā yā citta-vṛttir yujyate, sā saiva bhadrā abhadrā vyāpy
udbhavatīty arthaḥ\| tenakarmaṇaḥ samanantara-kṣaṇa evoparatatve'pi
tat-saṁskāras tad-rūpas tiṣṭhed eveti siddhānto darśitaḥ \|\|63\|\|

**\...**

**\|\| 4.29.64 \|\|**

**nānubhūtaṁ kva cānena dehenādṛṣṭam aśrutam \|**

**kadācid upalabhyeta yad rūpaṁ yādṛg ātmani \|\|**

**śrīdhara-svāmī (bhāvārtha-dīpikā) :** ito'pi karma lakṣyata ity
āha---nānubhūtam iti dvābhyām \| anena vartamānena dehena kva ca
kutracid api yan nānubhūtam ananubhūtam anupabhuktam adṛṣṭaṁ cāśrutaṁ ca
yad rūpaṁ yad-ātmakaṁ yādṛk yat-prakāraṁ ca, tat kadācit
svapna-manorathādiṣv ātmani manasy upalabhyeta \|\|64\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nānubhūtam iti yugmakam \|\|64\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu sthūla-deha-nāśe'pi
liṅga-deho yan na naśyatīty etat kathaṁ pratīmaḥ ? tatrāha---nānubhūtam
iti dvābhyām \| anena vartamānena dehena kvacit ca kadāpi ananubhūtam
anupabhuktam adṛṣṭaṁ cāśrutaṁ ca pūrva-deha-gataṁ vastu
svapna-manorathādau upalabhyete, tac ca yad-rūpaṁ yādṛk yat prakārakaṁ
ca ātmani manasi upalabhyete \|\|64\|\|

**\...**

**\|\| 4.29.65 \|\|**

**tenāsya tādṛśaṁ rājan liṅgino deha-sambhavam \|**

**śraddhatsvānanubhūto'rtho na manaḥ spraṣṭum arhati \|\|**

**śrīdhara-svāmī (bhāvārtha-dīpikā) :** tena hetunāsya liṅgino
vāsanāśrayasya jīvasya tādṛśaṁ tad-anubhavādi-yuktaṁ
pūrva-deha-saṁbhavaṁ śraddhatsva, niścayena manyasva \| na hy
ananubhūto'rtho manaḥ spraṣṭuṁ manasi sphuritum arhati \|\|65\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ito\'pi vakṣyamāṇahetunāpi
\| atra viśvanāthaḥ---nanu sthūladehanāśe\'pi liṅgadeho yanna
naśyatītyetatkathaṁ pratīmas tatrāha---nānubhūtam iti dvābhyām \| bālye
dṛṣṭaṁ śrutaṁ yathā vārddhake sphurati tathaiva
pūrvapūrvasthūladehagatametaddehe manasi sphurati cettad evedaṁ mano
nānyad iti jānīyād iti bhāvaḥ \|\|64-65\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad-rūpaṁ tādṛg eva
pūrva-deha-sambhavaṁ liṅgino'sya jīvasya śraddhatsva niścayena manyasva
\| he rājan ! na hy ananubhūto'rtho manaḥ spraṣṭuṁ manasi sphuritum
arhati, tasmād bālye dṛṣṭa-śrutaṁ vastu yathā vārdhakye sphurati,
tathaiva pūrva-pūrva-sthūla-deha-gatam etad deha-sthe manasi sphurati
cet tad evedaṁ mano nānyad iti jānīyād iti bhāvaḥ \|\|65\|\|

**\...**

**\|\| 4.29.66 \|\|**

**mana eva manuṣyasya pūrva-rūpāṇi śaṁsati \|**

**bhaviṣyataś ca bhadraṁ te tathaiva na bhaviṣyataḥ \|\|**

**śrīdhara-svāmī (bhāvārtha-dīpikā) :** kiṁ ca, mano-vṛttyaiva parāṇi
śubhāśubha-nimittāni śarīrāṇi jñāyanta ity āha---mana eveti \| bhadraṁ
ta iti samyag avadhānārtham āśiṣābhinandati \| bhaviṣyata udbhavaṁ
prāpsyato na bhaviṣyato nīcatvaṁ prāpsyato'pi bhāvīni rūpāṇi śaṁsati \|
mana evaudārya-kārpaṇyādi-vṛttibhiḥ pūrvam apy evam evāsīt, paścād apy
evam eva bhaviṣyatīti jñāpayatīty arthaḥ \|\|66\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyadāha---kiṁ ceti \|
udbhavamutkarṣam \| utkṛṣṭasyaiva bhavanamabhavanamadhamasya ca
yathendostamasaścaiva gaṇyate kramata ubha iti
nyāyamāśrityoktamudbhavamity-ādi \| manaḥ kartṛ
ugratvaśāntatvavimūḍhatvajñānavairāgyādīnāmādipadena graha ity artha iti
\| anyathā sarveṣāṁ sāmyataiva bhaved iti bhāvaḥ \| viśvanāthastu---na
bhaviṣyataḥ punar na janiṣyamāṇasyāsya muktirbhaviṣyatīti mana eva
śuddhajñānaniṣṭhaṁ jñāpayati \| ata ekam eva manomayaṁ liṅgaśarīraṁ na
punaḥ punar jātam iti \| manasonekatve tu
pūrvānubhūtahitāhitādijñāpanamanupapannaṁ syād iti bhāvaḥ \| rūpaṁ śabde
paśau śloke granthāvṛttau hitādiṣu iti yādavaḥ \|\|66\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, mano-vṛttyaiva
pūrvāparāṇy aśubhāni śubhāni ca śarīrāṇi jāyanta ity āha---mana eva \|
kartṛ ugratva-śāntatvādibhiḥ kārpaṇyaudāryādibhiś ca manuṣyasya
pūrva-rūpāṇi pūrva-pūrva-śarīrāṇi pūrvam apy ayam evāsīd iti śaṁsati
kathayati \| bhaviṣyataś ca tasya bhāvīni śarīrāṇi evam evāyaṁ
bhaviṣyatīti tathā jñāna-vairāgyādi-dṛṣṭyā pūrvam apy asya śama-damādy
āsīt na bhaviṣyata iti punar na janiṣyamāṇasyāsya muktir bhaviṣyatīti
mana eva jñāpyaty ata ekam eva mano-mayaṁ liṅga-śarīraṁ na punaḥ punar
jātam ity arthaḥ \| bhadraṁ tu ity etat tvaṁ buddhyasveti kṛpayā
āśīrvādaḥ \|\|66\|\|

**\...**

**\|\| 4.29.67 \|\|**

**adṛṣṭam aśrutaṁ cātra kvacin manasi dṛśyate \|**

**yathā tathānumantavyaṁ deśa-kāla-kriyāśrayam \|\|**

**śrīdhara-svāmī (bhāvārtha-dīpikā) :** nanu kadācid darśanānarham api
svapne pratīyate yathā parvatāgre samudro divā nakṣatrāṇi
sva-śiraś-cheda ity-ādi tatrāha---adṛṣṭam iti \| anya-deśāśr ayaṁ
samudrādikaṁ parvatāgre niśāśr ayaṁ nakṣatrādikaṁ divā
abhyaṅgādi-kriyāśr ayaṁ sva-śiraś chedanāśrayam \| nidrādi-doṣeṇa hi
tathā pratīyata ity anumantavyam \| parasyāpi tad anupapattes tulyatvād
iti bhāvaḥ \|\|67\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yadavādi pūrvānubhūtam eva
manaḥ spraṣṭumarhati nānanubhūtam iti tadayuktamityākṣipati---nanv iti
\| darśanārhamatyantādṛṣṭacaram api dṛśyate tatrāha---adṛṣṭam iti \| iha
janmanyadṛṣṭamaśrutam api kvacinmanasi dṛśyate cet tarhi tadyathā
ghaṭate tathānumantavyaṁ ghaṭanīyaṁ kathamatrāha---deśetyādi \|
anyadeśāśr ayaṁ kiñciddeśāśr ayaṁ mainākādideśāśrayamityarthaḥ,
mainākasya samudrāntaḥsthatvāttaduparideśe samudrostyevetyuktaṁ
vālmīkīye \| diveti rāhuṇā raveḥ sarvagrāse tadapi nāsaṁbhavi \|
tailamardanottaraṁ śayane svaśiraścheda-rūpaduḥsvapno\'pi nāsaṁbhava ity
uktaṁ cikitsāśāstre \| yadvā---dhātuvaiṣamyadoṣeṇa śiracchedo\'pi
dṛśyate svapna ityapi tatraiva \| nidrādinehādipadārtho dhātuvaiṣamyam
eva \| itthaṁ kuto mantavyam iti cettatrāha---parasya pūrvapakṣiṇo\'pi
\| iti bhāva iti \| etadanaṅgīkāre kasyacidapi mate parvatāgrādau
samudrādisthity-ādi na setsyatītyāśayaḥ \|\|67\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu kathaṁ kadācid
darśanānarham api svapne pratīyate yathā, parvatāgre samudraḥ, divā
nakṣatrāṇi, sva-śiraś-cheda ity-ādīny ata āha---adṛṣṭaṁ darśanānarham,
aśrutaṁ caraṇāravindānarhaṁ, yathā yena prakāreṇa dṛśyate, tathā tenaiva
prakāreṇa deśa-kāla-kriyāśr ayaṁ tat-tad-anumantavān \| tatra
anya-deśāśrayaḥ samudraḥ parvatāgre \| niśāśr ayaṁ nakṣatrādikaṁ divā \|
abhyaṅgādi-kriyāśr ayaṁ śiraḥ khalu chedana-kriyāyāṁ
dhātu-vaiṣamya-prayuktayā svapna-gatayā bhrāntyā pratītam \|\|67\|\|

**\...**

**\|\| 4.29.68 \|\|**

**sarve kramānurodhena manasīndriya-gocarāḥ \|**

**āyānti bahuśo yānti sarve samanaso janāḥ \|\|**

**śrīdhara-svāmī (bhāvārtha-dīpikā) :** nanu daridraḥ kvacid ātmānaṁ
mahā-rājaṁ paśyati, rājā ca raṅkam ātmānaṁ paśyati tat katham
asaṁbhāvitaṁ saṅgaccheta tatrāha---sarva iti \| āyānti bhogyatvena
prāpnuvanti \| yānti ca bhāgān antaram \| yadi ca kaścid amanā bhavet
tarhy evaṁ na syān na tv etad astīty āha---sarve sa-manasa iti \| ataḥ
sarveṣāṁ sa-manaskatvān manasi ca sarvārthānāṁ krameṇa praveśān
nātyantādṛṣṭa-caraḥ kasyāpi kaścid artho'stīty arthaḥ \|\|68\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** punar ākṣipati---nanv iti
\| raṅkaṁ daridram \| tat ubhayorubhayatvam \| ity artha iti \|
sarveṣāmarthānāṁ dṛṣṭānāṁ śrutānāṁ ca vāsanārūpeṇa
sthitatvātsamanaskasya tannādbhutam iti bhāvaḥ \| ekenaiva liṅgadehena
paraḥ sahasrānsthūladehānpraviśya kālabhedenaika evaṁ yaḥ ko\'pi jīvaḥ
sarvāneva viṣayabhogānbhuṅkte ity āha---sarva iti \| samanasaḥ
saliṅgadehā iti cakravartī \|\|68\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ekenaiva liṅga-dehena
paraḥ sahasrān sthūla-dehān praviśya kāla-bhedena eka eva yaḥ ko'pi
jīvaḥ sarvān eva viṣaya-bhogān bhuṅkte ity āha---sarve iti \| samanasaḥ
sa-liṅga-dehāḥ \|\|68\|\|

**\...**

**\|\| 4.29.69 \|\|**

**sattvaika-niṣṭhe manasi bhagavat-pārśva-vartini \|**

**tamaś candramasīvedam uparajyāvabhāsate \|\|**

**śrīdhara-svāmī (bhāvārtha-dīpikā) :** tad evaṁ sarvair api sarve'rthāḥ
krameṇa dṛśyanta ity uktam, idānīṁ yugapad api sarva-darśanaṁ kadācid
bhavatīty āha \| sattvaika-niṣṭhe bhagavat-pārśva-vartini
bhagavad-dhyāna-pare manasīdaṁ viśvam uparajya saṁyogam iva
prāpyāvabhāsate \| pratīty anarhasyāpi kadācit pratītau dṛṣṭāntaḥ,
candramasy uparajya tamo rāhur iva \| tad idaṁ śuddhe manasi
sarva-viṣaya-sphuraṇaṁ yogi-pratyakṣam iti prasiddham \|\|69\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sattve śuddhasattve \|
cidvibhūtāveva niṣṭhā sthitir yasya tathābhūte manasi yathā
bhagavānviśvaṁ paśyati tathā tadicchāvaśāttadbhakto\'pi paśyati yathā
vrajeśvarī mṛdbhakṣaṇalīlāyām iti \|\|69\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad evaṁ sarvair api
sarve'rthāḥ krameṇa dṛśyanta ity uktam\| idānīṁ yugapad api
sarva-darśanaṁ kadācid bhavatīty āha---sattve śuddha-sattve cid-vibhūtāv
eva ekā niṣṭhā nitarāṁ sthitir yasya tayābhāve manasi
bhagavat-pārṣad-vartini sati idaṁ viśvam uparajya saṁyogam iva
prāpyāvabhāsate bhagavān yathā viśvaṁ paśyati tadā tvad-icchā-vaśāt
tvad-bhakto'pi paśyati, yathā vrajeśvarī mṛd-bhakṣaṇa-līlāyām ity arthaḥ
\| pratīty-anarhasyāpi kadācit pratītau dṛṣṭāntaḥ---candramasy uparajya
tamo rāhur iva \|\|69\|\|

**\...**

**\|\| 4.29.70 \|\|**

**nāhaṁ mameti bhāvo'yaṁ puruṣe vyavadhīyate \|**

**yāvad buddhi-mano-\'kṣārtha- guṇa-vyūho hy anādimān \|\|**

**śrīdhara-svāmī (bhāvārtha-dīpikā) :** tad evaṁ sthūla-deha-nāśe'pi
liṅga-dehasyānāśād anyaḥ kartā bhokteti doṣo nāstīty uktam \| tatraiva
śaṅkate, nanu liṅga-dehasya sthūla-deha-dvāreṇaiva kartṛtva-bhoktṛtve na
tu kevalasya \| tatra kadācit sthūla-dehābhāve jīvasya
kartṛtva-bhoktṛtvābhāvān muktiḥ prasajyeta tatrāha \| ahaṁ mameti bhāvaḥ
sthūla-deha-saṁbandhaḥ puruṣe jīve na vyavadhīyate na vicchinno bhavati
\| kiṁ-paryantam ? buddhy-ādīnāṁ vyūhaḥ pariṇāmo liṅgaṁ yāvad asti \|
anādimān anādiḥ san \|\|70\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanvayaṁ kadārabhya
pravṛttas tatrāha anādimān avijñātādikālaḥ \|\|70\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad evaṁ
sthūla-deha-nāśe'pi liṅga-dehasyānāśāt kartānyo bhokteti doṣo nāstīty
uktam \| tathaivaṁ śaṅkate, nanu liṅga-dehasya sthūla-deha-dvāreṇaiva
kartṛtva-bhoktṛtve dṛśyete, na tu kevalasya \| tatra kadācit
sthūla-dehābhāve jīvasya kartṛtva-bhoktṛtvābhāvān muktiḥ prasajyeta ?
tatrāha---nāham iti \| ahaṁ mameti bhāvaḥ sthūla-deha-saṁbandhaḥ, puruṣe
jīve na vyavadhīyate na vicchinno bhavati \| kiṁ-paryantam ?
buddhi-mano'kṣārtha-rūpo guṇa-vyūho guṇa-pariṇāmo liṅgaṁ yāvad asti \|
nanv ayaṁ kadārabhya pravṛttaḥ ? tatrāha---anādimān avijñātādi-kālaḥ
\|\|70\|\|

**\...**

**\|\| 4.29.71 \|\|**

**supti-mūrcchopatāpeṣu prāṇāyana-vighātataḥ \|**

**nehate'ham iti jñānaṁ mṛtyu-prajvārayor api \|\|**

**śrīdhara-svāmī (bhāvārtha-dīpikā) :** svāpādāv ahaṅkārādy-abhāvāt tad
vicchedam āśaṅkyāha dvābhyām \| supty-ādiṣu upatāpa
iṣṭa-viyogādi-duḥkham \| teṣv aham iti jñānam ahaṅkāro nehate na
prakāśate \| prāṇāyanānām indriyāṇāṁ vighātāt \| indriyair idaṁ kārās
pada-vastu-grahane hy ahaṅkāraḥ sphurati nānyathety arthaḥ \|\|71\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu liṅga-deha-sad-bhāve
eva paraḥ-sahasrāṇāṁ sthūla-dehānāṁ nāśa udbhavaś ca yathā bhavati,
tathā sthūla-deha-sad-bhāve'pi prati suṣuptiḥ sūkṣma-dehānāṁ nāśaṁ
suṣupty-ante codbhavaṁ ca kathaṁ na brūmaḥ ? tatrāha---suptīti dvābhyām
\| upatāpa iṣṭa-viyogādi-duḥkham \| suptādiṣu prāṇānām ayanam indriyeṣu
sañcalanaṁ tasya vighātāt vighāta-janyād indriyāṇāṁ
sva-sva-vyāpārasāmarthyāt aham iti jñānam ahaṅkāro nehate na prakāśate
\| tatra suṣuptau mana-ādi-sarvendriyeṣu prāṇa-sañcāraṇābhāvaḥ svapne
bahir-jñānendriyeṣv eveti jñeyam \| mṛtyu-prajvārābhyām janite kaṣṭe'pi
suṣupty-ādiṣu yathā pūrvaṁ vighātādhikyaṁ, na tu liṅgasyābhāvaḥ
\|\|71\|\|

**\...**

**\|\| 4.29.72 \|\|**

**garbhe bālye'py apauṣkalyād ekādaśa-vidhaṁ tadā \|**

**liṅgaṁ na dṛśyate yūnaḥ kuhvāṁ candramaso yathā \|\|**

**śrīdhara-svāmī (bhāvārtha-dīpikā) :** apauṣkalyād asaṁpūrṇatvāt
prāṇāyanānām iti śeṣaḥ \| yūnas taruṇasya yad ekādaśa-vidham
ekādaśendriyaiḥ sphuṭaṁ liṅgam ahaṅkaraṇaṁ tan na dṛśyate garbhādāv iti
\| sato'py anabhivyaktau dṛṣṭāntaḥ, kuhvām amāvāsyāyāṁ candramaso liṅgaṁ
rūpam iva \|\|72\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanu liṅgadehasadbhāva eva
paraḥ sahasrāṇāṁ sthūladehānāṁ nāśa udbhavaś ca yathā bhavati tathā
sthūladehasadbhāve\'pi pratisuṣupti sūkṣmadeha nāśaṁ suṣupyante
tadudbhavaṁ ca kathaṁ na brūma ity abhipretyāha---svāpādāv iti \| ity
artha iti \| svāpādāvindriyāṇāṁ sannatvānna tathā sphuraṇaṁ na tu
liṅgābhāveneti bhāvaḥ \| cakravartī---prāṇānāmayanaṁ dehendriyeṣu
saṁcalanaṁ tasya vighātāt vighātajanyādindriyāṇāṁ
svasvavyāpārāsāmarthyādaham iti jñānamahamamuka iti jñānaṁ tatra
suṣuptau manaādisarveṁdriyeṣu prāṇasaṁcāraṇābhāvaḥ \| svapne
bahirjñānendriyeṣveveti jñeyam \| mṛtyuprajvārābhyāṁ janitakaṣṭe\'pi
suṣuptyādiṣu yathāpūrvaṁ vidhātādhikyaṁ na tu liṅgābhāvaḥ \|\|71-72\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** apauṣkalyād asampūrṇatvāt
indriyāyatānānām iti śeṣaḥ \| yūnas taruṇasya yad ekādaśa-vidham
ekādaśendriyaiḥ sphuṭaṁ liṅga-deham ahaṅkāra-kāraṇaṁ, tan na dṛśyate \|
sato'py anabhivyaktau dṛṣṭāntaḥ, kuhvām amāvāsyāyāṁ candramaso liṅgaṁ
rūpam iva \|\|72\|\|

**\...**

**\|\| 4.29.73 \|\|**

**arthe hy avidyamāne'pi saṁsṛtir na nivartate \|**

**dhyāyato viṣayān asya svapne'narthāgamo yathā \|\|**

**śrīdhara-svāmī (bhāvārtha-dīpikā) :** tasmād ahaṅkārās padasya
sthūla-dehasyāvicchedād vastu-bhūtārthābhāve'pi saṁsṛti-nivṛttir nāstīty
āha---arthe hīti \|\|73\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yato liṅgadehasya nāśo
nāsti tasmāddhetoḥ \| vastubhūtārthābhāve\'pi satyatvābhāve\'pi \|
viśvanāthaḥ---evaṁ suṣuptyādiṣu liṅgasya vighāta eva na tvabhāvaḥ \| ye
tu suṣuptipralayayorliṅgasya prakṛtau layādabhāvamāhustanmate\'pi
jīvasya na muktiḥ, kintu saṁsāra eveti sadṛṣṭāntam āha---arthe
liṅgaśarīre viṣayadhyānādanivṛt tasya puṁsaḥ svapne viṣayābhāve\'pi
viṣayagrahaṇa-rūpasyānarthasya yathāgamanaṁ tathaiva suṣuptau
liṅgalaye\'py avidyātatsaṁskārāṇāmanapagamāt muktirna kintu saṁsāra
evety arthaḥ \|\|73\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evaṁ suṣupty-ādiṣu
liṅgasya vighāta eva, na tv abhāvaḥ \| ye ca suṣupti-pralayayor liṅgasya
prakṛtau layād abhāvam āhus tan-mate'pi jīvasya tadā na muktiḥ, kintu
saṁsāra eveti sa-dṛṣṭāntam āha---arthe liṅga-śarīre viṣaya-dhyānād
anivṛt tasya puṁsaḥ svapne viṣayābhāve'pi
viṣaya-grahaṇa-rūpasyānarthasya yathā āgamanaṁ, tathaiva suṣuptau
liṅga-laye'pi avidyā-tat-saṁskārāṇām anapagamāt na muktiḥ, kintu saṁsāra
evety arthaḥ \|\|73\|\|

**\...**

**\|\| 4.29.74 \|\|**

**evaṁ pañca-vidhaṁ liṅgaṁ tri-vṛt ṣoḍaśa vistṛtam \|**

**eṣa cetanayā yukto jīva ity abhidhīyate \|\|**

**madhvācāryaḥ (bhāgavata-tātparyam) :**

> prāṇendriyāntaḥ-karaṇa-bhedena trividhaṁ matam \|
>
> pañca pañcaiva te sarve prāṇā buddhīndriyāṇi ca \|\|
>
> karmendriyāṇi ca tathā tasmāt pañca-vidhaṁ smṛtam \|
>
> liṅgaṁ ṣoḍaśakaṁ prāhur manasā saha tat punaḥ \|\| iti brāhme
> \|\|74\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** yāval liṅgaṁ
sthūla-dehāvicchedāt saṁsārānivṛttir ity etat prapañcayati---evam iti
sārdhais tribhiḥ \| pañca-vidhaṁ pañca-tan-mātrātmakam \| tri-vṛt
tri-guṇam \| ṣoḍaśa-vikārātmanā vistṛtam \|\|74\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** liṅgaśarīram eva kiṁ
tatrāha---evam iti \| pañca prāṇā vidhā vidadhataś ceṣṭāṁ kurvanto yatra
tad iti vā \| triguṇaṁ triguṇakāryaṁ tribhirvarttata iti trivṛt
ekādaśendriya-pañca-tanmātraiḥ ṣoḍaśa-vikārātmanā cetanayā buddhyā
cidābhāsena vā pratipaj jñapti-cetanāḥ ity amaraḥ \|
yadvā---prāṇendriyāntaḥkaraṇa-bhedena trivṛt trividhaṁ---

> prāṇendriyāntaḥkaraṇa-bhedena trividhaṁ matam \|
>
> pañca pañcaiva te sarve prāṇā buddhīndriyāṇi vā \|\|
>
> karmendriyāṇi ca tathā tasmāt pañca-vidhaṁ smṛtam \|
>
> liṅgaṁ ṣoḍaśakaṁ prāhur buddhyā ca manasā saha \|\|

iti ṭīkāntarokteḥ \| jīvaḥ jīvopādhiḥ \|\|74\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** cetanayā
jīvākhya-cic-chakti-viśeṣeṇa jīvo vyāvahārikaḥ \|\|74\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** liṅga-śarīram eva kim ?
tatrāha---evam iti \| pañca-vidhaṁ pañca-prāṇā vidhā vidadhataś ceṣṭāṁ
kurvanto yatra tat \| trivṛt tri-guṇaṁ ṣoḍaśa-vikārātmano vistṛtaṁ jīvo
liṅga-dehaḥ \|\|74\|\|

**\...**

**\|\| 4.29.75 \|\|**

**anena puruṣo dehān upādatte vimuñcati \|**

**harṣaṁ śokaṁ bhayaṁ duḥkhaṁ sukhaṁ cānena vindati \|\|**

**vaṁśīdharaḥ (bhāvārtha-dīpikā-prakāśaḥ) :** anena liṅga-dehena puruṣo
jīvaḥ dehān sthūlān \|\|75\|\|

---------------------------------------------------------------------------------------------------------------------

*na katamenāpi vyākhyātam.*

**\...**

**\|\| 4.29.76-77 \|\|**[^50]

**yathā tṛṇa-jalūkeyaṁ nāpayāty apayāti ca \|**

[^50]: madhva-saṁskaraṇe etac-chlokasya pūrve etau dvau ślokau
    dṛśyete---

    bhaktiḥ kṛṣṇe dayā jīveṣv akuṇṭha-jñānam ātmani \|

    yadi syād ātmano bhūyād apavargas tu saṁsṛteḥ \|\|

    adṛṣṭaṁ dṛṣṭavan naṅkṣed bhūtaṁ svapnavad anyathā \|

    bhūtaṁ bhavad bhaviṣyac ca suptaṁ sarva-raho-rahaḥ \|\|

    atra madhva-bhāṣyaṁ, yathā---

    dehādivyatirekena cid-rūpo'ham iti sphuṭam \|

    sadaivānubhavo bhaktir viṣṇau tad-darśanād anu \|

    yasyāsau mucyate kṣipraṁ saṁsārān nātra saṁśayaḥ \|\| iti
    hari-vaṁśeṣu \|\|

    saṁsāra-stham idaṁ sarvam anityatvād vṛthā yataḥ \|

    ataḥ prāhuḥ svapna-samaṁ prājñā jagad idaṁ nṛpa \|\| iti
    viṣṇu-saṁhitāyām \|

    suṣupti-svapnayoś caiva svarga-vyomnos tathaiva ca \|

    anyo'nya-nāmato jñeyā mano-buddhyos tathaiva ca \|\| iti
    śabda-nirṇaye \|\|

    ato bhūtaṁ bhaviṣyac ca svapna ity arthaḥ \| raho brahma tathā
    yajñaḥ svaḥ satyam iti gīyate iti ca \|\|


**na tyajen mriyamāṇo'pi prāg-dehābhimatiṁ janaḥ \|\|**

**yāvad anyaṁ na vindeta vyavadhānena karmaṇām \|**

**mana eva manuṣyendra bhūtānāṁ bhava-bhāvanam \|\|**

**śrīdhara-svāmī (bhāvārtha-dīpikā) :** anyaṁ deham \| karmaṇāṁ prāg
dehārambhakāṇāṁ vyavadhānena vicchedena samāptyā \| prakaraṇārtham
upasaṁharati---mana eveti \| bhava-bhāvanaṁ saṁsāra-hetuḥ \|\|76\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atrāśaṅkate
nanviti---adehatā muktiḥ \| tṛṇajalaukā kīṭaviśeṣaḥ \| kvacijjalūketi
pāṭhaḥ \| karmaṇāmuttaradehāraṁbhakāṇāṁ viśeṣato dhāraṇena
yadvā---karmaṇāṁ prācīnānāṁ sattvena bhagavatprasādamantareṇa
vināśānupapatteḥ sarvadehaviyogāsaṁbhave mukty-abhāva iti bhāvaḥ \|\|
manuṣyeṁdreti \| manuṣyasyāpi
dehāntarāpekṣayādhikajñānavattvenaitadvicāre sāmarthyaṁ bhavati tava tu
manuṣyendratvātkathaṁ na bhaved iti bhāvaḥ \|\|76-77\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yatheti sārdhakam \| nanv ekaṁ
dehaṁ visṛjya dehāntara-praveśāt pūrvaṁ videhatā syād evety ata
āha---yatheti \| nāpayāti pūrva-tṛṇasyātyāgāt \| apayāti ca
tṛṇāntara-dhāraṇāt \| tathā prāg dehābhimatiṁ na tyajen mriyamāṇo'pi
\|\|76\|\| mana ity ardhakam \|\|77\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
deha-tyāga-dehāntara-praveśayor madhya-kṣaṇe'py abhimānāvicchedam
āha---yatheti \| nāpayāti pūrva-tṛṇasyātyāgāt apayāti ca
tṛṇāntara-dhāraṇāt, karmaṇām uttara-dehārambhakāṇāṁ, vyavadhānena
viśeṣato dhāraṇena \| prakaraṇam upasaṁharati---mana eveti \|
bhava-bhāvanaṁ saṁsāra-hetuḥ \|\|76-77\|\|

**\...**

**\|\| 4.29.78 \|\|**

**yadākṣaiś caritān dhyāyan karmāṇy ācinute'sakṛt \|**

**sati karmaṇy avidyāyāṁ bandhaḥ karmaṇy anātmanaḥ \|\|**

**śrīdhara-svāmī (bhāvārtha-dīpikā) :** kathaṁ sati ? tad āha---yadeti
\| caritān upabhuktān \| yataḥ karmaṇi sati \| nanv asaṅgasya kutaḥ
karma ? tatrāha \| avidyāyāṁ satyām anātmano dehādeḥ karmaṇi bandho
bhavati \|\|78\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kathaṁ sati kena prakāreṇa
manasi sati kīdṛśe manasi sati saṁsāro bhavatīty arthaḥ \|
tadvandhahetutvam akṣairindriyaiḥ \| asakṛdabhīkṣṇam \| ācinute karoti
\| yato hetoḥ karmaṇyekasminnapi bīja-rūpe sthite sati \|
atrākṣipati---nanv iti \| avidyāyāṁ viṣayecchārūpāyāṁ karmaṇi bandha
āsaktirbhavati yayā saṁmohito jīvaḥ ityādyukteḥ \|\|78\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kena prakāreṇety ata
āha---yadeti \| caritān upabhuktān padārthān yataḥ karmaṇi ekasminn api
bīja-rūpe sthite sati avidyāyāṁ satyām anātmano dehādeḥ karmaṇi bandho
bhavati \|\|78\|\|

**\...**

**\|\| 4.29.79 \|\|**[^51]

**atas tad apavādārthaṁ bhaja sarvātmanā harim \|**

[^51]:


**paśyaṁs tad-ātmakaṁ viśvaṁ sthity-utpatty-apyayā yataḥ \|\|**

**śrīdhara-svāmī (bhāvārtha-dīpikā) :** viśva-sthity-ādayo yato harer
bhavanti \|\|79\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yato\'vidyāsaṁbandha eva
bandhahetustato hetoḥ \| tadapavādārthamavidyānivṛttaye \| sarvātmanā
sarvabhāvena anarthopaśamaṁ sākṣādyato bhaktiradhokṣaje ity ukteḥ \|
tadātmakaṁ tadrūpaṁ bhayaṁ dvitīyābhiniveśataḥ syāt ity ukteḥ \|\|79\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** avidyāyāṁ satyām iti yayā
sammohito jīvaḥ \[bhā.pu.1.7.10\] iti nyāyena saṅgamanīyam \| atas
tad-apavādārtham ity atra bhayaṁ dvitīyābhiniveśataḥ syād īśād apetasya
\[bhā.pu. 11.2.55\] ity-ādikam upajīvyam \|\|79\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 4.29.80 \|\|**

**maitreya uvāca---**

**bhāgavata-mukhyo bhagavān nārado haṁsayor gatim \|**

**pradarśya hy amum āmantrya siddha-lokaṁ tato'gamat \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** haṁsayor jīveśvarayoḥ \|\|80\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** gatiṁ saccidānandalakṣaṇām
\| amuṁ prācīnabarhiṣam, siddhalokaṁ brahmalokam \| tata upadeśānantaram
\| varṇādhikyamādyapāde chāndasam \|\|80\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

**\...**

**\|\| 4.29.81 \|\|**

**prācīnabarhī rājarṣiḥ prajā-sargābhirakṣaṇe \|**

**ādiśya putrān agamat tapase kapilāśramam \|\|**

**śrīdhara-svāmī (bhāvārtha-dīpikā) :** putrān ādiśyeti putrāṇām ādeśaṁ
mantriṇām agre kathayitvā \| (kapilāśramaṁ gaṅgā-sāgara-saṅgamam)
\|\|81\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prajāsargaś ca
santatyutpādanamabhirakṣaṇaṁ prajāpālanaṁ ceti dvandvaikyam \|
yadvā---prajāyā brāhmaṇādirupāyāḥ sargasya svabhāvasya
śamadamāderabhirakṣaṇe sthāpane tatparipanthinirāseneti śeṣaḥ \|\|81\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** putrān ādiśyeti putrāṇām
ādeśaṁ mantriṇām agre kathayitvā putrāṇāṁ tadā tatrānāgamanāt \|\|81\|\|

**\...**

**\|\| 4.29.82 \|\|**

**tatraikāgra-manā dhīro govinda-caraṇāmbujam \|**

**vimukta-saṅgo'nubhajan bhaktyā tat-sāmyatām agāt \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra kapilāśrame \|
tatsāmyatāṁ tatpārṣadatvam \|\|82\|\|

**śrīnātha-cakravartī (caitanya-mata-mañjuṣā) :** tat-sāmyatāṁ
pārṣadatvam \|\|82\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tat-sāmyatāṁ tat-sārūpyam
\|\|82\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sāmyatāṁ sāmyaṁ sārūpyam
\|\|82\|\|

**\...**

**\|\| 4.29.83 \|\|**

**etad adhyātma-pārokṣyaṁ gītaṁ devarṣiṇānagha \|**

**yaḥ śrāvayed yaḥ śṛṇuyāt sa liṅgena vimucyate \|\|**

**vaṁśīdharaḥ (bhāvārtha-dīpikā-prakāśaḥ) :** etat upākhyānam \|
adhyātmasya jīvasya \| pārokṣyaṁ parokṣatayā varṇanaṁ
puraṁjanarāja-rūpatayā kathanam \| anagheti tava tvavidyālakṣaṇo\'gho
nāstyapyanyeṣāṁ tannivartakastvam ity āha---liṅgena \| liṅgayati
prakāśayati saṁsāram iti liṅgamajñānaṁ tena tyajyate jīvanmukto
bhavatīti bhāvaḥ \|\|83\|\|

---------------------------------------------------------------------------------------------------------------------

*na katamenāpi vyākhyātam.*

**\...**

**\|\| 4.29.84 \|\|**

**etan mukunda-yaśasā bhuvanaṁ punānaṁ**

**devarṣi-varya-mukha-niḥsṛtam ātma-śaucam \|**

**yaḥ kīrtyamānam adhigacchati pārameṣṭhyaṁ**

**nāsmin bhave bhramati mukta-samasta-bandhaḥ \|\|**

**śrīdhara-svāmī (bhāvārtha-dīpikā) :** ātma-śaucaṁ manaḥ-śodhakam \|
pārameṣṭhyaṁ sarvotkṛṣṭa-phala-dam \|\|84\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mukundayaśasā karmādibhyo
bhaktyutkarṣavarṇanena tasminmahanmukharitā madhubhiccaritram ity-ādinā
vyaṁjitena vā \| pārameṣṭhyaṁ parameṣṭhikarma parameṣṭhināpyetannityaṁ
kīrtyata ity arthaḥ \| yadvā---parameṣṭhinaḥ sarvotkṛṣṭalokavāsino
harerjñaptau sādhanaṁ pārameṣṭhyamadhigacchati guroḥ sakāśājjānāti
yasmiñjanmani jānāti asminn ity arthaḥ \| tathā ca saṁsārabhrama evānena
nivāryate na bandha iti mandāśaṅkāṁ vārayati mukteti \| asminprasiddhe
saṁsāre vā \|\|84\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mukunda-yaśasā \| tasmin
mahan-mukharitā ity ādinā lakṣaṇena tad-yaśo-mahimnā \|\|84\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** etad upākhyānaṁ
mukunda-yaśasā karmādibhyo bhakty-utkarṣa-rūpeṇa, tasmin mahan-mukharitā
madhubhic-caritrety-ādinā vyañjitena vā \| pārameṣṭhyaṁ parameṣṭhinaḥ
karma, parameṣṭhināpy etan nityaṁ kīrtyata ity arthaḥ \| tat-kṛtaṁ vā
\|\|84\|\|

**\...**

**\|\| 4.29.85 \|\|**

**adhyātma-pārokṣyam idaṁ mayādhigatam adbhutam \|**

**evaṁ striyāśramaḥ puṁsaś chinno'mutra ca sam \|\|**

**śrīdhara-svāmī (bhāvārtha-dīpikā) :** strī buddhis tat
sahitasyāśramo'haṅkāraś chinno bhavati \| amutra karma-phala-bhogaḥ
katham iti saṁśayaś chinnaḥ \|\|85\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etacca śiṣṭaśiromaṇinā
maitreyeṇāpyadhigatatvādanyairavaśyamadhigantavyam iti bhāvanāha mayā
maitreyeṇa \| gahanādadbhutamidaṁ nāradena prācīnabarhiṣa
upadiṣṭamadhyātmapārokṣyamadhikād gurumukhādadhītam eva
tubhyamupadiṣṭamatastvayāpyatiśradvayādhītyābhyasanīyam iti śeṣaḥ \| kiṁ
ca asya phalamapyadbhutam evetyāha---evam iti \| evamuktarītyā puṁsaḥ
striyā buddhyā saha vartamānasya ya āsamantācchamayati tāpayati
svasaṁbandhinamityāśramohaṅkāraḥ \|

> ahaṅkāro bhavetpuṁso nikhilānarthakāraṇam \|
>
> buddhisaṅgādīśasaṅgisaṅgātsa ca nivartate \|\|

ity-ādipurāṇokteḥ \| pakṣe gārhasthyalakṣaṇaḥ \| kiñcādhigantuḥ puṁsaḥ
pāralaukikasaṁśayo\'py anena nivartata iti bhāvaḥ \|\|85\|\|

iti śrīmad-bhāgavata-bhāvārtha-dīpikā-prakāśe caturtha-skandhe
ekonatriṁśo\'dhyāyaḥ \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** striyāśraya iti chāndasa ity
aṅ-ādeśaḥ \|\|85\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** strī-buddhis
tat-sahitasyāśrayo'haṅkāraḥ \| pakṣe gārhasthya-lakṣaṇaḥ, amutra
karma-phala-bhogaḥ katham iti saṁśayaś ca chinnaḥ \|\|85\|\|

iti sārārtha-darśinyāṁ harṣiṇyāṁ bhakta-cetasām \|

caturthe ekonatriṁśo'dhyāyaḥ saṅgataḥ saṅgataḥ satām \|\|\*\|\|

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁ vaiyāsikyāṁ caturtha-skandhe

prācīnabarhir-nārada-saṁvādo nāma

ūnatriṁśo'dhyāyaḥ \|

\|\| 4.29 \|\|

**\...**

**(4.30)**

## 
**atha triṁśo'dhyāyaḥ**

<details><summary>विषयः</summary>

daśa-pracetasāṁ bhagavad-darśanaṁ vara-prāptiś ca, tebhyo māriṣā-garbhād dakṣotpattiś ca \|
</details>

**\|\| 4.30.1 \|\|**

**vidura uvāca---**

**ye tvayābhihitā brahman sutāḥ prācīnabarhiṣaḥ \|**

**te rudra-gītena hariṁ siddhim āpuḥ pratoṣya kām \|\|**

**śrīdhara-svāmī (bhāvārtha-dīpikā) :**

prasaṅgāt pañcabhiḥ proktaṁ vṛttaṁ prācīnabarhiṣaḥ \|

varṇyate ca punar dvābhyāṁ prastutaṁ tat pracetasām \|\|

tatra triṁśe tapas tuṣṭādīśāl labdha-varās tataḥ \|

āgatya vārkṣīm udvāhya rājyaṁ cakrur itīryate \|\|

hariṁ pratoṣya kāṁ sidhim āpuḥ \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prasaṅgāt
pracetaḥkathāprasaṅgāt \| prastutaṁ prakṛtaṁ tadvṛttam \| tatra
dvayormadhye \| tataḥ tapaḥ sthalāt \| vārkṣīṁ vṛkṣaiḥ pālitāṁ kaṇḍutaḥ
pramlocodbhavām \| udvāhya pariṇīya \| rudragītena
śivopadiṣṭayogādeśākhyastavena \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

triṁśe pracetaso labdha-varāḥ stutyā harer jalāt \|

gatvā dagdhvā tarūn vārkṣīṁ labdhvā rājyaṁ mudā vyadhuḥ \|\|

pracetasāṁ kathā-madhye eva tat-pituḥ prācīnabarhiṣo nāradopadeśād
uddhāram ākarṇya punas teṣām evāvaśiṣṭāṁ kathāṁ śuśrūyate---ye iti \|
hariṁ pratoṣya kāṁ siddhim āpuḥ \|\|1\|\|

**\...**

**\|\| 4.30.2 \|\|**

**kiṁ bārhaspatyeha paratra vātha**

**kaivalya-nātha-priya-pārśva-vartinaḥ \|**

**āsādya devaṁ giriśaṁ yadṛcchayā**

**prāpuḥ paraṁ nūnam atha pracetasaḥ \|\|**

**śrīdhara-svāmī (bhāvārtha-dīpikā) :** he bārhaspatya ! kasyāñcid
vidyāyāṁ bṛhaspater maitreyaḥ śiṣya iti jñātavyam \| te yadṛcchayā
giriśaṁ prāpya tasyaiva kaivalya-nātha-priyasya giriśasya
pārśva-vartinas tad-anugṛhītāḥ santo nūnaṁ paraṁ mokṣaṁ prāpur eva \|
tataḥ pūrvaṁ tv ihāthavā paratra kiṁ prāpuḥ ? \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kaivalyanātho viṣṇuḥ varaṁ
vṛṇīṣva bhadraṁ te ṛte kaivalyamadya naḥ\| iti kaivalyanātho
bhagavānviṣṇure va na saṁśayaḥ iti mucukundaṁ sarvadevoktaḥ \| sa priyo
yasya śivasya ahaṁ ca bhagavatpriyaḥ iti citraketūpākhyāne satīṁ prati
sākṣācchrīrudrokteḥ \| tato mokṣāt \| giriśaṁ jñānadātṛṣu mukhyaṁ giriṇā
brahmaṇā śaṁ sukhaṁ yasya sa giriśaḥ taṁ brahmagirirityācakṣate iti
śruteḥ \| yadvā---girimajñānaparvataṁ śyati nāśayatīti giriśaḥ \| girau
kailāse śete tiṣṭhatīti vā giriśaḥ \| etena
brahmaniṣṭhaikāntavāsitvādikā gurudharmā apyatra darśitāḥ \|
bārhaspatyeti \| bṛhaspativattavāpi traikālikajñānavattvena
sarvajñatvātsarvakathanasāmarthyamastīti bhāvaḥ \| pracetasa iti \|
prakṛṣṭacetastvātte tu mokṣādhikāriṇa eveti \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** he bārhaspatya !
kasyāñcid vidyāyām uddhava-maitreyau bṛhaspateḥ śiṣyāv iti prasiddheḥ \|
pracetasa iha-loke paratra ca kiṁ paraṁ śreṣṭhaṁ vastu prāpuḥ, kiṁ kṛtvā
yadṛcchayaiva giriśaṁ devam āsādya, kīdṛśāḥ kaivalya-nāthasya priyāḥ
pārśva-vartinaś ca \|\|2\|\|

**\...**

**\|\| 4.30.3 \|\|**

**maitreya uvāca---**

**pracetaso'ntar udadhau pitur ādeśa-kāriṇaḥ \|**

**apa-yajñena tapasā purañjanam atoṣayan \|\|**

**madhvācāryaḥ (bhāgavata-tātparyam) :**

> pureṣu tv añjanāj jīvaḥ purañjana itīritaḥ \|
>
> purāṇāṁ jananād viṣṇur vyañjakatvaṁ dvayor api \|\| iti
> tantra-bhāgavate \|\|3\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** rudra-gīta-japa-rūpeṇa yajñena
tapasā ca \| purañjanaṁ harim \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** puraṁ sarvasamūhaṁ
janayatīti puraṁjanaḥ \| yadvā---pipartīti puraḥ janayatīti janaḥ
puraścāsau janaśceti puraṁjanaḥ \| ārṣo mum \|
sarvotpattisthitikartāramīśvaram ity arthaḥ \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** rudra-gīta-rūpeṇa
japa-yajñena purañjanaṁ harim \|\|3\|\|

**\...**

**\|\| 4.30.4 \|\|**

**daśa-varṣa-sahasrānte puruṣas tu sanātanaḥ \|**

**teṣām āvirabhūt kṛcchraṁ śāntena śamayan rucā \|\|**

**śrīdhara-svāmī (bhāvārtha-dīpikā) :** teṣāṁ kṛcchraṁ tapaḥ-kleśaṁ rucā
kāntyā śamayan śāntena śuddha-sattvena vapuṣā āvirbhūtaḥ \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śāntena śāntayā rucā
\|\|4\|\|

**\...**

**\|\| 4.30.5 \|\|**

**suparṇa-skandham ārūḍho meru-śṛṅgam ivāmbudaḥ \|**

**pīta-vāsā maṇi-grīvaḥ kurvan vitimirā diśaḥ \|\|**

**śrīdhara-svāmī (bhāvārtha-dīpikā) :** suparṇa-skandham ārūḍha
ity-ādīnāṁ barhiṣmataḥ sutānāheti tṛtīyenānvayaḥ \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** teṣāṁ pracetasām
\|\|4-5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** suparṇeti trikam \| kāśiṣṇunā
bhrājamānena kanaka-varṇenālaukikatvāt, na tu kanaka-mayenety arthaḥ \|
tena vibhūṣaṇena kuṇḍalādinā pūrvaṁ
śrī-rudropadiṣṭa-parama-vyomākhya-mahā-vaikuṇṭhādhipa-caturbhujatvena
dhyātasyāpi śrī-bhagavato'ṣṭa-bhujatvena
āvirbhāvasyābhiprāyo'yama-nādhunā bhavad-atyanta-miṣṭa-dānārtham aham
āvirbhūtaḥ, kintu āpāta-sāntvanādy-artham eveti \|\|5\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 4.30.6 \|\|**

**kāśiṣṇunā kanaka-varṇa-vibhūṣaṇena**

**bhrājat-kapola-vadano vilasat-kirīṭaḥ \|**

**aṣṭāyudhair anucarair munibhiḥ surendrair**

**āsevito garuḍa-kinnara-gīta-kīrtiḥ \|\|**

**śrīdhara-svāmī (bhāvārtha-dīpikā) :** kanaka-mayena varṇavatā
vibhūṣaṇena bhrājamānaṁ kapolaṁ vadanaṁ ca yasya \| aṣṭabhir āyudhaiḥ \|
garuḍa eva kinnaras tena pakṣa-svanair gītā kīrtir yasya \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kāśṛ-dīptau iti
iṣṇupratyayaḥ \| varṇavatā śobhanavarṇena \|
sandarbhastu---kanakavarṇenetyalaukikatvānna tu kanakamayatvenety arthaḥ
\| vibhūṣaṇena kuṇḍalādinā \| bhrājad iti śatrantatvamārṣam \| kinnaro
gāyako devayonibhedaḥ \| varṇāni rūpabhedāstāni saṁnyasminn iti varṇaṁ
matvarthīyoc bahuvarṇayutam \| bhūmārthe\'pi matubādayaḥ santi \|
suvarṇasya varṇāni bahūni santi tāni ca ratnaparīkṣāgranthato\'vaseyāni
\| lokavyavahāro\'pi dvādaśavarṇamidamekādaśavarṇamidaṁ svarṇam iti
dṛśyate, tathā ca kanakaṁ ca tadvarṇaṁ ca iti kanakavarṇaṁ tasya
vibhūṣaṇeneti

vā jñeyam \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kanaka-mayena varṇavatā
nānā-ratna-jaṭitatvena nānā-varṇavatā vibhūṣaṇena kuṇḍalādinā,
bhuja-maṇḍala-madhye lakṣmīḥ śobhā yasyās tayā \| spardhantī spardhamānā
śrī-lakṣmīr yayā tayā \| ādyaḥ puruṣaḥ \| parjanya-nāda iva kṛtaṁ nādo
yasyās tayā vācā āha \| sa-kṛpāvalokaḥ \|\|5\|\|

**\...**

**\|\| 4.30.7 \|\|**

**pīnāyatāṣṭa-bhuja-maṇḍala-madhya-lakṣmyā**

**spardhac-chriyā parivṛto vana-mālayādyaḥ \|**

**barhiṣmataḥ puruṣa āha sutān prapannān**

**parjanya-nāda-rutayā saghṛṇāvalokaḥ \|\|**

**śrīdhara-svāmī (bhāvārtha-dīpikā) :** pīnāś ca te āyatā aṣṭau bhujās
teṣāṁ maṇḍalaṁ samūhas tan madhye sthitayā lakṣmyā spardhamānā śrīḥ
śobhā yasyās tayā vanamālayā parivṛta ādyaḥ puruṣa āha \| parjanyasya
nāda iva rutaṁ nādo yasyās tayā vācā \| sa-ghṛṇo'valoko yasya \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sparddhad iti
prayogastvaśvavadācaratītyaśvannity-ādivadaupacārika eva \| na hi
harervakṣasi nityasthitayorlakṣmīvanamālayorautsargikī spardhā
saṁjāghaṭīti \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :***pūrva-śloko draṣṭavyaḥ.*

**\...**

**\|\| 4.30.8 \|\|**

**śrī-bhagavān uvāca---**

**varaṁ vṛṇīdhvaṁ bhadraṁ vo yūyaṁ me nṛpa-nandanāḥ \|**

**sauhārdenāpṛthag-dharmās tuṣṭo'haṁ sauhṛdena vaḥ \|\|**

**śrīdhara-svāmī (bhāvārtha-dīpikā) :** yūyaṁ me matto vṛṇīdhvam \|
sauhārdena hetunā'pṛthag dharmo yeṣāṁ teṣāṁ saṁbodhanam \| vaḥ
parasparaṁ sauhṛdena tuṣṭo'ham \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vo yuṣmākaṁ sauhṛdena
vaiśiṣṭyaṁ prāptena suhṛttvena yathā tuṣṭo na tathā madupāsanayāpīti
bhāvaḥ \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.30.9 \|\|**

**yo'nusmarati sandhyāyāṁ yuṣmān anudinaṁ naraḥ \|**

**tasya bhrātṛṣv ātma-sāmyaṁ tathā bhūteṣu sauhṛdam \|\|**

**śrīdhara-svāmī (bhāvārtha-dīpikā) :** bhūteṣu sauhṛdaṁ ca bhaviṣyati
\|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sandhyāyāṁ prātarādau
ātmasāmyamātmanīva paramasnehaḥ sauhṛdaṁ prītiḥ \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.30.10 \|\|**

**ye tu māṁ rudra-gītena sāyaṁ prātaḥ samāhitāḥ \|**

**stuvanty ahaṁ kāma-varān dāsye prajñāṁ ca śobhanām \|\|**

**śrīdhara-svāmī (bhāvārtha-dīpikā) :** tebhyo dāsye, kiṁ punar
yuṣmabhyam iti śeṣaḥ \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śobhanāmaihikayaśo\'mutra
sukhadām \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tebhyo dāsye, kiṁ punar
yuṣmabhyam iti bhāvaḥ \|\|10\|\|

**\...**

**\|\| 4.30.11 \|\|**

**yad yūyaṁ pitur ādeśam agrahīṣṭa mudānvitāḥ \|**

**atho va uśatī kīrtir lokān anu bhaviṣyati \|\|**

**śrīdhara-svāmī (bhāvārtha-dīpikā) : agrahīṣṭa** gṛhītavantaḥ \|
**atho** iti hetoḥ \| **lokān anu** lokeṣu **bhaviṣyati** \| yad vā,
lokān anu bhaviṣyati drakṣyati vyāpsyatīty arthaḥ \|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : lokān anv** atra
saptamy-arthe\'vyayībhāva-kalpane\'un pūrva-bhavataḥ sakarmakatvena
prasiddhasyākarmakatva-kalpane gauravaṁ matvāha---yad veti \| *ity
artha* iti \| dhātūnām upasargāṇāṁ cānekārthatvād anu pūrvo bhavatir
vyāpty-arthako'pīti bhāvaḥ \| etena vipula-kīrti-kāmair narair
gurv-ādeśo\'vaśyam anuṣṭheya iti dhvanitam \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** lokān anu lakṣmī-kṛtya
\|\|11\|\|

**\...**

**\|\| 4.30.12 \|\|**

**bhavitā viśrutaḥ putro'navamo brahmaṇo guṇaiḥ \|**

**ya etām ātma-vīryeṇa tri-lokīṁ pūrayiṣyati \|\|**

**śrīdhara-svāmī (bhāvārtha-dīpikā) :** ātmano vīryeṇa santānena
\|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** guṇairbrahmaṇo\'nyūnaḥ
samaḥ \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** guṇair brahmaṇaḥ sakāśād
anavamaḥ anyūnaḥ \|\|12\|\|

**\...**

**\|\| 4.30.13 \|\|**

**kaṇḍoḥ pramlocayā labdhā kanyā kamala-locanā \|**

**tāṁ cāpaviddhāṁ jagṛhur bhūruhā nṛpa-nandanāḥ \|\|**

**śrīdhara-svāmī (bhāvārtha-dīpikā) :** putrārtham ādau bhāryāṁ
sampādayati bhagavān kaṇḍor iti tribhiḥ \| tapo-nāśārtham
indra-preṣitayā pramlocayā kaṇḍur nāma ṛṣir bahu-kālaṁ reme \| sā ca
tataḥ svargaṁ gacchantī kaṇḍor jātaṁ garbhaṁ vṛkṣeṣu tyaktvā jagāma tad
etad uktam \| apaviddhāṁ tyaktām \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kasyāṁ bhāryāyāṁ putro
bhavitetyetadartham \| kanyātyāge heturmātṛpitṛmṛtipradayogajanireveti
dhyeyam \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu kasyāṁ bhāryāyāṁ
putro bhavitety ata āha---kaṇḍor iti tribhiḥ \| tapo-nāśārtham
indra-preritayā pramlocayā kaṇḍur nāma ṛṣir bahu-kālaṁ reme \| sā ca
tataḥ svargaṁ gacchantī kaṇḍor jātaṁ garbhaṁ vṛkṣeṣu tyaktvā jagāmety
ata āha---apaviddhāṁ tyaktām \| he nṛpa-nandanāḥ ! \|\|13\|\|

**\...**

**\|\| 4.30.14 \|\|**

**kṣut-kṣāmāyā mukhe rājā somaḥ pīyūṣa-varṣiṇīm \|**

**deśinīṁ rodamānāyā nidadhe sa dayānvitaḥ \|\|**

**śrīdhara-svāmī (bhāvārtha-dīpikā) :** sa prasiddho vanaspatīnāṁ rājā
somo'mṛta-srāviṇīṁ deśinīṁ tarjanīṁ rudatyās tasyā mukhe nidadhe \|
anenāpsaro-garbha-saṁbhave vāmṛtāhāreṇa ca tasyā lāvaṇyaṁ
klama-sveda-daurgandhyādi-rāhityaṁ coktam \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kṣutkṣāmāyāḥ kṣutpīḍitāyāḥ
\| nidadhe sthāpitavān \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** somo vanaspatīnāṁ rājā sa
prasiddhaḥ \|\|14\|\|

**\...**

**\|\| 4.30.15 \|\|**

**prajā-visarga ādiṣṭāḥ pitrā mām anuvartatā \|**

**tatra kanyāṁ varārohāṁ tām udvahata mā ciram \|\|**

**śrīdhara-svāmī (bhāvārtha-dīpikā) :** mām anuvartamānena pitrā
niyuktāḥ santas tatra prajā-visarge nimitte tām udvahata \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pitrā prācīnabarhiṣā \|
niyuktāḥ preritāḥ \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pitrā prācīnabarhiṣā mām
anuvartamānena tatra gatvā \|\|15\|\|

**\...**

**\|\| 4.30.16 \|\|**

**apṛthag-dharma-śīlānāṁ sarveṣāṁ vaḥ sumadhyamā \|**

**apṛthag-dharma-śīleyaṁ bhūyāt patny arpitāśayā \|\|**

**śrīdhara-svāmī (bhāvārtha-dīpikā) :** nanu bahūnāṁ katham ekā bhāryā
syāt ? tatrāha \| apṛthag dharmaḥ śīlaṁ yeṣāṁ teṣāṁ vaḥ patnī bhūyāt \|
arpito bhavatsu āśayo yayā dharma-śīlayor aikyān mad-vākyāc ca na
dṛṣṭādṛṣṭa-virodha iti bhāvaḥ \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** iti bhāva iti \|
madāśīrvāda eva dṛṣṭādṛṣṭadoṣamupaśamayiṣyatīti tātparyam \|
dṛṣṭavirodho loke bahūnāmekabhāryatve vyabhicārakalpanayā nindā
dātavyaikā sutaikasmai bahubhyo na kadācana iti
vihitamaryādābhaṅgenādṛṣṭavirodhopīti dvayodbhavaṁ pāpaṁ yuṣmānna
sprakṣyatīti \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu bahūnāṁ katham ekā
bhāryā syāt ? tatrāha \| apṛthag iti \| bhūyād iti mad-āśīrvāda eva
dṛṣṭādṛṣṭa-doṣam upaśamayiṣyatīti bhāvaḥ \|\|16\|\|

**\...**

**\|\| 4.30.17 \|\|**

**divya-varṣa-sahasrāṇāṁ sahasram ahataujasaḥ \|**

**bhaumān bhokṣyatha bhogān vai divyāṁś cānugrahān mama \|\|**

**madhvācāryaḥ (bhāgavata-tātparyam) :**

> divya-sahasrāṇām iti sahasra-śabdo bahutva-vācī \|
>
> mānuṣyāṇāṁ vatsarāṇāṁ lakṣa-dvādaśakaṁ purā \|
>
> pracetobhir iyaṁ pṛthvī pālitā vyāhatendriyaiḥ \|\| iti brahmāṇḍe
> \|\|17\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** ahataujaso'pratihata-balāḥ
santaḥ \|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** divyavarṣasahasrāṇāṁ
sambandhinaṁ kālamabhivyāpya sahasramanantānbhogānbhokṣyatheti \|
sahasrāṇāmiti---kapiṁjalānālabheta itivat trayāṇām ity arthaḥ \| ata eva
tīrthenoktaṁ---

> mānuṣāṇāṁ vatsarāṇāṁ lakṣadvādaśakaṁ purā \|
>
> pracetobhiriyaṁ bhūmiḥ pālitāvyāhatendriyaiḥ \|\| iti \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** divyānāṁ varṣa-sahasrāṇāṁ
sambandhinaṁ kālam abhivyāpya sahasram anantān bhogān bhokṣyathety
anvayaḥ \| sahasrāṇām iti kapiñjalānālabhetetivat trayāṇām ity arthaḥ
\|\|17\|\|

**\...**

**\|\| 4.30.18 \|\|**

**atha mayy anapāyinyā bhaktyā pakva-guṇāśayāḥ \|**

**upayāsyatha mad-dhāma nirvidya nirayād ataḥ \|\|**

**śrīdhara-svāmī (bhāvārtha-dīpikā) :** pakva-guṇo dagdha-kāmādi-mala
āśayo yeṣām \| ato loka-dvaya-bhogān niraya-prāyān nirvidya mat-sthānaṁ
prāpsyatha \|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** he bhaktyā pakvaguṇāśayāḥ
\| atha bhaumabhogānte \| maddhāma yāsyatheti yojyaṁ, na tu bhaviṣyantyā
bhakttyā pakvaguṇāśayāḥ santa eveti vyākhyeyam \| apakvakaṣāyāṇāṁ
bhagavad-darśanāsambhavāt \| avipakvakaṣāyāṇāṁ durdarśohaṁ kuyoginām iti
nāradaṁ pratyaśarīravāgukteḥ \| ata idaṅkārāspadātpārameṣṭhyādipadād api
nirvidya nirayānnirayatulyānnirgato\'yaḥ śubhāvaho vidhiryatra sa niraya
iti nirukteḥ \| ābrahmabhuvanāllokāḥ punar āvartinorjuna iti
śrīmukhokteḥ pārameṣṭhyādipadebhyo\'pyāvṛttiśravaṇena tatra
śubhāvahavidhitvābhāvānnirayatulyatvam eveti \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** hebhaktyā pakva-guṇāśayāḥ
\| atha bhauma-bhogānte mad-dhāmayāsyathety anvayaḥ \| na tu
bhaviṣyantyā bhaktyā pakva-guṇāśayāḥ santa eveti vyākhyeyam \|
apakva-kaṣāyāṇāṁ bhagavad-darśanāsambhavāt \| tad
uktam---avipakva-kaṣāyāṇāṁ durdarśo'haṁ kuyogināṁ \[bhā.pu. 1.6.29\] iti
\| ataḥ idantāspadatvāt pārameṣṭhyādi-padād api niraya-tulyān nirvidya
\|\|18\|\|

**\...**

**\|\| 4.30.19 \|\|**

**gṛheṣv āviśatāṁ cāpi puṁsāṁ kuśala-karmaṇām \|**

**mad-vārtā-yāta-yāmānāṁ na bandhāya gṛhā matāḥ \|\|**

**śrīdhara-svāmī (bhāvārtha-dīpikā) :** nanu gṛheṣu praviṣṭānām asmākaṁ
tad āsaktyā bandha eva syāt kutas tvad-bhaktir nirvedo vā
tatrāha---gṛheṣv iti \| kuśalaṁ mayy arpitaṁ karma yeṣām \| mad-vārtayā
yāto yāmaḥ kālo yeṣām \|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanu bhaumānbhokṣyatha
ityādyuktyā nirayatulye viṣayabhoge tvad-bhaktipratikūle
kathamasmānnikṣipasīti bhāvenāha---gṛheṣv iti \| āviśatāṁ prāptāveśānām
api kuśalaṁ matparicaraṇam eva karma yeṣāṁ matkathayā yāto yāmaḥ
praharo\'pi yeṣāṁ praharamadhye matkathā yeṣāmavaśyam eva bhavatīty
arthaḥ \| ayamarthaḥ---karmajanyānām eva bhāgānāṁ bandhakatvaṁ
nirayatulyatvaṁ bhaktiprātikūlyañca na tu madanugrahajanyānāmata eva
madanugrahādbhaumānbhokṣyatheti mayoktamato\'nyatrāpi yatra
viṣayabhoge\'pi madbhaktarasaṅkocaḥ pratyuta vṛddhire va dṛśyate cettadā
sa viṣayabhogo madanugrahajanya evānumeyo na bandhakaḥ
pṛthuprahlādadhruvamanvādiṣu tathā darśanāt \| avipakvakaṣāyeṣu tu
bhakteṣu madanugraho bhogāccyāvaka eva draṣṭavyaḥ \| yaduktam
yasyāhamanugṛhṇāmi hariṣye taddhanaṁ śanaiḥ iti \| gṛhāḥ puṁsi ca bhūmni
ity amaraḥ \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu tarhi bhaumyaṁ
bhokṣyatha bhogān ity uktyā niraya-tulye viṣaya-bhoge
tvad-bhakti-pratikūle katham asmān nikṣipasi ? iti tatrāha---gṛheṣu
āviśatāṁ prāptāveśānām api kuśalaṁ mat-paricaraṇam eva karma yeṣām \|
mat-kathayā yāto yāmo praharo'pi yeṣāṁ prahara-madhye mat-kathā yeṣām
avaśyam eva bhavatīty arthaḥ \|

ayam arthaḥ---karma-janyānām eva bhogānāṁ bandhakatvaṁ niraya-tulyatvaṁ
bhakti-prātikūlyaṁ ca, na tu mad-anugraha-janyānāṁ, ata eva
mad-anugrahād bhaumyān bhokṣyateti mayoktam ato'nyatrāpi yatra
viṣaya-bhoge'pi mad-bhakter asaṅkocaḥ pratyuta vṛddhir eva dṛśyate cet
tadā sa viṣaya-bhogo mad-anugraho bhoga-cyāvaka eva draṣṭavyaḥ, yad
uktaṁ---yasyāham anugṛhṇāmi hariṣye tad-dhanaṁ śanaiḥ \[bhā.pu.
10.88.5\] ity-ādi \|\|19\|\|

**\...**

**\|\| 4.30.20 \|\|**

**navyavad dhṛdaye yaj jño brahmaitad brahma-vādibhiḥ \|**

**na muhyanti na śocanti na hṛṣyanti yato gatāḥ \|\|**

**madhvācāryaḥ (bhāgavata-tātparyam) :** yajño brahma-viṣṇv-ākhyaṁ
brahma yathānubhavaṁ na vyavahrīyate \| sūkṣmeṇa manasā vidmo vācā
vaktuṁ na śaknuma iti bhārate \|\|20\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tvad-vārtā-śrotṝṇāṁ gṛhair na
bandha iti kutaḥ ? tatrāha---navyavad iti \| yad yasmāt kathā-śravaṇāt
jñaḥ sarva-jño'ham īśvaro brahma-vādibhiḥ pravaktṛbhir nimitta-bhūtaiḥ
śrotṝṇāṁ hṛt hṛdayaṁ navyavat pratipadaṁ nūtanavat aye prāpnomi \|
brahma-sākṣātkāro bhavatīty arthaḥ \|

nanu tvat-kathā-śravaṇe kathaṁ brahma-sākṣātkāraḥ ? tatrāha \| yo'ham
etad eva brahma \| tatra hetuḥ---yato gatāḥ**,** yaṁ māṁ prāptāḥ santo
moha-śoka-harṣān na prāpnuvanti, ato mat-kathā-śravaṇena navyavan mama
hṛdy āvirbhāvād asyeva brahma-sākṣāt-kāratvād gṛheṣu vasatām api na
bandha ity arthaḥ \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** teṣāṁ bhaktānāṁ kuto
bandhaduḥkhaṁ yatas teṣāṁ hṛdaye\'haṁ sukhaṁ prāptuṁ nityaṁ
vasāmītyabhipretyāha---tvad-vārteti \| ity artha iti \| sarvadā tadā
tacchravaṇādinā tadākāravṛttere va brahmasākṣātkāratvam iti bhāvaḥ \|
atrākṣipati---nanv iti \| ucyate iti śeṣaḥ \| tatra brahmatve \| ato
harṣaśokādy-abhāvāt \| ity artha iti \|
bandhanivartakabrahmajñānavattvānna bandha iti bhāvaḥ \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** teṣāṁ bhaktānāṁ kuto
bandha-duḥkhaṁ yatas teṣāṁ hṛdaye'ham api sukhaṁ prāptuṁ nityaṁ vasāmīty
āha---navyeti \| etan-mahat-svarūpaṁ brahma-vādibhir brahma ucyate iti
śeṣaḥ \| yato yatra brahmaṇi gatā līnā na muhyanti moha-śoka-harṣāya
prāpnuvanti, so'haṁ jño vijño'pi yad yasmāt teṣāṁ kuśala-karmaṇāṁ hṛt
hṛdaya-kamalaṁ nayvavat pratipadaṁ nūtanavat aye prāpnomi jānāmīti
vā---teṣāṁ hṛdaye navyavad ahaṁ bhāmi iti sandarbhaḥ \|\|20\|\|

**\...**

**\|\| 4.30.21 \|\|**

**maitreya uvāca------**

**evaṁ bruvāṇaṁ puruṣārtha-bhājanaṁ**

**janārdanaṁ prāñjalayaḥ pracetasaḥ \|**

**tad-darśana-dhvasta-tamo-rajo-malā**

**girāgṛṇan gadgadayā suhṛttamam \|\|**

**śrīdhara-svāmī (bhāvārtha-dīpikā) :** puruṣārthaṁ bhājayati
prāpayatīti tathā tam \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** puruṣārthānāṁ bhājanaṁ
pātraṁ, dhvasta-tamo-rajaso'pi yad-darśanāt
amalāḥ---adarśana-duḥkha-mālinya-rahitā ity arthaḥ \|\|21\|\|

**\...**

**\|\| 4.30.22 \|\|**

**pracetasa ūcuḥ---**

**namo namaḥ kleśa-vināśanāya**

**nirūpitodāra-guṇāhvayāya \|**

**mano-vaco-vega-puro-javāya**

**sarvākṣa-mārgair agatādhvane namaḥ \|\|**

**śrīdhara-svāmī (bhāvārtha-dīpikā) :** vedaiḥ
sakala-śreyaḥ-sādhanatvena nirūpitā udāra-guṇā āhvayā nāmāni ca yasya \|
mano-vacasor vegād api puro'rato javo vego'sya \| mano-vacasor
agocarāyety arthaḥ \| ata eva sarveṣām akṣāṇāṁ mārgair
agato'nava-gato'dhvā yasya tasmai te namaḥ \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha iti \|
taddhāvato\'nyānatyeti iti śruter iti bhāvaḥ \| ata eva
manovaco\'gocaratvād eva \| yato vāco nivartante ity-ādiśruteḥ
\|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** virūpitā vedair uktā
udārā guṇā āhvayā nāmāni ca yasya tasmai, mano-vacasor vegād api
puro'grato javo vego yasya tasmai \|\|22\|\|

**\...**

**\|\| 4.30.23 \|\|**

**śuddhāya śāntāya namaḥ sva-niṣṭhayā**

**manasy apārthaṁ vilasad-dvayāya \|**

**namo jagat-sthāna-layodayeṣu**

**gṛhīta-māyā-guṇa-vigrahāya \|\|**

**madhvācāryaḥ (bhāgavata-tātparyam) :** su aniṣṭha-manasi \|

> anavasthita-buddhīnāṁ dvitīyaṁ dṛśyate hareḥ \|
>
> samyak svaḥ-sthita-buddhīnām idaṁ sarvaṁ harer vaśaḥ \|\| iti \|
>
> nityaṁ gṛhīta-sattvādy-avigrahāś cātra yaḥ sadā \|
>
> jñānānandātmakās te tu vigrahā nirguṇās tathā \|
>
> dau tatra brahma-rudra-sthāv eko vaikuṇṭha-dhāmagaḥ \|\|

iti pravṛtta-saṁhitāyām \|\|23\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** sva-niṣṭhayā svarūpa-sthityā
śuddhāya \| ataḥ śāntāya \| manasi nimitte saty apārthaṁ vyartham eva
vilasad-visphuritaṁ dvayaṁ yasmin \| gṛhītā māyā-guṇair vigrahā
brahmādi-mūrtayo yena \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** manasi apārthaṁ
niṣprayojanaṁ vilasat dedīpyamānam api dvayaṁ dvaitaṁ yasmāt tasmai, yaṁ
prāptānāṁ manasi vividha-bhoga-yuktam api jagan-niṣprayojanam eva syād
ity arthaḥ \| gṛhītā māyā-guṇamayā brahmendra-rudra-rūpā vigrahā yena
tasmai \|\|23\|\|

**\...**

**\|\| 4.30.24 \|\|**

**namo viśuddha-sattvāya haraye hari-medhase \|**

**vāsudevāya kṛṣṇāya prabhave sarva-sātvatām \|\|**

**madhvācāryaḥ (bhāgavata-tātparyam) :** haraṇāt jñāna-rūpatvāt
hari-medhā vibhoḥ smṛta iti ca \| hetuātma-rūpināṁānand
sarva-guṇātmatvāt sattva ity abhidhīyate iti ṣāḍguṇye \|\|24\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** svatas tu viśuddha-sattva-rūpāya
\| saṁsāraṁ harati medhā jñānaṁ yasya tasmai \|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ataḥ śuddhatvāt \| dvayaṁ
dvaita-rūpaṁ vilasaddedīpyamānam api dvaitaṁ yasmāttasmai yaṁ prāptānāṁ
manasi vividhabhogayuktam api jaganniṣprayojanam eva syād ity arthaḥ
\|\|23-24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.30.26 \|\|**

**namaḥ kamala-nābhāya namaḥ kamala-māline \|**

**namaḥ kamala-pādāya namas te kamalekṣaṇa \|\|**

**vaṁśīdharaḥ (bhāvārtha-dīpikā-prakāśaḥ) :** kamalekṣaṇeti
kṛpālutāmāhuḥ \|\|25-26\|\|

---------------------------------------------------------------------------------------------------------------------

*na katamena vyākhyātam.*

**\...**

**\|\| 4.30.27 \|\|**

**namaḥ kamala-kiñjalka- piśaṅgāmala-vāsase \|**

**sarva-bhūta-nivāsāya namo'yuṅkṣmahi sākṣiṇe \|\|**

**śrīdhara-svāmī (bhāvārtha-dīpikā) :** ayuṅkṣmahi kṛtavanto vayam
\|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha iti \|
tvad-darśanātpūrṇakāmaḥ satyakāmo bhavetpumān ity ukteḥ \| kṛtārthā
vayam iti bhāvaḥ \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** namo'yuṅkṣmahi kṛtavantaḥ
\|\|27\|\|

**\...**

**\|\| 4.30.28 \|\|**

**rūpaṁ bhagavatā tv etad aśeṣa-kleśa-saṅkṣayam \|**

**āviṣkṛtaṁ naḥ kliṣṭānāṁ kim anyad anukampitam \|\|**

**śrīdhara-svāmī (bhāvārtha-dīpikā) :** yad uktaṁ varaṁ vṛṇīdhvam iti
tan manasi nidhāyāhuḥ---rūpam iti \| samastānāṁ kleśānāṁ saṅkṣayo yasmāt
\| naḥ āviṣkṛtaṁ prakaṭitam \| ato'yat kim anukampitam anukampā \| iyam
evāsmākaṁ paramānukampety arthaḥ \|\|28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** paramānukampātve
hetumāśaṅkya samādhatte---kuta iti \| abhadrarandhaneti \|
pāpanivṛttistu tvad-darśanād eva jātā tadartham api nāsmābhistvaṁ
prārthya iti bhāvaḥ \| tvapratyayasya vivakṣitatve tu
brāhmaṇatvavadanyatrāpi tattulyatvāpatteḥ tadvāraṇāya
svāmicaraṇairvyākhyātametāvadeveti \| iyatpramāṇakam eva nātodhikam ity
arthaḥ \| iti bhāva iti \| tvayā tu paramakṛpālunā paramaprabhutvam eva
sphuṭitamityāśayaḥ \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.30.29 \|\|**

**etāvat tvaṁ hi vibhubhir bhāvyaṁ dīneṣu vatsalaiḥ \|**

**yad anusmaryate kāle sva-buddhyābhadra-randhana \|\|**

**śrīdhara-svāmī (bhāvārtha-dīpikā) :** kutaḥ ? ity ata āha \| he
abhadra-randhana amaṅgala-nāśana ! tva-pratyayo'tra na vivakṣitaḥ \|
etāvad eva dīneṣu vatsalaiḥ prabhubhir bhāvyaṁ kāryam \| kiṁ tat ? tad
āha---yad iti \| asmādīyā eta iti buddhyā ucite kāle'nusmaryata iti yat
\| tvayā tu rūpam api karśitam iti bhāvaḥ \|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yena
tvatkartṛkānusmaraṇena \| smṛtānāṁ svīyatvena cintitānām \|
anyadāha---kiṁ ceti \| kṣullakānāṁ sakāmatvena tucchānām \| ity artha
iti \| nahi paramasarvajñasya tava kiñcidapyajñātamastīti bhāvaḥ \|
kṣullakastriṣu nīcelpe iti medinī \| yadvāntontaḥkaraṇasya hitaṁ
śuddhiryasmātsa tathā \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** etāvatvam etāvad eva
vibhubhiḥ prabhubhis tatra bhavadbhiḥ yat-kāle svīya-sevā-kāle
dāsa-saubhāgyā smaryate, he abhadra-hantaḥ \|\|29\|\|

**\...**

**\|\| 4.30.29 \|\|**

**yenopaśāntir bhūtānāṁ kṣullakānām apīhatām \|**

**antarhito'ntar-hṛdaye kasmān no veda nāśiṣaḥ \|\|**

**śrīdhara-svāmī (bhāvārtha-dīpikā) :** yenānusmaraṇena smṛtānāṁ teṣām
upaśāntiḥ sukhaṁ bhavati \| kiṁ ca kṣullakānām api bhūtānām
antar-hṛdaye'ntarhito'ntaryāmitvena sthito bhavānīhatām icchatāṁ
tvad-upāsakānāṁ no'smākam āśiṣaḥ kasmād dhetor na veda \| jānāty evety
arthaḥ \|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yena
tvatkartṛkānusmaraṇena \| smṛtānāṁ svīyatvena cintitānām \|
anyadāha---kiṁ ceti \| kṣullakānāṁ sakāmatvena tucchānām \| ity artha
iti \| nahi paramasarvajñasya tava kiñcidapyajñātamastīti bhāvaḥ \|
kṣullakastriṣu nīcelpe iti medinī \| yadvāntontaḥkaraṇasya hitaṁ
śuddhiryasmātsa tathā \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yena
tvat-kartṛkānusmaraṇenaiva teṣām upaśāntiḥ sukhaṁ kṣullakānām kṣudrāṇām
api īhatāṁ sakāmānām api no'smākam antar-hṛdaya-madhye vartamānaḥ sann
asmākam āśiṣaḥ kāmān kasmān na veda \| kīdṛśaḥ ? ataḥ antaḥ-karaṇānāṁ
hitaṁ śuddhir yasmāt saḥ \|\|29\|\|

**\...**

**\|\| 4.30.30 \|\|**

**asāv eva varo'smākam īpsito jagataḥ pate \|**

**prasanno bhagavān yeṣām apavargaḥ gurur gatiḥ \|\|**

**śrīdhara-svāmī (bhāvārtha-dīpikā) :** tathāpi vaktavyaṁ cet, tarhi
yeṣām asmākaṁ bhagavān prasanno'sāv eva varaḥ \| bhagavat-prasāda
evāsmākam īpsito vara ity arthaḥ \| apavarga-guruḥ
mokṣa-mārga-pradarśakaḥ \| gatiḥ svataś ca puruṣārtha-bhūtaḥ \|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yadyapyahaṁ jānāmi tathāpi
bhavadbhire va vaktavyam iti cet \| ity artha iti \| ata
utkṛṣṭavarasyābhāvād iti bhāvaḥ \| atra hetuḥ---apavargeti \|
apavargānmokṣād api gurustvam eva yadi prāptastadā
mokṣaparyantairvarairalam iti bhāvaḥ \| jagataḥ pate iti \|
sarvapālakasya tavāsmākaṁ pālanaṁ vinaiva prārthanam api kāryam eveti
bhāvaḥ \|\|30-31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** saty api daurātmye vicāratas tv
idam upalabhāmaha ity āhuḥ---asāv iti \| bhavat-prasāda evāsmākam īpsito
vara ity arthaḥ \| apavargato brahma-kaivalyād api gurur mahatī yā gatiḥ
phalaṁ tad-rūpaḥ \| yad vā, apavargasya bhakti-yogasya gurur upadeṣṭā
tad-ucitā gatiś ca \|\|30\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad api vācāpy ucyate ity
āhuḥ---asāv iti \| apavargān mokṣād api gurus tvam eva yadi prāptas tadā
moksā-paryantair varair alam iti bhāvaḥ \|\|30\|\|

**\...**

**\|\| 4.30.31 \|\|**

**varaṁ vṛṇīmahe'thāpi nātha tvat parataḥ parāt \|**

**na hy antas tvad-vibhūtīnāṁ so'nanta iti gīyase \|\|**

**śrīdhara-svāmī (bhāvārtha-dīpikā) :** yady apy evaṁ, tathāpi he nātha
! tvat tvatto varam ekaṁ vṛṇīmahe \| kathaṁ-bhūtāt ? parataḥ kāraṇād api
parāt \| akṣarāt parataḥ paraḥ iti śrūteḥ \| ato yady api tvaṁ dātuṁ
samartho na ca deyānāṁ tvad-vibhūtīnām anto'sti yato'nanta-vibhūtitvād
ananta iti gīyase \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** parataḥ sarva-śreṣṭha-rūpatvād
brahma-tattvād api paras tasmāt \|\|31\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** anyo'pi kaścid eko
varo'smākam īpsito'stīty āhuḥ---varam iti \| he nātha ! yasmāt
tvad-vibhūtīnāṁ deyānām anto nāstīty ataḥ sa varas tvayāvaśya deya eveti
bhāvaḥ \|\|31\|\|

**\...**

**\|\| 4.30.32 \|\|**

**pārijāte'ñjasā labdhe sāraṅgo'nyan na sevate \|**

**tvad-aṅghri-mūlam āsādya sākṣāt kiṁ kiṁ vṛṇīmahi \|\|**

**śrīdhara-svāmī (bhāvārtha-dīpikā) :** tathāpi yathā sāraṅgo bhramaraḥ
pārijāte sukhena labdhe sati sulabham apy anyad vṛkṣāntaraṁ na sevate
tathā vayam api sākṣāt tvad-aṅghri-mūlaṁ prāpya kiṁ kiṁ vṛṇīmahi \| na
kiñcid ity arthaḥ \| yad vā, kim apy anyat tucchaṁ kim arthaṁ vṛṇīmahi
\| yad vā, yadi vṛṇīmahi tarhi kiṁ kiṁ vṛṇīmahi \| anantatvena
mano-rathānām anavasthānād ity arthaḥ \|\|32\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vriyanto tarhi bahavo varā
yatheṣṭam iti cenmaivaṁ tvaccaraṇāṁbujam evāsmākaṁ varaṇīyaṁ
tanmādhuryāsvādaprāptyartham eva kaścideko varo\'bhīṣṭo\'sti taṁ vinā
bahūnanyānvarānna vṛṇīma ityāhuḥ pārīti tribhiḥ \| yadyapi tvaṁ
bahuvaradosi tathāpīti \| nanu pārijātād eva
bahūnabhilaṣitārthānprakāmaṁ gṛhṇātu tatrāha---sāraṅga iti \| sāraṅgasya
makarandamātragrāhitvādvastvantareṣu vāṁchaiva nodeti yathā tathaiva
tvad-aṅghrimūlaṁ prāpya kiṁ kim iti \| ity artha iti \| kiṁ tu
tvaccaraṇamakarandaṁ vinā na kiṁcid iti bhāvaḥ \| tathāpi
vyavahārasiddhyarthaṁ kiñcidanyadapi varaṇīyam eveti cedāha---yadveti \|
ekakiṁśabdasya tuccham ity arthaḥ \| dvitīyasya tādarthyam iti \| kiṁ ca
naikena vareṇa sāṁsārikavyavahāraḥ setsyatīti cet tarhi bahavo varaṇīyās
tatra punar āha---yadveti \| ity artha iti \| varaṇīyānavasthānādekā
tvaccaraṇāṁbujasevaiva suṣṭhu varaṇīyā bhātīti bhāvaḥ \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vriyantāṁ tarhi yatheṣṭam
aneke eva varā iti cen maivaṁ tvac-caraṇāmbujam evāsmākaṁ varaṇīyaṁ
tan-mādhuryāsvāda-prāpty-artham eva kaścid eko varo'bhīṣṭo'sti taṁ vinā
bahūn anyān varān na vṛṇīma ity āhuḥ---pārīti tribhiḥ \| sāraṅgo
bhramaraḥ \| anyad vṛkṣāntaram \|

nanu pārijātāt kalpa-drumād eva prakāmam abhivāñchitān bahūn arthān
gṛhṇātu, tatrāha---sāraṅga iti \| sāraṅgasya makaranda-mātra-grāhitvād
vastv antareṣu vāñchaiva notpadyate yathā tathaiva tvad-aṅghri-mūlaṁ
prāpya kiṁ kiṁ vṛṇīmahi \| api ca tvac-caraṇa-makarandaṁ vinā na kim
apīty arthaḥ \|\|32\|\|

**\...**

**\|\| 4.30.33 \|\|**

**yāvat te māyayā spṛṣṭā bhramāma iha karmabhiḥ \|**

**tāvad bhavat-prasaṅgānāṁ saṅgaḥ syān no bhave bhave \|\|**

**śrīdhara-svāmī (bhāvārtha-dīpikā) :** ata etāvad eva prārthayāma ity
āhuḥ---yāvad iti \| **spṛṣṭā** vyāptāḥ \| **bhavati** **prakṛṣṭaḥ
saṅgo** yeṣāṁ, teṣāṁ **saṅgo**'smākaṁ **syāt** \|\|33\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ata eva
manorathānavasthānād eva \| teṣāṁ bhavadbhaktānām ayam
evāsmākamīpsitatamo vara iti bhāvaḥ \|\|33\|\|

---------------------------------------------------------------------------------------------------------------------

**sanātana-gosvāmī :** \[hari-bhakti-vilāsaḥ 10.292\] **spṛṣṭā** vyāptāḥ
\| santo vayaṁ **karmabhir yāvad iha** [paramparā]{.mark}-madhye
**bhramāmaḥ**, **tāvad** **bhavati** **pra**kṛṣṭaḥ **saṅgo** yeṣāṁ,
teṣāṁ **saṅgo**'smākaṁ **janmani janmani** **syāt** \| yāvad bhramāmas
tāvad iti śrī-vaikuṇṭha-loka-prāptau svata eva bhagavad-bhaktānāṁ
saṅga-siddheḥ \| yad vā, yāvat karmabhir bhramāmo māyayā aspṛṣṭā muktā
vā bhavāmaḥ \| evaṁ bhave saṁsāre abhave ca mokṣe saṅgaḥ syāt \| anyat
samānam \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** īpsitas tvam asmākam
eko'yam eva vara ity āhuḥ---yāvat te iti \| **bhavat-prasaṅgānāṁ**
bhakta-janānām \|\|33\|\|

**\...**

**\|\| 4.30.34 \|\|**

**tulayāma lavenāpi na svargaṁ nāpunar-bhavam \|**

**bhagavat-saṅgi-saṅgasya martyānāṁ kim utāśiṣaḥ \|\|**

**śrīdhara-svāmī (bhāvārtha-dīpikā) :** nanu rājya-bhogān svargāpavargau
ca vihāya kim idaṁ prārthyate ? tatrāhuḥ--- tulayāmeti \|
**bhagavat-saṅgināṁ saṅgasya lavenāpi** \|\|34\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atrākṣipati---nanv iti \|
atra cakravartī---nanu māyayā spṛṣṭā ity uktyā māyājayārthaṁ sādhusaṅgaṁ
prārthayadhve cenmokṣārtham eva sākṣātkinna gṛhṇītetyata āhustulayāmeti
\| yāvanto varaṇīyā varāste sarve svargamokṣāntaḥpātina evānubhūtāḥ,
sādhusaṅgasya tu svargamokṣābhyāṁ paraḥ sahasrādhikyamavagamyate \|
yataḥ sādhusaṅge sati tvad-rūpaguṇakathāmādhuryāsvādo bhavet \| sa ca
svargasukhāt tvadīya-nirviśeṣabrahmasukhād api koṭikoṭiguṇādhiko---

> nāhaṁ vasāmi vaikuṇṭhe yogināṁ hṛdaye na ca \|
>
> madbhaktā yatra gāyanti tatra tiṣṭhāmi nārada \|\|

iti tvad-uktyā sarvasukhadātustavāpi paramasukhaprada ityata ekaḥ
sādhusaṅga eva vriyate iti \| kiṁ ca---

> athānaghāṅghrestava kīrtitīrthayorantarbahiḥsnānavidhūtapāpmanām \|
> bhūteṣvanukrośasusattvaśīlināṁ syātsaṅgamo\'nugraha eṣa nastava \|\|

iti vacanātparamotkṛṣṭamahādevenāpi prārthyatvātsādhusaṅga eva
sarvato\'dhikavara iti bhāvaḥ \|\|34\|\|

---------------------------------------------------------------------------------------------------------------------

**sanātana-gosvāmī :** \[hari-bhakti-vilāsaḥ 10.284\]
**bhagavat-saṅgino** bhagavad-bhaktāḥ \| teṣāṁ **saṅgasya** yo
**lavaḥ**, atyalpaḥ kālaḥ, tenāpi **svargaṁ na tulayāma**, samaṁ na
paśyāma, **martyānāṁ** tucchā **āśiṣo** rājyādyā na tulayāmeti, kim uta
vaktavyam \| evaṁ phala-rūpāt svargāt apavargād apy adhikatvena
sat-saṅgasya parama-phalatvaṁ siddham \|\|34\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 31**: tad-bahirmukhatā-prāpty-āśaṅkayā
tat-parihāra-kāraṇaṁ prārthayante---yāvad iti \| naitāvattvaṁ
tat-saṅgasya kintv apāra-mahimatvam evety āhuḥ---**tulayāma** **lavena**
iti \| ato yāvad ity-ādikaṁ premṇaiva
bhagavac-caraṇa-sāmīpya-prāpty-āśayoktaṁ na
sāmīpyād-mukti-sampattyāśayeti jñeyam \|\|33-34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** naitāvattvaṁ, kintv
apāra-mahimatvam evety āhuḥ---tulayāmeti \| yad vā, na caivam asya
gauṇatvam āśaṅkyaṁ, yatas tulayāmeti \| **svargaḥ**
saṁsārika-bhoga-sukham \|\|34\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu māyayā spṛṣṭā ity
uktyā māyā-jayathārthaṁ sādhu-saṅga prārthayadhve cen mokṣam eva sākṣāt
kiṁ na gṛhṇītety ata āhuḥ---tulayāmeti \|

ayam arthaḥ---yāvanto varaṇīyā varās te sarve svarga-mokṣāntaḥ-pātina
evānubhūtāḥ sādhu-saṅgasya tu svarga-mokṣābhyām paraḥ sahasrādhikyam
avagamyate, yataḥ sādhu-saṅge sati tvad-rūpa-guṇa-kathā-mādhuryāsvādo
bhavet, sa ca svarga-sukhāt tvadīya-nirviśeṣa-svarūpa-brahma-sukhād api
koṭi-koṭi-guṇādhiko,

> nāham vasāmi vaikuṇṭhe yogināṁ hṛdaye na ca \|
>
> mad-bhaktā yatra gāyanti tatra tiṣṭhāmi nārada \|\|

ity-ādi tvad-uktyā sarva-sukha-dātus tavāpi parama-sukha-prada ity ata
eka sādhu-saṅga eva vriyate iti \|\|34\|\|

\[atra yathā-ślokaṁ 1,18.13-padyaṁ, 4.24.61-tamaṁ kṣaṇārdhenāpi ity
anurūpārthakaṁ padyaṁ ca draṣṭavyam \|\|\]

**\...**

**\|\| 4.30.35-36 \|\|**

**yatreḍyante kathā mṛṣṭās tṛṣṇāyāḥ praśamo yataḥ \|**

**nirvairaṁ yatra bhūteṣu nodvego yatra kaścana \|\|**

**yatra nārāyaṇaḥ sākṣād bhagavān nyāsināṁ gatiḥ \|**

**saṁstūyate sat-kathāsu mukta-saṅgaiḥ punaḥ punaḥ \|\|**

**śrīdhara-svāmī (bhāvārtha-dīpikā) :** sat-saṅgasya śraiṣṭhyaṁ
prapañcayati---yatreti tribhiḥ \| yatra yeṣu \| yato yābhyaḥ kathābhyaḥ
\| nirvairaṁ vairābhāvaḥ \| udvego bhayam \|\|35\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa ca sādhusaṅgaḥ
siddhabhaktānāṁ sādhakabhaktānāṁ ca sarvadaiva sarvathaiva paramopādeya
ityāhuḥ \| yeṣu bhakteṣu mṛṣṭāḥ pavitrāḥ \| udvegaḥ trāsaḥ \| tāsāṁ ca
paramāsvādyatvātkathā-śravaṇāttṛṣṇānivṛttirucitaiva, ata eva
vairābhāvastataś ca trāsābhāva iti dhyeyam \|\| yatra yāsu satkathāsu \|
nyāsināṁ karmaphalatyāgināṁ na tu karmatyāgināṁ yajñādivihitakarmaṇāṁ
tyāgānaucityāt yajño dānaṁ tapaḥ karma na tyājyaṁ kāryam eva tat iti
śrīmukhokteḥ \| muktasaṅgairnāradādyaiḥ \| punaḥ punar ity uktyā
muhurmuhurhari-kathā-śravaṇaṁ dhvanitam \|\|35-36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad evaṁ tasya sarvataḥ
parama-sādhana-sādhyatvaṁ darśitaṁ, tad evaṁ darśayati---yatreti trikeṇa
\| tṛṣṇāyāḥ praśama iti tāsāṁ sarvopari-svādyatvāt, ata eva nirvairam
\|*\|*35\|\| vairābhāvaḥ sarvopari svādyatvam eva darśayati---yatra
nārāyaṇa iti \|\|36\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sa ca sādhu-saṅgaḥ
siddha-bhaktānāṁ sādhaka-bhaktānāṁ ca sarvadaiva sarvathaiva
paramopadeya ity āhuḥ---yatra yeṣu bhakteṣu yato yābhyaḥ kathābhyaḥ
\|\|35-36\|\|

**\...**

**\|\| 4.30.37 \|\|**

**teṣāṁ vicaratāṁ padbhyāṁ tīrthānāṁ pāvanecchayā \|**

**bhītasya kiṁ na roceta tāvakānāṁ samāgamaḥ \|\|**

**śrīdhara-svāmī (bhāvārtha-dīpikā) :** padbhyāṁ pāvanecchayā \|
saṁsārād bhītasya \|\|37\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** paramadurlabhānām api
bhaktānāṁ sulabhatvamāhuḥ---teṣām iti \| teṣāṁ tāvakānāṁ tīrthānāṁ
pāvanecchayā snānādibhirasmānpunantv iti tīrthakartṛkā yā pāvanecchā
tayā hetubhūtayā tīrthānāṁ śubhādṛṣṭavaśādevetyarthaḥ, kiṁ na rocetāpi
tu rocetaivety arthaḥ \|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** evaṁ parama-durlabhānām api teṣāṁ
sulabhatvam āhuḥ---teṣām iti \| pāvanecchayety utprekṣā gamyā, tīrthānāṁ
yā sva-pāvanecchā tayā tadākṛṣṭatayaiva caratām iti vā tat-pāda-lagnānāṁ
tīrthānāṁ pāvanīyā icchā tatra tatra jigamiṣā tayeti vā tīrthānāṁ pāvano
bhagavān tad-icchayā tat-prāptīcchayeti vā tat-tīrthaṁ pāvayituṁ
tat-kartṛkecchayeti vā \| tīrtha-bhūtānāṁ teṣāṁ saṁsāri-pāvanecchayeti
vā \| bhītasyāpi kim uta tad-rasajñasyety arthaḥ*\|*\|37\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tīrthānāṁ pāvanecchayā
snānādibhir asmān punas tv iti tīrtha-kartṛkā yā pāvanecchā tayā
hetu-bhūtayā tīrthānāṁ śubhādṛṣṭa-vaśād evety arthaḥ \| bhaktānāṁ tu
tīrthebhyaḥ sva-pāvanecchayaiva prayojanaṁ sammataṁ jñeyam \| bhītasya
saṁsārāt \|\|37\|\|

**\...**

**\|\| 4.30.38 \|\|**

**vayaṁ tu sākṣād bhagavan bhavasya**

**priyasya sakhyuḥ kṣaṇa-saṅgamena \|**

**suduścikitsyasya bhavasya mṛtyor**

**bhiṣaktamaṁ tvādya gatiṁ gatāḥ smaḥ \|\|**

**śrīdhara-svāmī (bhāvārtha-dīpikā) :** sat-saṅga-phalam asmābhir
evānubhūtam ity āhuḥ---vayaṁ tv iti \| tava yaḥ priyaḥ sakhā, tasya
bhavasya \| atyantam **acikitsyasya** bhavasya janmano mṛtyoś ca
bhiṣaktamaṁ sad-vaidyaṁ tvāṁ gatiṁ prāptāḥ \|\|38\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra na vayaṁ bhītatvena
satsaṅgaṁ prārthayāmahe kintu paramapumarthabuddhyaiva kṣaṇikenaiva
sacchiromaṇisaṅgalābhena sarvabhayāpavargasya tava labdhatvāt \| evaṁ
cābhīṣṭavarastvatprāptire va tasyāḥ phalaṁ sādhusaṅga evāsmākaṁ
tvatprāptisādhanaṁ ca sādhusaṅga evetyāhuḥ---satsaṅgaphalamasmābhir iti
\| vayaṁ tv iti \| sadvaidyaṁ samūlaroganirmūlanakṣamam \|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatra na vayaṁ bhītatvena
sat-saṅgaṁ prārthayāmahe, kintu parama-puruṣārtha-buddhyaiva
kṣaṇikenaiva sac-chiromaṇi-saṅga-lābhena sarva-bhayāpavargasya tava
labdhatvād ity āhuḥ---vayaṁ tv iti \| tu-śabdād anyato
vaiśiṣṭya-dyotanāya priyasya sakhyur iti \| gurv-īśvarayor maheśvarayoś
cābhedāpadeśe'pīttham eva taiḥ śuddha-bhaktair matam \|\|38\|\|

**bhakti-sandarbhaḥ 213:** śuddha-bhaktās tv eke śrī-guroḥ śrī-śivasya
ca bhagavatā sahābheda-dṛṣṭiṁ tat-priyatamatvenaiva manyante \|
yathā---vayaṁ tv iti \| ṭīkā ca---tava yaḥ priyaḥ sakhā tasya bhavasya
\| atyantam acikitsyasya bhavasya janmano mṛtyoś ca bhiṣaktamaṁ sad
vaidyaṁ tvāṁ gatiṁ prāptā ity eṣā \| śrī-śivo hy eṣāṁ vaktṝṇāṁ guruḥ
\|\|38\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evaṁ cābhīṣṭa-varas
tvat-prāptir eva tasyās tvat-prāpteḥ phalaṁ sādhu-saṅga evāsmākaṁ
tat-prāpteḥ sādhanaṁ ca sādhu-saṅga evety āhuḥ---vayaṁ tv iti \| tava
yaḥ priyaḥ sakhā tasya \| bhavasya janmanaḥ mṛtyor maraṇasyeti
roga-dvayasya sad-vaidyaṁ tvāṁ gatiṁ prāptāḥ \|\|38\|\|

**\...**

**\|\| 4.30.39 \|\|**

**yan naḥ svadhītaṁ guravaḥ prasāditā**

**viprāś ca vṛddhāś ca sad-ānuvṛttyā \|**

**āryā natāḥ suhṛdo bhrātaraś ca**

**sarvāṇi bhūtāny anasūyayaiva \|\|**

**śrīdhara-svāmī (bhāvārtha-dīpikā) :** varāntaraṁ vṛṇate, yan na iti
dvābhyām \| natāḥ namaskṛtāḥ \|\|39\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
vayamajñāstvatparitoṣasādhanaṁ na jānīmastadapi svecchayā yadyatkṛtaṁ
tenāpi tvaṁ prasīdetyāśāsmahe yanna iti \| svadhītaṁ
samyagadhyayanavidhinā vedādyadhītam \| guravaḥ dakṣopākhyāne likhitāḥ
pitrādayaḥ \| vṛddhā jñānādinā vṛddhāḥ \| āryā bhaktivṛddhāḥ \| bhūtāni
mānitānīti śeṣaḥ \|\|39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ata eva yan na iti yugmakaṁ
paritoṣaṇāyeti sva-viṣaya-santoṣaṇaika-paratvāt prīti-jāteḥ \|*\|*39\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vayam ajñās
tvat-paritoṣa-sādhanaṁ naiva jānīmas tad api svecchayā yad yat kṛtam
tenāpi tvaṁ prasīdety āśāsate**---**yan na iti \| vṛddhā jñānādhikā āryā
bhavaty-adhikāḥ bhavatāni prasāditānīti śeṣaḥ \| nirandhasāṁ nirannānām
adabhram analpaṁ kālam \|\|39\|\|

**\...**

**\|\| 4.30.40 \|\|**

**yan naḥ sutaptaṁ tapa etad īśa**

**nirandhasāṁ kālam adabhram apsu \|**

**sarvaṁ tad etat puruṣasya bhūmno**

**vṛṇīmahe te paritoṣaṇāya \|\|**

**śrīdhara-svāmī (bhāvārtha-dīpikā) :** nirandhasāṁ nirannānām \|
adabhraṁ bahu-kālam \| te paritoṣaṇāya bhavatv iti vṛṇīmahe \|\|40\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** he īśeti \| svāmitvāttava
nāsmatkṛtabahusevādyapekṣāstīti bhāvaḥ \| na svāmī bhṛtyataḥ
svāmyamicchanyo rāti cāśiṣaḥ iti kāyādhavokteḥ \| īśaḥ svāmini śaṅkare
ity abhidhānāt \| bhamna iti \| sarvathā sarvādhikasya tava
kiṁcidapekṣayā na paritoṣaḥ, kintu bhūmatvādeveti bhāvaḥ \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nirandhasāṁ nirannānām \|
adabhram analpa-kālam \|\|40\|\|

**\...**

**\|\| 4.30.41 \|\|**

**manuḥ svayambhūr bhagavān bhavaś ca**

**ye'nye tapo-jñāna-viśuddha-sattvāḥ \|**

**adṛṣṭa-pārā api yan-mahimnaḥ**

**stuvanty atho tvātma-samaṁ gṛṇīmaḥ \|\|**

**śrīdhara-svāmī (bhāvārtha-dīpikā) :** ajñānām apy asmākaṁ tvat-stutir
nāyuktety āhuḥ---manur iti \| yasya tava mahimno na dṛṣṭaṁ pāram yais
te'pi tvām ātma-samaṁ sva-maty-anurūpaṁ yathā stuvanti, atho ato vayam
api gṛṇīmaḥ \|\|41\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** te\'pi tava mahimani
sarvātmanājñā eva yathā stuvanti \|\|41\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** idam apy asmākaṁ nivedanam
ātma-buddhy-anurūpam eva, na tu tad-anurūpam ity avadhārya yathāyatham
eva kṛpayotpādanīyaḥ tathety āhuḥ---manur iti \|\|41\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ajñānām apy asmākaṁ
tvat-stutir nāyuktety āhuḥ---manur iti \| tvan-mahimno na dṛṣṭa-pārā iti
parama-vijñā api te tvan-mahimany ajñā eva yathā stuvanti, tathaiva
vayam apy ajñatamā api ātma-samaṁ sva-śakty-anurūpam eva stumaḥ
\|\|41\|\|

**\...**

**\|\| 4.30.42 \|\|**

**namaḥ samāya śuddhāya puruṣāya parāya ca \|**

**vāsudevāya sattvāya tubhyaṁ bhagavate namaḥ \|\|**

**śrīdhara-svāmī (bhāvārtha-dīpikā) :** sattva-mūrtaye vāsudevāya
\|\|42\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** samāya
vaiṣamyanairghṛṇyarahitāya mā lakṣmīstayā sahitāya vā \| śuddhāya
sarvapāpanāśakāya \| puruṣāya sarvadehasthāya \| parāya sarvotkṛṣṭāya \|
vāsudevāya balajñānātmamukhyaprāṇapravartakāya \| sattvāya
parākrama-rūpāya \| bhagavate saubhāgya-rūpāya \|\|42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sattvāya
śuddha-sattva-mūrtaye \|\|42\|\|

**\...**

**\|\| 4.30.43 \|\|**

**maitreya uvāca---**

**iti pracetobhir abhiṣṭuto hariḥ**

**prītas tathety āha śaraṇya-vatsalaḥ \|**

**anicchatāṁ yānam atṛpta-cakṣuṣāṁ**

**yayau sva-dhāmānapavarga-vīryaḥ \|\|**

**śrīdhara-svāmī (bhāvārtha-dīpikā) :** tatra tatheti tad-anumodanaṁ
tad-varaś ca jñeyaḥ \| anicchitam api yayāv ity atra hetuḥ---sva-dhāmeti
\| anantānāṁ sva-bhaktānām apekṣaṇīyatvād iti bhāvaḥ \|\|43\|\|

yānaṁ sva-prayāṇam anicchatām api satāṁ sva-dhāma yayau bhakta-hṛdayaṁ
viveśa \| anapavarga-vīryo'kuṇṭhita-prabhāvaḥ \|\|43\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tathetyanumodanaṁ
tadvarasya jñeyam \| svadhāma vaikuṇṭham \|\|43\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** anapavarga-vīryaḥ
akuṇṭha-prabhāvaḥ \|\|43\|\|

**\...**

**\|\| 4.30.44 \|\|**

**atha niryāya salilāt pracetasa udanvataḥ \|**

**vīkṣyākupyan drumaiś channāṁ gāṁ gāṁ roddhum ivocchritaiḥ \|\|**

**śrīdhara-svāmī (bhāvārtha-dīpikā) :** udanvataḥ sindhoḥ salilān
niryāya nirgatya gāṁ svargaṁ roddhum ivocchritair drumair gāṁ mahīṁ
channāṁ vīkṣya drumebhyo'kupyan \| tadā hi prācīnabarhiṣaḥ
pravrajitatvād arājake karṣaṇādy-abhāvād drumair bhūmiś channābhūt
\|\|44\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atha bhagavad-gamanottaram
\| akupyann iti \| aho bhagavad-ādiṣṭaṁ rājyaṁ kva karavāma
tadājñāpālanaṁ ca bhṛtyā vayaṁ kathaṁ jihāsāma iha punar amī vṛkṣā eva
pṛthvīmāvavruḥ svargaṁ ca jidhṛkṣanti tarhi manuṣyāḥ kva
sthāsyantītyanaya eva kope hetuḥ \|\|44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** akupyann iti \|
śrī-bhagavad-ādiṣṭa-rājya-śāsana-pratīghātāt tad-ādeśa-pālanaṁ ca
bhṛtyānāṁ yogyatvāt \|\|44\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** gāṁ pṛthvīṁ gāṁ svargaṁ
roddhum āvaritum iva akupyann ity aho śrī-bhagavad-ādiṣṭaṁ rājyaṁ kva
karavāma tad-ājñā-pālanaṁ ca bhṛtyā vayaṁ kathaṁ jihāsāma iha punar amī
vṛkṣā eva pṛthvīm āvabruḥ svargaṁ ceti jighṛkṣanti tarhi manuṣyāḥ kva
sthāsyantīty anaya eva kope hetuḥ \|\|44\|\|

**\...**

**\|\| 4.30.45 \|\|**

**tato'gni-mārutau rājann amuñcan mukhato ruṣā \|**

**mahīṁ nirvīrudhaṁ kartuṁ saṁvartaka ivātyaye \|\|**

**śrīdhara-svāmī (bhāvārtha-dīpikā) :** nirastā vīrudho'pi yasyās
tathā-bhūtāṁ kartum \| saṁvartakaḥ kālāgni-rudraḥ \| atyaye pralaye
\|\|45\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** rājann iti \|
jitakopatvādbhaktyā virājamāna he vidurety arthaḥ \| tato
drumācchannabhūmidarśanottaram \| atyaye pralaye \|\|45\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** rājan ! jita-kopatvāt
bhaktyā virājamāna ! he vidūra \|\|45\|\|

**\...**

**\|\| 4.30.46 \|\|**

**bhasmasāt kriyamāṇāṁs tān drumān vīkṣya pitāmahaḥ \|**

**āgataḥ śamayām āsa putrān barhiṣmato nayaiḥ \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** nayair yuktibhiḥ \|\|46\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nayo nītidyūtaviśeṣayoḥ
iti medinī \|\|46\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

**\...**

**\|\| 4.30.47 \|\|**

**tatrāvaśiṣṭā ye vṛkṣā bhītā duhitaraṁ tadā \|**

**ujjahrus te pracetobhya upadiṣṭāḥ svayambhuvā \|\|**

**śrīdhara-svāmī (bhāvārtha-dīpikā) :** ujjahruḥ samarpayām āsuḥ
\|\|47\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra deśe \| vṛkṣāḥ
somadvārā ujjahruḥ ṣaṣṭhe rājovāca mahānsomaḥ ityādyukteḥ \|\|47\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vṛkṣāḥ tad-adhiṣṭātṛ-devatāḥ
\|\|47\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 4.30.48 \|\|**

**te ca brahmaṇa ādeśān māriṣām upayemire \|**

**yasyāṁ mahad-avajñānād ajany ajana-yonijaḥ \|\|**

**śrīdhara-svāmī (bhāvārtha-dīpikā) :** māriṣāṁ vārkṣīm \| ajana-yonir
brahmā tasmāj jāto dakṣaḥ mahataḥ śrī-mahā-devasyāvajñānāt pūrvam
ajana-yoni-jo brahma-pūtro'pi san kṣatriya-jātau yasyām ajani jātaḥ
\|\|48\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanu te
pratipakṣībhūtavṛkṣadattāṁ kanyāṁ kathaṁ jagṛhur iti tatrāha---brahmaṇa
āptasyādeśād iti \| ajani garbhavāsajaduḥkhaṁ prāpa pūrvaṁ
vīrabhadrahastāt punaś ca kālataśceti maraṇadvayaṁ prāpyeti jñeyam
\|\|48\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** māriṣāṁ vārkṣīm \|
ajana-yonir brahmā tasmāj jāto'pi dakṣaḥ kṣatriya-jātau yasyām mahataḥ
śrī-mahā-devasyāvajñānāt ajani kṣatriya-vīryataḥ garbha-vāsaja
sva-duḥkhaṁ prāpa \| pūrvaṁ vīra-bhadra-hastāt punaś ca kālataś ca
maraṇa-dvayaṁ prāpteti jñeyam \|\|48\|\|

**\...**

**\|\| 4.30.49 \|\|**

**cākṣuṣe tv antare prāpte prāk-sarge kāla-vidrute \|**

**yaḥ sasarja prajā iṣṭāḥ sa dakṣo daiva-coditaḥ \|\|**

**śrīdhara-svāmī (bhāvārtha-dīpikā) :** prāk-sarge pūrva-dehe kālena
vidrute gate daiveneśvareṇa coditaḥ sanniṣṭāḥ prajāḥ sasarja sa dakṣa
iti prasiddhaḥ \|\|49\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** punaścāśutoṣasya tasyaiva
stutyutthādanugrahādaiśvaryaṁ svīyamavāpetyāha---cākṣuṣa iti \| prāyaḥ
prācīnadevādīnāṁ tadānīṁ bhogakarmakṣayātpañcamamanvantarāvasāne
martyalokasya daivājjalāplutatvācceti sandarbhaḥ \| prāksarge kālato
daivānnaṣṭe satīty arthaḥ \| janmatvasya svāyaṁbhuvamanvantara eva
paurvakālikaiśvaryaprāptikāmanayā pañcamanvantaraparyantamasya tapaḥ
ṣaṣṭhe cākṣuṣamanvantare\'sya tapaḥphalaprāptirjñeyeti kecit \| tatra
yasyāṁ mahadavajñānāt ityādyuktivirodhaparihārāya dvitīyajanma prāpyaiva
paurvakālikamaiśvaryaṁ lebhe iti vyākhyeyam \|\|49\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** prāk-sarge kāla-vidruta iti prāyaḥ
prācīna-devādīnāṁ tadānīṁ bhoga-karma-kṣayāt pañcame manvantarāvasāne
martya-lokasya jalāplutatvāc ca \|\|49\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** punaś cāśutoṣasya
tasyaiva stuty-utthād anugrahād aiśvaryaṁ ca svīyam evāpety
āha---cākṣuṣa iti \| pañcama-manvantarāvasāne prācīna-sarge kālato
daivād eva naṣṭe satīty arthaḥ \| janma tv asya svāyambhuva-manvantara
eva paurvakālikaiśvarya-prāpti-kāmanayā pañcama-manvantare'sya
tapaḥ-phala-prāptir jñeyā \|\|49\|\|

**\...**

**\|\| 4.30.50 \|\|**

**yo jāyamānaḥ sarveṣāṁ tejas tejasvināṁ rucā \|**

**svayopādatta dākṣyāc ca karmaṇāṁ dakṣam abruvan \|\|**

**śrīdhara-svāmī (bhāvārtha-dīpikā) :** svayā rucā prabhayā teja
upādattācchāditavān yaṁ ca karma-dākṣyād dakṣam abruvan \|\|50\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tadaiśvaryam āha---ya iti
\| aja ivācaratītyajāyate\'jāyata ityajāyamānaḥ brahmatulya ity arthaḥ
\| yadvā---ajāyamāno na jāyamānaḥ śrīvaśiṣṭhavatkevalaṁ
nandīśvaraśāpapūrtaye janmānukṛtim eva bheje na tu mukhyaṁ janmety
arthaḥ \| yad vā, jāyamāna utpadyamāna ity arthaḥ \|\|50\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasyaiśvaryam āha---ya
iti ajāyamānaḥ ajo brahmā tat-tulyaḥ svayā rucā prabhayā teja upādatta
ācchāditavān \|\|50\|\|

**\...**

**\|\| 4.30.51 \|\|**

**taṁ prajā-sarga-rakṣāyām anādir abhiṣicya ca \|**

**yuyoja yuyuje'nyāṁś ca sa vai sarva-prajāpatīn \|\|**

**śrīdhara-svāmī (bhāvārtha-dīpikā) :** tam abhisicyānādir brahmā
prajā-sarga-rakṣāyāṁ yuyoja \| sa ca dakṣo'nyān marīcy-ādīṁs
tat-tad-vyāpāreṣu niyuktavān \|\|51\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** taṁ dakṣam \|\|51\|\|

iti śrīmad-bhāgavata-bhāvārtha-dīpikā-prakāśe caturtha-skandhe
triṁśo\'dhyāyaḥ \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** anādir brahmā taṁ dakṣaṁ
prajānāṁ sarge rakṣāyāṁ ca yuyoja \| sa ca dakṣo'nyān marīcy-ādīn
\|\|51\|\|

iti sārārtha-darśinyāṁ harṣiṇyāṁ bhakta-cetasām \|

triṁśo'dhyāyaś caturthasya saṅgataḥ saṅgataḥ satām \|\|\*\|\|

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁ vaiyāsikyāṁ caturtha-skandhe

pracetasāṁ carite triṁśo'dhyāyaḥ \|

\|\|4.30\|\|

**\...**

**(4.31)**

## 
**ekatriṁśo'dhyāyaḥ**

<details><summary>विषयः</summary>

gṛhāt pravrajitānāṁ pracetasāṁ nāradopadeśān muktiḥ \|
</details>

**\|\| 4.31.1 \|\|**

**maitreya uvāca---**

**tata utpanna-vijñānā āśv adhokṣaja-bhāṣitam \|**

**smaranta ātmaje bhāryāṁ visṛjya prāvrajan gṛhāt \|\|**

**śrīdhara-svāmī (bhāvārtha-dīpikā) :**

eka-triṁśe sute dakṣe dhuraṁ nyasya vane satām \|

nāradoktena mārgeṇa muktir uktā pracetasām \|\|

tato divya-varṣa-sahasrāṇāṁ sahasrasyānte utpanna-viveka-jñānās te
upayāsyatha mad-dhāma nirvidya nirayād ataḥ ity adhokṣaja-bhāṣitaṁ
smaranta āśu prāvrajan \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dhuraṁ rājyādibhāram \|
tato dakṣābhiṣekānantaraṁ vā \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tato dakṣābhiṣekād anantaram
\|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

eka-triṁśe tu nirvidya rājyād gatvā vanaṁ punaḥ \|

nārada-proktayā bhaktyā kṛṣṇaṁ prāpuḥ pracetasaḥ \|\|

upayāsyatha mad-dhāma nirvidya ity adhokṣaja-bhāṣitam \|\|1\|\|

**\...**

**\|\| 4.31.2 \|\|**

**dīkṣitā brahma-satreṇa sarva-bhūtātma-medhasā \|**

**pratīcyāṁ diśi velāyāṁ siddho'bhūd yatra jājaliḥ \|\|**

**śrīdhara-svāmī (bhāvārtha-dīpikā) :** brahma-satreṇātma-vimarśena
dīkṣitāḥ kṛta-saṅkalpā babhūvuḥ \| sarveṣu bhūteṣv ātmeti medhā jñānaṁ
yasmiṁs tena \| kva ? velāyāṁ samudra-taṭe \| jājalir nāma ṛṣiḥ
\|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ātmavimarśena parasparaṁ
militvā brahmavicāreṇa yadvā---vedavicāreṇa śrutitātparyālocanena
vedastattvaṁ tapo brahma ity amaraḥ \| jājalirjājalātmajaḥ \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** brahma-satreṇa parasparaṁ militvā
sāmānyataḥ parama-tattva-vicāreṇa velāyāṁ samudra-taṭa iti
priyavrata-kṛta-samudrāṇāṁ pūrvajātatvena tad-rājyasyāpi pūrvatvaṁ
gamyate \| tathaiva pañcamādau vyākhyāsyate \|\|2\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** brahma-satreṇa
svāyambhuva brahma-satraṁ jana-loke'bhavat puretivat kṛtena
veda-tātparya- vimarśena---vedas tattvaṁ tapo brahma ity amaraḥ \|
dīkṣitāḥ kṛta-saṅkalpāḥ \| sarveṣu bhūteṣv ātmana iva medhā buddhir
yatas tena \| velāyāṁ samudra-taṭe \| jājalir nāma ṛṣiḥ \|\|2\|\|

**\...**

**\|\| 4.31.3 \|\|**

**tān nirjita-prāṇa-mano-vaco-dṛśo**

**jitāsanān śānta-samāna-vigrahān\|**

**pare'male brahmaṇi yojitātmanaḥ**

**surāsureḍyo dadṛśe sma nāradaḥ \|\|**

**śrīdhara-svāmī (bhāvārtha-dīpikā) :** nirjitāḥ prāṇa-mano-vaco-dṛśo
yais tān \| śāntā uparatāḥ samānā mūlādhārād ārabhya ṛjavo vigrahā yeṣām
\| brahmaṇi yojita ātmā yaiḥ \| surāsurair īḍyo dṛṣṭavān \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tān pracetasaḥ \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam***.**

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pare'male brahmaṇi
śrī-rudra-gītokte snigdha-prāvṛṭ-ghana-śyāma-svarūpe dadṛśe sma dadarśa
\|\|3\|\|

**\...**

**\|\| 4.31.4 \|\|**

**tam āgataṁ ta utthāya praṇipatyābhinandya ca \|**

**pūjayitvā yathādeśaṁ sukhāsīnam athābruvan \|\|**

**śrīdhara-svāmī (bhāvārtha-dīpikā) :** utthāya praṇipatya yathādeśaṁ
yathā-vidhi pūjayitvā \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** taṁ nāradam \| te
pracetasaḥ \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam***.**

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yathādeśaṁ yathā-vidhi
\|\|4\|\|

**\...**

**\|\| 4.31.5 \|\|**

**pracetasa ūcuḥ**---

**svāgataṁ te surarṣe'dya diṣṭyā no darśanaṁ gataḥ \|**

**tava caṅkramaṇaṁ brahmann abhayāya yathā raveḥ \|\|**

**śrīdhara-svāmī (bhāvārtha-dīpikā) :**

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** surarṣe iti \| suraiḥ
sarvataḥ śuddhair api tvaṁ pūjyase kimutāsmābhiraho bhāgyaṁ mādṛśāṁ
manuṣyāṇāṁ devapūjyasya bhavato darśanaṁ jātam iti bhāvaḥ \| yathā
raverdarśanena caurādibhayamapagacchati tathā tava darśanena
saṁsārabhayam iti \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yathā raver iti \| yathā
ravi-darśanena caurādi-bhayam apagacchati, tathā tava darśanena
saṁsāra-bhayam ity arthaḥ \|\|5\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yathā raver darśanena
caurādi-bhayam apagacchati, tathā tava darśanena saṁsāra-bhayam iti
\|\|5\|\|

**\...**

**\|\| 4.31.6 \|\|**

**yad ādiṣṭaṁ bhagavatā śivenādhokṣajena ca \|**

**tad gṛheṣu prasaktānāṁ prāyaśaḥ kṣapitaṁ prabho \|\|**

**śrīdhara-svāmī (bhāvārtha-dīpikā) :** ādiṣṭam upadiṣṭaṁ yad
ātma-tattvam \| kṣapitaṁ vismṛtam \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** jñānaṁ tu bhavadbhyaḥ
śivādhokṣajābhyām evopadiṣṭaṁ mayādhunā tadarthaṁ na kim apyanuṣṭheyam
iti tatrāha---yadādiṣṭam iti \| prabho iti \| yogasāmarthyena tvaṁ
jānāsyeveti bhāvaḥ \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yad ādiṣṭam ity ata evāpātato
brahmānusandhānam eva kurvantaḥ sma iti bhāvaḥ \|\|6\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam*

*.*

**\...**

**\|\| 4.31.7 \|\|**

**tan naḥ pradyotayādhyātma- jñānaṁ tattvārtha-darśanam \|**

**yenāñjasā tariṣyāmo dustaraṁ bhava-sāgaram \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tat tābhyāmupadiṣṭajñānam
\| adhyātmajñānamātmani yajjñānaṁ vibhaktyarthe\'vyayībhāvaḥ \|
jīvātmano yajjñātumucitaṁ tadasmākaṁ jātam evāsīttad eva tvaṁ
pradyotayoddīpayety arthaḥ \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tathaiva sāmānyākāreṇa
pṛcchanti---tan na iti \|\|7\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** adhyātma-jñānena ātmani
yaj jñānam iti vibhakty-arthe'vyayībhāvaḥ \| jīvātmano yaj jñātum ucitaṁ
tad asmākaṁ jñātam evāsīt, tad eva tvṁ pradyotayety arthaḥ \|\|7\|\|

**\...**

**\|\| 4.31.8 \|\|**

**maitreya uvāca---**

**iti pracetasāṁ pṛṣṭo bhagavān nārado muniḥ \|**

**bhagavaty uttama-śloka āviṣṭātmābravīn nṛpān \|\|**

**śrīdhara-svāmī (bhāvārtha-dīpikā) :** iti pracetobhiḥ pṛṣṭaḥ \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pracetasāṁ pracetobhiḥ \|
nṛpān pracetasaḥ \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** āviṣṭātmeti \| svabhāvata eva vā
tat-praśnena teṣu prācīna-bhagavat-kṛpām anusmṛtya vā ubhayathāpi katham
asāv anyathopadiśed iti bhāvaḥ \|\|8\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pracetasāṁpracetobhiḥ
\|\|8\|\|

**\...**

**\|\| 4.31.9 \|\|**

**nārada uvāca---**

**taj janma tāni karmāṇi tad āyus tan mano vacaḥ \|**

**nṛṇāṁ yena hi viśvātmā sevyate harir īśvaraḥ \|\|**

**śrīdhara-svāmī (bhāvārtha-dīpikā) :** aho gṛha-prasaktyā hari-sevāṁ
vinā sarvaṁ janma-karmādikaṁ vyarthī-kṛtam iti tān śocann āha---taj
janmeti caturbhiḥ \| yato janmāder hari-sevaiva phalam atas tad-vihīnaṁ
sarvaṁ vyartham ity arthaḥ \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dehaṁ dhṛtvā jīvātmano
yadyadvastu svataḥ prāptaṁ tattaddharisevāyām eva niyuṁjītetyetad
evādhyātmajñānamity abhipretyāha svāmī---aho gṛhetyādi \| ity artha iti
\| tad eva janma yena janmanā hariḥ sevyate \| evamagre\'pi
yojyamanyathā mudhaivākhilaṁ śūkarāditulyatvād iti bhāvaḥ \|\|9\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** śrī-nāradaḥ pracetasa
upadiśati---taj janmety-ādi \| yena janmanā yaiḥ karmabhir yenāyuṣā,
yena manasā, yena vacasā, hariḥ sevyate, tad eva tad ity arthaḥ
\|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatra teṣāṁ brahma-niṣṭhāṁ
tyājayituṁ śrī-bhagavan-niṣṭhāṁ praśaṁsati---taj janmeti \|\|9\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dehaṁ dhṛtvā jīvātmanā
yad yad vastu svataḥ prāptam abhūt tad eva bhagavat-sevāyām eva
niyuñjītety etad evādhātma-jñānam ity āha---taj janmeti trayodaśabhiḥ \|
tad eva janma janma yena jahriḥ sevyate, tāny eva karmāṇi yair hariḥ
sevyate ity evaṁ sarvatra yojyam \| mano vaca ity upalakṣaṇaṁ
buddhīndriya-bala-tapaḥ-śruta-yoga-sāṅkhya-sannyāsa-brahmacaryādīnām apy
uttara-ślokārtha-dṛṣṭyā jñeyam \| nṛṇām iti tat-sevopayoginy eva
janmādīna manuṣya-sambandhīny ucyate, anyathā tu
śūkarādi-paśu-sambandhīnīty arthaḥ \|\|9\|\|

**\...**

**\|\| 4.31.10 \|\|**

**kiṁ janmabhis tribhir veha śaukra-sāvitra-yājñikaiḥ \|**

**karmabhir vā trayī-proktaiḥ puṁso'pi vibudhāyuṣā \|\|**

**śrīdhara-svāmī (bhāvārtha-dīpikā) :** śukla-saṁbandhi janma
viśuddha-mātā-pitṛbhyām utpattiḥ \| sāvitram upanayanena \| yājñikaṁ
dīkṣayā \| vibudhānām iva dīrghāyuṣāpi \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anvayaṁ vivṛtya vyatirekaṁ
vivṛṇotikim iti \| trividhaṁ brahma janmāpi na tannu janma kiṁ tu
śūkarādijanmaiva phalatastulyatvāt \| cāṇḍālādijanmāpi harisevānukūlaṁ
sādhu nṛjanma bhagavatprāpakatvād ity evaṁ karmādiṣvapi bhāvo vyākhyeyaḥ
\| trayīproktair api kiṁ punar vyāvahārikaiḥ \| vibudhāyuṣāpi kiṁ punaḥ
śatāyuṣā \|\|10\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** vipakṣe nindām
āha---kiṁ janmabhir ity-ādi \| na yatrātmātmado hariḥ \[bhā.pu.
4.31.12\] ity-antam \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tathaiva vyatirekeṇa darśayati
trikeṇa \|\|10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** anvayaṁ vivṛtya
vyatirekaṁ vivṛṇoti---kim iti tribhiḥ \| śaukraṁ viśuddha-mātā-pitṛbhyāṁ
janma, sāvitram upanayanena, yājñikaṁ dīkṣayeti trividhaṁ brahma-janmāpi
na tan nu janma, kintu śūkarādi-janmaiva phalatas tulyatvāt \|
caṇḍālādi-janmāpi bhagavat-sevānukūlaṁ sādhu nṛ-janma
bhagavat-prāpakatvāt, ity evaṁ karmādiṣv api bhāvo vyākhyeyaḥ \|
trayī-proktair api kiṁ punar vyavahārikaiḥ, vibudhāyuṣāpi kiṁ punaḥ
śatāyuṣā \|\|10\|\|

**\...**

**\|\| 4.31.11 \|\|**

**śrutena tapasā vā kiṁ vacobhiś citta-vṛttibhiḥ \|**

**buddhyā vā kiṁ nipuṇayā balenendriya-rādhasā \|\|**

**śrīdhara-svāmī (bhāvārtha-dīpikā) :** vacobhir vāg-vilāsaiḥ \|
citta-vṛttibhir nānāvadhāna-sāmarthyaiḥ \| indriyāṇāṁ rādhasā pāṭavena
\|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śrutena vedāntādiśravaṇena
\| vāgvilāsaiḥ śāstravyākhyānacāturyaiḥ \| nānāśāstrārthāvadhāraṇaṁ
nānāvadhānam \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatra śuddha-jīvātma-brahmātmanor
bhāvanām api parityajya śrī-harāv eva niṣṭhāpayitum āha---śreyasām apīti
\| sarveṣāṁ harir evātmā mūlaṁ śuddha-jīvānāṁ tadīya-taṭasthāṁśatvāt
brahmaṇas tan-nirviśeṣāvirbhāva-rūpatvād iti bhāvaḥ \| ato
vilakṣaṇatvena nija-bhaktebhyaḥ spaṣṭam apy ātmānaṁ dadāti \| tatas
tato'pi parama-premāspadaṁ bhavatīty arthaḥ \|\|11\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śrutena
vedāntādi-caraṇāravindena vacobhiḥ śāstra-vyākhyāna-cāturyaiḥ
citta-vṛttibhir nānā-śāstrārthāvadhāraṇa-sāmarthyaiḥ \| indriyāṇāṁ
rādhasā pāṭavena \|\|11\|\|

**\...**

**\|\| 4.31.12 \|\|**

**kiṁ vā yogena sāṅkhyena nyāsa-svādhyāyayor api \|**

**kiṁ vā śreyobhir anyaiś ca na yatrātma-prado**[^52] **hariḥ \|\|**

[^52]: na yatrātmātmadaḥ iti pāṭhāntaram.


**śrīdhara-svāmī (bhāvārtha-dīpikā) :** yogena prāṇāyāmādinā \|
sāṅkhyena dehādi-vyatiriktātma-jñāna-mātreṇa \|
sannyāsa-vedādhyayanābhyām api \| anyair api vrata-vairāgyādibhiḥ śreyaḥ
sādhanaiḥ \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ādinā tīrthayātrādigrahaḥ
\| yatra yeṣu satsu harirātmaprado na bhavatīti yogiprabhṛtayo\'pi
yogādibhiḥ paramātmādyanubhavaṁ na prāpnuvantīty arthaḥ \| hariḥ
khalvātmānaṁ ca bhaktiṁ vinā na pradadātītyeṣāṁ
bhaktitvābhāvādbhaktikāraṇatvābhāvāc ca vaiyarthyam eva \|
prakārāntareṇa bhaktisadbhāve tveṣāṁ bhakti-miśratvenaiva sārthakyaṁ na
tu svata iti bhāvaḥ \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam***.**

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yogenāṣṭāṅgena
sannyāsa-vedādhyāyanābhyām ca anyair api vrata-vairāgyādibhiḥ
śreyaḥ-sādhanaiḥ yatra yeṣu satsu harir ātma-prado na bhavatīti
yogi-prabhṛtayo'pi yogādibhiḥ paramātmādy-anubhavaṁ na prāpnuvantīty
arthaḥ \| hariḥ khlav ātmānaṁ ca bhaktyā vinā na pradadāty eṣāṁ
bhaktitvābhāvāt bhakti-kāraṇatvābhāvāc ca vaiyarthyam eva \|
prakārāntareṇa bhakti-sad-bhāve tv eṣāṁ bhakti-miśratvenaiva
sārthakatvaṁ, na tu svata iti bhāvaḥ \|\|12\|\|

**\...**

**\|\| 4.31.13 \|\|**

**śreyasām api sarveṣām ātmā hy avadhir arthataḥ \|**

**sarveṣām api bhūtānāṁ harir ātmātmadaḥ priyaḥ \|\|**

**madhvācāryaḥ (bhāgavata-tātparyam) :** tāvat paryantam eva phalam iti
avadhiḥ \|\|13 \|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** nanv eṣāṁ nānā-phala-sādhanānāṁ
hari-sevā-bhāva-mātreṇa kuto vaiyarthyam ? tatrāha \| śreyasāṁ phalānām
ātmaivāvadhiḥ parā kāṣṭhā \| arthataḥ paramārthataḥ
ātmārthatvenaivānyeṣāṁ priyatvād ity arthaḥ \|

bhavatv ātmāvadhir hareḥ kim āyātam ? tatrāha---sarveṣām apīti \| ātmā
ātma-daś cāvidyā-nirāsena svarūpābhivyañjakaḥ \| aiśvareṇāpi rūpeṇa
bali-prabhṛtibhya ivātma-pradaḥ priyaś ca, paramānanda-rūpatvāt
\|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atrākṣipati---nanv iti \|
tatra yuktim āha---ity artha iti \| ātmanastu kāmāya sarvaṁ priyaṁ
bhavati iti śruter ayaṁ bhāvaḥ \| punar ākṣipati---bhavatv iti \|
sarveṣāmātmanāṁ harirevātmā jīvātmanāṁ tasya taṭasthaśaktitvātsa ca
hariḥ priyaḥ kevalayā bhaktyā prīṇāti cedātmadaḥ---

> nāyamātmā pravacanena labhyo na medhayā na bahudhā śrutena \|
>
> yam evaiṣa vṛṇute tena labhyastasyaiṣa ātmā vivṛṇute tanuṁ svām \|\|
> iti śruteḥ \|

sandarbhastu---tatra śuddhajīvātmabrahmātmanoḥ bhāvanām api parityajya
śrīharāveva niṣṭhāpayitum āha---śreyasām iti \| sarveṣāṁ harirevātmā
mūlaṁ svarūpam \| śuddhajīvānāṁ tadīyataṭasthaśaktitvāt \|
brahmaṇastannirviśeṣāvirbhāva-rūpatvād iti bhāvaḥ \| tato vilakṣaṇatvena
nijabhaktebhyaḥ spaṣṭamātmānaṁ dadāti tatastato\'pi paramapremāspadaṁ
bhavatīty arthaḥ \|\|13\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** kiṁ vā śreyobhir
anyaiś ceti \| sarva-śreṣṭha-nairapekṣyaṁ katham iṣṭam ?
tatrāha---śreyasām ity-ādi \| hari-prītyaiva sarveṣāṁ prītir bhavatīti
tasya sarvātmakatvāt \| tasmād ekasyārādhane sarva evārādhitā bhavanti
\|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam***.**

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** hari-bhaktiṁ vinā
sarveṣāṁ tu śreyaḥ-sādhanānāṁ vaiphalye yuktim āha---śreyasāṁ phalānām
ātmaivāvadhiḥ \| teṣām ātma-prīty-arthakatvāt sarva-bhūtānām ātmanāṁ tu
harir evātmā jīvātmnaāṁ teṣāṁ tadīya-taṭastha-śaktitvāt \| sa ca hariḥ
priyaḥ kevalayā bhaktyā prīṇāti ced ātmadaḥ---

> nāyam ātmā pravacanena labhyo
>
> na medhayā na bahunā śrutena \|
>
> yam evaiṣa vṛṇute tena labhyas
>
> tasyaiṣa ātmā vivṛṇute tanūṁ svām \|\| \[ka.u. 1.2.23\] iti
> śruteḥ\|\|13 \|\|

**\...**

**\|\| 4.31.14 \|\|**

**yathā taror mūla-niṣecanena**

**tṛpyanti tat-skandha-bhujopaśākhāḥ \|**

**prāṇopahārāc ca yathendriyāṇāṁ**

**tathaiva sarvārhaṇam acyutejyā \|\|**

**śrīdhara-svāmī (bhāvārtha-dīpikā) :** kiṁ ca, nānā-karmabhis
tat-tad-devatā-prīti-nimittāny api phalāni hari-prītyā bhavanti, kevalaṁ
tat-tad-devatārādhanena tu na kiñcid iti sa-dṛṣṭāntam āha---yatheti \|
mūlāt prathama-vibhāgāḥ skandhāḥ \| tad-vibhāgā bhujāḥ \| teṣām apy
upaśākhāḥ \| upalakṣaṇaṁ patra-puṣpādayo'pi tṛpyanti, na tu mūla-sekaṁ
vinā tāḥ sva-sva-niṣecanena \| prāṇasyopahāro bhojanaṁ tasmād
evendriyāṇāṁ tṛptiḥ, na tu tat-tad-indriyeṣu pṛthak pṛthag anna-lepanena
\| tathācyutārādhanam eva sarva-devatārādhanaṁ, na pṛthag ity arthaḥ
\|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyadādhikyamāha-kiṁ ca
iti \| ity artha iti \| acyutasya pūjāyāṁ sarva eva pūjitāḥ syurity
arthaḥ \| nanvaśaktasyaiva bhavatvetacchaktena tu acyutasya pūjā
karttavyā devādīnāṁ ca, yathā mūlasya skandhādīnāṁ ca seke na doṣaḥ
pratyuta guṇa evetyāśaṅkya dṛṣṭāntāntaram āha---prāṇopahāreti \|
pṛthakpṛthagannalepenāndhyabādhiryotpādanāddoṣa eva \| ity artha iti \|
acyutasya sarvādhiṣṭhānatvena sarvadevamūlatvaṁ mūlaṁ viṣṇurhi devānām
ityādyukter iti bhāvaḥ \|\|14\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** kiṁ
pratyekārādhana-pariśramair ity āha---yathā taror mūlety-ādi \| sva-mate
susamam \|\|14\|\|

---------------------------------------------------------------------------------------------------------------------

**sanātana-gosvāmī :** \[ha.bha.vi. 11.257\] śrī-bhagavad-arcanenaiva
jagataḥ santoṣa iti sa-dṛṣṭāntam āha---yatheti \| mūlāt
prathama-vibhāgāḥ skandhāḥ, tad-vibhāgā bhujāḥ, teṣām apy upaśākhāḥ
upalakṣaṇam etat, patra-puṣpādayo'pi tṛpyanti, na tu mūlam ekaṁ vinā
sva-sva-niṣecanena \| prāṇasyopahāro bhojanam \| tasmād evendriyāṇāṁ
tṛptiḥ, na tu tat-tad-indriyeṣu pṛthak-pṛthag-anna-lepanāt \| tathā
cācyutārādhanam eva sarva-devatārāddhanaṁ, na pṛthag ity arthaḥ
\|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** evaṁ karma-jñāna-kāṇḍayoḥ
śrī-harāv eva paryavasānam uktvopāsanā-kāṇḍasyāpy āha---yatheti
\|\|14\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu karma-jñānādīnāṁ
yathā bhakti-miśratvam āvaśyakaṁ, tathā bhakter api karma-miśratvam
āvaśyakam eva \| devarṣi-pitrādy-arhaṇa-lakṣaṇasya nitya-karmaṇo'karaṇe
pratyavāya-śravaṇād ity ata āha yatheti \| mūlāt prathama-vibhāgāḥ
śkandhāḥ \| tad-vibhāgā bhujās teṣām apy upaśākhā upalakṣaṇaṁ
patra-puṣpādayo'pi tṛpyanti \| na tu mūla-sekaṁ vinā sva-sva-niṣecanena
\| tathaiva acyutejyaiva sarvārhaṇam \| acyutasya pūjāyāṁ sarva eva
pūjitāḥ syur ity arthaḥ \|

nanv aśaktasyaiva bhavatv etat \| śaktena tu acyutasya pūjā kartavyā \|
devādīnāṁ ca yathā mūlasya skandhādīnāṁ ca seke na doṣaḥ, pratyuta guṇa
evety āśaṅkya dṛṣṭāntāntaram āha prāṇasyopahāro bhojanaṁ tasmād
evendriyāṇāṁ tṛptiḥ \| na tu tat-tad-indriyeṣu pṛthak pṛthag anulepāt,
pratyuta nayana-karṇādiṣv āndhyāvadhiryādy-utpādanāt doṣa eva \|\|14
\|\|

**\...**

**\|\| 4.31.15 \|\|**

**yathaiva sūryāt prabhavanti vāraḥ**

**punaś ca tasmin praviśanti kāle \|**

**bhūtāni bhūmau sthira-jaṅgamāni**

**tathā harāv eva guṇa-pravāhaḥ \|\|**

**śrīdhara-svāmī (bhāvārtha-dīpikā) :** kutaḥ sarva-mūlatvāt ? iti
sa-dṛṣṭāntāntaram āha---yathaiva vāro jalāni varṣā-kāle sūryād
udbhavanti grīṣme tasminn eva praviśanti \| asyāprasiddhatvena
dṛṣṭāntāntaram āha---yathā bhūtāni bhūmāv iti \| guṇa-pravāhaś
cetanācetanātmakaḥ prapañcaḥ \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** acyutārādhane kutaḥ
sarvārādhanamityāśaṅkate---kuta iti \| sa śuko dṛṣṭāntāntaram āha---yad
vā, \| dṛṣṭāntāntareṇa sahitaṁ sadṛṣṭāntāntaraṁ dṛṣṭāntāntaraṁ bhūtāni
bhūmāv iti yathaiva sūryādityupādānakāraṇatvamuktam \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yathaiveti padyasyānte etat padam
\[bhā.pu. 4.31.16\] ity-ādi-padyaṁ puṇyāraṇya-citsukhayoḥ sammataṁ, na
tu svāminaḥ \|\|15\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** acyutasya sarva-mūlatvaṁ
dṛṣṭānta-dvayenāha---yathaiva vāro jalāni varṣā-kāle sūryād udbhavanti
grīṣme tasminn eva praviśantīty upādāna-kāraṇam \| yathā ca bhūtāni
bhūmāv iti \| guṇa-pravāhaḥ guṇa-mayaḥ prapañcaḥ \|\|15\|\|

**\...**

**\|\| 4.31.16 \|\|**

**etat padaṁ taj jagad-ātmanaḥ paraṁ**

**sakṛd vibhātaṁ savitur yathā prabhā \|**

**yathāsavo jāgrati supta-śaktayo**

**dravya-kriyā-jñāna-bhidā-bhramātyayaḥ \|\|**

**madhvācāryaḥ (bhāgavata-tātparyam) :**

> ātma-bhāvaḥ śarīreṣu dravya-bhrama udāhṛtaḥ \|
>
> kriyā-bhramas tv ahaṁ kartā madīyānīndriyāṇi tu \|\|
>
> kāraka-bhrama ity uktas tu ete vibhramā yadā \|
>
> śvāsādi-vṛtti-lopena prāṇā udyoginas tadā \|\|
>
> vilīyante prāṇa-bhaktyā nityaṁ svāpavatāṁ sphuṭam \|
>
> udyoga eva jāgrat syād yogināṁ mukti-siddhayaḥ \|\| iti adhyātme
> \|\|16\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** nanu harāv eva guṇa-pravāha ity
ukte tad-ādhāratvena sopādhikatvaṁ hareḥ syād ity āśaṅkyāha---etad iti
\| etad viśvaṁ viṣṇos tat sarva-śāstra-prasiddhaṁ padaṁ paraṁ
sarvopādhi-rahitam \| tad-utpannatvān na tataḥ pṛthag ity arthaḥ \|

tarhi katham anyathā bhāti ? tatrāha---sakṛd iti \| sakṛt kadācid
vibhātaṁ sphuritaṁ gandharva-nagara-vat \| yathā savituḥ prabhā na tato
bhinnā, yathā ca jāgraty asava indriyāṇi sphuranti suṣuptau tu
supta-śaktayo bhavantīty arthaḥ \|

kathaṁ-bhūto'sau hariḥ ? dravyādīnāṁ tri-vidhāhaṅkāra-kāryāṇāṁ tan-nimit
tasya bheda-bhramasya cātyayo yasmāt saḥ \| yad vā, ajāgrati suṣuptāv
asavaḥ suptāḥ śaktayo yeṣāṁ te bhavanti dravyāder apy atyayo bhavati \|
savituḥ prabhety udgatau dṛṣṭānta iti \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atrāśaṅkate \| ity artha
iti \| svarṇādutpannaṁ kuṇḍalaṁ yathā svarṇābhinnam iti bhāvaḥ \| ity
artha iti \| kāraṇe līnatvād iti bhāvaḥ \| pūrvavyākhyāne
suṣuptāvityasyāneyatvādāha---yadveti \| dravyādermahābhūtādeḥ \|
kecittu---tadetadviṣṇoḥ padaṁ tasmādutpannatvājjagadātmana upādheḥ paraṁ
tatsaṁbaddha ādhārādheya-bhāvo\'pi gaganagandharvanagaravadbodhyaḥ \|
tarhi śūnyaṁ syāttatrāha---sakṛdvibhātaṁ na dīpādivadvicchidya
prajñānaghanam ity arthaḥ \| yathā savituḥ prabhā sakṛtprabhātā tadvat
yajjñānāc ca dravyakriyājñānāni
tāmasataijasavaikārikāhaṅkārabhedāstannimitto bhedabhramastasyātyayo
nivṛttirbhavati \| kiṁlakṣaṇo harirityāśaṅkya lakṣaṇaṁ vā tasyedaṁ
dravyakriyetyādi nocyate ityāhustanna grāhyaṁ
svāmicaraṇairapyasyaivārthasyoktatvāt \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** pare brahmaṇi śrī-bhagavati
\|\|16\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 4.31.17 \|\|**

**yathā nabhasy abhra-tamaḥ-prakāśā**

**bhavanti bhūpā na bhavanty anukramāt\|**

**evaṁ pare brahmaṇi śaktayas tv amū**

**rajas tamaḥ sattvam iti pravāhaḥ \|\|**

**śrīdhara-svāmī (bhāvārtha-dīpikā) :** nanv asaṅge harau kathaṁ
prapañcotpatti-layau ? tatrāha---yatheti \| abhra-tamaḥ- prakāśā
āgamāpāyino rajas-tamaḥ-sattva-sthānīyāḥ \| he bhū-pāḥ pracetasaḥ ! amūḥ
śaktaya udbhavanti na bhavanti līyante ity evam ayaṁ jagat-pravāhaḥ
\|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** punar ākṣipati---nanv iti
atra viśvanāthaḥ---nanu guṇamayasya viśvasya guṇātīto hariḥ kathaṁ
kāraṇaṁ na hi mṛnmayasya ghaṭasya mṛdatītaṁ vastūpādānakāraṇaṁ
bhavitumarhati \| upādānatve ca hareḥ kathaṁ vā nirvikāratvamityata
āha---yatheti \| abhratamaḥprakāśā nabhasi dṛśyamānāḥ sūryād eva
bhavanti tatraiva līyante ca \| sūryād iti pūrveṇānuṣaṅgaḥ \| himo\'pi
sūryādeveti yadvakṣyate ca prāṇādibhiḥ svavibhavairupagūḍhamanyo manyeta
suryam iva meghahimoparāgaiḥ iti \| uparāgaśabdena duṣṭajīvāviṣṭaṁ
tamaḥkhaṇḍam evātrocyate \| he bhūpā iti \| rajasāviṣṭacetasāmetaccetaḥ
praṇidhānena jñeyam iti bhāvaḥ \| sūryo yathā meghahimādyatīto\'pi
teṣāmupādānakāraṇaṁ tadapi yathā nirvikāro bhavati tathety arthaḥ \|
yathaivābhrādirahito'pi sūrye kāraṇatvādabhrādayaḥ santītyucyate
tathaiva harau guṇarahite\'py amūḥ śaktayo raja-ādyāḥ ity evaṁ
prakāreṇāyaṁ jagatpravāhaḥ \| atra yathābhratamasī sūr yasya
śuddhajyotirmātrasya na svarūpaṁ dūravartimalinaḥ prakāśo\'pi na
svarūpaṁ tathaiva hare rajastamasī śuddhacit tasya tasya sattvaṁ ca na
svarūpamity evaṁ śrīnāradasya mate bhagavato guṇamayajagadupādānatvaṁ
nirvikāratvaṁ ca siddhamata eva ātmanaivāvikriyamāṇena saguṇamaguṇaḥ
sṛjasi harasi pāsi iti devairvakṣyate yata udayāstamayau vikṛter mṛd
ivāvikṛtāt iti śrutibhiś ca namo namas te\'khila-kāraṇāya
niṣkāraṇāyādbhuta-kāraṇāya iti gajendreṇa ca kāraṇasya tad evādbhutatvaṁ
yad upādānatve\'pi nirvikāratvaṁ vivartāṅgīkāre ca yukti-sadbhāvād
adbhutatvaṁ na syāt \| vyākhyātaṁ tatraiva svāmibhiś ca kāraṇatve ca
mṛdādivadvikāraṁ vārayati adbhutakāraṇāyeti \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam***.**

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu guṇa-mayasya
viśvasya guṇātīto hariḥ kathaṁ kāraṇam ? na hi mṛṇmayasya ghaṭasya
mṛd-atītaṁ vastūpādāna-kāraṇaṁ bhavitum arhati upādānatve ca hareḥ \|
kathaṁ vā nirvikāritvam ? ity ata āha---yathā abhra-tamaḥ-prakāśā
nabhasi dṛśyamānāḥ sūryād eva bhavanti na bhavanti tatraiva līyante ca
sūryād eva bhavati, yad vakṣyate---

> prāṇādibhiḥ sva-vibhavair upagūḍham anyo
>
> manyeta sūryam iva megha-himoparāgaiḥ \|\| \[bhā.pu. 10.84.33\] iti

uparāga-śabdena duṣṭa-jīvāriṣṭaṁ tamaḥ-khaṇḍam eva tatrocyate---he
bhūpāḥ ! sūryo megha-himādy-atīto'pi yathā teṣām upādāna-kāraṇaṁ, tad
api yathā nirvikāro bhavati, tathety arthaḥ \| yathaivābhrādi-rahite'pi
sūryo kāraṇatvād abhrādayaḥ santīty ucyate, tathaiva harau
guṇa-rahite'pi amūḥ śaktayo raja-ādyāḥ \| ity evaṁ-prakāreṇāyaṁ
jagat-pravāhaḥ \| tatra yathābhra-tamasī sūr yasya
śuddha-jyotir-mātrasya na svarūpam \| dūravarti-malinaḥ prakāśo'pi na
svarūpam \| tathaiva hare rajas-tamasī śuddha-cinmātrasya tasya sattvaṁ
ca na svarūpam ity evaṁ śrī-nāradasya mate bhagavato
guṇamaya-jagad-upādānatvaṁ nirvikāratvaṁ ca siddha-mata
evātmanaivāvikriyamānena saguṇam aguṇaḥ sṛjasi harasi pāsīti devair
vakṣyate---yata udayāsta-mayau vikṛter mṛdi vāvikṛtāt \[bhā.pu.
10.87.15\] iti viśrutibhiś ca,

> namo namas te'khila-kāraṇāya
>
> niṣkāraṇāyādbhuta-kāraṇāya \| \[bhā.pu. 8.3.15\]

iti gajendreṇa ca kāraṇasya tad evādbhutatvaṁ yad upādānatve'pi
nirvikāratvaṁ vivartāṅgīkāre yukti-sadbhāvād bhūtatvaṁ na syāt \|
vyākhyātaṁ tatraiva svāmibhiś ca---kāraṇatve'pi mṛdādi-vad vikāraṁ
vārayati, adbhuta-kāraṇāyeti \|\|17\|\|

**\...**

**\|\| 4.31.18 \|\|**[^53]

**tenaikam ātmānam aśeṣa-dehināṁ**

[^53]: asyādhyāyasya tattvavādināṁ sampradāyasya pāṭhānusāreṇa
    \[madhva-kṛta bhāgavat-tātparye, vijaya-dhvaja-kṛta
    pada-ratnāvaī-ṭīkāyāṁ ca\| kecit ślokā adhika-pāṭha-rūpeṇa
    prāpyante. atra---

    nirasta-saṅkalpa-vikalpam advayaṁ

    dvayāpavādoparamopalambhanam \|

    anādi-madhyāntaṁ ajasra-nirvṛtiṁ

    saṁjñapti-mātraṁ bhajatāmuyā dṛśā \|\|

    mādhva-tātparye---saṅkalpa-vikalpaś ca ṛte viṣṇu-prasādataḥ \|

    naiva sambhavato viṣṇoḥ samābhāvāt tu so'dvayaḥ \|\| iti
    tantra-bhāgavate \|\|


**kālaṁ pradhānaṁ puruṣaṁ pareśam \|**

**sva-tejasā dhvasta-guṇa-pravāham**

**ātmaika-bhāvena bhajadhvam addhā \|\|**

**madhvācāryaḥ (bhāgavata-tātparyam) :**

> pūrṇo viṣṇuḥ sa evaika iti bhāvo ya īritaḥ \|
>
> ātmaika-bhāva iti taṁ vidur brahmaātma-darśinaḥ \|\| iti
> satya-saṁhitāyām \|\|18\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tena sarva-kāraṇatvena hetunā \|
kālo nimittam \| pradhānam upādānam \| puruṣaḥ kartā \| etat
tritayātmakatvāt sarva-kāraṇaṁ parameśvaram addhā sākṣād bhajadhvam \|
katham ? ātmana eka-bhavenābhinnatvena \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ātmaika-bhāvena sarveṣāṁ
mūla-svarūpam ity avyabhicāri-bhāvanayā vā \| yad vā, ātmano yo
bhāvāntarāmiśro bhāvo dāsyādīnām ekataras tena \|\|18\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tena sarva-kāraṇatvena
hetunā kālo nimittaṁ pradhānam upādānaṁ puruṣaḥ kartā
etat-tritayātmakatvāt sarva-kāraṇaṁ param īśam addhā sākṣād eva
bhajadhvaṁ tad-bhajanenaiva deva-pitrādi-sarva-bhajanaṁ bhaved iti
ātmanā manasā eka-bhāvena manasa aikāgryeṇeveti vā---ātmano yo
bhāvāntarāmiśro bhāvo dāsyādīnām ekataras tena iti sandarbhaḥ \|\|18\|\|

**\...**

**\|\| 4.31.19 \|\|**

**dayayā sarva-bhūteṣu santuṣṭyā yena kena vā \|**

**sarvendriyopaśāntyā ca tuṣyaty āśu janārdanaḥ \|\|**

**śrīdhara-svāmī (bhāvārtha-dīpikā) :** sādhanam āha \| dayādibhiḥ
śīghraṁ tuṣyati \|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhajadhvaṁ tadbhajanam eva
devapitrādisarvabhajanaṁ bhaved iti \| ekabhāvenaikārayeṇa \| ātmano yo
bhāvāntarāmiśro bhāvo dāsyādīnāmekataratveneti sandarbhaḥ \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatrānukūlān dharmān
āha---dayayeti \|\|18-19\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatrānukūlān kāṁś ca
dharmān āha---dayayeti \|\|19\|\|

**\...**

**\|\| 4.31.20 \|\|**

**apahata-sakalaiṣaṇāmalātmany**

**aviratam edhita-bhāvanopahūtaḥ \|**

**nija-jana-vaśa-gatvam ātmano'yan**

**na sarati chidravad akṣaraḥ satāṁ hi \|\|**

**śrīdhara-svāmī (bhāvārtha-dīpikā) :** tato na kadācit tyajatīty
āha---apahatā nirastāḥ sakalā eṣaṇāḥ kāmā yasmāt sa cāsāv amala ātmā
manas tasmin satāṁ manasi nirantaraṁ samedhitatayā bhāvanayopahūtaḥ
sannidhāpitaḥ sann akṣaro hariś chidravat tatratyākāśavat tato na sarati
nāpayāti hi \| kiṁ kurvan ? ātmano nija-jana-vaśa-gatvaṁ
sva-bhaktādhīnatvam ayann avāgacchan \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tataḥ svatoṣe sati \|
evamuktaprakārayā bhaktyā bhaktebhyo bhagavānsvātmaprado bhavatīti
pūrvamupapāditaṁ tallakṣaṇaṁ vivṛṇoti---apahateti \|
avagacchansvaniṣṭhāṁ rakṣitum iti bhāvaḥ \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yan sadaiva saṅgataḥ san
\|\|20\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evam ukta-prakārayā
bhaktyā bhaktebhyo bhagavān svātma-prado bhavatīti pūrvam upapāditaṁ,
tal-lakṣaṇaṁ vivṛṇoti---apahatā nirastāḥ sakalā eṣaṇāḥ kāmā yasmāt sa
cāsāv amala ātmā manaś ca yasmin satāṁ manasi nirantaram edhitatayā
bhāvanayopahūtaḥ sannidhāpitaḥ sann akṣaro harir na sarati \| chidravat
tatratyākāśavat tataḥ sakāśāt nāpasarati \| kīdṛśaḥ ? ātmanaḥ svasya
sva-bhakta-jana-vaśa-gatvam ayan jānan svīyāṁ niṣṭhāṁ rakṣitum iti
bhāvaḥ \|\|20\|\|

**\...**

**\|\| 4.31.21 \|\|**

**na bhajati kumanīṣiṇāṁ sa ijyāṁ**

**harir adhanātma-dhana-priyo rasa-jñaḥ \|**

**śruta-dhana-kula-karmaṇāṁ madair ye**

**vidadhati pāpam akiñcaneṣu satsu \|\|**

**madhvācāryaḥ (bhāgavata-tātparyam) :** adhanāś ca ta eva ātma-dhanāś
ca adhanātma-dhanāḥ \|\|21\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** satām eva vaśyo'sāv asatāṁ tu
pūjām api na gṛhṇātīty āha---neti \| kumanīṣiṇāṁ kutsita-matīnām \|
aghanāś ca te ātma-dhanāś ca bhagavad-dhanās te priyā yasya \| rasa-jño
bhakti-sukha-jñaḥ \| ke kumanīṣiṇaḥ ? tān āha---śrutādi-nimittair madaiḥ
ye satsu pāpaṁ tiraskāraṁ kurvanti \|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yadvā---adhunā akiṁcanā
niṣkāmā evātmano dhanāni priyāś ca yasya saḥ \| dhanaputrādiṣu mamatāṁ
parityajya mayyevāmī mamatāṁ dadhata iti bhaktānāṁ premarasaṁ jānātīti
rasajñaḥ \| pāpaṁ nindāpi tadvakṣyate sakarmaṇa uddiśya sato vinindanti
haripriyān khalāḥ iti \|\|21\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** na bhajatīty-ādi \|
kumanīṣiṇām ijyāṁ sa na bhajati, na gṛhṇāti \| adhunā na vidyate
kṛṣṇa-vyatiriktaṁ dhanaṁ yeṣāṁ te, ātmā śrī-kṛṣṇa eva dhanaṁ yeṣāṁ te,
tathā te ca te ca tathā ekānta-bhaktās teṣāṁ priyaḥ, yato rasajñaḥ \|
ijyāyāṁ raso nāsti, ataḥ kumanīṣiṇa eva te \| ta eva ke ? ity
āha---śruta-dhana-kula-karmaṇāṁ madair ye satsu bhakteṣu pāpaṁ nindāṁ
kurvanti \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam***.**

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** satyam evāyaṁ vaśya evam
eva asatāṁ tu pūjām api na gṛhṇātīty āha---adhanāś ca te ātma-dhanā
bhagavad-dhanās te priyā yasya saḥ \| yad vā, adhanātma akiñcanā niṣkāmā
evātmano dhanāni priyāś ca yasya saḥ \| dhana-putrādiṣu mamatāṁ
parityajya mayy eva mamatām amī dadhate iti bhaktānāṁ prema-rasaṁ
jānātīti rasajñaḥ \| kumanīṣitvam āha---śruteti \| śruta-dhana-kulair
yāni karmāṇi yāgādīni teṣāṁ madaiḥ, pāpaṁ nindādikam \| yad vakṣyate
karmiṇa evoddiśya---sato vinindanti[^54] hari-priyān khalāḥ \[bhā.pu.
11.5.9\] iti \|\|21\|\|

[^54]: sato'vamanyanta iti pāṭhaḥ.


**\...**

**\|\| 4.31.22 \|\|**[^55]

**śriyam anucaratīṁ tad-arthinaś ca**

[^55]: asya ślokasya paścāt dvaita-vādināṁ sampradāyasya pāṭhaḥ---

    bhavatāṁ vaṁśa-dhuryo'bhūd dhruvaś citrarathaḥ svarāṭ \|

    guru-dāra-vaco-bāṇair nirbhinna-hṛdayo'rbhakaḥ \|\|

    tyaktvā straiṇaṁ ca taṁ gacchan dṛṣṭo me pathy udāradhīḥ \|

    pañca-varṣo mad-ādeśaiḥ saṁrādhya puruṣeśvaram \|\|

    tat-paraṁ sarva-dhiṣṇebhyo māyādhiṣṭhitam āruhat \|

    munayo'dyāpy udīkṣante paraṁ nāpur avāṅ-mukhāḥ \|\|

    taṁ yūyaṁ sarva-bhūtānāṁ antaryāmiṇam īśvaram \|

    rudrād iṣṭopadeśena bhajadhvaṁ bhavanuttaye \|\| iti \|\|

    atra madhvasya tātparye---

    sarvottamatvād visṇur hi māya ity eva śabdyate iti vyoma-saṁhitāyām
    \|

    devān atyuttama-munīn vinā ke śaiṁśumārakam \|

    harer gṛhaṁ praviṣṭās tu dhruvo devāś ca tad-gatāḥ \|\| iti mātsye
    \|\|


**dvipada-patīn vibudhāṁś ca yat sva-pūrṇaḥ \|**

**na bhajati nija-bhṛtya-varga-tantraḥ**

**katham amum udvisṛjet pumān kṛta-jñaḥ**[^56] **\|\|**

[^56]: rasajña iti kecit paṭhanti.

**madhvācāryaḥ (bhāgavata-tātparyam) :**

> śriye devāś ca bhṛtyatvāt manute bahu keśavaḥ \|
>
> nātmārthāya yatante tu bhaktyā sarvottamottamāḥ \|\| iti ca \|\|22\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** bhaktādhīnatvaṁ prapañcayann
āha---anuvartamānām api śriyaṁ tad-arthinaḥ sa-kāmān dvi-pada-patīn
narendrān vibudhān devān api yo nānuvartate \| yataḥ svenaiva pūrṇo'taḥ
sva-bhṛtya-vargānurakta eva \| evaṁ-bhūtam amum ut īṣad api kathaṁ
parityajet ? \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhaktānāṁ bhagavatyeva
mamatā nānyatra tathaiva bhagavato bhakteṣveva mamateti bhaktādhīnatvaṁ
prapañcayati \| śriyaṁ samaṣṭisampattirūpām \| anucarantīṁ
svasampattivṛddhyarthamanuvartamānām \| tadarthinaḥ vyaṣṭisampadarthino
dvipadapatīnnarendrānvibudhāndevānapi na bhajanti nāpekṣante yataḥ
svenaiva pūrṇaḥ svarūpatve\'pi nijabhṛtyavargatantra
ityadhīnatvamapyanyasyevāsya vāstavaṁ na sopādhikam ity arthaḥ \| amum
evaṁbhūtamudīṣadapi kathaṁ visṛjet \| rasajña iti \| yathā premarasajño
bhagavānuktas tathā bhakto\'pi bhagavatpremarasajña ityubhāveva
jagatyasmin rasajñāv iti bhāvaḥ \| nanu tarhi bhaktasya
bhagavad-vaśatvamucitam eva bhagavato\'pi bhaktavaśyatve rasa evopādhir
abhūt \| maivam \| raso hi vibhāvādisaṁvalitaḥ sthāyibhāvaḥ sthāyī ca
premā rasāparaparyāyaḥ sa ca
svābhāvikamamatvātiśayaviṣayībhūtabhagavatsukhakāmitā bhaktāśrayaiva
tasyāś ca nirnimittatvāt \| bhagavataś ca sukhapūrṇatve\'pi tasyāḥ
sukhātiśayapradatvaṁ śrutismṛtiprasiddhaṁ niṣkāraṇakam evātaḥ
kathamupādhitvaṁ tena bhagavataḥ svābhāvikam eva premavaśatvamāyātam \|
premā ca svādhāraṁ svīkṛtīkarotīti bhaktavaśyatvam \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** śriyaṁ jagat-sampatti-rūpām
anucarantī sva-sampatti-vṛddhy-artham anuvartamānāṁ, na tu
bhagaval-lakṣmīvan niṣkāmāṁ tad-arthinaś ca \| brahmādīn dvipada-patīn
vibudhān devān api yo nānuvartate yat svarūpa-vaibhavenaiva pūrṇaḥ,
tathāpi nija-bhṛtya-varga-tantraḥ bhakta-mātre dayā-paravaśa ity arthaḥ
\|\|22\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhaktānāṁ bhagavaty eva
mamatā nānyatra yathā tathaiva bhagavato'pi bhakteṣv eva mamateti
bhaktādhīnatvaṁ prapañcayati---**śriyaṁ** samaṣṭi sampatti-rūpām
a**nucaratīṁ** sva-sampatti-vṛddhy-artham anuvartamānām \|
**tad-arthino** vyaṣṭi-sampad-arthinaḥ, **dvipada-patīn** narendrān,
**vibudhān** devān api **na bhajati** nāpekṣate \| yataḥ **svena**iva
**pūrṇaḥ** \| sva-pūrṇatve'pi **nija-bhṛtya-varga-tantra** ity
adhīnatvam apy anyasyevāsya vāstavaṁ na sopādhikam ity arthaḥ \|

**amum** evaṁ-bhūteṣu **ut** īṣad api **kathaṁ visṛjet** ? **rasajña**
iti \| yathā bhakta-prema-rasajño bhagavān uktas tathā bhakto'pi
bhagavat-prema-rasajña ity ubhāv eva jagaty asmin rajajñāv iti bhāvaḥ \|

nanu tarhi bhaktasya bhagavad-vaśatvam ucitam eva bhagavato'pi
bhakta-vaśyatve rasa evopādhir abhūt ? maivaṁ, raso hi
vibhāvādi-saṁvalitaḥ sthāyi-bhāvaḥ sthāyī ca premā raty-apara-paryāyaḥ
sa ca svābhāvika-mamatvātiśaya-viṣayībhūta-bhagavat-sukha-kāmitā
bhakty-aśrayaiva tasyāś ca nirnimittatvāt bhagavataś ca
sukha-pūrṇatve'pi tasyāḥ sukhātiśaya-pradatvaṁ śruti-smṛti-prasiddhaṁ
niṣkāraṇakam evātaḥ katham upādhitvaṁ, tena bhagavataḥ svābhāvikam eva
prema-vaśyatvam āyātam \| premā ca svādhāraṁ svākārītīti
bhakta-vaśyatvaṁ ca \|\|22\|\|

**\...**

**\|\| 4.31.23 \|\|**

**maitreya uvāca---**

**iti pracetaso rājann anyāś ca bhagavat-kathāḥ \|**

**śrāvayitvā brahma-lokaṁ yayau svāyambhuvo muniḥ \|\|**

**śrīdhara-svāmī (bhāvārtha-dīpikā) :** pracetasaḥ karma-bhūtān \| anyāś
ca nūnaṁ sunīter ity-ādi-dhruva-caritādyāḥ \| satre'gāyat pracetasām ity
uktatvāt \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** rājann iti \| bhaktirasena
dīpyamāna he vidurety arthaḥ \| anyāś ca dhruvādisambandhinīḥ kathāḥ
\|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.31.24 \|\|**

**te'pi tan-mukha-niryātaṁ yaśo loka-malāpaham \|**

**harer niśamya tat-pādaṁ dhyāyantas tad-gatiṁ yayuḥ \|\|**

**śrīdhara-svāmī (bhāvārtha-dīpikā) :** te'pi pracetasaḥ \| tad gatiṁ
viṣṇu-lokam \|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** te'pi pracetaso\'pi \|
tanmukhānnāradāsyāt \| niryātaṁ nirgatam \| hareryaśaḥ ubhayatra
tatpadaṁ hariṁ brūte \| gatiratra pārṣadādirūpaiva jñeyā \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.31.25 \|\|**

**etat te'bhihitaṁ kṣattar yan māṁ tvaṁ paripṛṣṭavān \|**

**pracetasāṁ nāradasya saṁvādaṁ hari-kīrtanam \|\|**

**śrīdhara-svāmī (bhāvārtha-dīpikā) :** pracetasāṁ nāradasya
saṁvāda-rūpam etad ākhyānaṁ te'bhihitam \| hareḥ kīrtanaṁ yasmiṁs tat
\|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kṣattar iti \| na
jātismāraṇam api tu tvamadhunā śakalīkṛtākhilāgho jāta iti bhāvaḥ \|
kṣada-śakalī karaṇe dhātuḥ \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.31.26 \|\|**

**śrī-śuka uvāca---**

**ya eṣa uttānapado mānavasyānuvarṇitaḥ \|**

**vaṁśaḥ priyavratasyāpi nibodha nṛpa-sattama \|\|**

**śrīdhara-svāmī (bhāvārtha-dīpikā) :** ya eṣa vaṁśaḥ so'nuvarṇitaḥ
\|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** eṣa iti \|
tātkālikavarṇitatvena buddhisaṁnihitatvāduktam \| nṛpasattameti \| aho
dhanyo\'yaṁ mānavo vaṁśo yatraitādṛśā dhruvādayo haribhaktā āsannahaṁ tu
tadvaṁśakīrtiṁ prāptumasamartha eveti śocamānaṁ
parīkṣitamutsāhayati---tvam api nṛpeṣu sattamosi yadrakṣāyai svayam eva
viṣṇurbrahmāstraṁ dadāheti bhāvaḥ \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.31.27 \|\|**

**yo nāradād ātma-vidyām adhigamya punar mahīm \|**

**bhuktvā vibhajya putrebhya aiśvaraṁ samagāt padam \|\|**

**śrīdhara-svāmī (bhāvārtha-dīpikā) :** yaḥ priyavrataḥ \|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śrotṛjanaprītyarthaṁ
priyavratacaritaṁ prastauti---ya iti \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 4.31.28 \|\|**

**imāṁ tu kauṣāraviṇopavarṇitāṁ**

**kṣattā niśamyājita-vāda-sat-kathām \|**

**pravṛddha-bhāvo'śru-kalākulo muner**

**dadhāra mūrdhnā caraṇaṁ hṛdā hareḥ \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ajitasya harervādo yasyāṁ
satkathāyāṁ tām yadvā---ajitasya harervādaḥ kathanaṁ yeṣāṁ te\'jitavādā
dhruvādyās teṣāṁ satkathām \| muneścaraṇaṁ mūrdhnā hareś ca hṛdā dadhāra
\| yad vā, harerhṛdā harisambandhidṛṣṭyā sākṣāddharirevāyam iti dṛṣṭyā
hṛcchabdasya dṛṣṭivācakatve mānamādyapadyamatkṛtavyākhyāśatake\'valokyam
\|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** imāṁ mad-bhakta-svīkāra-rūpāṁ
tenety atra tāteti kvacit \|\|28\|\|

**\...**

**\|\| 4.31.29 \|\|**

**vidura uvāca---**

**so'yam adya mahā-yogin bhavatā karuṇātmanā \|**

**darśitas tamasaḥ pāro yatrākiñcana-go hariḥ \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam***.**

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : mahā-yoginn** iti \|
sarva-sāmarthya-bodhanāya yogino\'pi paroddharaṇe samarthāḥ kiṁ punar
**mahāyogī** tvam iti bhāvaḥ \| **tamasaḥ** saṁsāra-samudrasya **yatra**
**pāre** \| **harir** **akiñcanaṁ** prāpnoti, kiṁ punar vaktavyam
akiñcano hariṁ prāpnotīti \| yad vā, akiñcanair nirasta-dehādi-bhāvair
gīyata ity akiñcanagaḥ \| **pāro**\'tra bhakti-mārga eva, tasyaiva
bhagavat-prāpakatvāt \| bhaktyāham ekayā labhyaḥ \[bhā.pu. 11.14.21\]
ity-ādy-ukteḥ \|\|29\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tamasaḥ**
saṁsāra-samudrasya **pāraḥ** \| yatra **harir akiñcanaṁ prāpnoti,** kiṁ
punar vaktavyam akiñcano hariṁ prāpnotīti \|\|29\|\|

**\...**

**\|\| 4.31.30 \|\|**

**śrī-śuka uvāca---**

**ity ānamya tam āmantrya viduro gajasāhvayam \|**

**svānāṁ didṛkṣuḥ prayayau jñātīnāṁ nirvṛtāśayaḥ \|\|**

**śrīdhara-svāmī (bhāvārtha-dīpikā) :** svān jñātīn didṛkṣuḥ \|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** stutvā natvā ca punaḥ
kimakārṣīd atrāha---itīti \| ity uktvā \| svānām iti karmaṇi ṣaṣṭhī \|
nirvṛtāśayaḥ maitreyadvārā śrībhagavad-aṅgīkārānusandhāneneti bhāvaḥ \|
jñātavyāṁśābhāvādvā jātānandaḥ---

> yāvataḥ kṛtavānpraśnān kṣattā kauṣāravāgrataḥ \|
>
> jātaikabhaktirgovinde tebhyaścopararāma ha \|\| ity ukteḥ \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** prathama-skandhoktaṁ yojayati \|
iti nirvṛtāśaya iti maitreya-dvārā śrī-bhagavad-aṅgīkārānusandhānena iti
bhāvaḥ \|\|30\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** svānāṁ svān jñātīn
\|\|30\|\|

**\...**

**\|\| 4.31.31 \|\|**

**etad yaḥ śṛṇuyād rājan rājñāṁ hary-arpitātmanām \|**

**āyur dhanaṁ yaśaḥ svasti gatim aiśvaryam āpnuyāt \|\|**

**śrīdhara-svāmī (bhāvārtha-dīpikā) :** rājñāṁ caritam iti śeṣaḥ
\|\|31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
etacchroturaihikāmuṣmikaphalam āha---etad iti \|\|31\|\|

iti śrīkharaḍanagaravāsi śrīvaṁśīdharaśarmagauḍanirmite
śrīmad-bhāgavata-bhāvārtha-dīpikā-prakāśe caturtha-skandhe
ekatriṁśo\'dhyāyaḥ \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** paramānandena sakāma-śrotṝn apy
āśiṣayati etadvya iti \|\|31\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

iti sārārtha-darśinyāṁ harṣiṇyāṁ bhakta-cetasām \|

ekatriiṁśaś caturthasya saṅgataḥ saṅgataḥ satām \|\|\*\|\|

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁ vaiyāsikyāṁ caturtha-skandhe

pracetasopākhyānaṁ nāma

ekatriṁśo'dhyāyaḥ \|

\|\| 4.31 \|\|


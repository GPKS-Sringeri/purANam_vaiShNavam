+++
title = "11"
+++

<details><summary>English</summary>

1.03

Complete edition of Eleventh Canto with commentaries of

Madhva, Śrīdhara, Jīva Gosvāmin (Krama-sandarbha) and Viśvanātha
Cakravartī Ṭhākura.

This edition does not have Srinath Chakravarti. Comments by Sanatan
Goswami on the Eleventh Canto found in *Hari-bhakti-vilāsa* and
*Br̥had-bhāgavatāmr̥ta* have been included where found. Where the
Sandarbhas differ from Krama-sandarbha, those comments have also been
added, as well as the comments given by Viśvanātha or Śrī Jīva to other
texts citing verses from the Eleventh Canto.\
\
No single edition was used consistently throughout, so that information
is not being given here. There are only a few footnotes and
notifications of variants, etc., usually based on a comparison to the
Ṣaṭ-sandarbha comments.

Text entered by Jagadananda Das.

1.03 version, Nov. 17 2017

</details>


ekādaśa-skandhaḥ

oṁ namo bhagavate vāsudevāya \|

(11.1)

### atha prathamo'dhyāyaḥ

## vipra-śāpaḥ

**\|\| 11.1.1 \|\|**

**śrī-śuka uvāca---**

kṛtvā daitya-vadhaṁ kṛṣṇaḥ sa-rāmo yadubhir vṛtaḥ \|

bhuvo'vatārayad bhāraṁ javiṣṭhaṁ janayan kalim \|\|

**śrīdhara-svāmī (bhāvārtha-dīpikā) :** śṛī-gaṇeśāya namaḥ \|
śrī-kṛṣṇāya namaḥ \| oṁ namaḥ
śrī-parama-haṁsāsvādita-caraṇa-kamala-cin-makarandāya
bhakta-jana-mānasa-nivāsāya śrī-rāmacandrāya \|

vijayante parānanda-kṛṣṇa-pāda-rajaḥ-srajaḥ \|

yā dhṛtā mūrdhni jāyante mahendrādi-mahaḥ-srajaḥ \|\|1\|\|

uktaika-triṁśatādhyāyair muktir ekādaśe tataḥ \|

jāyanteyetihāsādyaiḥ samāsa-vyāsa-rūpataḥ \|\|2\|\|

nārado vasudevāya samāsena nyavarṇayat \|

bhagavān uddhavāyātha vistareṇopapattibhiḥ \|\|3\|\|

tatra tu prathame'dhyāye yadu-vaṁśasya saṅkṣayaḥ \|

upakṣipto virāgāya mausala-vyapadeśataḥ \|\|4\|\|

pravṛttitaḥ parānanda- kṛṣṇa-krīḍānuvarṇitā \|

tan-nivṛttyā parānanda-padāroho'nuvarṇyate \|\|5\|\|

evaṁ tāvad daśama-skandhe bhū-bhārāvatāraṇāya
nija-vibhūti-vibhūṣita-yadu-vaṁśasya
yadu-vaṁśāvatārita-sakala-surāṁśasya bhagavataḥ śrī-kṛṣṇasya
tad-ucita-pravṛtti-viḍambanena tac-chravaṇa-smaraṇādi-parāṇāṁ pareṣām
ānanda-kāraṇaṁ krīḍā nirūpitā \| athedānīm
aparimita-yogamāyā-vaibhavasya bhaktānām ātma-tattvopadeśa-pūrvakaṁ
krīḍārthaṁ bhū-tale'vatāritānāṁ cādhikāriṇāṁ surāṁśānāṁ mausalāpadeśena
tat-tad-adhikāra-pada-prāpaṇa-pūrvakaṁ ca brahmādy-anugrahāya
nija-padāroho nirūpyate \|

tatra kurukṣetra-yātrāyām aviraktasya vasudevasya, karmaṇā karma-nirhāro
yathā syān nas tad ucyatāṁ \[bhā.pu. 10.84.29\] ity evaṁ karma-yogaṁ
pṛṣṭavato nāradādibhiḥ karma-yogo nirūpitaḥ---

> karmaṇā karma-nirhāra eṣa sādhu nirūpitaḥ \|
>
> yac-chraddhayāpta-vittena śuklenejyeta pūruṣaḥ \|\| \[10.84.37\]
> ity-ādinā \|

tena ca viśuddha-sattvasya śrī-kṛṣṇa-rāmau parameśvaratvena jñātavataḥ
ṣaḍ-garbhānayanādhyāye śrī-kṛṣṇenātma-tattvam upadiṣṭam---

> vaco vaḥ samavetārthaṁ tātaitad upamanmahe \|
>
> yan naḥ putrān samuddiśya tattva-grāma udāhṛtaḥ \|\| \[bhā.pu.
> 10.85.22\] ity-ādinā \|

tac ca viṣaya-bhogātiśayena punas tiro-hitam āsīt tad evedānīṁ
nārada-mukhena prathamaṁ pañcādhyāyā nirūpyate \|

tatra prathame'dhyāye vairāgyotpādanāya yadu-kulasya
brahma-śāpāpadeśenātyunnata-viṣaya-sukhānām apy anityatā pratipādyate \|
tataś caturbhir nimi-jāyanteya-saṁvādena sa-parikaraṁ
parama-tattva-nirūpaṇam \| tataḥ ṣaṣṭhe
bhagavad-uddhava-saṁvāda-prastāvaḥ \| tatas trayo-viṁśatyā uddhavaṁ
prati bhagavatas tattva-nirūpaṇam \| tato dvābhyāṁ mausala-krīḍety evam
eka-triṁśatādhyāyair ekādaśa-skandhasya pravṛttiḥ \| tasya ca yathāmati
vyākhyaṇam ārabhyate \|

tatra mausala-prasaṅgārthaṁ pūrva-skandhārtham anuvadati
śloka-dvayena---kṛtveti \| **avatārayat** avatārayad ity aḍ-āgamo
draṣṭavyaḥ \| **javiṣṭhaṁ** vegavattaram atiśīghram,
hiṁsā-paryavasāyinam ity arthaḥ \| **kaliṁ** kalaham \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :**

athaikādaśa-sandarbhe sandarbhāṇāṁ samāhṛtiḥ \|

kriyate yan-nideśena sa me'nanya-gater gatiḥ \|\|

jayetāṁ mathurā-bhūmau śrīla-rūpa-sanātanau \|

yau vilekhayatas tattvaṁ jñāpakau pustikām imām \|\|[^2]

athaikādaśa-skandhasya krama-sandarbhaḥ \| tatra prathamata tāvad idaṁ
vivecanīyam---pūrvaṁ śrīmati daśama-skandhe śrī-kṛṣṇa-līlā varṇitā \|
tasyāś ca phalaṁ sādhāraṇānām api tad-bhakti-lābha-pūrvikā tat-prāptir
evety ante nirdiṣṭam---

> itthaṁ parasya nija-dharma-vivakṣayātta-
>
> līlā-tanos tad-anurūpa-viḍambanāni \|
>
> karmāṇi karma-kaṣaṇāni yadūttamasya
>
> śrūyād amuṣya padayor anuvṛttim icchan \|\|
>
> martyas tayānusava-medhitayā mukunda-
>
> śrīmat-kathā-śravaṇa-varṇana-cintayeti \|
>
> tad-dhāma dustyaja-kṛtānta-javāpavargaṁ
>
> grāmād vanaṁ kṣiti-bhujo'pi yayur yad-arthāḥ \|\| \[bhā. 10.90.49-50\]
> iti dvayena \|

tac ca tat-padaṁ bhuvi prakāśamānānāṁ dvārakādīnāṁ
laukikatvānukaraṇenānyathā pratītānām api
nitya-siddhālaukika-prakāśa-viśeṣa eva \| yathāsyaiva skandhasyānte
vakṣyate---

> dvārikāṁ hariṇā tyaktāṁ samudro'plāvayat kṣaṇāt \|
>
> varjayitvā mahārāja śrīmad-bhagavad-ālayam \|\|
>
> nityaṁ sannihitas tatra bhagavān madhusūdanaḥ \|
>
> smṛtyāśeṣāśubha-haraṁ sarva-maṅgala-maṅgalam \|\| \[11.31.23-24\] iti
> dvayena \|

ato'tra skandhe taj-jñāpanārthaṁ sa-parikarasya śrī-bhagavatas tatra
praveśo varṇyate, mausalādikaṁ tv anukaraṇa-mātram eva yathaiva darśitaṁ
śrī-kṛṣṇa-sandarbhe prathama-tṛtīya-krama-sandarbhayoś ca \| yac cātra
śrī-vāsudeva-nārada-saṁvādena śrī-bhagavad-uddhava-saṁvādena ca tattvaṁ
nirūpayiṣyate, tat khalu tad-dvārā bahirmukhānām anyāveśa-tyājanena
tal-līlā-praveśanārtham eva \| śrī-vāsudevoddhavau ca tan-matādarārthaṁ
tatropalakṣaṇāv eva kṛtau, na tūleśyau---

> śayyāsanāṭanālāpa-kṛīḍā-snānāśanādiṣu \|
>
> na viduḥ santam ātmānaṁ vṛṣṇayaḥ kṛṣṇa-cetasaḥ \|\| \[bhā.pu.
> 10.90.46\]

ity-ādi sāmānyataḥ,

> vasudevaṁ hareḥ sthānaṁ vadanty ānakadundubhiṁ \[bhā.pu. 9.24.30\]
> iti,
>
> noddhavo'ṇv api man-nyūno yad-guṇair nārditaḥ prabhuḥ \|
>
> ato mad-vayunaṁ lokaṁ grāhayann iha tiṣṭhati \|\| \[bhā.pu. 3.4.31\]
> iti \|

viśeṣataś ca tan-māhātmyāt \| atas tādṛśānāṁ tat-tat-pṛcchā tu
līlā-mātram anyeṣām upakārāya kalpate, yathaiva bhagavata iti \| tad eva
tad darśayitum upakramate---kṛtveti \|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

\|\| śrī-kṛṣṇa-caitanya-candrāya namaḥ \|\|

govardhana-dharā-dhāraṁ śrīmad-govardhana-prabhum \|

praṇamya śrī-guruṁ bhūyaḥ śrī-kṛṣṇaṁ karuṇārṇavam \|\|

lokanāthaṁ jagac-cakṣuḥ śrī-śukaṁ tam upāśraye \|

gopa-rāmājana-prāṇa-preyase\'tiprabhuṣṇave \|\|

tadīya-priya-dāsyāya māṁ madīyam ahaṁ dade \|

ekena moṣalārambho jāyanteya-kathā tataḥ \|\|

caturbhiḥ stutir ekeṇa brahmeśādi-divaukasām \|

śrī-kṛṣṇoddhava-saṁvādo viṁśatyā triyujā tataḥ \|\|

ekena kula-saṁhāra ekenāntardhir īśituḥ \|

evam ekottara-triṁśad-adhyāyais tattva-bodhakaiḥ \|\|

muktir ekādaśa-skandhe kīrtitā pūrva-lakṣitā \|

tatra tu prathame'dhyāye sva-kula-kṣaya-cintanam \|

hariṇā brahma-śāpo'bhūt mauṣaly apy erakātati \|\|

tad evaṁ daśama-skandhe daśamāśraya-tattvaṁ
vicitra-caritāmṛta-vitaraṇa-vismāpita-prīṇita-sva-bhakta-sumanasaṁ
svayaṁ bhagavantaṁ śrī-kṛṣṇaṁ nirūpya, tac-caraṇa-paricaraṇāśritāṁ
muktim ekādaśe'tra skandhe nirūpayan, kiñcid avaśiṣṭaṁ tac-caritraṁ
vaktuṁ pūrvoktānu-vādenopakramate---kṛtvety ādinā \| **avatārayad** ity
atrāḍ-āgamābhāva ārṣaḥ \| **javiṣṭhaṁ** vegavattaraṁ \| **kaliṁ**
kuru-pāṇḍavādi-kalaham \|\|1\|\|

**\...**

**\|\| 11.1.2 \|\|**

ye kopitāḥ subahu pāṇḍu-sutāḥ sapatnair

durdyūta-helana-kaca-grahaṇādibhis tān \|

kṛtvā nimittam itaretarataḥ sametān

hatvā nṛpān niraharat kṣiti-bhāram īśaḥ \|\|

**śrīdhara-svāmī (bhāvārtha-dīpikā) :** etad vivṛṇoti---ye kopitā iti \|
**sapatnair** duryodhanādibhiḥ **kopitāḥ** kopaṁ kāritāḥ \| **subahu**
yathā bhavati, tathā bahu-vārān ity arthaḥ \| tad
evāha---**durdyūta-helana-kaca-grahaṇādibhir** iti \| **durdyūtaṁ**
kapaṭa-dyūtam, **helanam** avajñā, **kaca-grahaṇaṁ** duḥśāsanena
draupadyāḥ keśākarṣaṇam, etāny ādir yeṣāṁ
[gara]{.mark}-dāna-jatu-gṛha-dāhādīnāṁ taiḥ **kṛtvā,** ye kopitāḥ, tān
**pāṇḍu-sutān nimittaṁ kṛtvā** **itaretarata** ubhayoḥ pakṣayoḥ sametān
militān **nṛpān hatvā** **kṣiter** **bhāraṁ** **niraharaj** jahāra \|

yad vā, ye kopitāḥ, yaiś ca kopitāḥ, tān itaretarataḥ parasparaṁ
nimittaṁ kṛtvety anvayaḥ \| ye tāvat prakaṭa-daityāḥ pūtanādayas tān
svayam eva hatavān \| ye tu daityā bāndhava-cchadmanā sthitāḥ, tān
parasparaṁ nimittaṁ vidhāya hatvā bhū-bhāram apākṛtavān ity arthaḥ
\|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : niraharat** prāyaḥ sva-hṛta-bhārānte
niḥśeṣeṇāharad ity arthaḥ \| tad evaṁ ṭīkāyāḥ prathama-pakṣasya saṅgatiḥ
syāt, dvitīya-pakṣe tasyāṁ prāyikatvaṁ jñeyaṁ, śiśupālādau vyabhicārāt
\|\|2\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kalim eva vivṛṇoti---**ye
pāṇḍu-sutāḥ sapatnair** duryodhanādibhiḥ **subahu** atyadhikaṁ yathā
syāt tathā **durdyūtādibhiḥ** karaṇaiḥ **kopitāḥ,** **tān** evārjunādin
**nimittaṁ kṛtvā** **parasparataḥ** **sametān** ubhayoḥ pakṣayor militān
**nṛpān hatvā** **kṣiter bhāraṁ niraharat** jahāra \|\|2\|\|

**\...**

**\|\| 11.1.3 \|\|**

bhū-bhāra-rāja-pṛtanā yadubhir nirasya

guptaiḥ sva-bāhubhir acintayad aprameyaḥ \|

manye'vaner nanu gato'py agataṁ hi bhāraṁ

yad yādavaṁ kulam aho aviṣahyam āste \|\|

**śrīdhara-svāmī (bhāvārtha-dīpikā) :** api ca, bhū-bhārety-ādi \| anyāś
ca **bhuvo bhāra**-bhūtā **rāja-pṛtanā** rājñāṁ pṛtanāḥ senāḥ, rājñas
teṣāṁ pṛtanāś ceti vā, **sva-bāhubhir guptaiḥ** parirakṣitair
**yadubhir** vivāhādi-cchalena **nirasya** hatvā \| bāhubhir iti
bahu-vacanaṁ, vastutaś catur-bhujābhiprāyeṇa \|

nanv evaṁ kṛṣṇaś cikīrṣatīti jñātvā kathaṁ tasmai yādavā na druhyanti
sma ? tatrāha---**aprameyaḥ** pramātum aśakyaḥ \| cintām āha---**manya**
iti \| **nanv** iti vitarke \| **avaner** bhūmer bhāro yadyapi
loka-pratītyā **gatas** tathāpy aham **agatam** eva manye \| **hi**
niścitam \| **yad** yasmād **aviṣahyaṁ** soḍhum aśakyam \| **yādavaṁ
kulam** ity anenaiva sva-vaṁśatvat svayaṁ hananam anucitam iti sūcitam
\|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bhū-bhārety ādi \| atra
mauṣalādi-līlā māyiky eveti pūrvam eva darśitam \| vastutas
śrī-gokula-mathurāvad dvārakāyām eva sa-parikarasya śrī-bhagavato
nigūḍhatayā sthitiḥ \|[^3] atra ca yādavānāṁ ca nitya-parikaratvāt,
tat-tyāgena svayaṁ bhagavata evāntardhāne tair atikṣobheṇonmatta-ceṣṭair
upamarditā pṛthivy eva naśyed iti prathamaṁ teṣām antardhāpanam \| ata
evoktaṁ---**yad yādavaṁ kulam aho** iti \|

tad evāha---**sva-bāhubhir** iti \| bahu-vacanaṁ tatra
catur-bhujatva-prakāśanābhiprāyeṇa naitāvān etasyābhiprāyaḥ kintv
anyo'py anyo'pi bhaved iti bhāvaḥ \| atra teṣām adhārmikatayā tu
pṛthvī-bhāratvaṁ na mantavyam---

> brahmaṇyānāṁ vadānyānāṁ nityaṁ vṛddhopasevinām \|
>
> vipra-śāpaḥ katham abhūd vṛṣṇīnāṁ kṛṣṇa-cetasām \|\| \[bhā.pu.
> 11.1.8\]

ity-ādau, śayyāśanāṭanālāpa- \[bhā.pu. 10.90.46\] ity-ādau ca
parama-sādhutva-prasiddhaḥ pṛthivyāḥ bhāraś ca
vyakti-bāhulya-mātreṇeṣyate parvata-samudrādīnām anantānāṁ vidyamānatvāt
\|\|3\|\| \[kṛṣṇa-sandarbha 181\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : yadubhiḥ** kīdṛśaiḥ ?
**sva-bāhubhir guptaiḥ** sva-bhuja-bala-pālitaiḥ \| **acintayat**
parāmamarśa \| tac-cintanasya tatratyair jñātum aśakyatvād **aprameyaḥ**
\| cintanam āha\--**manya** iti \| **nanv** iti vitarke \| yadyapi
loka-pratītyā bhāro **gatas** tad **apy** ahaṁ **bhāram āgatam eva
manye** \| kutaḥ ? ity ata āha\--yad iti \| **yādava**-kulasya
parama-dhārmikasyāpi bhāratva-prakāraḥ [prathama-skandhe]{.mark}
vyākhyātaḥ \|\|3\|\|

**\...**

**\|\| 11.1.4 \|\|**

naivānyataḥ paribhavo'sya bhavet kathañcin

mat-saṁśrayasya vibhavonnahanasya nityam \|

antaḥ kaliṁ yadu-kulasya vidhāya veṇu-

stambasya vahnim iva śāntim upaimi dhāma \|\|

**śrīdhara-svāmī (bhāvārtha-dīpikā) :** tarhīdam apy anyair ghātyatāṁ ?
tatrāha---naiveti \| anyato devādibhyo'pi yādava-kulasya **paribhavas**
tiraskāro **na bhavet** \| kutaḥ ? **mat-saṁśrayasya** māṁ saṁśrayata
iti mat-saṁśrayaṁ kulaṁ tasya \| kiṁ ca, **nityaṁ**
**vibhavonnahanasya** vibhavair gaja-turagādibhir ucchṛṅkhalasya \| yad
vā, tarhīdaṁ kim iti saṁhartavyaṁ ? tatrāha---vibhavonnahanasyeti \|
tasmād evaṁ kariṣyāmīty āha---**antaḥ kalim** iti \| **śāntim** upaśamam
**upaimi**, vartamāna-sāmīpye vartamānavad va upaiṣyāmi \| tad-anantaraṁ
**dhāma** ca vaikuṇṭhākhyam upaiṣyāmīty arthaḥ \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** naiveti \| anyataḥ paribhavo'pi na
bhavet, kintu svebhya eva nāśas tu svato'pi na bhaved ity arthaḥ \|
tatra hetuḥ---**nityaṁ** **mat-saṁśrayasyaiva** svato
**vibhavonnahanasya** niravadhi-vaibhavasyeti \| ataḥ **paribhāvo**'tra
bhuvi prakāśād vimukhī-karaṇaṁ **dhāma** nija-nitya-dvārakākhyam \|
dṛṣṭāntaś ca---nāśānukaraṇa-nāśayoḥ sāmya-pratītiḥ
tathāntar-nāśānukaraṇaṁ ca na syāt \| kālāntare bahiś ca prākaṭyaṁ
bhāvīty etad-aṁśenaikya-prāyatvād ghaṭayāmāseti \| vivarta-vādibhir api
lohādi-dṛṣṭāntaḥ pariṇāma-parihārāyaika-deśenaiva manyante \|
pariṇāma-vādibhir api mūlānucchedenaiveti \| **vahniṁ**
mithaḥ-saṅghaṭṭanenotthāpitam agnim \|\|4\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tarhīdam apy anyair
ghātyatāṁ ? tatrāha---naiveti \| **paribhavas** tiraskāro'pi na
sambhavet, kim uta hananam iti bhāvaḥ \| tatra hetuḥ---mad iti \| ataḥ
svenāpi hananam ucitam iti bhāvaḥ \| tarhi ko'tra samādhiḥ ?
tatrāha---antar iti \| **yadu-kulasya** prabhāsaṁ gamitasya **kaliṁ**
kalahaṁ **vidhāya,** tenaiva tasya **śāntiṁ** nāśaṁ vidhāya **dhāma**
vaikuṇṭham **upaimi** nārāyaṇa-svarūpeṇa svāṁśena yāsyāmi \|\|4\|\|

**\...**

**\|\| 11.1.5 \|\|**

evaṁ vyavasito rājan satya-saṅkalpa īśvaraḥ \|

śāpa-vyājena viprāṇāṁ sañjahre sva-kulaṁ vibhuḥ \|\|

**śrīdhara-svāmī (bhāvārtha-dīpikā) : vyavasitaḥ** kṛta-niścayaḥ \|
**sañjahre** upasaṁhṛtavān \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : viprāṇāṁ śāpa-vyājena** iti
brāhmaṇa-māhātmya-darśanam apy atra prayojanam iti bhāvaḥ \|
**sañjahre** pūrvokta-svapade sāmastyena nītavān praveśitavān ity arthaḥ
\|\|5\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** veṇu-stambasya
vaṁśa-sad-vaṁśya-mathanotthaṁ vahniṁ vidhāya, tenaiva vaṁśa-saṁghasya
nāśaṁ vidhāya, pavano yathā dhāma antardhānaṁ yāti, tathā \| **evam**
eva **vyavasitaṁ** mano-niścaye yasya saḥ \| **śāpa-vyājena viprāṇām**
iti brāhmaṇa-māhātmya-prakhyāpanam apy ekam atra prayojanam iti bhāvaḥ
\|\|5\|\|

**\...**

**\|\| 11.1.6-7 \|\|**

sva-mūrtyā loka-lāvaṇya-nirmuktyā locanaṁ nṛṇām \|

gīrbhis tāḥ smaratāṁ cittaṁ padais tān īkṣatāṁ kriyāḥ \|\|

ācchidya kīrtiṁ suślokāṁ vitatya hy añjasā nu kau \|

tamo'nayā tariṣyantīty agāt svaṁ padam īśvaraḥ \|\|

**śrīdhara-svāmī (bhāvārtha-dīpikā) :** tad evam avatāra-prayojanaṁ
sarvaṁ sampādya svaṁ lokaṁ jagāmety āha śloka-dvayena---sva-mūrtyeti \|
**lokānāṁ lāvaṇyasya nirmuktis** tyāgo yayā \| yām apekṣya **lokeṣu
lāvaṇyaṁ** nāstīty arthāh \| yad va, lokebhyo lāvaṇyasya nirmuktir dānaṁ
yataḥ \| yat-samparkeṇa lokā lāvaṇyavanto bhavantīty arthaḥ \| tayā
**sva-mūrtyā nṛṇāṁ locanam** ācchidya ākṛṣya tato'nyasyāvalokane
locanasyāpravṛtteḥ \| tathā **sva-gīrbhis** tā giraḥ **smaratāṁ cittaṁ**
ca **ācchidya** \| tathā **padais** tatra tatrāṅkitais tāni padāni
**īkṣatām** īkṣamāṇānām anyato gamanādikāḥ **kriyāś** cācchidya \|
tadānīntanānāṁ sarveṣāṁ cakṣur-ādi-pravṛttīḥ svaika-niṣṭhāḥ kṛtvety
arthaḥ \|

kiṁ ca, ita upari janiṣyamāṇānāṁ saṁsāra-taraṇāya **kau** pṛthivyāṁ
śobhanāḥ ślokāḥ **suślokāḥ** kavīnāṁ yasyāṁ tāṁ sva-kīrtiṁ **vitatya**
vistārya, anayā **kīrtyā añjasā** sukhenaiva **nu** niścitaṁ **tamas
tariṣyantīty** abhipretya **īśvaraḥ** **svaṁ padaṁ** sthānam **agād**
iti \|\|6-7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad īdṛśaṁ yat padaṁ tad eva
śrī-daśama-skandhokta-līlā mahā-bhakti-prāpti-pūrvakaṁ phalam ity
āha---sva-mūrtyeti yugmakena \| **tamas** tad-ajñāna-mayaḥ saṁsāraḥ,
**tariṣyanti** tīrtvā tat-padaṁ prāpsyantīty arthaḥ \| tad evaṁ
taṭasthānām apy evam avasthā cet, tarhi sutarāṁ yādavānām abhavad iti
bhū-bhārety atra darśita eva siddhāntaḥ sthāpitaḥ \|\|6-7\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad evaṁ
svāvirbhāva-prayojanaṁ sarvaṁ sampādyāntaradhād ity āha---**lokebhyo
lāvaṇyasya nirmuktis** tyāgo dānaṁ yatas tayā **mūrtyā**, paśyatāṁ
**locanam** **ācchidya** iti tato'nyasyāvalokane locanasyāpravṛtter
locanendriyam apahṛtyety arthaḥ \|

tatha **sva-gīrbhis** tā gira ācchidyeti vāg-indriyāpahāra uktaḥ \|
vāg-indriya-rahitānāṁ ca karṇendriyābhāva-darśanāt **gīrbhiḥ**
karṇendriyaṁ vāg-indriyaṁ cāpahṛtety arthaḥ \| tathā **smaratāṁ cittam**
ācchidya, tathaiva **padaiś** caraṇa-cihnais tāni **īkṣatām**
īkṣamāṇānām anyato gamanādikāḥ kriyāś cākṛṣya gṛhītvā **agāt** \|
kṛṣṇo'vatīrya nṛṇāṁ cakṣur-ādi sarvasvaṁ hṛtvā tān
andha-mūka-vadhironmatta-jaḍān evākarod ity ataḥ kas taṁ dayāluṁ vaden
mahā-caura eva sa iti vyāja-stutiḥ \| vastutas tu daityebhyo'pi saṁhṛtya
muktiṁ dadau, tad-anyebhyas tu sva-saundaryādi-lāvaṇya-sindhau nimajjya
premāṇam eva dadāv ity etāvān nirupādhir dayālur nāsti ko'pīti bhāvaḥ \|

kiṁ ca, **śobhanāḥ ślokāḥ** kavīnāṁ yatra tāṁ **vitatya** vistārya, ataḥ
paraṁ **kau** pṛthivyāṁ janiṣyamāṇā janāḥ, **tamaḥ** saṁsāra-samudram
**anayā** naukayeva sukhena **tariṣyantīti** matvaiva **agād** iti
bhaviṣyaj-janeṣv apy etāvati dayeti bhāvaḥ \| **svaṁ padaṁ** svīyaṁ
vyavasāyam agāt, padaṁ vyavasiti-trāṇa-sthāna-lakṣmy-aṅghri-vastuṣu ity
amaraḥ \| sa-pāda-śata-varṣānte sarvasminn eva svīya-cikīrṣite niṣpaṇṇe
sati sāmprataṁ prāpañcika-lokādṛśyo bhaviṣyāmīty upasthito yaḥ
sva-vyavasāyaḥ, taṁ prāpety arthaḥ \| na tu sarvāṁśenaiva svīyaṁ padaṁ
prasiddha-vaikuṇṭham agād iti vyākhyātuṁ śakyaṁ, tasya
dvārakādi-dhāma-trayaṁ nitya-vihāritvasya pūrva-skandhānte ca
śruti-smṛty-ādi-pramāṇato vyākhyāsyamānatvāc ca \| tṛītyādāv uddhavoktau
ca, kṛṣṇa-dyumani nimloce \[bhā.pu. 3.2.7\] ity atrājo'pi jāto bhagavān
yathāgnir ity atra ca dyumaṇy-ādi-dṛṣṭāntena tasya
dvārakādi-sva-dhāma-tyāgābhāvasya dṛḍhīkṛtatvāc ca \|\|6-7\|\|

**\...**

**\|\| 11.1.8 \|\|**

**śrī-rājovāca---**

brahmaṇyānāṁ vadānyānāṁ nityaṁ vṛddhopasevinām \|

vipra-śāpaḥ katham abhūd vṛṣṇīnāṁ kṛṣṇa-cetasām \|\|

**śrīdhara-svāmī (bhāvārtha-dīpikā) :** abrahmaṇyebhyo'dātṛbhyo
vā'sevakebhyo vā viprāḥ **kupyanti**, vṛṣṇayas tu na tathety
āha---brahmaṇyānām ity-ādinā \| kiṁ ca, kope jāte'pi **kṛṣṇa-cetasāṁ**
katham abhūt ? kathaṁ prādurabhūd ity arthaḥ \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atha yo vipra-śāpa-vyājaḥ kṛtaḥ,
sa eva na sambhavati doṣāsambhavād ity āha---brahmaṇyānām iti \|
viprāṇāṁ viduṣāṁ tat tayā śrī-bhagavad-ātmīya-jana-paribhava-doṣam api
jānatāṁ teṣāṁ śāpaḥ katham abhūt ? ity arthaḥ \| tad-ātmīyatvam
evāha---**vṛṣṇīnāṁ kṛṣṇa-cetasām** iti \| tac-chāpāprabhutve'pi hetur
ayam \|\|8\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 11.1.9 \|\|**

yan-nimittaḥ sa vai śāpo yādṛśo dvija-sattama \|

**katham ekātmanāṁ bheda etat sarvaṁ vadasva me \|\|**

**śrīdhara-svāmī (bhāvārtha-dīpikā) :** ataḥ spaṣṭasya nimittasya bhavān
nimittāntaraṁ pṛcchati---yan-nimitta iti \| **ekātmanām** eka-cittānāṁ
kathaṁ **bhedaḥ** kalahaḥ ? \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : katham** iti yathā cety arthaḥ \|
**ekaḥ** kṛṣṇa eva **ātmā** parama-preṣṭhaḥ parama-pravartakaś ca yeṣām
\|\|9\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : ekātmanām** eka-manasāṁ
teṣāṁ **bhedaḥ** saṁhāra-hetuḥ kalahaḥ \|\|9\|\|

**\...**

**\|\| 11.1.10 \|\|**

**śrī-bādarāyaṇir uvāca---**

bibhrad vapuḥ sakala-sundara-sanniveśaṁ

karmācaran bhuvi sumaṅgalam āpta-kāmaḥ \|

āsthāya dhāma ramamāṇa udāra-kīrtiḥ

saṁhartum aicchata kulaṁ sthita-kṛtya-śeṣaḥ \|\|

**śrīdhara-svāmī (bhāvārtha-dīpikā) :** īśvarecchaivātra nimittam iti
pariharati---bibhrad iti \| **sakalānāṁ sundara**-vastūnāṁ sanniveśo
vinyāsa-viśeṣo yasmiṁs tad **vapur bibhrat** \| tarhi kim atisaundaryād
viṣaya-paraḥ ? na, **su-maṅgalaṁ karmācaran** \| tat kiṁ, kayāpi
kāmanayā ? na, **āpta-kāmaḥ** \| tarhi kim iti karmācarati ? **dhāma**
dvāravaty-akhyaṁ gṛham **āsthāya ramamāṇaḥ** gṛhe ramamāṇān karma
grāhayitum ity arthaḥ \|

nanu, kim āpta-kāmasya gṛha-ratyā karmabhir vā ?
tatrāha---**udāra-kīrtiḥ** **udārā** bahu-phala-pradā **kīrtir** yasya
saḥ, kīrti-vitānārtham ity arthaḥ \| evaṁ paramaiśvaryeṇa vartamāna eva
**kulaṁ** **saṁhartum aicchat** \| tat kasya hetoḥ ? **sthitaḥ kṛtye**
bhū-bhāra-haraṇe **śeṣo** yasya saḥ \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sarvatra kāraṇaṁ
bhagavad-icchaiveti vadann icchāyāḥ kāraṇāntaram apy āha---**bibhrad**
iti \| **sakalānāṁ sundara**-vastūnāṁ **sanniveśo** yasmin tādṛśaṁ
**vapur** **bhuvi bibhrat** prakaṭayan sumaṅgalaṁ ca karma bhūvyācaran
**āpta-kāmaḥ** tena tena nija-bhakta-janānām abhīṣṭa-dānāt
siddha-manoratho jātaḥ \| tad-anantaraṁ ca **dhāma**
prapañcātīta-prakāśa-tat-tan-nija-dhāmaiva **āsthāya** adhiṣṭhāya
ramaṇa-hetoḥ **kulaṁ saṁhartuṁ** tatraiva samyaṅ netum **aicchat** \|

nanv **āpta-kāmaś** cet punaḥ kim anya-krīḍecchā ? tatrāha---**sthitaḥ**
sarvadā sthāyī **kṛtya-śeṣaḥ** sva-preṣṭha-janaiḥ saha līlā-viśeṣo yasya
saḥ \| avatāra-gata-līlecchaiva pūrṇā, na tu sarvair evety arthaḥ \| ata
eva **udārā** bhakta-sukhada-svabhāva-mayī **kīrtir** yasya saḥ
\|\|10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** svīyān rūpa-līlā-vilāsān
sarvotkṛṣṭān darśayitvā janān kṛtārthīkṛtavatā
sva-cikīrṣita-niṣpatti-samāptau tair vṛṣṇībhiḥ sahāntardhitsatā
bhagavataiva brahma-śāpaḥ svecchayā vipra-dvārā kalpita ity
āha---bibhrad iti \|

**sakalānāṁ sundara**-vastūnāṁ **sanniveśo** vinyāsa-viśeṣo yasmin tad
**vapur** iti rūpam uktam \| **karme**ti līlā coktā \| **dhāma**
dvārakādikam **āsthāya** tatra sthito **ramamāṇaḥ**, tatra tatratyābhiḥ
priyābhir viharann ity adbhuto vilāsaś coktaḥ \| **āpta-kāmaḥ**
siddha-sva-cikīrṣitaḥ **udāra-kīrtir** janiṣyamāṇa-lokebhyo'py udārā
prema-bhakti-dāyinī kīrtiḥ svīya-rūpa-līlā-vilāsa-prathā-mayī yasya saḥ
\| brahma-śāpa-dvāraiva **kulaṁ saṁhartum aicchat** \| **sthitaḥ
kṛta-śeṣaḥ** kiñcin mātram avaśiṣṭa-kṛtyaṁ yasya saḥ \| tac ca yaduṣu
praveśitānāṁ devānāṁ divi prasthāpanam, svāṁśānāṁ
vaikuṇṭha-śvetadvīpavad aryāśramādiṣu prasthāpanam \|
nitya-pārṣada-sahitasya svasya prāpañcika-loka-cakṣurbhyo'ntardhānaṁ
ceti tritayam \|\|10\|\|

**\|\| 11.1.11 \|\|**

karmāṇi puṇya-nivahāni sumaṅgalāni

gāyaj-jagat-kali-malāpaharāṇi kṛtvā \|

kālātmanā nivasatā yadu-deva-gehe

piṇḍārakaṁ samagaman munayo nisṛṣṭāḥ \|\|

**śrīdhara-svāmī (bhāvārtha-dīpikā) :** īśvarecchayotthitaṁ
brahma-śāpa-nimittaṁ vaktum āha---karmāṇīti \| karmārtham āhūtāḥ
**karmāṇi kṛtva** **nisṛṣṭā munayaḥ** **piṇḍārakaṁ samagamann** ity
anvayaḥ \| nisṛṣṭāḥ prasthāpitāḥ pūrvoktām udāra-kīrtitāṁ vivṛṇvan
karmāṇi viśinaṣṭi---**puṇya-nivahāni** ity-ādi tribhiḥ padaiḥ \| kānicid
aśvamedhādi-karmāṇi puṇyam eva janayanti \| putropalālanādīni tu
tat-kāle sukham eva kurvanti \| prāyaścittādīni tu pāpam eva haranti \|
etāni tu sarvato-mukhānīty āha puṇya-nivahāni \| kīrtanādina puṇyāni
nivahanti prāpayantīti \| tathā **sumaṅgalāny** atisukhātmakāni \|
**gāyato jagataḥ kali-malāpaharāṇi kṛtvā** \|

muni-prasthāpane hetuḥ---**kālātmanā** saṁhāraka-rūpeṇa
**yadu-deva-gehe** vasudeva-gṛhe **nivasatā** sva-kulaṁ sañjihīrṣatety
arthaḥ \| pīṇḍārakaṁ tato nātidūraṁ tīrtha-viśeṣam \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : kālo**'ntaryāmī **ātmā** rūpaṁ
yasyeti sarvasya tad-icchādhīnatvaṁ darśitam \|\|11\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca prabhuḥ
prathamaṁ brahma-śāpa-prakāraṁ sasarjety āha---**karmāṇy**
aśvamedhādikāni **kṛtvā** tad-artham āhūtā munayo dakṣiṇādibhiḥ
prīṇayitvā **piṇḍārakaṁ** tat-samīpa-varti-tīrtha-viśeṣaṁ **nisṛṣṭāḥ**
prasthāpitāḥ \| **kālātmanā** eṣāṁ yādavānām upasaṁhāro'yam eva prakāra
iti kāla-svarūpeṇa sva-kulaṁ sañjihīrṣuṇā \|\|11\|\|

**\...**

**\|\| 11.1.12-13 \|\|**

viśvāmitro'sitaḥ kaṇvo durvāsā bhṛgur aṅgirāḥ \|

kaśyapo vāmadevo'trir vasiṣṭho nāradādayaḥ \|\|

krīḍantas tān upavrajya kumārā yadu-nandanāḥ \|

upasaṅgṛhya papracchur avinītā vinītavat \|\|

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) : upasaṅgṛhya** pāda-grahaṇaṁ kṛtvā \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** viśvāmitreti yugmakam \|\|
**avinītā** iti tad-icchayaiva tadānīṁ tathā-bhūtā ity arthaḥ \|\|13\|\|

**\...**

**\|\| 11.1.14-15 \|\|**

te veṣayitvā strī-veṣaiḥ sāmbaṁ jāmbavatī-sutaḥ \|

eṣā pṛcchati vo viprā antarvatny asitekṣaṇā \|\|

praṣṭuṁ vilajjatī sākṣāt prabrūtāmogha-darśanāḥ \|

prasoṣyantī putra-kāmā kiṁ svit sañjanayiṣyati \|\|

**śrīdhara-svāmī (bhāvārtha-dīpikā) :** praśna-prakāram āha---te
veṣayitveti dvayena \| he **amogha-darśanā** **viprāḥ** ! **eṣā
antarvatnī** garbhiṇī \|\| **vo** yuṣmān **sākṣāt praṣṭuṁ vilajjatī**
lajjamānāsman-mukhena pṛcchati \| **prasoṣyantī** āsanna-prasavā \|
**kiṁ svit sañjanayiṣyati** ? kanyāṁ vā putraṁ vā, tat **prabrūta**
\|\|14-15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : kiṁ svit** kanyāṁ putraṁ vā
\|\|15\|\|

**\...**

**\|\| 11.1.16 \|\|**

evaṁ pralabdhā munayas tān ūcuḥ kupitā nṛpa \|

janayiṣyati vo mandā muṣalaṁ kula-nāśanam \|\|

**śrīdhara-svāmī (bhāvārtha-dīpikā) : pralabdhā** vañcitāḥ \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : kupitā** iti kupitā iva \| atra ca
tad-icchayaiva hetuḥ **musalaṁ janayiṣyati** tad utpādayiṣyati
\|\|16\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : pralabdhā** jñāna-parīkṣayā
upasthāpitāḥ \|\|16\|\|

**\...**

**\|\| 11.1.17 \|\|**

tac chrutvā te'tisantrastā vimucya sahasodaram \|

sāmbasya dadṛśus tasmin muṣalaṁ khalv ayas-mayam \|\|

**śrīdhara-svāmī (bhāvārtha-dīpikā) : tasminn** udare \| **ayas-mayaṁ**
loha-mayam \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : vimucya** ucchūna-vastra-saṅghāt
pṛthak-kṛtya **sāmbasya** sa-bhāratayā sa-saṁśaya-vacanatayeti bhāvaḥ
\|\|17\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 11.1.18 \|\|**

kiṁ kṛtaṁ manda-bhāgyair naḥ kiṁ vadiṣyanti no janāḥ \|

iti vihvalitā gehān ādāya muṣalaṁ yayuḥ \|\|

**śrīdhara-svāmī (bhāvārtha-dīpikā) : manda-bhāgyair** no'smābhiḥ
**kim** etat **kṛtam** \| **no**'smān **kiṁ vadiṣyatīti vihvalitāḥ**
santo **musalam ādāya gehān yayuḥ** \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.1.19 \|\|**

tac copanīya sadasi parimlāna-mukha-śriyaḥ \|

rājña āvedayāṁ cakruḥ sarva-yādava-sannidhau \|\|

**śrīdhara-svāmī (bhāvārtha-dīpikā) : rājñe** ugrasenāya, na tu
śrī-kṛṣṇāya \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : rājñe** ugrasenāyaiva, na
tu kṛṣṇāya, lajjā-bhayābhyām iti bhāvaḥ \|\|19\|\|

**\...**

**\|\| 11.1.20 \|\|**

śrutvāmoghaṁ vipra-śāpaṁ dṛṣṭvā ca muṣalaṁ nṛpa \|

vismitā bhaya-santrastā babhūvur dvārakaukasaḥ \|\|

*na katamena vyākhyātam.*

**\...**

**\|\| 11.1.21 \|\|**

tac cūrṇayitvā muṣalaṁ yadu-rājaḥ sa āhukaḥ \|

samudra-salile prāsyal lohaṁ cāsyāvaśeṣitam \|\|

**śrīdhara-svāmī (bhāvārtha-dīpikā) : āhuka** ugrasenaḥ \| so'pi
śrī-kṛṣṇam apṛṣṭvaiva **prāsyat** prakṣiptavān \| **asya** musalasya
cūrṇī-kriyamāṇasya **avaśeṣitaṁ** **lohaṁ** ca prāsyat \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sāmbādīnāṁ lajjā-bhaye mā
bhūtām iti so'py **āhukaḥ** kṛṣṇam apṛṣṭvaiva tan-muṣalasya cūrṇayitvā
**avaśeṣitaṁ lohaṁ** ca kiñcin-mātram etat tu akiñcit-karam iti matvā
**salile prāsyat** \|\|21\|\|

**\...**

**\|\| 11.1.22 \|\|**

kaścin matsyo'grasīl lohaṁ cūrṇāni taralais tataḥ \|

uhyamānāni velāyāṁ lagnāny āsan kilairakāḥ \|\|

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) : taralais** taraṅgaiḥ \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

**\...**

**\|\| 11.1.23 \|\|**

matsyo gṛhīto matsya-ghnair jālenānyaiḥ sahārṇave \|

tasyodara-gataṁ lohaṁ sa śalye lubdhako'karot \|\|

**śrīdhara-svāmī (bhāvārtha-dīpikā) :** anyair matsyaiḥ saha **śalye**
śarāgre \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** anyair matsyaiḥ saha
**śalye** śarāgre **sa** prasiddho **lubdhakaḥ** \|\|23\|\|

**\...**

**\|\| 11.1.24 \|\|**

bhagavāñ jñāta-sarvārtha īśvaro'pi tad anyathā \|

kartuṁ naicchad vipra-śāpaṁ kāla-rūpy anvamodata \|\|

**śrīdhara-svāmī (bhāvārtha-dīpikā) : jñātāḥ sarve'rthā** yena sa
**īśvaro'pi** samartho'pi sann **anyathā kartuṁ naicchat**, kintv
**anvamodata,** yataḥ **kāla-rūpī** \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

iti sārārtha-darśinyāṁ harṣiṇyāṁ bhakta-cetasām \|

ekādaśasya prathamaḥ saṅgataḥ saṅgataḥ satām \|\|\*\|\|

**\...**

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyām ekādaśa-skandhe
>
> vipra-śāpo nāma prathamo'dhyāyaḥ \|

\|\|11.1\|\|

**\...**

**(11.2)**

### dvitīyo'dhyāyaḥ

## śrī-nārada-vasudeva-saṁvādaḥ

**\|\| 11.2.1 \|\|**

**śrī-śuka uvāca---**

govinda-bhuja-guptāyāṁ dvāravatyāṁ kurūdvaha \|

avātsīn nārado'bhīkṣṇaṁ kṛṣṇopāsana-lālasaḥ \|\|

**śrīdhara-svāmī (bhāvārtha-dīpikā) :**

dvitīye nimijāyanta-saṁvādena nāradaḥ \|

dharmān bhāgavatān bhaktyā vasudevāya pṛcchate \|\|o\|\|

abhīkṣṇaṁ prasthāpito'pi punaḥ punar avātsīd ity arthaḥ \| nanu
nāradasya dakṣa-śāpān naikatra-vāsaḥ sambhavatīty
āśaṅkyāha---**govinda-bhuja-guptāyām** iti \| na tasyāṁ śāpādeḥ prabhāva
ity arthaḥ \| **kṛṣṇopāsane lālasā** autkaṇṭhyaṁ yasya saḥ \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atha tad-ānantarya-prāptaṁ
śrī-vasudeva-nārada-saṁvādaṁ vaktuṁ śrī-bhagavad-icchā
tādṛśānartha-sahakāritve'pi śrī-nāradasya dvārakāyām eva vāsa āsīd iti
sa-hetukam āha---govindeti \| **abhīkṣṇaṁ** loka-vṛtta-jijñāsādi-līlayā
śrī-bhagavatā muhus tatra tatra prasthāpito'pi, punaḥ punar **avātsīd**
ity arthaḥ \| **kṛṣṇasya upa** samīpe **āsane** sthitau **lālasā** yasya
tādṛśaḥ \| **tad-bhuja-guptāyām** iti sthāna-saukhyam api darśitam
\|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

dvitīye vasudevena pṛṣṭo'bhūn nārado nimeḥ \|

praśne kavi-havī dharmān vaiṣṇavān procatuḥ kramāt \|\|o\|\|

**abhīkṣṇam avātsīd** iti \| kṛṣṇa-prabhāvād eva na tatra dakṣa-śāpaḥ
prabhavatīti bhāvaḥ \|\|1\|\|

**\...**

**\|\| 11.2.2-3 \|\|**

ko nu rājann indriyavān mukunda-caraṇāmbujam \|

na bhajet sarvato-mṛtyur upāsyam amarottamaiḥ \|\|

tam ekadā tu devarṣiṁ vasudevo gṛhāgatam \|

arcitaṁ sukham āsīnam abhivādyedam abravīt \|\|

**śrīdhara-svāmī (bhāvārtha-dīpikā) :** yad-bhajane muktānām apīdṛśam
autsukyaṁ taṁ ko nāma na bhajet ? ity āha---**ko nv** iti \|
**indriyavān** iti indriyavattva-mātram eva yatrādhikāri-viśeṣaṇam ity
arthaḥ \| **sarvataḥ** sarveṣv api lokeṣu **mṛtyur** yasya saḥ \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atra tasya vāse kaimutyaṁ---**ko
nu** iti \| anyo'pi **ka indriyavān** ity anindriyavatsu taru-gulmādiṣv
api tad-bhajana-saukhyaṁ varṇitam \| tataḥ sendriyavān **ko na bhajet
?** iti svabhāvata eva tad yogyaṁ sarveṣām ity arthaḥ \| vicārataḥ
**sarvato-mṛtyur** iti \| na cedaṁ sādhāraṇa-janānām eva tad bhajanīyam
ity āyātam, api tu muktānām apīty āha---**upāsyam** iti \| tad evaṁ
viṣayi-mumukṣu-muktānām api tad bhajanīyam iti sthite mahā-bhakta-rājaḥ
śrī-nārado vā kathaṁ na bhajet ? iti bhāvaḥ \|\|2\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yad-bhajane muktānām
apīdṛśam autsukyaṁ, taṁ baddhaḥ khalu **ko nu na bhajed** ity āha---**ko
nv** iti \| **indriyavān** iti śrotrādīndriyavattve eva
tad-bhajane'dhikāra iti bhāvaḥ \| na kevalam īśitavyā jīvā eva taṁ
bhajanti, kintv **amarottamaiḥ** rudrādyair api \|\|2\|\|

**\...**

**\|\| 11.2.4 \|\|**

**śrī-vasudeva uvāca---**

bhagavan bhavato yātrā svastaye sarva-dehinām \|

kṛpaṇānāṁ yathā pitror uttama-śloka-vartmanām \|\|

**śrīdhara-svāmī (bhāvārtha-dīpikā) : yathā pitror** **yātrā** āgamanam
apatyānāṁ **svastaye** maṅgalāya \| yathā ca **uttama-ślokasya
vartma**-bhūtānāṁ mahatāṁ yātrā **kṛpaṇānāṁ** svastaye, **tathā**
bhagavad-rūpasya **bhavato** yātrā **sarva-dehināṁ** svastaya iti
\|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : sarva-dehināṁ** sādhāraṇānāṁ,
**kṛpaṇānāṁ** sarva-nikṛṣṭānām, **uttama-śloka-vartmanāṁ**
sarvotkṛṣṭānām api **svastaye bhavato yātrā** bhavati, **yathā pitror**
āgamanaṁ trividhānām api putrāṇāṁ svastaye bhavati \|\|4\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : sarva-dehināṁ**
sādhāraṇānāṁ, **kṛpaṇānāṁ** sarva-nikānāṁ, **uttamaḥ-śloka-vartmanāṁ**
sarvotkṛṣṭānāṁ bhaktānām api **svastaye bhavato yātrā** āgamanaṁ
bhavati, **yathā pitror** yātrā trividhānām api putrāṇām iti
sarva-bhūta-vātsalyaṁ nāradasya darśitam \|\|4\|\|

**\...**

**\|\| 11.2.5 \|\|**

**śrīdhara-svāmī (bhāvārtha-dīpikā) :** devair api mahatām upamānam
anucitam ity āha---bhūtānām iti \| **devānāṁ caritam** ativṛṣṭy-ādinā
**bhūtānāṁ duḥkhāyāpi** bhavati \| **tvādṛśāṁ** tvayā sadṛśānām \|
**acyute ātmā** yeṣāṁ teṣām \|\|5\|\|

---------------------------------------------------------------------------------------------------------------------

**sanātana-gosvāmī :** \[hari-bhakti-vilāsa 10.208\] devair api mahatām
upamānam anucitam ity āha---bhūtānām iti \| **devānāṁ caritam**
ativṛṣṭy-ādinā **bhūtānāṁ duḥkhāyāpi** bhavati \| tvayā sadṛśānām api \|
ataḥ **acyute ātmā** mano-mātraṁ, na tu sarvendriya-vṛttir yeṣāṁ teṣām
api \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tathaivāha---bhūtānām iti
\|\|5\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** devair api sādhūnām
upamānam anucitam ity āha---bhūtānām iti \| **deva-caritam**
ativṛṣṭy-ādinā duḥkhāyāpi bhavati \|\|5\|\|

**\...**

**\|\| 11.2.6 \|\|**

bhajanti ye yathā devān devā api tathaiva tān \|

chāyeva karma-sacivāḥ sādhavo dīna-vatsalāḥ \|\|

**madhvācāryaḥ (bhāgavata-tātparyam) :**

ātmano bhajane buddhim utpādya phaladāḥ surāḥ \|

> uttamānāṁ janānāṁ tu nikṛṣṭānāṁ viparyayaḥ \|\|
>
> śubhāśubha-phalānāṁ tu karmaṇāṁ vibudhāḥ sadā \|
>
> pravartakā yathā-yogyam ṛṣayaḥ karuṇāḥ sadā \|\|
>
> sukham icchanti bhūtānāṁ prāyo duḥkhāsahā nṛṇām \|
>
> tathāpi tebhyaḥ pravarā devā eva hareḥ priyāḥ \|\| ity
> uddāma-saṁhitāyām \|\|6\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** kiṁ ca, sukhaṁ kurvanto'pi devā
bhajanānusāreṇa kurvanti, na tathā sādhava ity āha---bhajantīti \|
**chāyeva** yathā puruṣo yāvat karoti, tāvad eva tasya chāyāpi, tathā
**karma-sacivāḥ** karma-sahāyāḥ \|\|6\|\|

---------------------------------------------------------------------------------------------------------------------

**sanātana-gosvāmī : \[**hari-bhakti-vilāsa 10.209\] kiṁ ca, sukhaṁ
kurvanto'pi devā bhajanānusāreṇaiva kurvanti, na tathā sādhava ity
āha---bhajantīti \| **chāyeva** yathā puruṣo yāvat karoti, tāvad eva
tasya chāyāpi, tathā **karma-sacivāḥ** karma-sahāyāḥ \| **dīnāḥ**
sat-karmādi-rāhityena sadārtāḥ, teṣu **vatsalāḥ** \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** karma cātra bhagavad-bhajanam eva
sādhavas tu na karmānugatāḥ pratyuta svātantryeṇa tad-dhīneṣv eva
dayālava ity āha---sādhava iti \|\|6\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, devāḥ
svārtha-paratayaiva sukhayanti sādhavas tu na tathety āha---bhajantīti
\| chāyeva yathā puruṣo yāvat karoti chāyāpi tasya tathā \|
karma-sacivāḥ karma-sahāyāḥ \|\|6\|\|

**\...**

**\|\| 11.2.7 \|\|**

brahmaṁs tathāpi pṛcchāmo dharmān bhāgavatāṁs tava \|

yān śrutvā śraddhayā martyo mucyate sarvato bhayāt \|\|

**śrīdhara-svāmī (bhāvārtha-dīpikā) :** tad evaṁ yady api bhavata
āgamana-mātreṇaiva vayaṁ kṛtārthāḥ, tathāpi pṛcchāmaḥ \| taveti,
**tava** yair dharmaiḥ prasanno bhagavāṁs tān ity arthaḥ \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nanu, kṛtārthasya tava
tat-pṛcchāyāṁ nāsti prayojanam ity āśaṅkyāha---yān iti \| mat-prasaṅgena
**śrutvā martyo**'pi \|\|7\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tathāpīti \| yadyapi tava
darśana-mātreṇaiva vayaṁ kṛtārthā abhūmaiva, **tathāpi** ity arthaḥ \|
**yān śrutvā** iti tvad-darśana-sambhāvanā rahito\'pi martyo yān
śrutvāpi kim utācarya \|\|7\|\|

**\...**

**\|\| 11.2.8 \|\|**

ahaṁ kila purānantaṁ prajārtho bhuvi mukti-dam \|

apūjayaṁ na mokṣāya mohito deva-māyayā \|\|

**śrīdhara-svāmī (bhāvārtha-dīpikā) :** nanu tvatto'pi kim anyo
bhagavat-prasāda-pātram asti ? tatrāha---ahaṁ kileti \| **bhuvi
prajārtho'pūjayaṁ** putra-lābha-prayojanaḥ san pūjitavān \| **kila** iti
sūtī-gṛhe bhagavad-uktam anusmarati (Cf. 10.3.32-42) \|\|8\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 50) :** sutapo-nāmnā nijāṁśena **aham
anantam** anyatra **muktidam api** tal-lakṣaṇa-prajā-prayojanaka
evāpūjayam, **na tu mokṣāyāpūjayam** \| yato deve tasmin
tad-darśanotthitā yā **māyā** kṛpā putra-bhāvas tena **mohitaḥ** \| māyā
dambhe kṛpāyāṁ ca iti viśva-prakāśāt \| **kila** iti sūtī-gṛhe
śrī-kṛṣṇa-vākyam api pramāṇīkṛtam (Cf. 10.3.32-42) \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atha brahma-śāpa-śravaṇena
śrī-kṛṣṇāntarāya-bhramaḥ vyagraḥ sva-prayojanam api nivedayati---aham
iti dvābhyām \| **devasya** bhagavato **māyayā** kṛpayā **mohitas**
tan-mādhurī-vaśī-bhūto **mokṣāyāpi nāpūjayaṁ,** kim utānyasmai, kintu
**prajārthaṁ** tad-rūpa-putra-prāptaya eva \|\|8\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu tvaṁ tu kṛtārtha
evāsi ? tatrāha---**ahaṁ** **kila** iti **prajārtha** eva, **na tu
mukty-arthaḥ** \|\|8\|\|

**\...**

**\|\| 11.2.9 \|\|**

yathā vicitra-vyasanād bhavadbhir viśvato-bhayāt \|

mucyemahy añjasaivāddhā tathā naḥ śādhi suvrata \|\|

**śrīdhara-svāmī (bhāvārtha-dīpikā) :** ato **yathā mucyemahi**, tathā
**no**'smān **śādhi** śikṣaya \| **vicitrāṇi vyasanāni** yasmin saṁsāre,
tasmāt saṁsārāt \| tathā **viśvataḥ** sarvato **bhayaṁ** yasmiṁs tasmāt
\| **bhavadbhir** hetu-bhūtaiḥ \| **añjasā** anāyāsena \| **addhā**
sākṣāt \|\|9\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 50):** atha **yathā vicitra-vyasanād**
ity-ādi-tad-vākyāntareṣu ca \| **vyasanaṁ** śrī-kṛṣṇa-viccheda-hetuḥ \|
**bhayaṁ** bhāvi-tad-viccheda-śaṅketi vyākhyeyam \| tatra manye'kutaścid
\[bhā.pu. 11.2.33\] ity-ādi-śrī-nāradodāhṛta-vākyam uttaraṁ gamyam \|
atra hi **viśva**-śabdād ukta-bhaya-nivartanam api pratipadyāmahe \|
saṁvādānte tvam apy etān \[bhā.pu. 11.5.45\] ity-ādi-dvayaṁ cātideśena
sākṣāt śrī-kṛṣṇa-prāpti-gamakam eva tayor iti \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : viśvato-bhayāt** sarvato\'pi
bhaya-hetor api brahma-śāpāt \|\|9\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : viśvato-bhayāt** saṁsārāt
\|\|9\|\|

**\...**

**\|\| 11.2.10 \|\|**

**śrī-śuka uvāca---**

rājann evaṁ kṛta-praśno vasudevena dhīmatā \|

prītas tam āha devarṣir hareḥ saṁsmārito guṇaiḥ \|\|

**śrīdhara-svāmī (bhāvārtha-dīpikā) :** harer guṇair varṇanīyatvena
prastutair hariḥ saṁsmārita ity arthaḥ \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** harer guṇais tasminn avatīrṇatvāt
tad-darśane prakāśitaiḥ \|\|10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** harer iti
adhīg-artha-dayeśāṁ karmaṇīti ṣaṣṭhī \| guṇaiḥ sahitaṁ hariṁ saṁsmārita
ity arthaḥ \|\|10\|\|

**\...**

**\|\| 11.2.11 \|\|**

**śrī-nārada uvāca---**

samyag etad vyavasitaṁ bhavatā sātvatarṣabha \|

yat pṛcchase bhāgavatān dharmāṁs tvaṁ viśva-bhāvanān \|\|

**śrīdhara-svāmī (bhāvārtha-dīpikā) :** prītim āviṣkaroti---samyag iti
tribhiḥ \| **pṛcchase** pṛcchasi \| **viśva-bhāvanān** sarva-śodhakān
\|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatra
tadīya-sva-prayojanasyottaraṁ sarvānte dāsyati bhagavad-dharmasyottaram
āha---samyag iti \|\|11\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 11.2.12 \|\|**

śruto'nupaṭhito dhyāta ādṛto vānumoditaḥ \|

sadyaḥ punāti sad-dharmo deva-viśva-druho'pi hi \|\|

**śrīdhara-svāmī (bhāvārtha-dīpikā) : ādṛta** āstikyena gṛhītaḥ \|
**anumoditaḥ** paraiḥ kriyamāṇaḥ saṁstutaḥ \| **sad-dharmo** bhāgavato
dharmaḥ \| **deva** ! he vasudeva ! ity arthaḥ \| yad vā, devebhyo
viśvasmai ca druhyanti ye, tān api \|\|12\|\|

---------------------------------------------------------------------------------------------------------------------

**sanātana-gosvāmī :** \[hari-bhakti-vilāsa 10.523\] **ādṛta** āstikyena
gṛhītaḥ \| **anumoditaḥ** paraiḥ kriyamāṇaḥ saṁstutaḥ **sad-dharmaḥ** \|
**deva** he vasudeva ! yad vā, devebhyo viśvasmai ca druhyanti ye, tān
api \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\
\|\| 11.2.13 \|\|**

tvayā parama-kalyāṇaḥ puṇya-śravaṇa-kīrtanaḥ \|

smārito bhagavān adya devo nārāyaṇo mama \|\|

**śrīdhara-svāmī (bhāvārtha-dīpikā) :** kiṁ ca, tvayā mahān upakāraḥ
kṛta ity āha---tvayeti \| **puṇye śravaṇa-kīrtane** yasya saḥ \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : nārāyaṇas** tādṛśa-dharme
madīya-guru-rūpo nārāyaṇa-rṣiḥ **smārita** iti kṛṣṇopāsanāveśena tasyāpi
vismaraṇāt \|\|13\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 11.2.14 \|\|**

atrāpy udāharantīmam itihāsaṁ purātanam \|

ārṣabhāṇāṁ ca saṁvādaṁ videhasya mahātmanaḥ \|\|

**śrīdhara-svāmī (bhāvārtha-dīpikā) :** atrāpi
bhagavad-dharma-nirṇaye'pi \| **videhasya** janakasya \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atra
śrī-nārāyaṇopadiṣṭa-dharme\'py **udāharanti** smaranti tac-chiṣyā iti
māhātmya-viśeṣāyoktam \|\|14\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

\...

**\|\| 11.2.15 \|\|**

priyavrato nāma suto manoḥ svāyambhuvasya yaḥ \|

tasyāgnīdhras tato nābhir ṛṣabhas tat-sutaḥ smṛtaḥ \|\|

**śrīdhara-svāmī (bhāvārtha-dīpikā) :** ārṣabhāṇām utpattiṁ sānvayāṁ
vivicya kathayati---priyavrata iti saptabhiḥ \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ārṣabhāṇām ity uktaṁ,
tatra ṛṣabha eva kaḥ ? ity ata āha---priyavrata iti \|\|15\|\|

**\...**

**\|\| 11.2.16 \|\|**

tam āhur vāsudevāṁśaṁ mokṣa-dharma-vivakṣayā \|

avatīrṇaṁ suta-śataṁ tasyāsīd brahma-pāra-gam \|\|

**śrīdhara-svāmī (bhāvārtha-dīpikā) :** mokṣa-dharma-vivakṣayā
mokṣa-dharmāṇāṁ pravartanecchayā avatīrṇaṁ vāsudevāṁśam āha---tasya ca
veda-pāragaṁ suta-śatam āsīt \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.2.17 \|\|**

teṣāṁ vai bharato jyeṣṭho nārāyaṇa-parāyaṇaḥ \|

vikhyātaṁ varṣam etad yan- nāmnā bhāratam adbhutam \|\|

**śrīdhara-svāmī (bhāvārtha-dīpikā) :** teṣām ṛṣabha-sutānāṁ madhye
nava-yogīśvarāṇāṁ caritaṁ vaktum itareṣāṁ caritaṁ tato vivicyāha---teṣām
iti \| etad ajanābhaṁ nāma varṣaṁ yasya nāmnā bhāratam ity adbhutaṁ
vikhyātam āsīt \| etena tasya dharmātireko nirūpitaḥ \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.2.18 \|\|**

sa bhukta-bhogāṁ tyaktvemāṁ nirgatas tapasā harim \|

upāsīnas tat-padavīṁ lebhe vai janmabhis tribhiḥ \|\|

**śrīdhara-svāmī (bhāvārtha-dīpikā) :** imāṁ pṛthvīm \| gṛhān nirgataḥ
\| harim upāsīnaḥ sevamānaḥ san \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.2.19 \|\|**

teṣāṁ nava nava-dvīpa-patayo'sya samantataḥ \|

karma-tantra-praṇetāra ekāśītir dvijātayaḥ \|\|

**śrīdhara-svāmī (bhāvārtha-dīpikā) :** nava sutāḥ nava-dvīpa-patayo
navānāṁ brahmāvartādi-bhū-khaṇḍānāṁ patayaḥ \| asya bhāratasya varṣasya
\| ekāśītiḥ sutāḥ karma-mārga-pravartakā brāhmaṇā abhūvan \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** teṣām ṛṣabha-putrāṇāṁ
madhye navadvīpa-patayo navānāṁ brahmāvartādi-bhū-khaṇḍānāṁ patayaḥ \|
asya bhāratavarṣasya \| ekāśītiḥ putrāḥ karma-mārga-pravartakā brāhmaṇā
abhavan \|\|18\|\|

**\...**

**\|\| 11.2.20-21 \|\|**

navābhavan mahā-bhāgā munayo hy artha-śaṁsinaḥ \|

śramaṇā vāta-vasanā ātma-vidyā-viśāradāḥ \|\|

kavir havir antarīkṣaḥ prabuddhaḥ pippalāyanaḥ \|

āvirhotro'tha drumilaś camasaḥ karabhājanaḥ \|\|

**śrīdhara-svāmī (bhāvārtha-dīpikā) :** artha-śaṁsinaḥ
paramārtha-nirūpakāḥ \| śramaṇāḥ śramavantaḥ, ātmābhyāse kṛta-śramā ity
arthaḥ \| vāta-vasanā dig-ambarāḥ \| ātma-vidyāyāṁ viśāradā niṣṇātāḥ
\|\|20-21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.* \[*kavir havir
ity ete yathā-ślokaṁ 5.4.11 śloke ca draṣṭavyāḥ*\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** artha-śaṁsinaḥ
paramārtha-nirūpakāḥ \| śramaṇāḥ ātmābhyāse kṛta-śramā ity arthaḥ \|
vāta-vasanā iti rasanā padena vasanaṁ lakṣyate dig-ambarā ity arthaḥ
\|\|20-21\|\|

**\...**

**\|\| 11.2.22 \|\|**

ta ete bhagavad-rūpaṁ viśvaṁ sad-asad-ātmakam \|

ātmano'vyatirekeṇa paśyanto vyacaran mahīm \|\|

**śrīdhara-svāmī (bhāvārtha-dīpikā) :** teṣāṁ pāramahaṁsya-caritam
āha---ta eta iti dvabhyam \| bhagavad-rūpaṁ viśvaṁ paśyantaḥ \|
sad-asad-ātmakaṁ sthūla-sūkṣma-rūpam \| tac ca svāvyatirekeṇa paśyantaḥ
\|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bhagavato rūpaṁ sphūrtir yatra
tādṛśaṁ paśyantaḥ \| sad-asad-ātmakaṁ sthūla-sūkṣma-rūpam \| tac
cātmano'vyatirekeṇa ātmānam api tad-anugataṁ paśyanta ity arthaḥ
\|\|22\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ātmanaḥ paramātmanaḥ
sakāśād avyatirekeṇa, viśvasya tac-chaktimayatvād iti bhāvaḥ \|\|22\|\|

**\...**

**\|\| 11.2.23 \|\|**

avyāhateṣṭa-gatayaḥ sura-siddha-sādhya-

gandharva-yakṣa-nara-kinnara-nāga-lokān \|

muktāś caranti muni-cāraṇa-bhūtanātha-

vidyādhara-dvija-gavāṁ bhuvanāni kāmam \|\|

**śrīdhara-svāmī (bhāvārtha-dīpikā) : avyāhatā** apratihatā iṣṭābhipretā
**gatir** yeṣāṁ te \| **muktā** anāsaktāḥ \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : muny**-ādīnāṁ **bhuvanāni** ca
\|\|23\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

\...

**\|\| 11.2.24 \|\|**

ta ekadā nimeḥ satram upajagmur yadṛcchayā \|

vitāyamānā ṛṣibhir ajanābhe mahātmanaḥ \|\|

**śrīdhara-svāmī (bhāvārtha-dīpikā) :** mahātmano nimeḥ \| vitāyamānam
anuṣṭhīyamānam \| ajanābhe bhārata-vrṣe \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.2.25 \|\|**

tān dṛṣṭvā sūrya-saṅkāśān mahā-bhāgavatān nṛpa \|

yajamāno'gnayo viprāḥ sarva evopatasthire \|\|

**śrīdhara-svāmī (bhāvārtha-dīpikā) :** yajamāno nimiḥ \| agnaya
āhavanīyādayaḥ \| viprā kratvigādayaḥ \|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.2.26 \|\|**

videhas tān abhipretya nārāyaṇa-parāyaṇān \|

prītaḥ sampūjayāṁ cakre āsana-sthān yathārhataḥ \|\|

**śrīdhara-svāmī (bhāvārtha-dīpikā) :** abhipretya jñātvā \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yathārhataḥ yathocitam
ity arthaḥ \|\|26\|\|

**\...**

**\|\| 11.2.27 \|\|**

tān rocamānān sva-rucā brahma-putropamān nava \|

papraccha parama-prītaḥ praśrayāvanato nṛpaḥ \|\|

**śrīdhara-svāmī (bhāvārtha-dīpikā) : sva-rucā** eva **rocamānān,** na
tv ābharaṇādi-prakāśaiḥ \| **brahma-putropamān** sanat-kumārādi-sadṛśān
\|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.2.28 \|\|**

**śrī-videha uvāca---**

manye bhagavataḥ sākṣāt pārṣadān vo madhu-dviṣaḥ \|

viṣṇor bhūtāni lokānāṁ pāvanāya caranti hi \|\|

**śrīdhara-svāmī (bhāvārtha-dīpikā) :** parama-prītyā tad-darśanam
abhinandati dvābhyām---manya iti \| nanu bhagavataḥ pārṣadānāṁ katham
atropalabdhiḥ ? tatrāha---viṣṇor iti \| viṣṇu-bhaktā loka-pāvanārthaṁ
sarvatra paryaṭantīty arthaḥ \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** viṣṇor bhūtāni pārṣadā eva
rūpāntareṇeti bhāvaḥ \|\|28\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** teṣāṁ darśanam
abhinandati dvābhyām---manya iti \| nanu viṣṇu-pārṣadatve kim-artham
atrāgamanaṁ ? tatrāha---viṣṇor bhūtāni janāḥ \| pāvanāya kṛpayā
pavitrīkartum ity arthaḥ \|\|28\|\|

**\...**

**\|\| 11.2.29 \|\|**

durlabho mānuṣo deho dehināṁ kṣaṇa-bhaṅguraḥ \|

tatrāpi durlabhaṁ manye vaikuṇṭha-priya-darśanam \|\|

**śrīdhara-svāmī (bhāvārtha-dīpikā) :** mayā durlabhaṁ labdhamaho
bhāgyam ity āha---durlabha iti \| bahavo dehā bhavanti yeṣāṁ te dehino
jīvās teṣāṁ kṣaṇa-bhaṅguro'pi maṇuṣo deho durlabhaḥ,
parama-puruṣārtha-sādhanatvāt \| vaikuṇṭhaḥ priyo yeṣāṁ, vaikuṇṭhasya vā
priyās teṣāṁ darśanam \|\|29\|\|

---------------------------------------------------------------------------------------------------------------------

**sanātana-gosvāmī :** \[hari-bhakti-vilāsa 10.289\] bahavo dehā
bhavanti yeṣāṁ te dehino jīvāḥ \| teṣāṁ kṣaṇa-bhaṅguro'pi maṇuṣo deho
durlabhaḥ, parama-puruṣārtha-sādhanatvāt \| vaikuṇṭhaḥ priyo yeṣāṁ,
vaikuṇṭhasya vā priyās teṣāṁ darśanam api, kim uta saṅgādikam \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ato\'dya mayā sva-bhāgyam
eva pratyakṣīkṛtam ity āha---durlabho mokṣa-sādhanatvāt \| tatrāpīti
vaikuṇṭha-priyāṇāṁ mokṣād apy adhikasya bhakti-yogasya pradāyakatvāt
\|\|29\|\|

**\...**

**\|\| 11.2.30 \|\|**

ata ātyantiko kṣemaṁ pṛcchāmo bhavato'naghāḥ \|

saṁsāre'smin kṣaṇārdho'pi sat-saṅgaḥ śevadhir nṛṇām \|\|

**śrīdhara-svāmī (bhāvārtha-dīpikā) :** he **anaghāḥ** ! niravadyāḥ !
**bhavato** yuṣmān **ātyantikaṁ kṣemaṁ pṛcchāmaḥ** \| yataḥ
**kṣaṇārdha**-kāla-bhavo'pi **sat-saṅgaḥ śevadhir** nidhiḥ \|
nidhi-lābhe yathānando bhavati, tathātra paramānanda ity arthaḥ
\|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : ātyantikaṁ kṣemam** iti yasmin sati
bhaya-mātraṁ na spṛśatīty arthaḥ \| yataḥ **saṁsāra** iti **śevadhiḥ**
sarvābhīṣṭadaḥ \|\|30\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ata ātyantikam iti \|
ayaṁ bhāvaḥ---atithiṣv āyāteṣu kuśala-praśna āvaśyakaḥ \| sa ca tāvat
svātmārāmeṣu sākṣāt kuśala-svarūpeṣv anucitaḥ \| svasyāpi
vyavahārika-kuśala-praśno bhavatsu vyarthaḥ \| ata **ātyantikaṁ**
pāramārthikam eva \| he **anaghāḥ** ! na vidyante aghāni yata iti \|
darśana-dāna-mātreṇaiva mad-aghāni dūrī-kṛtāny eva, kintv
abhīṣṭa-lābho\'smad-apekṣito vartata ity ataḥ **pṛcchāmaḥ** \|

nanu vilambya pṛcchatāṁ, tatrātiśaighryaṁ kim-arthaṁ ? ity ata
āha---**kṣaṇārdho\'pi** kṣaṇārdha-kāla-parimito\'pi \| **śevadhir**
nidhiḥ \| ata ākasmikaṁ nidhiṁ prāpya svābhīpsita-prārthane kaḥ khalu
sotkaṇṭhe vilambaḥ ? iti bhāvaḥ \| mama tu kutas tāvān bhāgya-viśeṣo
yena bhavanto\'tra ciraṁ sthāsyanti ? iti bhāvaḥ \|\|30\|\|

\...

**\|\| 11.2.31 \|\|**

dharmān bhāgavatān brūta yadi naḥ śrutaye kṣamam \|

yaiḥ prasannaḥ prapannāya dāsyaty ātmānam apy ajaḥ \|\|

**śrīdhara-svāmī (bhāvārtha-dīpikā) :** tad-arthaṁ ca **bhāgavatān
dharmān brūta**, **yadi no**'smākaṁ **śrutaye** śravaṇāya **kṣamaṁ**
yogyaṁ bhavati \| kathaṁ-bhūtān ? yair dharmaiḥ **prapannāya** bhaktāya
**ajo** harir **ātmānam api dāsyati**, tān \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tādṛśa-kṣema-paryavasānāt dharmāṁś
ca brūta \| nanu, sarve eva dharmāḥ krameṇa tat-paryavasānāḥ ?
tatrāha---**bhāgavatān** eva, kim anyair vyavahitaiḥ ? ity arthaḥ \|
ātyantikaṁ kṣemam ity eva viśadayati---yair iti \| **dāsyatīti**
vartamāna-sāmipya-prayogāt śīghram eva **ātmānam**
anavarata-sphūrty-ādi-vaśaṁ kuryād ity arthaḥ \|\|31\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tarhi pṛcchatāṁ kiṁ
tavābhīṣṭaṁ ? ata āha---**dharmān** iti \| **śrutaye** teṣāṁ dharmāṇāṁ
śravaṇāya **yadi no**\'smākaṁ **kṣamaṁ** yogyaṁ karṇendriyam iti śeṣaḥ
\| te ca dharmāḥ sāra-bhūtā eva vaktavyā ity āha---yair iti \|\|31\|\|

**\...**

**\|\| 11.2.32 \|\|**

**śrī-nārada uvāca---**

evaṁ te niminā pṛṣṭā vasudeva mahattamāḥ \|

pratipūjyābruvan prītyā sa-sadasya-rtvijaṁ nṛpam \|\|

**śrīdhara-svāmī (bhāvārtha-dīpikā) :** saha sadasyai ṛtvigbhiś ca
vartamaṇam \| te'pi bhagavad-dharma-śravaṇa-parā babhūvur ity arthaḥ \|

> bhagavad-dharma-tad-bhakta-māyā-tat-taraṇāni ca \|
>
> brahma-karmāvatārehā-bhakta-prāpya-yuga-kramān \|\|
>
> jñātuṁ krameṇa kṛtavān nava praśnān nimir nava \|
>
> ekaikasyottaraṁ procuḥ kavi-mukhyā munīśvarāḥ \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** krameṇa sarve'py abruvan, tatra
prathamaṁ kavir uvācety arthaḥ \|\|32\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 11.2.33 \|\|**

**śrī-kavir uvāca---**

manye'kutaścid-bhayam acyutasya

pādāmbujopāsanam atra nityam \|

udvigna-buddher asad-ātma-bhāvād

viśvātmanā yatra nivartate bhīḥ \|\|

**śrīdhara-svāmī (bhāvārtha-dīpikā) :** prathamam ātyantikaṁ kṣemaṁ
\[11.2.30\] kathayati---manya iti \| na kutaścid bhayaṁ yasmāt tad
**akutaścid-bhayam** \| **atra** saṁsāre'**sad-ātma-bhāvād** asati
dehādāv ātma-bhāvanāto **nityaṁ** **sarvadodvigna-buddher viśvātmanā**
sarvathā niḥśeṣaṁ yatra **pādāmbujopāsane bhīr nivartate,** tat
\|\|33\|\|

---------------------------------------------------------------------------------------------------------------------

**kaivalya-dīpikā : manye** iti \| **asati** dehādāv **ātma-bhāvād**
**udvegaḥ** \| nanv amaratvam apy **akutaścid-bhayaṁ** ? nety
āha---**viśvātmanā** kārtsnyena, amaratvaṁ tu sāvadhikam ity arthaḥ \|
ābhūta-samplavaṁ sthānam amṛtatvaṁ ca bhāsyate iti vacanāt \|\|33\|\|
\[mu.pha. 6.55\]

---------------------------------------------------------------------------------------------------------------------

**sanātana-gosvāmī :** \[hari-bhakti-vilāsa 11.258\] ātyantikaṁ kṣemaṁ
\[11.2.30\] kathayati---manya iti \| na kutaścid api bhayaṁ yasmāt tad
**akutaścid-bhayam** \| **atra** saṁsāre'**sad-ātma-bhāvād** asati
dehādāv ātma-bhāvanāto nityaṁ **sarvadodvigna-buddher** janasya
**viśvātmanā** sarvathā niḥśeṣaṁ **yatra** **pādāmbujopāsane bhīr
nivartate** \|

yad vā, yatra yasmin sati, rasadātma-bhāvāt, rasadaś cāsāv ātmā ca hariḥ
śrī-kṛṣṇa ity arthaḥ \| tasmin **bhāvaḥ** premā, tasmād dhetor nityam
**udvigna-buddher** api **viśvātmanā** bhīr na vartate \| anyat samānam
\|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ata ātyantikaṁ kṣemaṁ pṛcchāmaḥ
\[11.2.30\] ity asyottaraṁ tan-matam eva manyamāna āha---manya ity-ādinā
\| na kutaścid bhayaṁ yasmāt tad **akutaścid-bhayam** ātyantikaṁ kṣemam
\| **nityaṁ pādāmbujopāsanam** anavarata-sphūrty-ādi \| **viśvātmaneti**
tat-sādhanāvasthāyām api kramaśo bhaya-nivṛttir darśitā \|\|33\|\|
\[bhakti-sandarbha 59\]

---------------------------------------------------------------------------------------------------------------------

**jīva-gosvāmī (prīti-sandarbhaḥ 52) :** atra hi **viśva**-śabdād
ukta-bhaya-nivartanam api pratipadyāmahe \| saṁvādānte tvam apy etān
\[bhā.pu. 11.5.45\] ity-ādi-dvayaṁ cātideśena sākṣāt
śrī-kṛṣṇa-prāpti-gamakam eva tayor iti \|\|9\|\| \[11.2.8-9 padye
draṣṭavye.\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bho rājan ! sarve dharmā
eva sa-bhayā dṛṣṭāḥ, kintu bhāgavata-dharma eva nirbhayaḥ, ity
āha---**manya** iti \| **atra** saṁsāre **na kutaścid** api
kāla-karma-vighnādibhyo **bhayaṁ**, yatas tat-**pādāmbujopāsanam** \|
tatra mukhyam adhikāriṇam āha---**asati** asādhau dehe gṛha-kuṭumbādau
ca **ātmā** iti ātmīya iti yo **bhāvaḥ** bhāvanā dustyajā, ata eva
**udvignā dhīr** yasya, tasya bhakti-pratikūla-deha-gehādiṣv āsaktiṁ
tyaktu-kāmasyety arthaḥ \| **yatra** upāsane sati **viśvātmanā**
sarvātmanaiva **bhīr nivartate** \|\|33\|\|

**\...**

**\|\| 11.2.34 \|\|**

ye vai bhagavatā proktā upāyā hy ātma-labdhaye \|

añjaḥ puṁsām aviduṣāṁ viddhi bhāgavatān hi tān \|\|

**śrīdhara-svāmī (bhāvārtha-dīpikā) :** bhāgavata-dharma-lakṣaṇam
āha---ye vai iti \| manv-ādi-mukhena varṇāśramādi-dharmān uktvā
atirahasyatvāt sva-mukhenaiva **bhagavatāaviduṣām** api **puṁsām añjaḥ**
sukhenaiva **ātma-labdhaye** ye vai **upāyāḥ proktāḥ**, **tān
bhāgavatān** dharmān **viddhi** \|\|34\|\|

---------------------------------------------------------------------------------------------------------------------

**sanātana-gosvāmī :** \[hari-bhakti-vilāsa 10.497\] sāmānyena
bhāgavata-lakṣaṇam āha---ye vai iti \| manv-ādi-mukhena
varṇāśramādi-dharmān uktvā, atirahasyatvāt sva-mukhenaiva **bhagavatā
aviduṣām** api **puṁsām añjaḥ** sukhenaiva **ātma-labdhaye** jīvasya
svarūpa-sphūrtyai, bhagavataḥ prāptaye vā, **ye vai upāyāḥ**, yat karoṣi
yad aśnāsi yaj juhoṣi \[gītā 9.27\] ity-ādinā sarva-karmārpaṇa-rūpāḥ
proktāḥ, **tān viddhi** \| ete ca prāyaḥ sādhanāny eva \| yad vā,
antaraṅgatvābhāvena mukhyāḥ \| yad vā, dāsyāntara-gatā bāhyāḥ \| yad vā,
man-manā bhava mad-bhakto mad-yājī māṁ namaskuru \[gītā 15.65\]
ity-ādinā smaraṇādayaḥ ye arjunaṁ prati, tathā, śraddhāmṛta-kathāyāṁ me
\[bhā.pu. 11.19.20\] ity-ādinā ye coddhavaṁ prati svayaṁ śrī-bhagavatā
proktāḥ, tān \| tataś ca sarve prāyo mukhyā eveti \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bhāgavata-dharma-lakṣaṇam āha---ye
vai iti \| **aviduṣāṁ puṁsāṁ** tan-māhātmyam avidvadbhir api kartṛbhiḥ
\| **ātmano** brahma paramātmā bhagavān ity āvirbhāva-bhedavataḥ svasya
dharma-bhūtasya **añjaḥ** avyavadhānena, anāyasenaiva vā, **labdhaye**
lābhāya ye **upāyāḥ** sādhanāni svayaṁ bhagavatā,

> kālena naṣṭā pralaye vāṇīyaṁ veda-saṁjñitā \|
>
> mayādau brahmaṇe proktā dharmo yasyāṁ mad-ātmakaḥ \|\| \[bhā.pu.
> 11.14.3\]

ity anusāreṇa **proktāḥ**, tān upāyān **bhāgavatān** dharmān **viddhi**,
bhāgavatīṁ bhaktiṁ jānīhīty arthaḥ \| hi prasiddhau \| tatra sākṣād
bhakter api bhāgavata-dharmākhyatvaṁ, etāvān eva loke'smin \[bhā.pu.
11.3.23\] ity atra parama-dharmatva-khyāpanayā darśitam \| atra
ātma-labdhaye proktā iti taṭastha-laksaṇam \|
\[*bhāgavata-dharma-vyatiriktena*\] anyena \[*dharmeṇa*\] tad-alābhād
avyabhicāri \| \[*ātmano'lābhāt tat-taṭastha-lakṣaṇam avyabhicāry eva*\]
ātma-labdhaya upāyā iti svarūpa-lakṣaṇam \| tal-lābhopāyo hi
tad-anugatir eva \|\|34\|\| \[bhakti-sandarbha 216\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhāgavata-dharma-lakṣaṇam
āha---ye vai iti \| manv-ādi-mukhena varṇāśramādi-dharmān uktvā
atirahasyatvāt sva-mukhenaiva **bhagavatā aviduṣām** api **puṁsām
añjaḥ** śīghram eva **ātma-labdhaye** sva-prāptyai ye **upāyāḥ
proktāstān** bhāgavatān dharmān **viddhi** \|\|34\|\|

**\...**

**\|\| 11.2.35 \|\|**

yān āsthāya naro rājan na pramādyeta karhicit \|

dhāvan nimīlya vā netre na skhalen na pated iha \|\|

**śrīdhara-svāmī (bhāvārtha-dīpikā) :** añjaḥ-padenoktaṁ sukaratvaṁ
vivṛṇoti---yān iti \| **yān āsthāya** āśritya yogādiṣv iva na
**pramādyeta**, vighnair na vihanyeta \| kiṁ ca, **nimīlya netre
dhāvann** api \| **iha** eṣu bhāgavata-dharmeṣu **na skhalet** \|
nimīlanaṁ nāmājñānam \| yathāhuḥ---

> śruti-smṛtī ubhe netre viprāṇāṁ parikīrtite \|
>
> ekena vikalaḥ kāṇo dvābhyām andhaḥ prakīrtitaḥ \|\| iti ajñātvāpīty
> arthaḥ \|

yathā pada-nyāsa-sthānam atikramya śīghraṁ parataḥ pada-nyāsena gatir
dhāvanaṁ, tadvad atrāpi kiñcit kiñcid atikramyātiśīghrānuṣṭhānaṁ
dhāvanam \| tathānutiṣṭhann api na skhalet, na pratyavāyī syāt \| tathā
**na patet**, phalān na bhraśyet \| \[*brāhmaṇādīnām uktān api dharmān
kāṁścid akurvāṇo bhāgavatān dharmān śravaṇa-kīrtanādīn kurvāṇas
tat-phalaṁ prāpnuyād ity arthaḥ* \|\] \|\|35\|\|

---------------------------------------------------------------------------------------------------------------------

**sanātana-gosvāmī :** \[hari-bhakti-vilāsa 10.524\] **yān**
bhagavad-dharmān **āsthāya** āśritya yogādiṣv iva **na pramādyeta**,
vighnair na vihanyeta \| kiṁ ca, **nimīlya netre dhāvann api iha** eṣu
bhāgavata-dharmeṣu **na skhalet** \| nimīlanaṁ nāmājñānaṁ, yathāha---

śruti-smṛtī ubhe netre viprāṇāṁ parikīrtite \|

ekena vikalaḥ kāṇo dvābhyām andhaḥ prakīrtitaḥ \|\| iti \|

ajñātvāpīty arthaḥ \| yathā pada-nyāsa-sthānam atikramya śīghraṁ parataḥ
pada-nyāsena gatir dhāvanam, tadvad atrāpi kiñcit kiñcid atikramya
atiśīghram anuṣṭhānaṁ dhāvanam \| tathānutiṣṭhann api na skhalet, na
pratyavāyī syāt \| tathā **na patet**, phalān na bhraśyet \|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam. bhakti-sandarbhe
tu 218-paricchedo, 312-paricchedaś ca draṣṭavyaḥ \|*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** teṣāṁ prabhāvam
āha---**yān āsthāya** āśritya \| āsthā viśvāsaḥ \| yān dharmān āstikyena
viśvāsa-viṣayīkṛtyāpi, kiṁ punar ācarya ? ity arthaḥ \| na
**pra**karṣeṇa **mādyeta**, mado garvaḥ, tadvān karmīva yogīva na bhaved
ity arthaḥ \| yad vā, pramādo'navadhānatā asāvadhāno na bhaved ity
arthaḥ \| ato'tra vighnānāṁ na prabhaviṣṇuteti bhāvaḥ \|

kiṁ ca, yān bhagavan-mārga-bhūtān dharmān āśritya, **netre nimīlya**
unmīlya **vā dhāvan**, **na skhalet na vā patet**, yathā kenāpi kaścid
atisamīcīnam atisugamaṁ mārgam ānīto janaḥ \|

ucyate---mad-upadiṣṭenānena mārgeṇa netre mudrayitvā sukhenābhidravann
eva yāhi \| na kaścid api te saṁśaya iti \| yathā pāda-nyāsa-sthānam
atikramya parataḥ pāda-nyāsena gatir dhāvanaṁ, tasyālpatve skhalanaṁ
bahutaratve patanam api sambhavet \| atra tu bhakti-mārge
bhajana-dharmasyāṅgino vihitāṅgānām alpatarātikrame bahutarātikrame vā
karma-mārga iva na pratyavāyī bhavet \| ataḥ phalān na bhraśyet \|
tatrāpi netre nimīlyeti vartamāne'pi netre mudrayitvety anena jñātvāpy
atikrame na doṣaḥ \| kim uta, jñātveti jñāpitam \| yān dharmān āsthāyety
uktatvād aṅginas tv atikramo doṣa eva \| tathā sati mārga-cyuta eva syāt
\| bhagavat-prāpty-arthaṁ pṛthaṅ-mārga-karaṇas tv atidūṣaṇāvaham eva \|

> śruti-smṛti-purāṇādi-pañcarātra-vidhiṁ vinā \|
>
> aikāntikī harer bhaktir utpātāyaiva kalpate \|\| ity ukteḥ \|

atra bhāgavata-dharme pravartamānasya varṇāśrama-dharme'dhikāra eva
nāstīti tad-anuṣṭhānānanuṣṭhāna-vicāro nātra praveśayitavyaḥ \|

> tāvat karmāṇi kurvīta na nirvidyeta yāvatā \|
>
> mat-kathā-śravaṇādau vā śraddhā yāvan na jāyate \|\| \[bhā.pu.
> 11.20.9\]

iti bhagavad-ukteḥ \| bhaktyaikayeśaṁ guru-devatātmā \[bhā.pu. 11.2.37\]
ity agrima-vākye bhaktyety asya ekayeti viśeṣaṇopanyāsāt karmādi-miśrā
bhaktir nātra prastutety avasīyate \|\|35\|\|

---------------------------------------------------------------------------------------------------------------------

**viśvanātha-cakravartī (mādhurya-kādambinī 3.3):** atra nimīlyeti
kartṛ-vyāpāra-liṅgena vidyamāne eva netre mudrayitvā, tatrāpi dhāvan,
pāda-nyāsa-sthalam atikramyāpi vrajan, na skhaled ity akṣarārtha-labdher
bhagavad-dharmam āśritya tad-aṅgāni sarvāṇi jñātvāpy ajña iva kānicid
ullaṅghyāpi anutiṣṭhan, na pratyavāyī syāt, nāpi phalād bhraśyed ity eva
vyākhyā upapadyate \|nimīlanaṁ nāmājñānaṁ tasyāpi śruti-smṛti-viṣayāv
ity eṣā tu na saṅgacchate, mukhyārtha-bādhā-yogāt \|

na ca dhāvan nimīlyety etad eva dvātriṁśad-aparādhābhāvam api
kroḍīkarotv iti vācyam, yān bhagavatā proktān upāyān āśrityety uktatvāt
\|yānair vā pādukair vāpi gamanaṁ bhagavad-gṛhe \[āgame, ha.bha.vi.
8.441\] ity-ādayas tu tatra niṣiddhā eva \| sevāparādhe tu harer apy
aparādhān yaḥ kuryād dvipada-pāṁśanaḥ \[pādma-purāṇe, ha.bha.vi.
11.519\] ity-ādiṣu śrūyanta eva nindāḥ \| kiṁ ca, te nāmāparādhāḥ
prācīnā arvācīnā vā yadi samyag-anabhijñāta-prakārāḥ syuḥ, kintu
tat-phala-liṅgenānumīyamānā eva, tadā teṣāṁ nāmabhir
evāśrānta-prayuktair bhakti-niṣṭhām utpadyamānāyāṁ krameṇopaśamaḥ \|
yadi te jñāyanta eva, tadā tv asti kvacit kaścid viśeṣaḥ \|\|3\|\|

**\...**

**\|\| 11.2.36 \|\|**

kāyena vācā manasendriyair vā

buddhyātmanā vānusṛta-svabhāvāt \|

karoti yad yat sakalaṁ parasmai

nārāyaṇāyeti samarpayet tat \|\|

**śrīdhara-svāmī (bhāvārtha-dīpikā) :** nanu ke te bhāgavatā dharmāḥ ?
īśvarārpitāni sarva-karmāṇy apīty āha---**kāyena** iti \| **ātmanā**
cittenāhaṅkāreṇa vā \| **anusṛto** yaḥ **svabhāvas** tasmāt \| ayam
arthaḥ---na kevalaṁ vidhitaḥ kṛtam eveti niyamaḥ \| svabhāvānusāri
laukikam apīti \| tathā ca śrī-gītāsu---

> yat karoṣi yad aśnāsi yaj juhoṣi dadāsi yat \|
>
> yat tapasyasi kaunteya tat kuruṣva mad-arpaṇam \|\| \[gītā 9.27\] iti
> \|

yad vā, nanu kāyādīnām eva karma nātmana ity
āśaṅkyāha---adhyāsenānusṛtād brāhmaṇatvādi-svabhāvād **yad yat karoti**
ity arthaḥ \| **tat sakalaṁ parasmai** parameśvarāya **nārāyaṇāya** iti
**samarpayet** \| tathā sati sakalam api karma bhāgavato dharmo
bhavatīti bhāvaḥ \|\|36\|\|

---------------------------------------------------------------------------------------------------------------------

**kaivalya-dīpikā :** \[atha viṣṇu-bhakty-aṅga-varga-prakaraṇam \| tatra
viṣṇu-bhakty-aṅga-varga-lakṣaṇaṁ bhedāś ca[^4]\] tad evaṁ
bhakti-prakaraṇam upāyatvenety uktam \| tatreti kartavyatāṁ vaktum idam
ārabhyate---atheti \| tatrāpy aṅga-sāmānyaṁ lakṣayati---**kāyena** iti
\| **manasā** saṁśayaḥ \| **indriyaiś** cakṣur-ādibhī
rūpopalambhādi-**buddhyā** niścayaḥ, **ātmanā** ahaṅkāreṇābhimānaḥ \|
**vā**-śabdaś cārthe \| tenānuktasya saṅkalpya-hetor mahattattvasya
samuccayaḥ \| indriyair ity eva siddhe kāyādy-uktir ekaika-vyāpārasyāpy
aṅgatvārtham \| ata eva tulya-kakṣāṇāṁ vikalpārthaḥ prathamo vā-śabdaḥ
\| **yad yad** iti \| vīpsayā sarvasya yāvad dehaṁ kriyamāṇasya
**arpaṇam** ity uktam \| tat kiṁ niṣiddham apy anumatam ? nety
āha---**svabhāvam** iti \| svasya bhāvyate prāpyate śāstreneti
svabhāvaṁ, sva-vihitam ity arthaḥ \| tathāpi kiṁ
viśiṣṭa-nistāra-buddhārpayet ? nety āha---**anusṛta** iti \|
ātmeśvarayoḥ sva-svāmi-bhāvānusandhānam anusaraṇaṁ **parasmai**
bhagavad-ādi-rūpāya \| **iti**-śabdaḥ prakāre \| tenedaṁ **nārāyaṇāya**
ity anena prakāreṇārpayet, nānyathety arthaḥ \| atra hi
caturthī-nirdeśāt tādarthyāvagamāt saṅkalpam ity anvayaḥ \| tataś ca
bhagavad-arthatvena sarvasya sat-karmaṇaḥ karaṇaṁ bhakty-aṅgam iti
lakṣaṇārthaḥ \|\|36\|\| \[mu.pha. 7.1\]

---------------------------------------------------------------------------------------------------------------------

**sanātana-gosvāmī :** \[ha.bha.vi. 11.44\] ātmanā cittenāhaṅkāreṇa vā
anusṛto yaḥ svabhāvas tasmāt \| ayam arthaḥ---na kevalaṁ vidhitaḥ kṛtam
eveti niyamaḥ svabhāvānusāri-laukikam apīti \| tathā ca
śrī-bhagavad-gītāsu---

> yat karoṣi yad aśnāsi yaj juhoṣi dadāsi yat \|
>
> yat tapasyasi kaunteya tat kuruṣva mad-arpaṇam \|\| \[gītā 9.27\] iti
> \|

yad vā, nanu kāyādīnām eva karma nātmana ity
āśaṅkyāha---adhyāsenānusṛtād brāhmaṇatvādi-svabhāvād yad yat karotīty
arthaḥ \| yad vā, anusṛtaḥ āśrito yaḥ svabhāvaḥ vaiṣṇavatvaṁ, tasmād
dhetoḥ kāyādinā ya yat bhagavad-ārādhana-karmety arthaḥ \| tat sakalaṁ
parasmai parameśvarāya nārāyaṇāya samarpayet ity anena vacanena
kāyenety-ādi nārāyaṇāyety anta-padyam idaṁ paṭhitvety arthaḥ \| yad vā,
nārāyaṇa-prīty-arthaṁ bhavatv iti samarpayet \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sā bhaktis
trividhā---āropa-siddhā, saṅga-siddhā, svarūpa-siddhā ca \|

\(1\) tatrāropa-siddhā svato bhaktitvābhāve'pi bhagavad-arpaṇādinā
bhakti-mātṛtvaṁ prāptā karmādi-rūpā \|

\(2\) saṅga-siddhā svato bhaktitvābhāve'pi tat-parikaratayā
saṁsthāpanena,tatra bhāgavatān dharmān śikṣed gurv-ātma-daivataḥ
\[bhā.pu. 11.3.22\] ity-ādi-prakaraṇeṣu,sarvato manaso'saṅgaṁ \[bhā.pu.
7.5.18\] ity-ādinā labdha-tad-antaḥ-pātā jñāna-karma-tad-aṅga-rūpā
\[*jñānākārā vā, karmākārā vā, jñāna-karmāṅgākārā vā*\] \|

\(3\) svarūpa-siddhā cājñānādināpi tat-\[*śrī-bhagavat*-\]prādurbhāve
bhaktitvāvyabhicāriṇī sākṣāt tad-anugatyātmā \[*avyavadhānena
śrī-bhagavad-anukūlya-maya-tad-anuvartana-svarūpā*\]-tadīya-śravaṇa-kīrtanādi-rūpā
\| śravaṇaṁ kīrtanaṁ viṣṇoḥ \[bhā.pu. 7.5.23\] ity ādau viṣṇoḥ śravaṇaṁ
viṣṇoḥ kīrtanam iti viśiṣṭasyaiva vivakṣitatvat \| teṣām api
nāropa-siddhatvaṁ, pratyuta mūḍha-pronmmattādiṣu tad-anukartṛṣv api
kathañcit bhakti-sambandhena \[*bhakty-ākāra-bhakty-ābhāsatvāt*\]
phala-prāpakatvāt svarūpa-siddhatvaṁ, yathā śrī-prahlādasya
pūrva-janmani śrī-nṛsiṁha-caturdaśy-upavāsaḥ \| yathā
kukkura-mukha-gatasya śyenasya bhagavan-mandira-parikramaḥ \| evam
anya-dṛṣṭy-ādinā mūḍhādibhiḥ kṛtasya vandanasyāpi jñeyam \|

tad evaṁ trividhāpi sā punar akaitavā sakaitavā ceti dvividhā jñeyā \|
tatrāropa-saṅga-siddhayor yasyā bhaktaḥ sambandhena bhakti-pada-prāptyāṁ
sāmarthyaṁ tan-mātrāpekṣatvaṁ ced akaitavatvaṁ
svīyānyadīya-phalāpekṣa-parikaratvaṁ ced akaitavatvaṁ
prayojanāntarāpekṣayā karma-jñāna-parikaratvaṁ cet sakaitavatvam \|
svarūpa-siddhāyāś ca yasya bhagavataḥ sambandhena tādṛśaṁ māhātmyaṁ
tan-mātrāpekṣa-parikaratvaṁ ced akaitavatvaṁ prayojanāntarāpekṣayā
karma-jñāna-parikaratvaṁ cet sakaitavatvam \| iyam
evākaitavākiñcanākhyatvena pūrvam uktā \| dharmaḥ projjhita-kaitavo'tra
paramaḥ \[bhā.pu. 1.1.2\] ity atra cāsyās tad-ubhaya-vidhatve pramāṇaṁ
jñeyam \| tathoktaṁ---prīyate'malayā bhaktyā harir anyad-viḍambanaṁ
\[bhā.pu. 7.7.52\] iti \|

athāropa-siddhā---etad-artham eva naiṣkarmyam apy acyuta-bhāva-varjitaṁ
\[bhā.pu. 1.5.12\] ity ādau sakāma-niṣkāmayor dvayor api karmaṇor nindā
\| bhagavad-vaimukhyāviśeṣāt \| tatra yādṛcchika-ceṣṭāyā api
bhagavad-arpitatve bhagavad-dharmatvaṁ bhavati, kim uta vaidika-karmaṇa
iti vaktuṁ tasyā api tad-rūpatvam āha---kāyeneti \| pūrvaṁ hi dharmān
bhāgavatān brūta \[bhā.pu. 11.2.31\] iti praśnānantaraṁ, ye vai
bhagavatā proktā \[bhā.pu. 11.2.34\] ity-ādinā mukhyatvena
sākṣāt-tal-labdhaye upāya-bhūtāḥ śravaṇa-kīrtanādayo bhāgavatā dharmā
lakṣitāḥ \| te cātraiva śṛṇvan su-bhadrāṇi rathāṅga-pāṇer \[bhā.pu.
11.2.39\] ity-ādinā katicid darśayiṣyante \| uttarādhyāye ca---tatra
bhāgavatān dharmān śikṣed gurv-ātma-daivataḥ \[bhā.pu. 11.3.22\] ity
upakrama-vākyād anantaram iti bhāgavatān dharmān śikṣayan bhaktyā
tad-utthayā \[bhā.pu. 11.3.33\] ity upasaṁhāra-vākyasya prāg
bhāgavata-dharmatvenānya-saṅga-tyāgādikam api vakṣyate---sarvato
manaso'saṅgaṁ \[bhā.pu. 11.3.23\] ity-ādinā \|

tasmāl laukika-karmādy-arpaṇam idaṁ yathā kathañcit
tad-dharma-siddhy-artham evocyate \| arthaś cāyaṁ ṭīkāyām---ātmanā
cittenāhaṅkāreṇa vā anusṛto yaḥ svabhāvas tasmāt \| ayam arthaḥ---na
kevalaṁ vidhitaḥ kṛtam eveti niyamaḥ svabhāvānusāri laukikam apīti \|
śrī-gītāsu ca---

> yat karoṣi yad aśnāsi yaj juhoṣi dadāsi yat \|
>
> yat tapasyasi kaunteya tat kuruṣva mad-arpaṇam \|\| \[gītā 9.27\] iti
> \| ity eṣā \|

itaḥ pūrvaṁ prāṇa-buddhi-deha-dharmādhikārataḥ ity-ādi-mantraś ca tathā
\| atra svābhāvika-karmaṇo'rpaṇe duṣkarmaṇo dvividhā gatiḥ \|
jñānecchūnām aviśeṣeṇa \| bhaktīcchūnāṁ tu anena
durvāsana-duḥkha-darśanena ca sa karuṇāmayaḥ karuṇāṁ karotv iti vā \|

> yā prītir avivekānāṁ viṣayeṣv anapāyinī \|
>
> tvām anusmarataḥ sā me hṛdayān nāpasarpatu \|\| \[vi.pu. 1.20.19\]

iti viṣṇu-purāṇokta-prakāreṇa \|

> yuvatīnāṁ yathā yūni yūnāṁ ca yuvatau yathā \|
>
> mano'bhiramate tadvan mano'bhiramatāṁ tvayi \|\| \[pa.pu. 6.128.258\]

iti pādmokta-prakāreṇa ca mama sukarmaṇi duṣkarmaṇi yad-rāga-sāmānyaṁ
tat sarvato-bhāvena bhagavad-viṣayam eva bhavatv iti samādhyeyam \|
kāmināṁ tu na sarvathaiva sarva-duṣkarmārpaṇam \| vedoktam eva kurvāṇo
niḥsaṅgo'rpitam īśvare \[bhā.pu. 11.3.4\] ity atra punar vaidikam
eveśvare'rpitaṁ kurvāṇa ity uktam \|\|36\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śṛṇvan subhadrāṇi
\[bhā.pu. 11.2.39\] ity upariṣṭād varṇayitavyeṣu bhāgavata-dharmeṣu
pravartamānena sudhiyā janena kāyikādi-vyāpārā api bhagavad-dharmāḥ,
tair eva praveśanīyā ity āha---kāyeneti \| ayam arthaḥ---yathā viṣayiṇaḥ
prātar ārabhya
mutra-purīṣotsarga-mukha-kṣālana-danta-dhāvana-snāna-darśana-śravaṇa-kathanādi-vyāpārāḥ
viṣaya-sukha-bhogārtham eva, karmibhis tu deva-pitrādi-pūjārtham eva
kriyante \| tathaiva bhagavad-bhaktena te te bhagavat-sevārtham eva
kriyante \| tathaiva bhagavad-bhaktena te te bhagavat-sevārtham eva
kartavyā iti te te'pi teṣāṁ bhakty-aṅgāni bhaveyur iti \|
anusṛta-svabhāvāt, dehādhyāsena anādinaiva yo'nusṛtaḥ anuvṛttaḥ
svabhāvaḥ, tasmāt \| kāyādibhir yad yat karoti, tat sarvaṁ nārāyaṇārtham
eva, nārāyaṇaṁ sevitum eveti vā, samarpayet viniyojayet \| tādarthye
kriyārthopapadety anenaiva caturthī \|\|36\|\|

**\...**

**\|\| 11.2.37 \|\|**

bhayaṁ dvitīyābhiniveśataḥ syād

īśād apetasya viparyayo'smṛtiḥ \|

tan-māyayāto budha ābhajet taṁ

bhaktyaikayeśaṁ guru-devatātmā \|\|

**śrīdhara-svāmī (bhāvārtha-dīpikā) :** nanu kim evaṁ
parameśvara-bhajanena ? ajñāna-kalpita-bhayasya jñānaika-nivartakatvāt,
ity āśaṅkyāha---bhayam iti \| yato **bhayaṁ tan-māyayā** bhavet, tato
buddhimān **tam eva ābhajed** upāsīta \|

nanu bhayaṁ dvitīyābhiniveśataḥ syāt \| sa ca dehādy-ahaṅkārataḥ \| sa
ca svarūpāsphuraṇāt \| kim atra tasya māyā karoti ? ata āha---īśād
apetasyeti \| **īśa**-vimukhasya **tan-māyayā asmṛtiḥ** svarūpāsphūrtir
bhavati \| tato **viparyayo** deho'smīti \| tato dvitīyābhiniveśād
bhayaṁ bhavati \| evaṁ hi prasiddhaṁ laukikīṣv api māyāsu \| uktaṁ ca
bhagavatā---

> daivī hy eṣā guṇa-mayī mama māyā duratyayā \|
>
> mām eva ye prapadyante māyām etāṁ taranti te \|\| \[gītā 7.14\] iti \|

**ekayā** avyabhicāriṇyā bhajet \| kiṁ ca, **guru-devatātmā** gurur eva
devatā īśvara ātmā preṣṭhaś ca yasya, tathā-dṛṣṭiḥ sann ity arthaḥ
\|\|37\|\|

---------------------------------------------------------------------------------------------------------------------

**kaivalya-dīpikā :** ekayā ity uktam \| tatra hetum āha---**bhayam**
iti \| **dvitīye** dehādāv **abhiniveśād** yad **bhayaṁ** tat
**tan-māyayā syāt** \| kiṁ tad bhayam ? ity ata āha---īśvarādy-upādhinā
pṛthag-bhūtasya \| **viparyayaḥ** saṁsāritvam[^5] bhrama
īśvaratv**āsmṛtiś** ceti \| **gurau devatā**-buddhiḥ \|\|37\|\|
\[mu.pha. 6.42\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** manye\'kutaścit ity eva sthāpayan
krameṇa tatraiva niṣṭhāpayati---bhayam iti \| yato **bhayaṁ
tan-māyayābhaved** ato **budho** buddhimān **tam evābhajet** \|
prathamataḥ kāyena ity-ādy-ukta-prakāreṇeṣad api bhajet, tato
**guru-devatātmā** san **bhaktyā** sākṣād bhāgavata-dharma-rūpayā \|
tata **ekayā** \[*ananyayāvyābhicāriṇyā*\] nityaṁ
pādāmbujopāsana-rūpayeti viśeṣato\'rthaḥ \|\|37\|\| \[*atra vistāraḥ
bhakti-sandarbhe 1-paricchede draṣṭavyaḥ*\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ cātra bhaktaiḥ
saṁsāra-bandhāya bhetavyaṁ ? sa hi bhaktau pravartamānasya svata
evāpayātīty āha---bhayam iti \| **dvitīye** dehendriyādāv
upādhi-bhūte'**bhiniveśato**'bhimānāt, **īśād apetasya** īśa-vimukhasya
jīvasya **bhayaṁ** saṁsāraḥ syāt \| na tv īśonmukhasya---

tāvad rāgādayaḥ stenāḥ tāvat kārā-gṛhaṁ gṛham \|

tāvan moho'ṅghri-nigaḍo yāvat kṛṣṇa na te janāḥ\|\| \[bhā.pu.10.14.36\]
iti brahmokteḥ \|

tac ca bhayaṁ dvividhaṁ---**viparyayo'smṛtiś** ca, viparyaya-rūpam
asmṛti-rūpaṁ cety arthaḥ \| tatra viparyayaḥ ātma-bhinne dehādau
ātma-buddhiḥ \| asmṛtir ātmani smṛti-bhraṁśaḥ \| ko'haṁ ? kiṁ karomi ?
pūrvaṁ kīdṛśa āsaṁ ? agre vā kīdṛśo bhaviṣyāmi ? iti
pūrvāparānusandhāna-rāhityam \| etad eva tasya bhagavato māyayā bhayam
\| yad uktam, smṛti-bhraṁśād buddhi-nāśo buddhi-nāśāt praṇaśyati \[gītā
2.61\] iti \|

ata eva hetor **budhaḥ** śrī-guru-caraṇa-prasādāl labdha-vivekaḥ, tam
eva **ā** samyak kāmanāntara-rāhityena **ekayā** kevalayaiva, na tu
jñāna-karmādi-miśrayā, **bhaktyā bhajet** \| **gurur** eva **devatā**
īśvara, **ātmā** preṣṭhaś ca yasya, tathā-dṛṣṭiḥ sann ity arthaḥ
\|\|37\|\|

**\...**

**\|\| 11.2.38 \|\|**

avidyamāno'py avabhāti hi dvayo

dhyātur dhiyā svapna-manorathau yathā \|

tat karma-saṅkalpa-vikalpakaṁ mano

budho nirundhyād abhayaṁ tataḥ syāt \|\|

**madhvācāryaḥ (bhāgavata-tātparyam) :**

ātmano deha-gehādi dvaya-śabdena bhaṇyate \|

avidyamānaṁ jīvasya pratibhāti tadīyavat \|\|

jāgrad vastu yathā svapnaḥ pratibhāti manorathaḥ \|

vidyamānavad evaitad dehād īśa-vaśe sthitam \|\|

vibhāti sva-vaśatvena saiṣā saṁsṛtir ucyate \|

tasmāt tad-viṣayaṁ tyaktvā mano viṣṇau niveśayet \|\| iti hari-vaṁśeṣu
\|\|38\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** nanu viṣaya-vikṣipta-cittasya
kuto'vyabhicāriṇī bhaktiḥ saṁbhavati ? kutastarām abhayaṁ ? tatra na
tāvad viṣayo nāma vāstavo'sti, kintu mano-vilāsa-mātram \| ato
mano-niyamanena bhajanād abhayaṁ syād, ity āha---avidyamāno'pīti \|
**dvayaḥ** dvaita-prapañcaḥ \| **dhyātuḥ** puṁso **dhiyā** manasā
**svapnaś** ca **mano-rathaś** ca yathety arthaḥ \| **tat** tasmāt
**karmāṇi saṅkalpayati vikalpayati** ca yan **manas** tan **nirundhyān**
niyacchet \| **tataś** caikayā bhaktyā bhajanād **abhayaṁ syād** ity
arthaḥ \|\|38\|\|

---------------------------------------------------------------------------------------------------------------------

**kaivalya-dīpikā :** yadā caivaṁ bhaktir jāyate, ata eva saguṇopāsanād
upāsya-sākṣātkāre sati tasyātmatayā sphuraṇāt tatraivānupādhiḥ premā \|
avidyāyāś cāvarakatva-nivṛttir ātma-kāmatā ca bhavatīty
āha---**bhaktir** iti \| **bhaktiḥ** premātmikā \| yayā viṣṇuṁ vinā
kṣaṇam api na vitiṣṭhate \| tata ātmano brahmatvānubhavaḥ \| tasya ca
paramānanda-rūpātayā anyatra **viraktiḥ** aruciḥ \| **prapadyamānasya**
bhakty-aṅga-vargeṇa bhajataḥ \| **eka-kālatve** dṛṣṭāntaḥ\--**yathā**
iti \| yayā bhuñjānasya pratigrāsaṁ mukha-labdhiḥ kṣuḍ-nivṛttayaḥ syuḥ
\|\|38\|\| \[mu.pha. 6.43\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atha sākṣāt-tad-dharma-rūpām eva
grāhayan mano-nirodhoktyā kāyena ity-ādy uktam iti trayam iti \| tatra
yadyapi kāyena vācā manasendriyair vā \[bhā.pu. 11.2.36\]
ity-ādi-prāktana-vākye laukikasyāpi karmaṇo bhagavad-arpaṇād
bhāgavata-dharmatvaṁ sidhyatīti yathoktaṁ tasya nairantaryam api
sambhavati, tathāpi śravaṇa-kīrtanādi-lakṣaṇa-mātratvaṁ vyāhanyeta \|
tasmāt tatrāvyabhicāritvaṁ, tan-mātratvaṁ ca yathā bhavet, tathopāyaṁ
tad-anantaram āha dvābhyām \| tatra prathamam avyabhicāritvopāyam āha
prathamena---avidyeti \|

**dvayaḥ** pradhānādi-dvaita-prapañcaḥ \| yadyapy avidyamāna ātmani
śuddhe na vidyata evety arthaḥ, tathāpi **dhyātur**
avidyā-maya-dhyāna-yuktasya satas tasya **dhiyāvabhāti**, tasmin
śuddhe'pi kalpata evety arthaḥ \| yathā svapno manorathaś ca, tathety
arthaḥ \| **tat** tasmāt **karmāṇi saṅkalpayati vikalpayati** ca yan
**manaḥ**, tan **niyacchet** \| **tataś** cāvyabhicāriṇyā bhaktyā
bhajanād **abhayaṁ syād** iti bhāvaḥ \|\|60\|\| \[bhakti-sandarbha 60\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu
srak-candana-vanitādi-bhoga-prapañco yasya naiva vidyate, vidyamānam api
taṁ parityajya yo vā vane vasati, tasya bhayaṁ na bhaved iti cet, maivaṁ
vādīr ity āha---avidyamāna iti \| **dvayo** bhogya-prapañco hy
**avidyamāno'pidhyātuḥ** puṁso'**vabhāti** mānasa-pratyakṣo bhavati \|
**dhiyā** manasā **svapnaś** ca **manorathaś** ca yathety arthaḥ \|
sarvo dvandvo vibhāṣayaikavad bhavatīty ekatvam \| **tat** tasmāt
**karmāṇi saṅkalpayati vikalpayati** ca yan **manas** tan **nirundhyāt**
\| sa ca mano-nirodho guru-caraṇa-bhaktyā vinā prakārāntareṇa na bhavet
\| yad uktaṁ śrutibhiḥ---vijita-hṛṣīka-vāyubhir adānta-manas turagaṁ
\[bhā.pu. 10.87.33\] ity atra samavahāya guroś caraṇam iti \| saptame
ca, etat sarvaṁ gurau bhaktyā puruṣo hy añjasā jayet \[bhā.pu. 7.15.23\]
iti \| ata eva guru-devatātmā ity atrāpy uktam \|\|38\|\|

**\...**

**\|\| 11.2.39 \|\|**

śṛṇvan subhadrāṇi rathāṅga-pāṇer

janmāni karmāṇi ca yāni loke \|

gītāni nāmāni tad-arthakāni

gāyan vilajjo vicared asaṅgaḥ \|\|

**śrīdhara-svāmī (bhāvārtha-dīpikā) :** etad atyatnāśakyam ity āśaṅkya
sugamaṁ mārgam āha---śṛṇvann iti \| **tad-arthakāni** tāny eva **janmāni
karmāṇi**cārtho yeṣāṁ, tāni \| etāny api sākalyena jñātum aśakyānīty
āśaṅkyāha---**yāni lokegītāni** prasiddhāni, tāni **śṛṇvan gāyaṁś** ca
**vicaret** \| **asaṅgo** niḥspṛhaḥ \|\|39\|\|

---------------------------------------------------------------------------------------------------------------------

**kaivalya-dīpikā :** triṣu jāteṣu kṛtakṛtyatām āha---**iti** iti \|
**anuvṛttir** avicchedaḥ \|\|39\|\| \[mu.pha. 6.44\]

---------------------------------------------------------------------------------------------------------------------

**sanātana-gosvāmī :** \[ha.bha.vi. 11.640\] **tad-arthakāni** tāni
**janmāni karmāṇi**cārtho yeṣāṁ nāmnām \| anena ca nāma-gānenaiva
janma-karma-gāna-siddher nāma-gānasya prādhānyam abhipretam \| yad vā,
tad-arthakāni **rathāṅga-pāṇy**-artham eva, tat-prāptaye ity arthaḥ \|
etāny api sākalyena jñātum aśakyānīty āśaṅkyāha---**yāni loke gītāni**
prasiddhāni \| yad vā, laukika-gāthāḥ \| yadyapi tāsāṁ
janmādy-antargatatvena pṛthag-uktir na ghaṭate, tathāpi
śāstrokta-vyatirikta-loka-prasiddha-karmādy-apekṣayā
rāga-tālādi-rasādy-apekṣayā vā jñeyāḥ \| **tāni śṛṇvan gāyaṁś ca
vicaret** \| **asaṅgo** niḥspṛhas tyakta-parigraho vā iti sādhanam
uddiṣṭam \|\|39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nanu tathāpi mano-nirodha-rūpeṇa
yogābhyāsena bhakti-kaivalya-vyabhicāraḥ syād ity āśaṅkya bhaktyaiva
kriyamāṇayā tad-āsaktatvena svata eva mano-nirodho'pi syād iti \|
tan-mātratvopāyam āha dvitīyena---śṛṇvann iti \| **tad-arthakāṇi** tāni
**janmāni karmāṇi** cārtho yeṣāṁ **tāni nāmāni** \| etāny api sākalyena
jñātum aśakyānīty āśaṅkyāha---**yāni loke gītāni** prasiddhāni, tāni
**śṛṇvan gāyaṁś** ca vicaret \| **asaṅgo** niḥspṛhaḥ \|\|39\|\|
\[bhakti-sandarbha 61\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ekayā bhaktyā tam ābhajed
ity uktam \| saiva bhaktiḥ kā bhavet ? ity ata āha---śṛṇvann iti \|
**yāni** śāstra-dvārā sat parasparā dvārā ca **janmāni karmāṇi**
vartate, **yāni** ca **loke** loka-mātre **gītāni**,
apabhraṁśa-bhāṣayāpi nibaddhāni, tathā **nāmāny** api **tad-arthakāni**
nānā-deśa-bhāṣā-bhedenāpi sa eva **artho** vācyo yeṣāṁ tāni \| kāhnā iti
kānaḍa itikān ity evam-ādīny api **gāyan** \| **asaṅgaḥ**
vastv-antarāsakti-śūnyaḥ \|\|39\|\|

**\...**

**\|\| 11.2.40 \|\|**

evaṁ-vrataḥ sva-priya-nāma-kīrtyā

jātānurāgo druta-citta uccaiḥ \|

hasaty atho roditi rauti gāyaty

unmāda-van nṛtyati loka-bāhyaḥ \|\|

**madhvācāryaḥ (bhāgavata-tātparyam) :**

kecid unmādavad bhaktā bāhya-liṅga-pradarśakāḥ \|

kecid āntara-bhaktāḥ syuḥ kecic caivobhayātmakāḥ \|

mukha-prasādād dārḍhyāc ca bhaktir jñeyā na cānyataḥ \|\| iti vārāhe
\|\|40\|\|

**śrīdhara-svāmī (bhāvārtha-dīpikā) :** evaṁ ca bhajataḥ
samprāpta-prema-lakṣaṇa-bhakti-yogasya saṁsāra-dharmātītāṁ gatim
āha---evam iti \| **evaṁ-vrataṁ** vṛttaṁ yasya saḥ \| **sva-priyasya**
harer **nāma-kīrtyā jāto'nurāgaḥ** prema yasya saḥ \| ata eva
**druta-cittaḥ** ślathad-dhṛdayaḥ \| kadācid bhakta-parājitaṁ
bhagavantam ākalayya **uccairhasati** \| etāvantaṁ kālam upekṣito'smīti
**roditi** \| atyautsukyād **rauti** krośati \| he hare ! mām
anugṛhāṇeti atiharṣeṇa **gāyati** \| jitaṁ jitam iti **nṛtyati** \| kiṁ
dāmbhikavat parān prati prakāśayitum ? na, **unmādavad** graha-gṛhītavat
\| **loka-bāhyo** vivaśaḥ \|\|40\|\|

---------------------------------------------------------------------------------------------------------------------

**kaivalya-dīpikā :** āvirbhūta-dharma-vīrasyānubhāvān āha---**evam**
iti \| **sva-priyo** viṣṇuḥ \| **drutaṁ** bhakti-rasena klinnam \|
nirīhasya jagaj-jananādy-aghātamānam iva paśyan **hasati rodity**
ānandāśrūṇi muñcati \| **rautīti** bhagavantaṁ puraḥ-sthitām iva
manyamāno goṣṭhīṁ kurute \| bhaktyāveśād **gāyati** uttīrṇo'smi
bhavāmbudhim iti **nṛtyati** \| tat kiṁ naṭavat khyāpanāya ? nety
āha---**unmādavad** iti \| unmāda ity arthaḥ \| ādyac pratyayaḥ \|
**loka-bāhya** ity anenāsaṅgāditvam uktam \|\|40\|\| \[mu.pha. 19.20\]

---------------------------------------------------------------------------------------------------------------------

**sanātana-gosvāmī : \[**ha.bha.vi. 11.641\] evaṁ bhajataḥ
samprāpta-prema-lakṣaṇa-bhakti-yogasya saṁsāra-dharmātītāṁ gatim
āha---evam iti \| **evaṁ-vrataṁ** vṛttaṁ niyamo yasya saḥ \|
**sva-priyasya** harer **nāma-kīrtyā** \| yad vā, sva-priyaṁ yat
kṛṣṇa-nāma, tasya kīrtanena **jāto'nurāgaḥ** premā yasya saḥ \|
nāma-kīrtanasya punar-uktiḥ prema-sampattau
priya-nāma-kīrtanasyātyantāntaraṅgatva-vivakṣayā \| kiṁ vā,
prema-sampatter lakṣaṇa-viśeṣa-vijñāpanāya tena tasya phale
paryavasānārtham \| tataś ca kīrtyā viśiṣṭa ity arthaḥ \| ata eva
**druta-cittaḥ** ślatha-hṛdayaḥ \| kadācid bhagavantaṁ bhakta-parājitaṁ,
bālyādi-vinodam anusandhāya vā **uccair hasati** \| etāvantaṁ kālam
upekṣito'smīti, yad vā, prema-bhāva-svabhāvita-virahi-bhāvena **roditi**
\| atyautsukyād tenaiva vā **rauti** ākrośati \| atiharṣeṇa
ārti-viśeṣeṇa vā **gāyati**, susvareṇa karuṇa-svareṇa vā guṇādikaṁ
kīrtayati \| jitaṁ jitam iti **nṛtyati** \| yad vā, sākṣad-bhūtam iva
dṛṣṭvā **nṛtyati** \| kiṁ dāmbhikavat parān prati prakāśayituṁ ? na,
**unmādavat** graha-gṛhītavat \| **loka-bāhyo** vivaśaḥ \| yad vā,
unmādavad ity anena hāsāder aniyatatvaṁ, loka-bāhya ity anena
cālaukikatvaṁ darśitam \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tato'ñjasā tṛtīyā phala-rūpā
bhaktiḥ syād ity āha---evaṁ-vrata ity-ādi \| tata evaṁ śṛṇvan
ity-ādi-prakāraṁ vrataṁ yasya tathābhūto'pi san \| sva-priyāṇi
tan-nāma-sva-saṅkhyeṣu madhye svābhīṣṭāni---sva-vāsanā-poṣakāṇi yāni
nāmāni teṣāṁ kīrtyā kīrtanena mukhyena kāraṇena jātānurāga
āvirbhūta-mahā-premety arthas tata eva citta-dravād druta-cittaḥ san
tatrocita-bhāva-vaicitrībhir hasatīty ādi \| hāsādīnāṁ kāraṇāni
bhakti-bhedānantyād anantāny eva jñeyāni \| atra nāma-kīrtyā iti
tṛtīyā-śrutyā tatrāpy atiśaya-sādhakatamatvaṁ labdham \|\|40\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evaṁ bhajataḥ
samprāpta-phala-bhūta-prema-bhakti-yogasya saṁsāra-dharmātītāṁ ceṣṭām
āha evam iti \| evam eva vrataṁ niyamo yasya saḥ \| bhaktiṣv api madhye
nāma-kīrtanasya sarvotkarṣam āha sva-priyasya kṛṣṇasya nāma-kīrtyā,
sva-priyaṁ vā yad bhagavan-nāma tasya kīrtyā kīrtanena jāto'nurāgaḥ
prema yasya saḥ \| darśanotkaṇṭhāgni-drutīkṛta-citta-jāmbunadaḥ \| aye
haiyaṅgavīnaṁ corayituṁ yaśodā-sutaś cauraḥ gṛhaṁ praviṣṭas tad ayaṁ
dhriyatām āvriyatām iti bahir jaratī-giram ākarṇya palāyituṁ pravṛttaḥ
kṛṣṇaṁ sphūrti-prāptam ālakṣya hasati \| sphūrti-bhaṅge saty aho prāpto
mahā-nidhir me hasta-cyūta iti viṣīdan roditi \| he prabho ! kvāsi dehi
me pratyuttaram iti phutkṛtya rauti \| bho bhakta ! tvat-phutkāraṁ
śrutvaivāyāto'smīti punaḥ sphūrti-prāptaṁ tam ālakṣya gāyati \| adyāhaṁ
kṛtārtho'smīty ānandena unmāda unmattavan nṛtyati \| loka-bāhyaḥ lokānāṁ
hāsya-praśaṁsā-saṁmānāvamānādiṣv avadhāna-śūnyaḥ \|\|40\|\|

**\...**

**\|\| 11.2.41 \|\|**

khaṁ vāyum agniṁ salilaṁ mahīṁ ca

jyotīṁṣi sattvāni diśo drumādīn \|

sarit-samudrāṁś ca hareḥ śarīraṁ

yat kiṁ ca bhūtaṁ praṇamed ananyaḥ \|\|

**madhvācāryaḥ (bhāgavata-tātparyam) :**

sarvaṁ harer vaśatvena śarīraṁ tasya bhaṇyate \|

ananyādhipatitvāc ca tad-ananyam udīryate \|

sa cāpy abhedo jagatāṁ viṣṇoḥ pūrṇa-guṇasya tu \|\| iti hari-vaṁśeṣu
\|\|41\|\|

**śrīdhara-svāmī (bhāvārtha-dīpikā) :** kiṁ ca, **kham** iti \|
**sattvāni** bhūtāni \| ākāśādi **yat kiñcid** bhūta-mātraṁ **hareḥ
śarīram** iti matvā **praṇamet** \| sambhāvanāyāṁ liṅ \|\|41\|\|

---------------------------------------------------------------------------------------------------------------------

**kaivalya-dīpikā : kham** iti \| **jyotīṁṣi** nakṣatrāṇi \|
**sattvāni** gavāśva-prabhṛtīni \| **hareḥ śarīram** iti buddhyā **yat
kiñca bhūtaṁ** **praṇamati** **ananyaḥ** sarvatra hariṁ dṛṣṭvā
\|\|41\|\| \[mu.pha. 19.21\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tataḥ śrī-bhagavataḥ sarvatra
sphūrteḥ khaṁ vāyum iti sattvāni bhūtāny ākāśādikaṁ yat paśyati, tat tv
anurāgātiśayena jagad-dhana-mayaṁ lubdhāḥ kāmukāḥ kāminī-mayam itivat,
hareḥ śarīraṁ śyāmasundara-pītavasanādi-rūpam eva paśyan praṇamet \|
tatra tatra bhaktyā namrātmā bhavatīty arthaḥ \| tatra hetuḥ---ananyaḥ
sphūrty-antara-rahita ity arthaḥ \| yā niśā sarva-bhūtānām ity ādeḥ
\|\|41\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca---

nārāyaṇa-mayaṁ dhīrāḥ paśyanti paramārthinaḥ \|

jagad-dhana-mayaṁ lubdhāḥ kāmukāḥ kāminī-mayam \|\|

iti paurāṇika-vākyasyodāharaṇī-bhavatīty āha \| kham iti praṇamed iti
sambhāvanāyāṁ liṅ \| kha-vāyv-ādiṣu yatra yatra dṛṣṭiḥ patet tatra hareḥ
śarīraṁ śyāmasundarākāram eva sphuritaṁ paśyatīty arthaḥ \| yad vā,
bhaktasya phala-prāpti-daśāṁ nirvarṇya punaḥ sādhana-daśāyāṁ kiṁcid
vidadhāti \| kham iti hareḥ śarīram adhiṣṭhānaṁ jñātvā praṇamete
praṇamro bhavet \| na vidyate'nyaḥ kṛṣṇaṁ vinā sevyo yasya saḥ
\|\|41\|\|

**\...**

**\|\| 11.2.42 \|\|**

bhaktiḥ pareśānubhavo viraktir

anyatra caiṣa trika eka-kālaḥ \|

prapadyamānasya yathāśnataḥ syus

tuṣṭiḥ puṣṭiḥ kṣud-apāyo'nughāsam \|\|

**śrīdhara-svāmī (bhāvārtha-dīpikā) :** nanv iyam ārūḍha-yogānām api
bahubhir janmabhir durlabhā gatiḥ kathaṁ nāma kīrtana-mātreṇaikasminn
eva janmani bhavet ? ity āśaṅkya sa-dṛṣṭāntam āha---bhaktir iti
**prapadyamānasya** hariṁ bhajataḥ puṁso **bhaktiḥ** prema-lakṣaṇā \|
**pareśānubhavaḥ** premāspada-bhagavad-rūpa-sphūrtiḥ \| tayā nivṛttasya
tato'**nyatra** gṛhādiṣu **viraktir** ity eṣa **trika** **eka-kālo**
bhajana-sama-kāla eva syāt \| **yathāśnato** bhuñjānasya **tuṣṭiḥ**
sukhaṁ **puṣṭir** udara-bharaṇaṁ **kṣuṇ-nivṛttiś** ca **pratighāsaṁ**
syuḥ \| upalakṣaṇam etat \| pratisiktham api yathā syus tadvat \| evam
ekaikasmin bhajane kiṁcit premādi-trike jāyamāne'nuvṛttyā bhajataḥ
parama-premādi jāyate \| bahu-grāsa-bhojina iva parama-tuṣṭy-ādi
\|\|42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nanu pūrvaṁ pādāmbujopāsanam
\[bhā.pu. 11.2.33\] ity-ādinā tat-sphūrti-mayaṁ phalam uddiṣṭam \| evaṁ
vrataḥ \[bhā.pu. 11.2.40\] ity-ādinā tat-prema \| loka-bāhyaḥ ity anena
vairāgyaṁ ceti kramo gamyate \| sa ca na sambhavati, mithaḥ sāpekṣatvāt
\| yaugapadye ca parasparāśrayo doṣaḥ syāt \| tad etad āśaṅkya
yaugapadyam eva dṛṣṭāntena sādhayati---bhaktir iti \| atra
**bhakty**-ādīnāṁ **tuṣṭy**-ādayaḥ krameṇaiva dṛṣṭāntā jñeyāḥ,
bhakti-tuṣṭyoḥ sukhaika-rūpatvāt, **puṣṭy-anubhavayor**
ātma-bharaṇaika-rūpatvāt, **virakti-kṣud-apāyayoḥ** śānty-eka-rūpatvāt
sāmyam \| yadyapi bhuktavato'nne'pi vaitṛṣṇyaṁ jāyate,
bhagavad-anubhavinas tu viṣayāntara eveti vaidharmyam, tathāpi
vastv-antara-vaitṛṣṇyāṁśa eva dṛṣṭānto gamya iti \|\|42\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhakti-mārge'sminn
atisukhade sādhana-daśāyām api phala-prāptiṁ sa-dṛṣṭāntam āha---bhaktir
iti \| **bhaktiḥ** śravaṇa-kīrtanādiḥ **pareśasya** iṣṭa-devasya
kṛṣṇasya yadā bhavet, tadaiva **anubhavo** mādhuryāsvādo'pi tad-anurūpo
bhavet \| tadaiva **anyatra** māyika-viṣaya-sukhe **viraktir** api
tad-anurūpā bhaved evety **eṣa trika eka-kālaḥ** sama-kālotpanna eva
**prapadyamānasya** kṛṣṇaṁ bhajato janasya bhavati \| **yathāśnato**
bhuñjānasya janasya **tuṣṭiḥ** sukhaṁ **puṣṭir** udara-bharaṇaṁ
**kṣun-nivṛttiś** **cānughāsaṁ** pratigrāsaṁ **syuḥ** \| upalakṣaṇam
etat, pratisiktham api yathā syuḥ, tadvat \| yathā bhuñjānasya
kiñcin-mātryāṁ tuṣṭau satyāṁ kiñcin-mātrī puṣṭiḥ kiñcin-mātra eva
kṣud-apāyas, tathaiva bhajato janasya kiñcin-mātre
śravaṇa-kīrtanādi-bhajane vṛtte kiñcin-mātra eva pareśānubhavaḥ,
kiñcin-mātry eva viraktiś ca bhavet \| yathaiva ca bahu-bhojinaḥ
sampūrṇā eva tuṣṭi-puṣṭi-kṣud-apāyās, tathaiva bahu-bhajataḥ sampūrṇā
eva bhakti-parameśvarānubhava-viraktaya iti \| kintu
bahu-bhojināsāmarthyaṁ bhavati, bahu-bhajatas tu bhajana-sāmarthyātiśayo
bhavatīti viśeṣo draṣṭavyaḥ \|\|42\|\|

**\...**

**\|\| 11.2.43 \|\|**

ity acyutāṅghriṁ bhajato'nuvṛttyā

bhaktir viraktir bhagavat-prabodhaḥ \|

bhavanti vai bhāgavatasya rājaṁs

tataḥ parāṁ śāntim upaiti sākṣāt \|\|

**śrīdhara-svāmī (bhāvārtha-dīpikā) :** tataś ca bhagavat-prasādena
kṛtārtho bhavatīty āha---ity acyutāṅghrim iti \|\|43\|\|

---------------------------------------------------------------------------------------------------------------------

**jīva-gosvāmī (bhakti-sandarbhaḥ 340) :** **śāntiṁ** kṛtārthatvam,
sākṣād antar bahiś ca prakaṭita-parama-puruṣārthatvād avyavadhānenaivety
arthaḥ \| pūrva-padya-bhakty-ādīnāṁ tuṣṭy- ādayaḥ krameṇaiva dṛṣṭāntā
jñeyāḥ \| uttaratrāpy etat-krameṇa bhakti-tuṣṭyoḥ sukhaika-rūpatvāt.
puṣṭy-anubhavayor ātma-bharaṇaika-rūpatvāt, kṣud-apāya-viraktyoḥ
śānty-eka-rūpatvāt \| yadyapi bhuktavato'nne'pi vaitṛṣṇyaṁ jāyate,
bhagavad-anubhavinas tu viṣayāntara eveti vaidharmyam, tathāpi
vastv-antara-vaitṛṣṇyāṁśa eva dṛṣṭānto gamya iti \|\|43\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : parāṁ śāntiṁ** kṛtārthatvam
ātyantikaṁ kṣemaṁ---sākṣād-antar-bahiś ca
prakaṭita-parama-puruṣārthatvād avyavadhānenaivety arthaḥ \|\|43\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** uktam artham eva
puṣṭīkurvann āha---itīti \| **parāṁ śāntim** ātyantikaṁ kṣemam
\|\|43\|\|

**\...**

**\|\| 11.2.44 \|\|**

**śrī-rājovāca---**

atha bhāgavataṁ brūta yad-dharmo yādṛśo nṛṇām \|

yathācarati yad brūte yair liṅgair bhagavat-priyaḥ \|\|

**śrīdhara-svāmī (bhāvārtha-dīpikā) :** bhāgavatasya bhavantīty ukte
tasya lakṣaṇaṁ pṛcchati---atheti \| yad-dharmo yasmin dharme
pariniṣṭhitaḥ \| yādṛśo yat-svabhāvaḥ \| yathā carati vartate brūte vā
\| yaiś ca liṅgair bhagavataḥ priyo bhavati \|\|44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atra bhakti-siddhās
trividhāḥ---prāpta-bhagavat-pārṣada-dehāḥ, nirdhūta-kaṣāyāḥ,
mūrcchita-kaṣāyāś ca \| yathā śrī-nāradādayaḥ, śrī-śukādayaḥ,
prāg-janma-gata-nāradādayaḥ \| prayujyamāne mayi tāṁ śuddhāṁ bhāgavatīṁ
tanuṁ \[bhā.pu. 1.6.29\] ity ādau, sva-sukha-nibhṛta-cetās
tad-vyudastānya-bhāvaḥ \[bhā.pu. 12.12.69\] ity ādau, hantāsmin janmani
bhavān mā māṁ draṣṭum ihārhati \[bhā.pu. 1.6.22\] ity ādau ca
prasiddheḥ \|

śrī-nāradasya pūrva-janmani sthita-kaṣāyasya prema varṇitaṁ svayam
eva---premātibhara-nirbhinna-pulakāṅgo'tinirvṛtaḥ \[bhā.pu. 1.6.18\] ity
ādau \| śrī-bharata evātrodāharaṇīyaḥ \| tasya ca bhūta-pipālayiṣā-rūpaḥ
prārabdhālambanaḥ sāttvika-kaṣāyo nigūḍha āsīt, premā ca varṇita iti \|
tad evaṁ samāna-premṇi trividhe pūrva-pūrvādhikyaṁ jñeyam \| kvacit
sthite'pi prākṛta-dehāditve yadi premṇaḥ parimāṇataḥ svarūpato vādhikyaṁ
dṛśyate, tadā premādhikyenaivādhikyaṁ jñeyam \| tac ca bhajanīyasya
bhagavato'ṁśāṁśitva-bhedena bhajataś ca[^6] dāsya-sakhyādi-bhedena
svarūpādhikyaṁ, premāṅkura-premādi-bhedena parimāṇādhikyaṁ ca
prīti-sandarbhe\[98-104 paricchede\] vivṛtya darśayiṣyāmaḥ \|
sākṣātkāra-mātrasyāpi yadyapi puruṣa-prayojanatvaṁ tathāpi tasminn api
sākṣātkāre yāvān yāvān śrī-bhagavataḥ priyatva-dharmānubhavas tāvāṁs
tāvān utkarṣaḥ \| nirupādhi-prīty-āspadatā-svabhāvasya
priyatva-dharmānubhavaṁ vinā tu sākṣātkāro'py asākṣātkāra eva mādhuryaṁ
vinā duṣṭa-jihvayā khaṇḍasyeva \| ata evoktaṁ śrī-ṛṣabhadevena---prītir
na yāvan mayi vāsudeve; na mucyate deha-yogena tāvat \| \[bhā.pu.
5.5.6\] iti \|

tataḥ prema-tāratamyenaiva bhakta-mahattva-tāratamyaṁ mukhyam \| ata eva
mayīśe kṛta-sauhṛdārthāḥ \[bhā.pu. 5.5.3\] ity eva tal-lakṣaṇatvenoktam
\| yatra tu premādhikyaṁ sākṣātkāraḥ kaṣāyādi-rāhityādikam apy asti sa
paramo mukhyaḥ \| tatraikaikāṅga-vaikalye nyūna[^7] iti jñeyam \| tad
evaṁ ye vā mayīśe \[bhā.pu. 5.5.3\] ity-ādinā ye uktās te tu
prāpta-pārṣada-dehā na bhavanti, tathā viṣaya-vairāgyo'pi
nigūḍha-saṁskāravanto'pi sambhavanti \| tatas tad-vivecanāya
prakaraṇāntaram utthāpyate---atheti \|

athānantaraṁ bhāgavataṁ brūta taj-jñānārthaṁ sa ca nṝṇāṁ madhye
yad-dharmo yat-svabhāvas taṁ svabhāvaṁ brūta \| yathā ca sa ācarati
anutiṣṭhati tad-anuṣṭhānaṁ brūta \| yad brūte tad-vacanaṁ ca brūteti
mānasa-kāyika-vācika-liṅga-pṛcchā \|

nanu pūrvaṁ śṛṇvan subhadrāṇi rathāṅga-pāṇeḥ \[bhā.pu. 11.2.37\]
ity-ādinā granthena tat-tal-liṅgaṁ śrī-kavinaivoktaṁ ? satyam \| tathāpi
punas tad-anuvādena teṣu liṅgeṣu yair liṅgair bhagavat-priyo yādṛśa
uttama-madhyamatādi-bheda-vivikto bhavati tāni liṅgāni vivicya brūtety
arthaḥ \|\|44\|\| \[bhakti-sandarbha 187\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhāgavatasya bhavantīty
ukte tasya lakṣaṇaṁ pṛcchati---atheti \| yad-dharmo yat-svabhāva iti
mānasa-liṅga-praśnaḥ \| yādṛśa iti tasyaiva tāratamya-praśnaḥ \| yathā
ācaratīti kāyika-liṅga-praśnaḥ \| yad brūte iti vācika-liṅga-praśnaḥ \|
kim etaiḥ praśnair iti ced ata āha---yair mānasādi-liṅgair
bhagavat-priyo'numīyate \|\|44\|\|

**\...**

**\|\| 11.2.45 \|\|**

**śrī-havir uvāca---**

sarva-bhūteṣu yaḥ paśyed bhagavad-bhāvam ātmanaḥ \|

bhūtāni bhagavaty ātmany eṣa bhāgavatottamaḥ \|\|

**śrīdhara-svāmī (bhāvārtha-dīpikā) :** yad dharma ity asyottaram āha
trayeṇa---sarva-bhūteṣv iti \| ātmanaḥ svasya sarva-bhūteṣu
brahma-bhāvena samanvayaṁ paśyet \| tathā brahma-rūpe ātmany adhiṣṭhāne
bhūtāni ca yaḥ paśyet \| yad vā---ātatatvāt pramātṛtvād ātmā hi paramo
hariḥ iti tantrokter ātmano hareḥ sarva-bhūteṣu maśakādiṣv api
niyantṛtvena vartamānasya bhagavad-bhāvaṁ niratiśayaiśvaryam eva yaḥ
paśyet, na tu tasya tāratamyam \| tathātmani harāv eva bhūtāni ca yaḥ
paśyet \| kathambhūte ? bhagavati apracyutaiśvaryādi-rūpe \| na punar
jaḍa-malina-bhūtāśrayatvena jāḍyādi-prasaktyā aiśvaryādi-cyutiṁ paśyet
\| sa sarvatra paripūrṇaṁ bhagavat-tattvaṁ paśyan bhāgavatottama ity
arthaḥ \|\|45\|\|

---------------------------------------------------------------------------------------------------------------------

**kaivalya-dīpikā :** evam karma-miśrāṁ nava-bhedām uktvā
karma-jñāna-miśrāṁ tri-bhedam āha---karmeti \| tritva-hetum
āha---sattvād utpadyate, sattvāt sañjāyate jñānam \[gītā 14.17\] iti
vacanāt \| ataḥ sattvasya prakarṣa-sāmyāpakarṣau \| jñānasya
tri-rūpatvāt bhaktes traividhyam \|\|

athottamā---**sarva-** iti \| **sarva-bhūteṣu** sthitasya ātmano jīvasya
bhagavattvam \| **uttama**-bhakti-yogāt \| evaṁ madhyama-prākṛtāḥ \|
atra **yaḥ paśyet** darśanaṁ kuryād iti karmā darśanasya
cātma-viṣayatvaṁ jñānam \| ātmanaś ca bhagavattvaṁ bhaktiḥ \| uttamatvaṁ
cāsyāḥ sarva-bhūta-sthitaikātma-viśeṣity āha--- jñānena miśratvāt
\|\|8\|\| \[mu.pha. 5.8\]

---------------------------------------------------------------------------------------------------------------------

**sanātana-gosvāmī :** \[hari-bhakti-vilāsa 10.22\]
śrī-havi-yogeśvarasya uttare---

> atha bhāgavataṁ brūta yad dharmo yādṛśo nṛṇām \|
>
> yathā carati yad brūte yair liṅgair bhagavat-priyaḥ \|\| \[11.2.44\]

iti śrī-nimi-praśnasya prativacane \| tatra yad dharmo yasmin dharme
pariniṣṭhite ity asyottaram---sarva-bhūteṣv iti \| ātatatvāt pramātṛtvād
ātmā hi paramo hariḥ iti tantrokteḥ, ātmano hareḥ sarva-bhūteṣu
maśakādiṣv api niyantṛtvena vartamānasya bhagavad-bhāvaṁ
niratiśayaiśvaryam eva yaḥ paśyen na tu tāratamyam \| ayaṁ
cātma-jñāna-para iti jñeyaṁ prakaraṇa-balāt \| evam agre īśvare ity-ādi
pada-dvaye'pi \| ata eva paśyed iti sambhāvanāyāṁ saptamī \|
ātma-jñāna-parasya tādṛśa-bhagavaj-jñānāsambhavāt tathātmani harāv eva
bhūtāni ca yaḥ paśyet \| kathambhūte ? bhagavati apracyutaiśvaryādi-rūpe
\| na punar jaḍa-malina-bhūtāśrayatvena jāḍyādi-prasaktyā
aiśvaryādi-cyutiṁ paśyet \| sa sarvatra paripūrṇaṁ bhagavat-tattvaṁ
paśyan bhāgavatottama ity arthaḥ \|\|45\|\|

> sveṣṭa-devasya bhāvaṁ yaḥ sarva-bhūteṣu paśyati \|
>
> bhāvayanti ca tāny asminn ity arthaḥ sammataḥ satām \|\| \[ha.bha.vi.
> 10.72\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yad-dharma ity atrottaraṁ trayeṇa
\| tatra tat-tad-anubhava-dvārāvagamyena mānasa-liṅgena mahā-bhāgavataṁ
lakṣayati sarva-bhūteṣv ity-ādi \| evaṁ-vrataḥ sva-priya-nāma-kīrtyā
jātānurāgo druta-citta uccaiḥ \[bhā.pu. 11.2.38\] iti
śrī-kavi-vākyokta-rītyā yaś
citta-drava-hāsa-rodanādy-anubhāvakānurāga-vaśatvāt khaṁ vāyum agniṁ
\[bhā.pu. 11.2.39\] ity-ādi-tad-ukta-prakāreṇaiva cetanācetaneṣu
sarva-bhūteṣu ātmano bhagavad-bhāvam ātmābhīṣṭo yo
bhagavad-ādy-anubhavas tam evety arthaḥ \| paśyed anubhavati \| atas
tāni ca bhūtāni ātmani sva-citte tathā sphurati yo bhagavān tasminn eva
tad-āśritatvenaiva anubhavati, eṣa bhāgavatottamo bhavati \| ittham eva
śrī-vraja-devībhir uktam---vana-latās tarava ātmani viṣṇuṁ vyañjayantya
iva puṣpa-phalāḍhyāḥ \[bhā.pu. 10.35.9\] ity-ādi \|

yad vā, ātmano yo bhagavati bhāvaḥ premā, tam eva cetanācetaneṣu bhūteṣu
paśyati \| śeṣaṁ pūrvavat \| ata eva
bhakta-rūpa-tad-adhiṣṭhāna-buddhi-jāta-bhaktyā tāni namaskarotīti \|
khaṁ vāyum ity ādau pūrvam uktam iti bhāvaḥ \| tathaiva coktaṁ tābhir
eva---

> nadyas tadā tad upadhārya mukunda-gītaṁ
>
> āvarta-lakṣita-mano-bhava-bhagna-vegāḥ \|\| \[bhā.pu. 10.21.15\]
> ity-ādi \|

yad vā, śrī-paṭṭa-mahiṣībhir api kurari vilapasi tvaṁ \[bhā.pu.
10.90.7\] ity-ādi \| atra na brahma-jñānam abhidhīyate, bhāgavatais
taj-jñānasya tat-phalasya ca heyatvena jīva-bhagavad-vibhāgābhāvena ca
bhāgavatva-virodhāt \| ahaituky avyavahitā \[bhā.pu. 3.29.10\] ity ādau
hy aikāntika-bhakti-lakṣaṇānusāreṇa sutarām uttamatva-virodhāc ca \| na
ca nirākāreśvara-jñānaṁ praṇaya-raśanayā dhṛtāṅghri-padmaḥ \[bhā.pu.
11.2.53\] ity upasaṁhāra-gata-lakṣaṇa-parama-kāṣṭhā-virodhād eveti
vivecanīyam \|\|45\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ātmanaḥ svasya upāsyo yo
bhagavāṁs tasya bhāvaṁ vidyamānatāṁ sarva-bhūteṣu yaḥ paśyet, yathā sa
kva iti hiraṇyakaśipunā pṛṣṭaḥ prahlādaḥ sarvatraivety uktvā stambhe'pi
mat-prabhur dṛśyata iti svopāsyaṁ bhagavantaṁ dṛṣṭavān evety arthaḥ \|
tathā ātmany ātmīye ātmopāsye bhagavati ca bhūtāni paśyet, yathā
śrī-yaśodā kṛṣṇasya jaṭhara eva sarva-bhūtāny apaśyat \|

yad vā, ātmani sva-manasi sphurati yo bhagavāṁs tasminn eva bhūtāni
tad-viṣayaka-premavanti yaḥ paśyet, yathā vana-latās tarava ātmani
viṣṇuṁ vyañjayantya iva puṣpa-phulāḍhyāḥ \[bhā.pu. 10.35.9\] iti nadyas
tadā tad upadhārya mukunda-gītaṁ \[bhā.pu. 10.21.15\] ity-ādikaṁ
vraja-sundaryaḥ \| kurari vilapasi tvaṁ \[bhā.pu. 10.90.15\] iti
kṣiti-dhara cintayase... stanair vidhartuṁ \[bhā.pu. 10.90.22\]
ity-ādikaṁ paṭṭa-mahiṣyāś coktavatya eva \| ata evātmano bhagavad-bhāvaṁ
sarva-bhūteṣu paśyati bhāvayanti ca \| bhūtānīty asyārthaḥ sammataḥ
satām iti śrīmat-sanātana-caraṇānāṁ kārikā prasiddhā \|

atra paśyed iti tathā darśana-yogyataiva vivakṣitā, na tu tathā
darśanasya sārva-kālikatā \| tathātve nārada-vyāsa-śukādāv apy avyāptiḥ
syān, nahi te sarvadaiva sarvatra bhagavantaṁ paśyanti, kintu
tad-didṛkṣādhikya evātas tad-darśanautkaṇṭhyam atyadhikaṁ yadā vardhate,
tadaiva kāmukāḥ kāminī-mayam iti nyāyena sarva-jagad eva bhagavan-mayaṁ
paśyet \| tathaiva ātmavan manyate jagad iti nyāyena sarva-bhūtāny eva
premautkaṇṭhya-vyākulāny eva paśyed iti jñeyam \| atra dṛśer
jñānārthatve vyākhyāte bhagavataḥ sarva-bhūtādheyatvādhāratva-jñānavataḥ
śāstrajña-mātrasyaiva bhāgavatottamatvaṁ syād iti tan na
vyākhyātam.\|45\|\|

---------------------------------------------------------------------------------------------------------------------

**siddhānta-sarasvatī : \[**anubhāṣya to cai.ca. 2.8.275\] yaḥ
sarva-bhūteṣu cetanācetanātmakeṣu sarveṣu ātmanaḥ bhoga-jaḍātītasya
aprākṛtasya bhagavad-bhāvaṁ bhūtānāṁ
bhagavat-sevopayogi-siddha-svarūpādikaṁ paśyet, ātmani bhagavati
nija-siddha-rūpeṇa aprākṛta-nitya-sevā-parāṇi bhūtāni paśyet, sa eṣa
bhāgavatottamaḥ \| aprākṛta-bhāva-prābalyena mahā-bhāgavatāḥ sarvatra
sevya-sevaka-bhāvāvasthitāḥ kṛṣṇa-kārṣṇān paśyanti bahir-dṛṣṭer abhāvāt
\|\|45\|\|

**\...**

**\|\| 11.2.46 \|\|**

īśvare tad-adhīneṣu bāliśeṣu dviṣatsu ca \|

prema-maitrī-kṛpopekṣā yaḥ karoti sa madhyamaḥ \|\|

**śrīdhara-svāmī (bhāvārtha-dīpikā) : prema** ca **maitrī** ca **kṛpā**
ca **upekṣā** ca, tā **īśvarādiṣu** caturṣu **yaḥ karoti sa madhyamo**
bhāgavataḥ \| evam-bhūtasya bhedasya darśanāt \|\|46\|\|

---------------------------------------------------------------------------------------------------------------------

**kaivalya-dīpikā :** atha madhyamā---**īśvara** iti \| atreśvarādīnāṁ
premādibhiḥ kramāt sambandhaḥ \| **īśvare premṇā** viṣaya-rāgaḥ
parākriyate \| **maitryā** īrṣyā \| **kṛpayā** garvaḥ \| **upekṣayā**
dveṣaḥ \| **īśvaro** jagat-kāraṇaṁ māyopādhiḥ puruṣaḥ \| tad-adhīnā
īśvarārpita-prāṇāḥ \| **bāliśā** mūrkhāḥ \| atreśvarasya
jagat-kāraṇatvādy-anusandhānaṁ jñānaṁ tathā prema-bhaktiḥ \|
tat-siddhaye tad-adhīnādiṣu maitry-ādi-karaṇaṁ karma \| asyāś ca
madhyamatvam īśvarasya sarvātmakatve nāvagamāt \|\|46\|\| \[mu.pha.
5.9\]

---------------------------------------------------------------------------------------------------------------------

**sanātana-gosvāmī :** \[hari-bhakti-vilāsa 10.25\] **īśvare** bhagavati
**prema**, **tad-adhīneṣu** tad-bhakteṣu **maitrī** sakhyam,
**bāliśeṣu** ajñeṣu **kṛpām**, **dviṣatsu copekṣāṁ yaḥ karoti**, **sa
madhyama-**bhāgavata ity arthaḥ, tādṛśa-bheda-darśanāt \|

yad vā, sarva-bhūteṣu \[bhā.pu. 11.2.45\] ity asyāyam artho
draṣṭavyaḥ---ātmano yo bhagavān iṣṭa-devaḥ śrī-kṛṣṇaḥ, tasya bhāvaṁ
prema sarva-bhūteṣu yaḥ paśyet, tayā yāni bhūtāṇi sarvāṇi teṣāṁ ca
bhāvaṁ bhagavati yaḥ paśyet \| teṣāṁ tad-bhāve hetuḥ---ātmani ātmavat
svato jagataḥ premāspade \| yad vā, cetayitari tat-preraṇa-prasādenaiva
tad-bhāva ity arthaḥ \|

kiṁ vā, ātmako'pi cetayitṛtvena tasya paramātmatayātmano'pi sakāśāt
parama-premāspadatvaṁ yuktam eveti \| evaṁ ca svayaṁ
parama-prema-rasa-plutatayā svānumānenānyeṣv api tathādṛṣṭyāsau
bhāgavatottama eva ity arthaḥ iti \| tad-apekṣayā cāsya madhyamatvam
ucitam eva \| tādṛśa-prema-rāhityena sarvatra tādṛśa-dṛṣṭy-abhāvāt \|
itthaṁ vyākhyāya ca padyam idaṁ prema-paratādau draṣṭavyam \|\|46\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atha mānasa-liṅga-viśeṣaṇenaiva
madhyama-bhāgavataṁ lakṣayati---īśvare iti \| parameśvare prema karoti
\| tasmin bhakti-yukto bhavatīty arthaḥ \| tathā tad-adhīneṣu bhakteṣu
ca maitrīṁ bandhu-bhāvam \| bāliśeṣu tad-bhaktim ajānatsu udāsīneṣu
kṛpām \| yathoktaṁ śrī-prahlādena---

> śoce tato vimukha-cetasa indriyārthā
>
> māyā-sukhāya bharam udvahato vimūḍhān \| \[bhā.pu. 7.9.42\] iti \|

ātmano dviṣatsu upekṣām \| tadīya-dveṣe cittākṣobhenodāsīnyam ity arthaḥ
\| teṣv api bāliśatvena kṛpāṁśa-sad-bhāvāt \| yathaiva śrī-prahlādo
hiraṇyakaśipau \| bhagavato bhāgavatasya vā dviṣatsu tu saty api
citta-kṣobhe tatrānabhiniveśa ity arthaḥ \| asya bāliśeṣu kṛpāyāḥ
sphuraṇaṁ dviṣatsūpekṣāyā eva \| na tu prāgvat sarvatra premṇā vā
sphuraṇam \| tato madhyamatvam \|

athottamasyāpi tad-adhīna-darśanena tat-sphuraṇānandodayo viśeṣata eva
\| tataś ca tasminn adhikaiva matrī yad bhavati, tan na niṣidhyate kintu
sarvatra tad-bhāvāvaśyakatā vidhīyate \| paramottame'pi tathā dṛṣṭam---

> kṣaṇārdhenāpi tulaye na svargaṁ nāpunar-bhavam \|
>
> bhagavat-saṅgi-saṅgasya martyānāṁ kim utāśiṣaḥ \|\| \[bhā.pu.
> 4.24.57\]

atha bhāgavatā yūyaṁ priyāḥ stha bhagavān yathā \[bhā.pu. 4.25.30\] iti
ca rudra-gītāt \|

> harer guṇākṣipta-matir
>
> bhagavān bādarāyaṇiḥ \|
>
> adhyagān mahad ākhyānaṁ
>
> nityaṁ viṣṇu-jana-priyaḥ \|\| \[bhā.pu. 1.7.11\] iti sūta-vākyāc ca \|

evaṁ bhojānāṁ kula-pāṁsanāḥ \[bhā.pu. 10.1.24\] ity ādau tatra
bādarāyaṇi-prabhṛtīnāṁ dveṣo'pi dṛśyate \| kintu madhyamānāṁ
tatrānābhiniveśa eva sphurati \| teṣāṁ tu tatrāpi tad-vidha-śāstṛtvena
nijābhīṣṭa-deva-parisphūrtir na vyāhanyeta iti viśeṣaḥ \| tad-dṛṣṭyaiva
ca śrīmad-uddhavādīnām api śrī-duryodhanādau namaskāraḥ \|

> sattvaṁ viśuddhaṁ vasudeva-śabditaṁ
>
> yad īyate tatra pumān apāvṛtaḥ \| \[bhā.pu. 4.3.21\] ity-ādi
> śrī-śiva-vākyavat \|

uktaṁ ca lakṣmaṇā-haraṇe---so'bhivandyāmbikā-putraṁ \[bhā.pu. 10.68.17\]
ity ādau duryodhanaś ceti \| yatra pakṣe ca svakīya-bhāvasyaiva sarvatra
parisphūrteḥ śrī-bhagavad-ādi-dviṣatsv api sā paryavasyati, tatra ca
nāyuktatā, yatas te
nija-prāṇa-koṭi-nirmañchanīya-tac-caraṇa-paṅkaja-parāga-leśās teṣāṁ
durvyavahāra-dṛṣṭyā kṣubhyanti \| svīya-bhāvānusāreṇa tv evaṁ
manyante---aho īdṛśaś cetano vā kaḥ syād yaḥ punar asmin
sarvānanda-kadambake nirupādhi-parama-premāspade
sakala-loka-prasādaka-sad-guṇa-maṇi-bhūṣite
sarva-hita-paryavasāyi-caryāmṛte śrī-puruṣottame tat-priya-jane vā
prītiṁ na kurvīta \| tad-dveṣa-kāraṇaṁ tu sutarām
evāsmad-buddhi-paddhatim atītam \| tasmād brahmādi-sthāvara-paryantā
aduṣṭā duṣṭāś ca tasmin bāḍhaṁ rajyanta eveti \| tad uktaṁ śrī-śukena---

> govinda-bhuja-guptāyāṁ dvāravatyāṁ kurūdvaha \|
>
> avātsīn nārado'bhīkṣṇaṁkṛṣṇopāsana-lālasaḥ \|\|
>
> ko nu rājann indriya-vān mukunda-caraṇāmbujam \|
>
> na bhajet sarvato-mṛtyur upāsyan amarottamaiḥ \|\| \[bhā.pu.
> 11.2.1-2\] iti \|\|46\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** īśvare svopāsye bhagavati
prema karoti, tasminn āsakto bhavatīty arthaḥ \| tad-adhīneṣu ca adhīno
yeṣāṁ teṣu bhakteṣu maitrīṁ bandhu-bhāvam \| bāliśeṣu bhaktim ajānatsu
kṛpām iti bharata-vyāsa-śukādīnām api kṛpāyāḥ sārvatrikatvādarśanāt yeṣu
bāliśeṣu kṛpā svayam udeti teṣv iti vyākhyeyam \| girayo mumucus toyaṁ
kvacin na mumucuḥ śivaṁ \[bhā.pu. 10.20.36\] iti giri-dṛṣṭāntāt \|
bhagavantaṁ dviṣatsu upekṣāṁ tatra kṛpāyā vaiphalya-darśanād iti bhāvaḥ
\| ātmānaṁ dviṣatsu tu bāliśatva-mananāt dūrataḥ sthityaiva
tac-chubhānudhyāna-mātram iti sad-ācāraḥ \| atra sarva-bhūteṣu
bhagavad-darśana-yogyatā yasya kadācid api na dṛṣṭā
tasyaivaital-lakṣaṇa-catuṣṭayavattve madhyamatvam \| yasya tu sā dṛṣṭā
tasya tūttamatvam eveti vivecanīyam \| ata eva bhāgavatottameṣu
nāradādiṣv api prema-maitrī-kṛpopekṣā dṛśyanta eva \|\|46\|\|

---------------------------------------------------------------------------------------------------------------------

**siddhānta-sarasvatī :** \[ānandnubhāṣya to mātradhya 22.70\] ya īśvare
bhagavati kṛṣṇe premāṇaṁ karoti, tad-adhīneṣu
uttama-madhyama-kaniṣṭhādhikāriṣu bhagavad-bhakteṣu maitrīṁ
śuśrūṣā-praṇati-samādarādi-yathocita-sakhyatāṁ karoti, bāliśeṣu
bhakty-anabhijñeṣu kṛpāṁ karoti, dviṣatsu
bhagavad-bhāgavata-virodhi-janeṣu upekṣāṁ karoti vīta-rāgaṁ
pradarśayati, teṣāṁ saṅgaṁ sarvathā varjayatīty arthaḥ \| sa bhāgavataḥ
madhyamaḥ madhyama-saṁjñakaḥ \| evambhūtasya bhedasya darśanāt
\|\|46\|\|

**\...**

**\|\| 11.2.47 \|\|**

arcāyām eva haraye pūjāṁ yaḥ śraddhayehate \|

na tad-bhakteṣu cānyeṣu sa bhaktaḥ prākṛtaḥ smṛtaḥ \|\|

**madhvācāryaḥ (bhāgavata-tātparyam) :**

pūrṇatvād ātma-śabdoktaḥ kaścit sarva-narottamaḥ \|

> so'pi nārāyaṇo nānyaḥ sa ca sarveṣu saṁsthitaḥ \|\|
>
> tad-vaśā itare sarve śrī-brahmeśa-puraḥsarāḥ \|
>
> sa eva tu svabhakteṣu sthitvānugraha-kārakaḥ \|\|
>
> ajñeṣv ajñā na yantā ca dviṣatsu dveṣa-kārakaḥ \|
>
> tat-preritās tad-anyeṣu priya-dveṣādi-kāriṇaḥ \|\|
>
> atas tat-preraṇād eva premādyā mama jajñire \|
>
> iti paśyati yo buddhyā sa tu bhāgavatottamaḥ \|\|
>
> sarvādhikaṁ pṛthag-viṣṇuṁ kṣīra-sāgara-vāsinam \|
>
> jñātvā tatra prema-yuktas tad-bhakteṣu ca maitr-yuk \|\|
>
> kṛpāvāṁś ca tad-ajñeṣu tad-dveṣiṇām upekṣakaḥ \|
>
> tad-vaśatvaṁ na jānāti sarvasya jagato'pi tu \|\|
>
> tam āhur madhyamaṁ bhaktam arcāyām eva saṁsthitam \|
>
> viṣṇuṁ jñātvā tad anyatra naiva jānāti yaḥ pumān \|\|
>
> tāratamyaṁ ca tad-bhakter na jānāti kathañcana \|
>
> avajānaṁś ca tad-bhaktān ātmano bhakti-darpataḥ \|\|
>
> upekṣako'pi vā teṣu na smared athavāpi tān \|
>
> mānuṣeṣu yathā kaścit kiñcid uccaḥ pradṛśyate \|\|
>
> evam evoccatāṁ viṣṇor alpāṁ paśyati cānyataḥ \|
>
> te tu bhaktādhamāḥ proktāḥ svargādi-phala-bhāginaḥ \|\|
>
> tair vighnitā adho yānti tad-bhaktānām upekṣakāḥ \|
>
> kuryur viṣṇvāv api dveṣaṁ devādevāv amāninaḥ \|\|
>
> pūjitāṁ viṣṇu-bhaktiṁ ca nāvajñeyās tataḥ surāḥ \|
>
> upekṣakeṣu devānāṁ bhakti-nāśāṁ svayaṁ hariḥ \|\|
>
> karoti tena vibhraṣṭāḥ saṁsaranti punaḥ punaḥ \|
>
> adho yā yānti tad-dveṣāt pūjyād evāntataḥ sadā \|\|
>
> yas tāṁ dveṣṭi sa taṁ dveṣṭi yas tād anu sa cānu tam \|
>
> ekātmyam āgataṁ viddhi devais tad-bhakti-pūritaiḥ \|\|
>
> upekṣakas tu devānāṁ yadaiva nirayopagaḥ \|
>
> tadā tu kim u vaktavyam upekṣāyāṁ janārdane \|\|
>
> viṣṇor upekṣakaṁ sarve vidviṣanty adhikaṁ surāḥ \|
>
> pataty avaśyaṁ tamasi hariṇā taiś ca pātitaḥ \|\|
>
> bhuṅkte svarga-phalaṁ nityaṁ nirayaṁ naiva gacchati \|
>
> viṣṇos tu madhyamo bhakto jāyate mānuṣeṣu ca \|\|
>
> asmaran devatā yas tu bhajate puruṣottamam \|
>
> yogyaḥ saṁsmarate devā na yogyo dveṣṭi keśavam \|\|
>
> yas tūttamo bhāgavataḥ sa muktiṁ paramāṁ vrajet \|
>
> viṣṇunā sarva-devaiś ca modate sa nityadā \|\| iti ca \|\| 45-47\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) : arcāyāṁ** pratimāyāṁ
**pūjāmīhate** karoti, **na tad-bhakteṣv anyeṣu ca** sutarāṁ na karoti
\| **prākṛtaḥ** prakṛta-prārambhaḥ \| adhunaiva prārabdha-bhaktiḥ śanair
uttamo bhaviṣyatīty arthaḥ \|\|47\|\|

---------------------------------------------------------------------------------------------------------------------

**kaivalya-dīpikā :** athādhamā---**arcāyām** iti \| **īhate** karoti \|
atra **arcāyām eva harir** astīti bodho jñānam \| **śraddhayā**
**tat-pūjanaṁ** bhaktiḥ \| **tad-bhakteṣu pūjāyā** akaraṇaṁ karma \|
adhamatvaṁ cāsyās tu jñāna-miśratvāt \|\|47\|\| \[mu.pha. 5.10\]

---------------------------------------------------------------------------------------------------------------------

**sanātana-gosvāmī :** \[hari-bhakti-vilāsa 10.26\] **arcāyāṁ**
pratimāyāṁ **pūjām īhate** karoti,**na tad-bhakteṣv anyeṣu ca** sutarāṁ
na karoti \| **prākṛtaḥ** prakṛti-prārambhaḥ \| adhunaiva
prārabdha-bhaktiḥ śanair uttamo bhaviṣyatīty arthaḥ \| arcāyām ity anena
ca tasya tatrārcā-buddhy-apagama-sūcanāt \| pūjye viṣṇau śilā-dhīḥ
ity-ādi vacana-prāmāṇyena doṣa-viśeṣāpattes tathā vaiṣṇavāsammānanāc ca
kaniṣṭhatvaṁ darśitam \|

yad vā, arcāyām iti nimitta-saptamī \| pūjārtham eva hareḥ pūjāṁ
śraddhayā karoti, tathā anyeṣu ca devatāntareṣu bhaktaḥ \| na ca
tad-bhakteṣu vaiṣṇaveṣu bhaktaḥ, sa prākṛtaḥ kaniṣṭho bhāgavata ity
arthaḥ \| so'pi bhagavat-pūjā-pravṛttyā kālenottamo bhavatīti jñeyam \|
asya ca devottamādi-jñānenaiva \| kiṁ vā, hareḥ pūjanenaiva lokeṣu
nija-pūjā syād ity anena tat-pūjāyāṁ pravṛtter jñānitvaṁ gamayati
\|\|47\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atha bhagavad-dharmācaraṇa-rūpeṇa
kāyikena kiñcin mānasena ca liṅgena kaniṣṭhaṁ lakṣayati---**arcāyām**
iti \| **arcāyāṁ** pratimāyām eva **tad-bhakteṣu anyeṣu** ca sutarāṁ na
bhagavat-premābhāvād bhakta-māhātmya-jñānābhāvāt
sarvādara-lakṣaṇa-bhakta-guṇānudayāc ca \| **sa prākṛtaḥ**
prakṛti-prārabdho'dhunaiva prārabdha-bhaktir ity arthaḥ \| iyaṁ ca
**śraddhā** na śāstrārthāvadhāraṇa-jātā \|

> yasyātma-buddhiḥ kuṇape tri-dhātuke
>
> sva-dhīḥ kalatrādiṣu bhauma ijya-dhīḥ \|
>
> yat-tīrtha-buddhiḥ salile na karhicij \[bhā.pu. 10.84.13\] ity-ādi
> śāstra-jñānāt \|

tasmāl loka-paramparā-prāptaiveti pūrvavat \| ataś
cājāta-premāśāstrīya-śraddhā-yuktaḥ sādhakas tu mukhyo kaniṣṭho jñeyaḥ
\|\|47\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** arcāyāṁ pratimāyām \|
haraye hariṁ prīṇayituṁ, na tad-bhakteṣv api anyeṣu ca sutarāṁ na karoti
\| prākṛtaḥ prakṛtiḥ prārambhaḥ \| adhunaiva prārabdha-bhaktiḥ śanair
uttamo bhaviṣyatīty arthaḥ iti śrī-svāmi-caraṇāḥ \| tad eva tribhir yad
dharmo yādṛśa iti praśnasyottaram uktam \|\|47\|\|

---------------------------------------------------------------------------------------------------------------------

**siddhānta-sarasvatī :** yo haraye bhagavate gurave ātmānaṁ nivedya
arcāyāṁ śrī-vigrahe śraddhayā dīkṣitaḥ san miśratvena bhakty-ābhāsena
pāñcarātrika-vidhānena pūjām īhate karoti, tad-bhakteṣu hari-janeṣu
pūjāṁ na īhate bhakta-tāratamya-jñānābhāvāt anyeṣu ca
hari-vimukha-saṅgaṁ ca varjayatīty arthaḥ, sa bhaktaḥ prākṛtaḥ kaniṣṭhaḥ
vaiṣṇava-prāyaḥ, na tu śuddha ity arthaḥ smṛtaḥ kathitaḥ \|\|47\|\|
(anubhāṣya to madhya 22.71)

**\...**

**\|\| 11.2.48 \|\|**

gṛhītvāpīndriyair arthān yo na dveṣṭi na hṛṣyati \|

viṣṇor māyām idaṁ paśyan sa vai bhāgavatottamaḥ \|\|

**madhvācāryaḥ (bhāgavata-tātparyam) :** viṣṇor māyāṁ viṣṇv-icchādhīnām
\|

> viṣṇor icchānusāry etaj jñātvā yogyaṁ na cādhikam \|
>
> hṛṣyati dveṣṭi vā yas tu sa vai bhāgavatottamaḥ \|\| iti ca \|
>
> satāṁ vṛddhi-karo dharmas tv asatāṁ hrāsa-kārakaḥ \|
>
> ayaṁ tu niścito dharmo hy adharmo'nyo viniścitaḥ \|\|
>
> harṣaḥ satsu tathāsatsu dharmo'dharma-viparyayaḥ \|
>
> teṣāṁ vṛddhau tathā hānau sarvaṁ jñeyam aśeṣataḥ \|\|
>
> etad-arthaṁ ca dharmāṇāṁ maryādā vaidikādikā \|
>
> mūla-dharma-viruddhā tu sā na grāhyā kathañcana \|\| iti ca \|\|48\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** punar aṣṭabhiḥ ślokair
abhyarhita-tvad-uttama-bhāgavatasyaiva lakṣaṇāny āha---gṛhītvāpīti \|
śrī-vāsudeva-viṣṭa-cetā na gṛhṇāti tāvad indriyair arthāngṛhītvāpīty
api-śabdārthaḥ \| idaṁ viśvam \|\|48\|\|

---------------------------------------------------------------------------------------------------------------------

**kaivalya-dīpikā : gṛhītveti** \| evaṁ vai bhajamānasya
videha-kaivalyam uktvā sampraty ārabdha-karma-vaśāt dehe saty api
viṣṇu-pāda-prāpti-lakṣaṇāṁ jīvanmuktiṁ darśayitum uttara-grantham
ārabhate kaviḥ \|\|48\|\| \[mu.pha. 19.31\]

---------------------------------------------------------------------------------------------------------------------

**sanātana-gosvāmī :** \[hari-bhakti-vilāsa 10.27\] śrī-kṛṣṇāviṣṭa-citto
na gṛhṇāty eva, indriyair arthān viṣayān gṛhītvāpīty api-śabdārthaḥ \|
na dveṣṭi teṣāṁ doṣavattve'pi sati na nindādikaṁ karotīty arthaḥ \| na
kāṅkṣati guṇavattve'pi sati na kāmayate, yathotpannam eva tān sevate ity
arthaḥ \| bhogānāsaktatvāt \| tatraiva hetuḥ---idam arthādikaṁ sarvam
api viṣṇor māyāṁ māyeti paśyann iti \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atha ṭīkā---punar aṣṭabhiḥ ślokair
abhyarhita-tvad-uttama-bhāgavatasyaiva lakṣaṇāny āha---gṛhītvāpīti ity
eṣā \| tathā hi gṛhītveti \| pūrvokta-prakāreṇa māyāṁ
bahiraṅga-śakti-vilāsatvād dheyam ity arthaḥ \| atrāpi kāyika-mānasayoḥ
sāṅkaryam \|\|48\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
lakṣitasyottama-bhāgavatasya jāti-bhedād anyāny api lakṣaṇāni
sambhavantīty āha punar aṣṭabhiḥ---gṛhītveti \|\|48\|\|

**\...**

**\|\| 11.2.49 \|\|**

dehendriya-prāṇa-mano-dhiyāṁ yo

janmāpyaya-kṣud-bhaya-tarṣa-kṛcchraiḥ \|

saṁsāra-dharmair avimuhyamānaḥ

smṛtyā harer bhāgavata-pradhānaḥ \|\|

**madhvācāryaḥ (bhāgavata-tātparyam) :**

dehendriya-prāṇa-dhiyāṁ tridhaiva tv abhimāninaḥ \|

> tatrottamā devatās tāḥ sarva-doṣa-vivarjitāḥ \|\|
>
> guṇaiḥ sarvaiḥ susampannā viriñcād uttarottaram \|
>
> madhyamā guṇa-doṣetā asurā adhamā matāḥ \|\|
>
> te sarve doṣa-saṁyuktā ācittād uttarottaram \|
>
> tebhyo'nyo mānuṣo jīvas tābhyāṁ devāsurāv api \|\|
>
> jīvābhimāninaś caiva trividhāḥ samprakīrtitāḥ \|
>
> jīva-māny uttamo brahmā madhyamaḥ svayam eva tu \|
>
> adhamaḥ kalir uddiṣṭas tatra madhyama-nīcayoḥ \|
>
> mṛti-janma-kṣudhā-duḥkha-prabhṛty akhilam eva tu \|
>
> nottamasya tu jīvasya dehādeś ca kathañcana \|
>
> janmādi-kṛta-duḥkhaṁ tu deha-māny asurasya ha \|
>
> suptādy apy ajajaṁ duḥkham asurendriya-māninaḥ \|
>
> kṣun-nimittaṁ tu mad-duḥkhaṁ prāṇa-māny asurasya tat \|
>
> bhaya-tarṣādijaṁ duḥkhaṁ mano-māny asurasya ca \|
>
> kevalaṁ tv āntaraṁ duḥkhaṁ buddhi-māny asurasya tat \|
>
> nīco'smīti tu yad duḥkham ahaṁ-māny asurasya tat \|
>
> atītādi-smṛter duḥkhaṁ citta-māny asurasya ca \|
>
> jīva-māny asurasya syāt sarvaṁ tat samudāyataḥ \|
>
> evam eva sukhaṁ deveṣu bhayaṁ madhyameṣu ca \|
>
> asurāṇām adharmasya vṛddhyā sukham apīṣyate \|
>
> devānāṁ naiva kenāpi duḥkhaṁ prītis tu dharmataḥ \|
>
> adharmo'pi prītaye syād asurāṇām adho-gateḥ \|
>
> devānāṁ puṇya-pāpābhyāṁ sukham evottarottaram \|
>
> teṣāṁ duḥkhādikaṁ kiñcid asurāveśato bhavet \|
>
> prāṇasya nāsurāveśe ānakhāśma-samo hi saḥ \|
>
> sampūrṇānugrahād viṣṇoḥ prāṇaḥ pūrṇa-guṇo mataḥ \|
>
> asurāṇāṁ sukhādyāś ca devāveśād udīritāḥ \|
>
> svatas tu nirguṇāḥ sarve sarva-doṣātmako matāḥ \|
>
> vivicyaivaṁ jagat sarvaṁ svātmānaṁ ca pṛthak sthitam \|
>
> sarvataś ca pṛthak santaṁ viṣṇuṁ sarvottamottamam \|
>
> jānanti ye bhāgavatās te uktā uttamā iti \|\| iti brahma-tarke \|

dehendriyayor janmāpyayau \|\|49\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** kiṁ ca dehādīnāṁ
saṁsāra-dharmair janmāpy ayādibhir yo hareḥ smṛtyā'vimuhyamānaḥ sa
bhāgavata-pradhānaḥ \| tatra dehasya janmāpyayau \| prāṇasya kṣut-pipāse
\| manaso bhayam \| buddhes tarpas tṛṣṇā \| indriyāṇāṁ kṛcchraṁ śramas
taiḥ \|\|49\|\|

---------------------------------------------------------------------------------------------------------------------

**kaivalya-dīpikā :** spaṣṭaṁ dehīti \| idaṁ jagat **dehasya**
**janmāpyayau** indriyāṇāṁ **tarṣo** viṣaya-lipsā-rūpaḥ prāṇaḥ **kṣut**
manaso **bhayaṁ** dhiyaḥ **kṛcchram** khinnatvaṁ vivecanā-śaktir ity
arthaḥ \|\|52\|\|

\[mu.pha. 19.32\]

---------------------------------------------------------------------------------------------------------------------

**sanātana-gosvāmī :** \[ha.bha.vi. 10.52\] anya-vijayena
anya-vairāgyeṇa ca \| ādi-śabdāt śraddhādinā ca yat smaraṇaṁ, tat
tatrānya-vijayena smaraṇam---dehendriyeti \| hareḥ smṛtyā hetunā
dehādīnāṁ saṁsāra-dharmair janmāpyayādibhiḥ kṛtvā yo'vimuhyamānaḥ, na
bādhito bhavati \| tathā sarvendriya-vṛtty-ādi-jayenānya-vismaraṇāt sa
bhāgavata-pradhānaḥ \| tatra dehasya janmāpyayau, prāṇasya kṣut, manaso
bhayaṁ, buddhes tarṣas tṛṣṇā, indriyāṇaṁ kṛcchraṁ śramaḥ \|

yad vā, dehādīnāṁ janmādibhir anyaiś ca saṁsāra-dharmaiḥ,
sukha-duḥkhādibhir avimuhyamānaḥ san, yaḥ smṛtvā viśiṣṭo bhavati \| evaṁ
bahu-vighna-jayena smaraṇa-paro bhāgavata-śreṣṭha ity arthaḥ \|\|52\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atha kevala-mānasa-liṅgenāha
yāvat-prakaraṇam---yo hareḥ smṛtyā dehādīnāṁ saṁsāra-dharmair
janmāpyayādibhir vimuhyamāno na bhavati, sa bhāgavata-pradhānaḥ \| uktaṁ
ca śrī-gītāsu---

> yeṣāṁ tv anta-gataṁ pāpaṁ janānāṁ puṇya-karmaṇām \|
>
> te dvandva-moha-nirmuktā bhajante māṁ dṛḍha-vratāḥ \|\| iti \|\|49\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dehādīnāṁ janmādibhiḥ
saṁsāra-dharmair avimuhyamānaḥ \| tatra dehasya janmāpyayau \| prāṇasya
kṣut-pipāse \| manaso bhayam \| buddhes tarpas tṛṣṇā \| indriyāṇāṁ
kṛcchraṁ śramas taiḥ \|\|49\|\|

**\...**

**\|\| 11.2.50 \|\|**

na kāma-karma-bījānāṁ yasya cetasi sambhavaḥ \|

vāsudevaika-nilayaḥ sa vai bhāgavatottamaḥ \|\|

**śrīdhara-svāmī (bhāvārtha-dīpikā) :** kāmaś ca karmāṇi ca vījāni ca
vasanās teṣām \| vasudeva evaika-nilaya āśrayo yasya saḥ \| etena
gṛhītvāpi \[bhā.pu. 11.2.48\] ity-ādi-śloka-trayeṇa
dveṣa-harṣa-moha-kāmādi-rahitaś caratīti yathā caratīty etasyottaram
uktam \|\|50\|\|

---------------------------------------------------------------------------------------------------------------------

**kaivalya-dīpikā : na kāma-** iti \| **kāmā** eva **karma-bījāni** \|
athavā bījam avidyādi[^8] \| nitya-niratiśaya-sukhātmaka-svarūpasya
anyathā-grahaṇam iti yāvat \| tato bāhya-sukhābhilāṣaḥ kāmaḥ \|
tat-siddhaye vyāpāraḥ karma \|\|50\|\| \[mu.pha. 19.33\]

---------------------------------------------------------------------------------------------------------------------

**sanātana-gosvāmī :** \[hari-bhakti-vilāsa 10.61\] evaṁ pṛthak pṛthak
bhagavad-bhaktānāṁ lakṣaṇaṁ likhitvā, idānīṁ taiḥ sarvair api samucitair
bhagavad-eka-niṣṭhatā-rūpaṁ sakhyātmani vedana-viśeṣātmakaṁ
lakṣaṇa-viśeṣaṁ likhati---na kāmeti dvādaśabhiḥ \| tatra ekāntitāyāḥ
sāmānya-lakṣaṇaṁ---vāsudevaḥ vasudeva-nandanaḥ śrī-kṛṣṇa evaiko nilaya
āśrayo yasyeti \| tal-liṅgam eva darśayati---kāmāś cābhilāṣā
viṣaya-bhogā vā, karmāṇi tat-kāraṇāni tat-siddhy-artha-ceṣṭā vā, bījāni
ca vāsanāḥ, tan-mūlyāni teṣāṁ yasya cetasy api sambhava utpattir na syād
iti \| sarvathā bhagavad-eka-niṣṭhayā tad-anya-bāhyāntara-ceṣṭādi-rahito
ya ity arthaḥ \|\|50\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tathā na kāmeti \| bījāni vāsanāḥ
\| vāsudevaika-nilayo vāsudeva-mātrāśrayaḥ \| atra ṭīkā ca---etena
gṛhītvāpi \[bhā.pu. 11.2.48\] ādi śloka-trayeṇa
dveṣa-harṣa-moha-kāmādi-rahitaś caratīti yathā caratīty etasyottaram
uktam \| ity eṣā \|\|50\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** na kāmeti \| cetasyādau
bījāni vāsanā utpadyante \| tataḥ stry-ādi-viṣayakaḥ kāmas tataḥ karma
indriya-dvārā tat-tad-vyāpāraḥ \| etat-tritayasya yac cetasi na
sambhavaḥ \| tad evaṁ gṛhītvāpi \[bhā.pu. 11.2.48\] ādi śloka-trayeṇa
dveṣa-harṣa-moha-kāmādi-rahitaś bhavatīti yathā caratīty asyottaram
uktam \| ataḥ param adhyāya-samāpti-paryastaṁ yad dharma ity asyottaram
eva prapañcayiṣyati \|\|50\|\|

**\...**

**\|\| 11.2.51 \|\|**

na yasya janma-karmabhyāṁ na varṇāśrama-jātibhiḥ \|

sajjate'sminn aham-bhāvo dehe vai sa hareḥ priyaḥ \|\|

**śrīdhara-svāmī (bhāvārtha-dīpikā) :** yair liṅgair bhagavat-priya ity
asyottaram āha---na yasyeti \| janma sat-kulam \| karma tapa-ādi \|
jātayo'nuloma-pratiloma-ja mūrdhāv asiktādayaḥ \| asmin dehe \|
ahaṅkāra-rahitaiḥ sat-kula-karmādi-liṅgair hareḥ priyo bhavatīty arthaḥ
\|\|51\|\|

---------------------------------------------------------------------------------------------------------------------

**kaivalya-dīpikā : neti** \| **janmanā** kulaṁ lakṣyate \|
**ahaṁ-bhāvo** garvaḥ \|\|52\|\| \[mu.pha. 19.35\]

---------------------------------------------------------------------------------------------------------------------

**sanātana-gosvāmī :** \[hari-bhakti-vilāsa 10.28\] janma sat-kulaṁ,
karma tapa-ādi \| varṇo vipratvādi \| āśramaḥ brahmacaryādiḥ \| jātir
mūrdhābhiṣiktāmbaṣṭhatādy-anulomajatvaṁ, tair apy asmin īdṛśa-guṇavaty
api dehe yasyāhaṁ-bhāvaḥ mahā-kulīno'ham ity ādy abhimāno na sajjate, sa
hareḥ priyo bhagavad-bhaktottamo jñeya ity arthaḥ \|\|51\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tathā na yasyeti \| atra ṭīkā
ca---yair liṅgair bhagavat-priya ity asyottaram āha---na yasyeti \|
janma sat-kulam \| karma tapa-ādi \| jātayo'nuloma-pratiloma-ja mūrdhāv
asiktādayaḥ ity eṣā \| etābhir yasya asmin dehe aham-bhāvo na sajjate,
kintu bhagavat-sevaupayike sādhye deha eva sajjata ity arthaḥ \| sa
hareḥ priyo bhāgavatottama iti pūrveṇaivānvayaḥ \| prakaraṇārthatvāt
hareḥ priya iti hi bhāgavata-mātra-vāci-bhāgavatatvād eva \|\|51\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** janma sat-kulodbhavatvam
\| karma japa-dhyānādi \| jātayo'mbaṣṭādyāḥ \| etābhir yasya
dehe'ham-bhāvo'haṅkāro na bhavati \|\|51\|\|

**\...**

**\|\| 11.2.52 \|\|**

na yasya svaḥ para iti vitteṣv ātmani vā bhidā \|

sarva-bhūta-samaḥ śāntaḥ sa vai bhāgavatottamaḥ \|\|

**madhvācāryaḥ (bhāgavata-tātparyam) :** citte vidyamāne \| svātmani
kevalātma-bhāve mokṣe ca \| yasya jīva-parayor abhedo nāsti \|

> na kvāpi jīvaṁ viṣṇutve saṁsṛtau mokṣa eva ca \|
>
> yaḥ paśyati surādīṁś ca yathotkarṣaṁ prapaśyati \|\|
>
> sa sarva-bhūta-samadṛg viṣṇuṁ sarvottamaṁ smaran \|\| iti hari-vaṁśeṣu
> \|
>
> naivaṁ tvayānumantavyaṁ dṛṣṭo jīvo mayeti ha \|
>
> sarva-bhūta-guṇair yuktaṁ devaṁ tvaṁ jñātum arhasi \|\| iti
> mokṣa-dharmeṣu \|
>
> naivaṁ tvayānumantavyaṁ jīvātmā'ham iti kvacit \|
>
> sarvair guṇaiḥ susampannaṁ daivaṁ māṁ jñātum arhasi \|\| iti ca vārāhe
> \|\|52\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** vitteṣu svīyaṁ parakīyam iti
ātmani svaḥ para iti \|\|52\|\|

---------------------------------------------------------------------------------------------------------------------

**kaivalya-dīpikā : neti** \| **ātmani** śarīre **svaḥ** ahaṁ **paro**
nāham iti **bhidā** jātāv eka-vacanam \| svaḥ mama paro na mameti
\|\|52\|\| \[mu.pha. 19.35\]

---------------------------------------------------------------------------------------------------------------------

**sanātana-gosvāmī :** \[ha.bha.vi. 10.23\] vitteṣu svīyaṁ parakīyam iti
ātmani svaḥ paro veti bhedo yasya nāsti, yataḥ sarva-bhūteṣu samaḥ \|
bhagavad-dṛṣṭyā bhagavat-tattva-dṛṣṭyā vā, vyavahārādinā tulyaḥ \| ata
eva śāntaḥ bhagavan-niṣṭha-buddhiḥ \| śamo man-niṣṭhayā buddhiḥ
\[bhā.pu. 11.19.36\] iti bhagavad-ukteḥ \| vai prasiddhau \| asya ca
sadā bhagavan-niṣṭhatve sarvatra sad-vyavahārādinā pūrvoktād api
śraiṣṭhyaṁ ūhyam \| ata eva tasmād uttaro lekhyaḥ, evam agre'pi
\|\|52\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tathā na yasyeti \| vitteṣu
mamatāspada-mātreṣu atra vittavad ātmani ca sva-pakṣapāta-mātraṁ
niṣidhyate na vyakti-bhedaḥ \|\|52\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** svaḥ svapakṣaḥ \| paro
vipakṣaḥ \| vitteṣv api svasyaivedaṁ vittaṁ, na parasyeti ātmani
sva-śarīre eva prītir na para-śarīra iti \|\|52\|\|

**\...**

**\|\| 11.2.53 \|\|**

tri-bhuvana-vibhava-hetave'py akuṇṭha-

smṛtir ajitātma-surādibhir vimṛgyāt \|

na calati bhagavat-padāravindāl

lava-nimiṣārdham api yaḥ sa vaiṣṇavāgryaḥ \|\|

**śrīdhara-svāmī (bhāvārtha-dīpikā) :** kiṁ ca,
**tri-bhuvana-vibhava-hetave'pi** trailokya-rājyārtham api **lavārdham
api nimiṣārdham api bhagavat-padāravinda**-bhajanād **yo na calati sa
vaiṣṇavāgryaḥ** \|

nanu lavārdha-mātra-bhajanoparame caitāvān lābho bhavet \| tat kuto na
calet ? tatrāha---**akuṇṭha-smṛtiḥ** bhagavat-padato'nyat sāraṁ nāstīty
evaṁ-rūpākuṇṭhānapagatā smṛtir yasya saḥ \|

bhagavat-padāravindād anyat sāraṁ nāstīti kutaḥ ? ata āha---**ajite**
harāv **evātmā** yeṣāṁ tathābhūtaiḥ **surādibhir** api durlabhāt, kintu
kevalaṁ **vimṛgyāt** \| tad-apekṣayā sarvasya tucchatvaṁ smaran yo na
calatīty arthaḥ \|\|53\|\|

---------------------------------------------------------------------------------------------------------------------

**kaivalya-dīpikā : tribhuvana**- iti \| **tribhuvana-vibhur** brahmā \|
tad-**dhetave** brahma-padārtham api **na calati** \| yato
**bhagavat-padaṁ** brahma-padād api adhikaṁ tad āha---**ajita-** iti \|
**ajite** viṣṇau **ātmā** mano yeṣāṁ taiḥ \|\|53\|\| \[mu.pha. 19.36\]

---------------------------------------------------------------------------------------------------------------------

**sanātana-gosvāmī :** \[hari-bhakti-vilāsa 10.53\] anya vairāgyādinā
smaraṇam---tri-bhuvana iti \| trailokya-rājyārtham api \| yad vā, trīṇi
bhuvanāni yasmād vidhātus tasya vibhavaḥ pārameṣṭhyaṁ padaṁ, tad-artham
api \| yad vā, tribhuvanasyāpi, kim utātmano yo vibhavaḥ bhāvābhāvo
mokṣaḥ \| tad-artham api lavārdham api nimiṣārdham api
bhagavat-padāravinda-bhajanād yo na calati, sa vaiṣṇavāgryaḥ \|

nanu lavārdha-nimiṣārdha-bhajanoparame caitāvān lābho bhavet \| tat kuto
na calet ? tatrāha---akuṇṭha-smṛtiḥ \| bhagavat-padāravindato'nyat sāraṁ
nāstīty evaṁ-rūpā akuṇṭhā anapagatā smṛtir yasya saḥ \|

bhagavat-padāravindād anyat sāraṁ nāstīti kutaḥ ? ata āha---ajite harāv
evātmā yeṣāṁ tathābhūtaiḥ surādibhir api durlabhāt \| kintu kevalaṁ
vimṛgyāt \| tad-apekṣayā sarvasya tucchatvaṁ smaran yo na calatīty
arthaḥ \|

yad vā, bhagavat-padāravindād hṛdi gṛhītāt na calati na smaraṇād
viramatīty arthaḥ \| tribhuvana-vibhavārthaḥ lava-nimiṣārdham api
tato'calane hetuḥ---akuṇṭhā anavacchinnā smṛtir yasya \| sadaiva
bhagavat-smṛtyā anyasya manasi praveśābhāvād iti smaraṇasyaiva
parama-puruṣārthatām āha---ajitam aparicchedādinā avaśīkṛtaṁ brahma
tadātmānas tat-svarūpā muktā ity arthaḥ \| tādṛśā ye surā brahmādayaḥ \|
ādi-śabdāt muny-ādayaś ca, tair api vimṛgyād viśeṣataḥ prārthyād iti \|
anyat samānam \|\|53\|\|

---------------------------------------------------------------------------------------------------------------------

**jīva-gosvāmī (bhakti-sandarbhaḥ 196) :** acalanatve
hetuḥ---tribhuvaneti \| tatra hetuḥ---ajite harāv eva ātmā yeṣāṁ tair
brahmeśa-prabhṛtibhiḥ surādibhir api vimṛgyād durlabhād ity arthaḥ \|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kiṁ ca, tribhuvaneti \|
tribhuvana-vibhavāyāpi, kim uta tad-dhetave ity arthaḥ \| sarvo'pi
dvandvo vibhāṣayaikavad bhavati iti nyāyād eka-vacanam \| kiṁ vicārāt ?
na, kiṁ tv āveśād evety acalane hetum āha---akuṇṭhā saṅkoca-mātra-rahitā
smṛtir yasya saḥ \| tac ca tasya yuktam evety āha---ajite harāv evātmā
yeṣāṁ tair brahmeśa-prabhṛtibhiḥ surādibhir api vimṛgyād durlabhād ity
arthaḥ \|\|53\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
tri-bhuvana-vibhava-hetave'pi trailokya-rājya-prayojanāyāpi \| na kuṇṭhā
pralobhayitum aśakyā smṛtir yasya saḥ \| na pārameṣṭhyaṁ na
mahendra-dhiṣṇyam ity ādau vāñchanti yat pāda-rajaḥ-prapannā ity-ādi
vacanāt \| ata eva lavārdham api nimiṣārdham api bhagavac-caraṇāravindād
anyatra na calati \| kīdṛśāt ajite harāv evātmā yeṣāṁ tathā-bhūtair api
surādibhir durlabhatvāt \| kintu kevalaṁ vimṛgyāt \| yad vā,
ajitātmāno'jitendriyā ye surādayas tais tu tribhuvana-rājyārthaṁ
vimṛgyāt \|\|53\|\|

**\...**

**\|\| 11.2.54 \|\|**

bhagavata uru-vikramāṅghri-śākhā-

nakha-maṇi-candrikayā nirasta-tāpe \|

hṛdi katham upasīdatāṁ punaḥ sa

prabhavati candra ivodite'rka-tāpaḥ \|\|

**śrīdhara-svāmī (bhāvārtha-dīpikā) :** api ca viṣayābhisandhinā calanaṁ
kāmenātisantāpe sati bhavet, sa tu bhagavat-sevā-nirvṛtau na
saṁbhavatīty āha---bhagavata iti \| uru-vikramau ca tāv aṅghrī ca tayoḥ
śākhā aṅgulayas tāsu nakhāni ca tāni maṇayaś ca teṣāṁ candrikā śītalā
dīptis tayā nirastaḥ kāmādi-tāpo yasmiṁs tasminn upasīdatāṁ bhajatāṁ
hṛdi kathaṁ punaḥ santāpaḥ prabhavati ? candre udite saty arkasya tāpa
iva \| na yasya svaḥ para ity-ādinā śloka-trayeṇa yādṛśa ity asyottaram
uktaṁ veditavyam \| yad brūte \[11.2.44\] ity asya ca hari-nāmānīti
jñātavyam \|\|54\|\|

---------------------------------------------------------------------------------------------------------------------

**kaivalya-dīpikā : bhagavata** iti \| santaptasya calanaṁ syād iti cet,
tatrāha---**bhagavata** iti \| **urur** **vikramo** yasya **aṅghris**
tasya **śākhā** aṅgulayaḥ tāsāṁ tasyāṁ **nakhā** eva ujjvalatvād
dhṛtatvād vā **maṇayaḥ**, teṣāṁ **candrikā** prabhā **upasīdatāṁ**
bhajatāṁ sa-santāpaḥ \|\|54\|\| \[mu.pha. 19.37\]

---------------------------------------------------------------------------------------------------------------------

**sanātana-gosvāmī :** \[hari-bhakti-vilāsa 10.54\] kiṁ ca,
viṣayābhisandhinā calanam api kāmenātisantāpe sati bhavet, tat tu
bhagavat-sevā-nirvṛtau na saṁbhavatīty āha---bhagavata iti \|
uru-vikramau ca tāv aṅghrī ca tayoḥ śākhā aṅgulayaḥ, tāsu nakhāni tāni
maṇayaḥ, teṣāṁ candrikā śītalā dīptiḥ, tayā nirastaḥ kāmādi-tāpo yasmin
\| upasīdatāṁ bhajatāṁ hṛdi kathaṁ punaḥ santāpaḥ prabhavati ? candre
udite saty arkasya tāpa iva \|

yad vā, aho itaḥ pūrvaṁ ciraṁ vañcita āsam, \"aho bata kiñcit tāvad
bhagavad-antardhānaṁ bhavitā, hā hanta kadā sākṣād imaṁ drakṣyāmi ?\"
ity-ādi tāpo'pi tasya sadā tat-smaraṇānandato na syāt
kuto'nya-kāma-duḥkham ity āha---bhagavata iti \| uravo mahānto vikramāḥ
śakaṭa-parivartana-kālīya-mardanādyā yasya tasyaikasyāpy aṅghraiḥ \|
śākhā-śabdena kalpa-drumatvaṁ rūpyate \| śrī-caraṇa-kalpa-drumasya śākhā
svalpāṁśavat kaniṣṭhāṅguliḥ \| tan-nakha-maṇi-candrikyaivaikayā tat
sakṛt-smaraṇa-mātrānanda-viśeṣaṇaivety arthaḥ \| nirastaḥ tāpaḥ---itaḥ
pūrvaṁ ciraṁ vañcito'smi ity-ādi-rūpo'pi yasmāt tasmin hṛdi sa tāpaḥ
katham upasīdatāṁ samīpam āyātu ? tatra tatra dṛṣṭānetnārthāntaram
upanyasyati---candre udite iva udgata-prāye'pi sati arka-tāpaḥ
prabhavati \| kiṁ ? kākvā \| api tu sandhyāyām api na kiñcit kartuṁ
śaknotīty arthaḥ \| evaṁ smaraṇānanda-niṣṭhayā yaḥ kenāpi tāpena
nābhibhūtaḥ \| sa ca vaiṣṇavāgrya iti bhāgavata-lakṣaṇāntar-uktatvāt
pūrvavad idam api lakṣaṇam evaṁ ūhyam \|\|54\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atra ṭīkā-cūrṇikā---api ca
viṣayābhisandhinā calanaṁ kāmenātisantāpe sati bhavet, sa tu
bhagavat-sevā-nirvṛtau na saṁbhavati ity eṣā \| tad eva dṛṣṭāntena
upapādayati---bhagavata iti \| uru-vikramau ca tāv aṅghrī ca, tayoḥ
śākhā aṅgulayas tāsu nakah-rūpā maṇayas teṣāṁ candrikā tāpa-hāriṇī
dīptiḥ, tayā nirastas tāpaḥ kāmādinā santāpo yasmiṁs tatra \| atra na
yasya svaḥ paraḥ ity-ādinā śloka-trayeṇa yādṛśa ity asyottaram uktaṁ
veditavyam iti ṭīkā ca \|\|54\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** api ca viṣayābhisandhinā
calanaṁ kāma-santāpe sati bhavet, sa ca kāma-santāpo mahā-bhāgavatānāṁ
na sambhaved ity āha---bhagavata iti \| uru-vikramau ca tāv aṅghrī ca,
tayoḥ śākhā aṅgulayaḥ, tāsu nakhāni, tāny eva maṇayaḥ, teṣāṁ candrikā
śītalā dīptiḥ, tayā nirastaḥ kāmādi-tāpo yasmiṁs tasminn upasīdatāṁ
janānāṁ hṛdi kathaṁ punaḥ tāpaḥ prabhavati ? candre udite arkasya tāpa
iva \|\|54\|\|

**\...**

**\|\| 11.2.55 \|\|**

visṛjati hṛdayaṁ na yasya sākṣād

dharir avaśābhihito'py aghaugha-nāśaḥ \|

praṇaya-raśanayā dhṛtāṅghri-padmaḥ

sa bhavati bhāgavata-pradhāna uktaḥ \|\|

**śrīdhara-svāmī (bhāvārtha-dīpikā) :** ukta-samasta-lakṣaṇa-sāram
āha---visṛjatīti \| **harir** eva svayaṁ **sākṣād yasya hṛdayaṁ na
visṛjati** na muñcati \| kathaṁ-bhūtaḥ ? **avaśenāpy abhihita**-mātro'py
**aghaughaṁ nāśayati** yaḥ, saḥ \| tat kiṁ na visṛjati ? yataḥ
**praṇaya-raśanayā** **dhṛtaṁ** hṛdaye nibaddham **aṅghri-padmaṁ** yasya
**sa bhāgavata-pradhāna ukto** bhavati \|\|55\|\|

---------------------------------------------------------------------------------------------------------------------

**kaivalya-dīpikā : visṛjati** iti \| **yasya hṛdayaṁ sākṣād**
anācchanna-rūpo **harir na visṛjati**, yataḥ **praṇaya-raśanayā**
prema-guṇena **dhṛtāṅghri-padmaḥ** \|\|55\|\| \[mu.pha. 19.38\]

---------------------------------------------------------------------------------------------------------------------

**sanātana-gosvāmī :** \[ha.bha.vi. 10.74\] sarva-bhūteṣu yaḥ paśyet
\[bhā.pu. 11.2.45\] ity-ādinā bahudhā bhāgavatasya lakṣaṇam uktvā idānīm
ukta-samasta-lakṣaṇa-sāram āha---visṛjatīti \| **harir** eva **sākṣād**
svayaṁ **yasya hṛdayaṁ na visṛjati** na muñcati \| kathaṁ-bhūtaḥ ?
**avaśenāpy abhihita-**mātre'py **aghaughaṁ** pāpa-samūhaṁ saṁsāra-vegaṁ
vā **nāśayati** yaḥ saḥ \| tat kim iti na visṛjati ? yataḥ
**praṇaya-raśanayā** prema-śṛṅkhalayā **dhṛtaṁ** hṛdaye baddham
**aṅghri-padmaṁ** yasya saḥ \| **sa** eva **bhāgavata-pradhāna ukto**
bhavati tattva-vidbhir iti \| pradhāna-śabdaḥ, koṣe astriyām ity uktaḥ
\| yad vā, vaiṣṇavāgrya iti pūrveṇa sambandhaḥ \| prakaraṇa-balād
adhyāhāryam eva vā \| bhāgavato bhagavad-bhakto bhāgavatākhya-śāstraṁ vā
pradhānaṁ yasya sa iti bāhya-lakṣaṇaṁ tasyeti \|\|55\|\|

---------------------------------------------------------------------------------------------------------------------

**sanātana-gosvāmī (dig-darṣinī) :** \[bṛ.bhā. 2.7.14\] **harir** eva
**sākṣāt** svayaṁ **yasya hṛdayaṁ na visṛjati** na muñcati \| yad vā,
sākṣād dhariḥ śrī-kṛṣṇaḥ, kṛṣṇas tu bhagavān svayam \[bhā.pu. 1.3.28\]
ity ukteḥ \| kathambhūtaḥ ? **avaśena** ṛtu-skhalanādi-vaivaśyenāpi
**abhihita**-mātro\'pi **aghaughaṁ** pāpa-samūhaṁ **nāśayatīti** tathā
saḥ \| tat kiṁ na visṛjati ? yataḥ **praṇayaḥ** premaiva **raśanā**
vaśī-karaṇa-hetutvāt tayā **dhṛtaṁ** hṛdaye baddham **aṅghri-padmaṁ**
yasya saḥ \| **bhāgavata-pradhānaḥ** mahān ity arthaḥ, sa bhakto bhavati
\|

yad vā, kīdṛśaḥ ? aghāsurasya oghaṁ vegaṁ mukti-dānena nāśayatīti tathā
saḥ, durvitarkya-māhātmyaḥ śrī-vṛndāvana-vihārīty arthaḥ \| ata eva
hariḥ parama-manoharaḥ \| anyat samānam \|

sa bhāgavata-pradhāna ity ekatvaṁ ca tādṛśānāṁ bāhulyāsambhavāt \| tad
uktaṁ

> evaṁ sal-lakṣaṇā loke durlabhā mānavāḥ kalau \|
>
> na hi siṁha-samūhā vai dṛśyante yatra kutracit \|\| iti \|

śrī-hari-bhakti-sudhodaye ca dharaṇī-vākye---sudurlabhā bhāgavatā hi
loke \[ha.bha.su. 13.2\] iti \| ekādaśa-skandhe\'pi---

> durlabho mānuṣo deho dehināṁ kṣaṇa-bhaṅguraḥ \|
>
> tatrāpi durlabhaṁ manye vaikuṇṭha-priya-darśanam \|\| \[bhā.pu.
> 11.2.29\] iti \|

yataḥ sa-mūlāśeṣa-pāpa-kṣayād eva tathā
sampūrṇa-sat-karma-gaṇa-sampattyaiva śrī-kṛṣṇe bhagavati bhaktir jāyate
\| tathā ca śrī-bhagavad-gītāsu---

> yeṣāṁ tv anta-gataṁ pāpaṁ janānāṁ puṇya-karmaṇām \|
>
> te dvanda-moha-nirmuktā bhajante māṁ dṛḍha-vratāḥ \|\| \[gītā 7.28\]
> iti \|

śrī-daśama-skandhe ca---

> dāna-vrata-tapo-homa-japa-svādhyāya-saṁyamaiḥ \|
>
> śreyobhir vividhaiś cānyaiḥ kṛṣṇe bhaktir hi sādhyate \|\| \[bhā.pu.
> 10.47.24\] iti \|

yoga-vāśiṣṭhe ca---

> janmāntara-sahasreṣu tapo-jñāna-samādhibhiḥ \|
>
> narāṇāṁ kṣīṇa-pāpānāṁ kṛṣṇe bhaktiḥ prajāyate \|\| iti \|

ato yeṣu bhagavad-bhaktir na dṛśyate, te pāpino eva jñeyāḥ \| na
cātma-tattva-jñāna-parāṇāṁ jñānam eva bhaktir iti vācyam
yoga-vāśiṣṭhādi-vacaneṣu tapo-jñāna-samādhīnāṁ bhakti-sādhanatokteḥ \|
tathā śrī-bhagavad-gītā-tātparya-nirdhāre śrīdhara-svāmi-pādair ante
ṭīkāyāṁ likhitam idam---jñānasya bhakty-avāntara-vyāpāratvam eva \|

> teṣāṁ satata-yuktānāṁ bhajatāṁ prīti-pūrvakam \|
>
> dadāmi buddhi-yogaṁ taṁ yena mām upayānti te \|\| \[gītā 10.10\]
>
> mad-bhakta etad vijñāya mad-bhāvāyopapadyate \[gītā 13.18\]
> ity-ādi-vacanāt \|

na ca jñānam eva bhaktir iti yuktam---

> samaḥ sarveṣu bhūteṣu mad-bhaktiṁ labhate parām \|
>
> bhaktyā mām abhijānāti yāvān yaś cāsmi tattvataḥ \|\| \[gītā
> 18.54-55\] ity-ādau bheda-darśanād ity-ādi \|

ata evātma-tattvopāsakā yatayo bhaktebhyo bhinnā eva \| yathoktaṁ
caturtha-skandhe śrī-pṛthuṁ prati sanatkumāreṇa---

> yat-pāda-paṅkaja-palāśa-vilāsa-bhaktyā
>
> karmāśayaṁ grathitam udgrathayanti santaḥ \|
>
> tadvan na rikta-matayo yatayo niruddha-
>
> sroto-gaṇās tam araṇaṁ bhaja vāsudevam \|\| \[bhā.pu. 4.22.39\] iti
> \|\|55\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tathā visṛjatīti \| ṭīkā
ca---ukta-samasta-lakṣaṇa-sāram āha---visṛjatīti \| harir eva svayaṁ
sākṣād yasya hṛdayaṁ na visṛjati na muñcati \| kathaṁ-bhūtaḥ ? avaśenāpy
abhihita-mātro'py aghaughaṁ nāśayati yaḥ saḥ \| tat kiṁ na visṛjati ?
yataḥ praṇaya-raśanayā dhṛtaṁ hṛdaye baddham aṅghri-padmaṁ yasya sa
bhāgavata-pradhāna ukto bhavati ity eṣā \|

atra kāmādīnām asambhave hetuḥ---**sākṣād** iti padam \| tad
uttara-kālatvāt sāksāt-kārasya \| tathā **harir
avaśābhihito'pīty**-ādinā ya etādṛśa-praṇayavāṁs tenānena tu sarvadā
paramāveśenaiva kīrtyamānaḥ sutarām eva **aghaugha-nāśaḥ** syād ity
abhihitam \| uktaṁ ca---etan nirvidyamānānām icchatām akuto-bhayaṁ
\[bhā.pu. 2.1.11\] ity-ādi \| tasmād ubhayathaiva teṣām agha-saṁskāro'pi
na sthātum iṣṭa iti dhvanitam \| **hariḥ** svayaṁ **na visṛjati**, tena
**dhṛtāṅghri-padmaś** ca \[*asau bhāgavata-pradhānaś cāpi*\] iti
paraspara-paramāsaktir darśitā \| sarvatra tat-prema-sphūrti-pakṣe tu
tādṛśa-guṇe tatra śrī-bhagavati ko na rajyed iti tad-abhiprāya iti
bhāvaḥ \| anena vācika-liṅgam api nirdiśya yad brūte \[bhā.pu. 11.2.42\]
ity asyottaram uktam \|

prakaraṇe'smin gṛhītvāpi \[bhā.pu. 11.2.43\] ity-ādīnām
uttama-bhāgavata-lakṣaṇa-padyānām amīṣām apṛthak pṛthak ca vākyatvaṁ
jñeyam \| tathā-bhūta-bhagavad-vaśīkāravati bhāgavatottame
tat-tal-lakṣaṇānām antar-bhāvāt \| kvacit
dvitrādi-mātra-lakṣaṇa-darśanāc ca \| tatrāpṛthag-vākyatāyām
ekaika-vākya-gatenaikaikenaiva lakṣaṇena ayam eva sarva-bhūteṣu
\[11.2.45\] ity-ādy-ukto mahā-bhāgavato lakṣyate \|
tat-tad-dharma-hetutvena tu visṛjatīty-ādinā sarva-lakṣaṇa-sāropanyāsaḥ
\| yā ca tatrāpi smṛtyā harer ity-ādinā hetutvena smṛtir uktā \| tasyā
eva vivaraṇam idam antima-vākyam iti samarthanīyam \| ata eva pṛthak
pṛthag bhāgavatottama ity-ādy-anuvādo'pi saṅgacchate \|
pṛthag-vākyatāyāṁ yatra sākṣād-bhagavat-sambandho na śrūyate, tatra
bhāgavata-pada-balenaiva prakaraṇa-balenaiva vā jñeyaḥ \|
pūrvottara-padya-stha-smṛtyety-ādi padaṁ vā yojanīyam \| tathātra pakṣe
cāpekṣikam evānyatra bhāgavatottamatvam \|

tatrottara-śraiṣṭhya-kramo'yam---kaniṣṭha-bhāgavatatve sarva-kaniṣṭhaḥ
arcāyām eva \[bhā.pu. 11.2.47\] iti[^9] \| madhyama-bhāgavatottamatve
punaḥ na yasya janma-karmābhyāṁ \[bhā.pu. 11.2.51\] iti[^10] \| na yasya
svaḥ paraḥ \[bhā.pu. 11.2.52\] iti \| gṛhītvāpīndriyaiḥ \[bhā.pu.
11.2.48\] iti \| dehendriya-prāṇa \[bhā.pu. 11.2.49\] iti[^11] \| asya
saṁskāro'sti kintu tena vimoho na syād iti mūrcchita-saṁskāro'yaṁ
jāta-navīna-premāṅkuraḥ syāt \|

tathā, na kāma-karma-bījānāṁ \[bhā.pu. 11.2.50\] ity asyaiva vivaraṇaṁ
tribhuvana-vibhava-hetave'pi \[bhā.pu. 11.2.53\] iti \| iyam eva
naiṣṭhikī bhaktir dhyānākhyā dhruvānusmṛtir ity ucyate \| asya
premāṅkuro'py anācchādyatayā jāto'sti \| anyathā
tādṛśa-smaraṇa-sātatya-bhāvaḥ syāt \| ayaṁ hi nirdhūta-kaṣāyo
nirūḍha-premāṅkura iti labhyate \| tata ūrdhvaṁ sākṣāt-prema-janmataḥ,
īśvare tad-adhīneṣu \[bhā.pu. 11.2.46\] iti \| asya maitry-ādikaṁ trayam
api bhakti-hetukam eveti, na kaṣāya-sthitir avagantavyā \|
\[*uttama-mahā-bhāgavatottamatve*\] nirdhūta-kaṣāya-mahā-prema-sūcakasya
sarva-bhūteṣu \[bhā.pu. 11.2.45\] iti \| asya tu vivaraṇaṁ---visṛjati
\[bhā.pu. 11.2.55\] iti \|\|55\|\| (bhakti-sandarbha 198)

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
ukta-samasta-lakṣaṇa-sāram āha---visṛjatīti \| **harir** eva svayaṁ
**sākṣād** yasya **hṛdaya**-kandaraṁ **na visṛjati** na muñcati \| tatra
kalmaṣa-kuñjarāṇāṁ kuto vārtā ? ity āha---yaḥ khalv **avaśenāpi**
kadācid **abhihita**-mātro'pi **aghaughaṁ nāśayati** \| kiṁ punaḥ
sa-rasāsvādaṁ yena pratikṣaṇam abhibhāvitaḥ ? iti bhāvaḥ \| etena yad
brūta \[11.2.44\] ity asyottaram abhivyañjitam \|

nanu kathaṁ tadīya-hṛdaya-mandirān na nirgacchati ?
tatrāha---**praṇaya-raśanayā** **dhṛtaṁ** hṛdaye baddham
**aṅghri-padmaṁ** yasya saḥ \| yathā prema-vaśīkṛtya yaśodayā udare
udūkhale baddhaḥ, tathā sarva-jīv[ān māyā]{.mark}-śṛṅkhalayā nibadhnan
sa bhakta-jīvaiḥ prema-śṛṅkhalayā nibadhyate iti bhāvaḥ \|\|55\|\|

iti sārārtha-darśinyāṁ harṣiṇyāṁ bhakta-cetasām \|

ekādaśe dvitīyo'yaṁ saṅgataḥ saṅgataḥ satām \|\|\*\|\|

**\...**

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyām ekādaśa-skandhe
>
> śrī-nārada-vasudeva-saṁvāde
>
> dvitīyo'dhyāyaḥ \|

\|\|11.2\|\|

...

(11.3)

### tṛtīyo'dhyāyaḥ

## jāyanteyopākhyāne videha-praśnāḥ

**\...**

**\|\| 11.3.1 \|\|**

**śrī-rājovāca---**

parasya viṣṇor īśasya māyinām api mohinīm \|

māyāṁ veditum icchāmo bhagavanto bruvantu naḥ \|\|

**śrīdhara-svāmī (bhāvārtha-dīpikā) :**

māyā-tat-taraṇa-brahma-karma-praśna-catuṣṭaye \|

tṛtīye tūttaraṁ dattam ārṣabhair munibhiḥ pṛthak \|\|

viṣṇor māyām idaṁ paśyann ity ukta-mato māyāṁ pṛcchati---parasyeti \| he
bhagavantaḥ \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

māyā-tat-taraṇādhīśa-liṅga-karmāṇi pṛcchate \|

rājñe pratyuttarāṇy eṣāṁ tṛtīye dadur ārṣabhaḥ \|\|

viṣṇor māyām idaṁ paśyann ity uktam ato māyāṁ pṛcchati \| parasyeti
\|\|1\|\|

**\...**

**\|\| 11.3.2 \|\|**

nānutṛpye juṣan yuṣmad- vaco hari-kathāmṛtam \|

saṁsāra-tāpa-nistapto martyas tat-tāpa-bheṣajam \|\|

**śrīdhara-svāmī (bhāvārtha-dīpikā) :** nanūkta-lakṣaṇo bhāgavato bhūtvā
kṛtārthaḥ syāḥ, kiṁ bahu-praśnair ata āha---nānutṛpya iti \|
saṁsāra-tāpair nitarāṁ tapto'haṁ tasya tāpasya bheṣajaṁ
hari-kathāmṛta-rūpaṁ yuṣmad-vaco juṣamāṇo nānutṛpyāmi \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** hari-kathāmṛtam iti
tat-svabhāvatvān māyā-varṇane'pi tat-pradhānam eva tava vaco bhaved iti
bhāvaḥ \|\|2\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nānutṛpye iti \|
yuṣmat-saṅgārthino me yuṣmad-vaco'mṛta-pāna-lobhaysa durvāratvam eva
praśne kāraṇaṁ jñeyam iti bhāvaḥ \|\|2\|\|

**\...**

**\|\| 11.3.3 \|\|**

**śrī-antarīkṣa uvāca---**

ebhir bhūtāni bhūtātmā mahā-bhūtair mahā-bhuja \|

sasarjoccāvacāny ādyaḥ sva-mātrātma-prasiddhaye \|\|

**madhvācāryaḥ (bhāgavata-tātparyam) :** ātma-prasiddhaye bhūtānāṁ
bhagavaj-jñānārtham \|\|3\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** māyāyāḥ svarūpato
nirūpaṇāsambhavāt sṛṣṭy-ādi-kārya-dvāreṇa nirūpayitum āha---ebhir iti \|
**ādyaḥ** puruṣo yayā śaktyā **bhūtānām ātmā** kāraṇa-bhūta **ebhiḥ**
sva-sṛṣṭair **mahā-bhūtairuccāvacāni** bhūtāni **sasarja** \| eṣā māyā
bhagavata \[bhā.pu. 11.3.17\] iti carama-śloka-pādasya pratiślokam
anuṣaṅgaḥ \| kim-arthaṁ sasarja ? sva-mātrātma-prasiddhaye, svaṁ mimīte
pramimīte upāste yaḥ sa **sva-mātā**, tasya **ātmano** jīvasya
**pra**kṛṣṭāyai **siddhaye** \|

yad vā, svāṁśa-bhūtānāṁ jīvānāṁ mātrā-prasiddhaye viṣaya-bhogāya
ātma-prasiddhaye mokṣāya cety arthaḥ \| tad uktaṁ veda-stutau---

> buddhīndriya-manaḥ-prāṇān janānām asṛjat prabhuḥ \|
>
> mātrārthaṁ ca bhavārthaṁ ca ātmane'kalpanāya ca \|\| \[bhā.pu.
> 10.87.2\] iti \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatra eṣā māyā bhagavataḥ
\[bhā.pu. 11.3.17\] ity uttarayiṣyamāṇasya sopānam āha---ebhir ity-ādi
\| ebhir mahad-ādibhiḥ krameṇa sṛṣṭau \| **sva-mātrā** ity asya
ṭīkāyām---bhaktārtha eva sṛṣṭau mukhyaḥ prayatna iti prathamārthe
darśitam \| etad eva ca vāstavam, prayatnāntarasyānuṣaṅgikatvāt
\|\|3\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** guṇa-kāryāṇāṁ
sṛṣṭi-sthiti-saṁhārāṇāṁ nirūpaṇenaiva guṇā nirūpitāḥ syuḥ \| guṇaiś ca
nirūpitaiḥ svata eva guṇa-tryī māyā nirūpitā syād ity
abhiprāyeṇāha---ebhir iti \| bhūtātmā parameśvaraḥ uccāvacāni bhūtāni
deva-tiryag-ādīni sasarja \| kim-arthaṁ ? sva-mātrātma-prasiddhaye
svīyānāṁ jīvānāṁ mātrāṇāṁ viṣaya-prāptīnām ātmanaḥ sva-prāpteś ca yā
prakṛṣṭā siddhis tad-artham \| yad uktaṁ veda-stutau---

> buddhīndriya-manaḥ-prāṇān janānām asṛjat prabhuḥ \|
>
> mātrārthaṁ ca bhavārthaṁ ca ātmane'kalpanāya ca \|\| \[bhā.pu.
> 10.87.2\] iti \|\|3\|\|

**\...**

**\|\| 11.3.4 \|\|**

evaṁ sṛṣṭāni bhūtāni praviṣṭaḥ pañca-dhātubhiḥ \|

ekadhā daśadhātmānaṁ vibhajan juṣate guṇān \|\|

**śrīdhara-svāmī (bhāvārtha-dīpikā) :** evaṁ jīvopakaraṇārthaṁ
pañca-dhātubhir mahā-bhūtaiḥ sṛṣṭāni bhūtāny antaryāmi-rūpeṇa praviṣṭa
ekadhā manasā daśadhā bāhyendriya-rūpeṇātmānaṁ vibhajan guṇāṁs
tat-tad-viṣayān juṣate joṣayatīty arthaḥ \| yad vā, tam ātmānaṁ prati
guṇān vibhajan juṣate prīyata ity arthaḥ \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ata eva juṣate guṇān iti \|

> guṇa-doṣa-dṛśir doṣo guṇas tūbhaya-varjitaḥ \|
>
> na mayy ekānta-bhaktānāṁ guṇa-doṣodbhavā guṇāḥ \|\| \[bhā.pu.
> 11.20.36\]

ity-ādi-nyāyena tādṛśa-bhaktānāṁ sva-prema-tad-vilāsa-rūpāṇy eva prītyā
sevata ity arthaḥ \|\|4\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sṛṣṭim uktvā sthitim
āha---evam iti tribhiḥ \| pañca-dhātubhir mahā-bhūtaiḥ sṛṣṭāni bhūtāny
antaryāmitayā praviṣṭaḥ san ekadhā manasā, daśadhā bāhyendriya-rūpeṇa,
ātmānaṁ vibhajan, guṇān tat-tad-viṣayān juṣate jīvaṁ joṣayate
bhojayatīty arthaḥ \|\|4\|\|

**\...**

**\|\| 11.3.5 \|\|**

guṇair guṇān sa bhuñjāna ātma-pradyotitaiḥ prabhuḥ \|

manyamāna idaṁ sṛṣṭam ātmānam iha sajjate \|\|

**madhvācāryaḥ (bhāgavata-tātparyam) :** evaṁ guṇān bhuñjāno bhagavān \|
taṁ sṛṣṭaṁ manyamāno jīva iha sajjate \|

> śarīre doṣa-hānena guṇa-bhoktāram īśvaram \|
>
> śarīrasthatayā jīvaṁ manyamānaḥ pataty adhaḥ \|\|
>
> tat-sṛṣṭā hi sadā jīvā dehāder janimattvataḥ \|
>
> nityānandaika-deho'sau viṣṇus tattvaika-tānayoḥ \|\| iti ca
> \|\|4-5\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** sa ca jīva ātmanāntaryāmiṇā
pradyotitair guṇair indriyair guṇān viṣayān bhuñjāna idaṁ sṛṣṭaṁ śarīram
ātmānaṁ manyamāna iha śarīrādau sajjate \| ata eva saṁsaratīti
bhāvaḥ \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sa tu jīvaḥ prabhuḥ
prabhv-aṁśatvād yat-kiñcij-jñānādi-śakti-yukto'pīty arthaḥ \| tatra
kāraṇaṁ tu bhayaṁ dvitīyābhiniveśataḥ \[bhā.pu. 11.2.37\] ity ādāv eva
darśitam \| yad vā, sa ādyaḥ puruṣaḥ ātmanā prakāśitair guṇaiḥ
kāruṇyādibhir hetubhir uditān guṇān bhakta-prema-tad-vilāsān bhuñjāna
āsvādayan idaṁ sṛṣṭaṁ bhakta-śarīram ātmānam ātma-deham eva manyamāna
iha bhakta-śarīre sajjate, sādhavo hṛdayaṁ mahyaṁ \[bhā.pu. 9.4.68\] ity
ādeḥ \|\|5\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sa ca jīva ātmanā
antaryāminā pradyotitair guṇair indriyair guṇān viṣayān bhuñjāna idaṁ
sṛṣṭaṁ śarīram ātmānaṁ manyamāna iha śarīrādau sajjate, prabhuḥ
prakarṣeṇa deva-tiryag-ādiṣu bhavatīti saḥ \|\|5\|\|

**\...**

**\|\| 11.3.6 \|\|**

karmāṇi karmabhiḥ kurvan sa-nimittāni deha-bhṛt \|

tat-tat-karma-phalaṁ gṛhṇan bhramatīha sukhetaram \|\|

**śrīdhara-svāmī (bhāvārtha-dīpikā) :** nanu bhuñjānaḥ kathaṁ sajjate ?
bhuñjāno bhoga-samāptau mucyata iti cet tatrāha---karmāṇīti \| karmabhiḥ
karmendriyaiś ca sa-nimittāni sa-vāsanāni karmāṇi kurvaṁs
tat-tat-pūrva-karma-phalaṁ ca gṛhṇann ayaṁ deha-bhṛd bhramatīha saṁsāre,
na tu mucyate \| kathaṁ-bhūtaṁ karma-phalam \| sukhetaraṁ
sukha-duḥkhātmakam \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sādhāraṇa-jīvānāṁ gatim
āha---karmāṇīti \|\|6\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca saṁsaratīty
āha---karmabhiḥ karmendriyaiḥ sanimittāni savāsanāni karmāṇi kurvan
sukhetaraṁ sukha-duḥkhātmakaṁ karma-phalaṁ prāpnuvan ramate iti
nāraka-yonāv api ramaṇa-darśanāt \|\|6\|\|

**\...**

**\|\| 11.3.7 \|\|**

itthaṁ karma-gatīr gacchan bahv-abhadra-vahāḥ pumān \|

ā-bhūta-samplavāt sarga-pralayāv aśnute'vaśaḥ \|\|

**madhvācāryaḥ (bhāgavata-tātparyam) :**

ābhūta-samplavāj janma jīveśatvaṁ vijānataḥ \|

> tataḥ pataty adho yasmād utthaṇaṁ naiva tu kvacit \|\| iti ca
> \|\|7\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** kiyantaṁ kālaṁ bhramati tad
āha**---**ittham iti \| bahūny abhadrāṇi vahantīti tathā tāḥ
sarga-pralayāv utpatti-maraṇe \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhūtānām udbhūta-vastūnāṁ
samplavaḥ pralayas tat-paryāstam \|\|7\|\|

**\...**

**\|\| 11.3.8 \|\|**

dhātūpaplava āsanne vyaktaṁ dravya-guṇātmakam \|

anādi-nidhanaḥ kālo hy avyaktāyāpakarṣati \|\|

**madhvācāryaḥ (bhāgavata-tātparyam) :** kālākhyaḥ kalanād viṣṇur
vyaktam avyaktagaṁ nayam iti ca \|\|8\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** evaṁ māyāmayīṁ sṛṣṭim uktvā
pralayaṁ darśayitum ārabhate \| dhātūnāṁ mahā-bhūtānām upaplave
nāśa-hetāv āsanne vyaktaṁ kāryaṁ dravyaṁ sthūlaṁ guṇaḥ sūkṣmaṁ
tad-ātmakam avyaktāyāvyaktaṁ prati netum ākarṣati \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** saṁhāram āha---sārdhair
aṣṭabhiḥ \| dhātūnāṁ mahā-bhūtānām upaplave nāśa-hetau pralaye āsanne
sati vyaktaṁ kāryaṁ dravya-guṇātmakaṁ dravyaṁ sthūlaṁ guṇaḥ sūkṣmaṁ
tad-ātmakam avyaktāya avyaktaṁ kāraṇaṁ prati netum ākarṣati \|\|8\|\|

**\...**

**\|\| 11.3.9 \|\|**

śata-varṣā hy anāvṛṣṭir bhaviṣyaty ulbaṇā bhuvi \|

tat-kālopacitoṣṇārko lokāṁs trīn pratapiṣyati \|\|

**śrīdhara-svāmī (bhāvārtha-dīpikā) :** nāśa-hetūn āha---śata-varṣeti \|
tasmin kāle upacitaś cāsāv uṣṇaś cāsāv arkaś ca \| yad vā, tena
kālenopacitam uṣṇatvaṁ yasya saḥ \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** upacitaḥ pravṛddhaḥ \|
uṣṇo'tyuṣṇaḥ \|\|9\|\|

**\...**

**\|\| 11.3.10 \|\|**

pātāla-talam ārabhya saṅkarṣaṇa-mukhānalaḥ \|

dahann ūrdhva-śikho viṣvag vardhate vāyuneritaḥ \|\|

**śrīdhara-svāmī (bhāvārtha-dīpikā) :** ūrdhva-śikha ūrdhva-jvālaḥ \|
viṣvak-paritaḥ \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.3.11 \|\|**

saṁvartako megha-gaṇo varṣati sma śataṁ samāḥ \|

dhārābhir hasti-hastābhir līyate salile virāṭ \|\|

**śrīdhara-svāmī (bhāvārtha-dīpikā) :** sāṁvartakaḥ pralaya-kartā \|
dhārābhir na tu bindubhiḥ \| hasti-hastābhis tat-pramāṇābhiḥ \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** saṁvartas tad-agni-dhūmābhyāṁ
sūryākṛṣṭā-rasena ca jātaḥ \|\|11\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** saṁvartakaḥ pralaya-kartā
\| hasti-śuṇḍa-pramāṇābhiḥ \|\|11\|\|

**\...**

**\|\| 11.3.12 \|\|**

tato virājam utsṛjya vairājaḥ puruṣo nṛpa \|

avyaktaṁ viśate sūkṣmaṁ nirindhana ivānalaḥ \|\|

**madhvācāryaḥ (bhāgavata-tātparyam) :** avyaktaṁ viśatīty uktvā tasya
vistaro vāyunā hṛta-gandhety ādi \|

> saṅkṣepa-vistarābhyāṁ tu kathayanti manīṣiṇaḥ \|
>
> bahu-vāra-smṛtes tasya phala-bāhulya-kāraṇāt \|\| iti śabda-nirṇaye
> \|\|12\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tata upādhi-layād vairājaḥ
puruṣo'vyaktaṁ kāraṇaṁ praviśati \| nanu

> brahmaṇā saha te sarve samprāpte pratisañcare \|
>
> parasyānte kṛtātmānaḥ praviśanti paraṁ padam \|\| iti smṛter,

yāvad adhikāram avasthitir adhikāriṇām iti nyāyāc ca
vairājaśabdābhidheyasya ca brahmaṇaḥ parama-bhāgavatatvān mokṣa eva
saṅgacchate nānyeṣām iva kāraṇa-mātra-praveśaḥ, satyam \| aśvamedhādinā
svarga-lokaṁ gatānām apy abhaktānām āvṛtti-śravaṇād abhaktatve ca
brahmaṇo'pi prakṛtau layaḥ punar utpattiś ceti
mokṣa-daurlabhya-sūcanāyaivam ity avirodhaḥ \| yad vā, kenāpi pramāṇena
na vyajyata ity avyaktaṁ brahmaiva tat-praveśena ca mokṣa evokta iti
draṣṭavyam \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tata iti pūrvaṁ tu vyaṣṭi-jīvānām
api vairāja eva layo jñeyaḥ \| vairājo'tra samaṣṭi-jīvaḥ \|\|12\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś copādhi-layād
vairājaḥ samaṣṭi-jīvo brahmā, vyaṣṭi-jīvānāṁ tu vairāja eva pūrvaṁ layo
jñeyaḥ \| avyaktaṁ prakṛtim \| atra brahmaṇo'pi karmi-jñāni-bhaktatvena
traividhyāt kasyacit punar āvṛttiḥ, kasyacin muktiḥ, kasyacit
premavat-pārṣadatva-prāptiś ceti draṣṭavyam \| ā-brahma-bhuvanā lokāḥ
punar āvartino'rjuna \[gītā 8.10\] iti viparyayaś ca bhavati \|
brahmatva-sthāvaratvayor iti \|

> brahmaṇā saha te sarve samprāpte pratisañcare \|
>
> parasyānte kṛtātmānaḥ praviśanti paraṁ padam \|\| ity-ādi vacanebhyaḥ
> \|\|12\|\|

**\...**

**\|\| 11.3.13 \|\|**

vāyunā hṛta-gandhā bhūḥ salilatvāya kalpate \|

salilaṁ tad-dhṛta-rasaṁ jyotiṣṭvāyopakalpate \|\|

**śrīdhara-svāmī (bhāvārtha-dīpikā) :** evaṁ virājo layam uktvā
tat-kāraṇaṇāṁ mahad-ādi-pṛthivy-antānāṁ prātilomyena layam
āha---vāyuneti \| vāyor hi gandha-rasa-hāritvaṁ prasiddham \|
sāṁvartakena vāyunā hṛta-gandhaḥ, ata eva gandhasya vyavartakasya
gatatvāt salilatvāya kalpate, salile līyate ity arthaḥ \| tad
dhṛta-rasaṁ tena vāyunaiva hṛto raso yasya tat \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vāyunā tad-bahir-āvaraṇa-rūpeṇa
hṛta-gandheti kāṭhinyasya tu sparśa-viśeṣa-rūpatvād vāyu-guṇatvena \| sa
ca tatraiva praviśatīti bhāvaḥ \|\|13\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evaṁ kāryasya
samaṣṭi-virājo layam uktvā, tat-kāraṇaṇāṁ mahad-ādi-pṛthivy-antānāṁ
tattvānāṁ prātilomyena layam āha---vāyuneti \| vāyor hi
gandha-rasa-hāritvaṁ prasiddham \| sāṁvartakena vāyunā hṛta-gandhaḥ,
bhūḥ pṛthivī salilatvāya kalpate, salile līyate ity arthaḥ \|
tad-dhṛta-rasas tena vāyunaiva hṛto raso yasya tat salilaṁ sarvam eva
\|\|13\|\|

**\...**

**\|\| 11.3.14 \|\|**

hṛta-rūpaṁ tu tamasā vāyau jyotiḥ pralīyate \|

hṛta-sparśo'vakāśena vāyur nabhasi līyate \|

kālātmanā hṛta-guṇaṁ nabha ātmani līyate \|\|

**madhvācāryaḥ (bhāgavata-tātparyam) :** nata ātmani līyata ity
uktvendriyāṇīty ādy api vistārāya \| ātmani buddhau \|\|14\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tamasaś ca rūpa-tiras-kāritvaṁ
prasiddham \| sāṁvartakena tamasā \| avakāśenākāśena sva-kāraṇena
kālātmanā, śabdasya hi kālata eva nāśaḥ prasiddhas tad rūpeṇātmanā
īśvareṇa \| ātmani tāmasāhaṅkāre \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tamaseti vāyv-āvaraṇam ārabhya
prakṛty-āvaraṇa-vyāpakeneti jñeyam \|\|14\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tamasā saṁvartakena
hṛta-rūpam iti tamaso rūpa-tiraskāritvaṁ prasiddham eveti bhāvaḥ \|
avakāśena ākāśena sva-kāraṇena \| kālātmanā kāla-svarūpeṇeti śabdasya
kālata eva nāśaḥ prasiddhaḥ \| ātmani tāmasāhaṅkāre \|\|14\|\|

**\...**

**\|\| 11.3.15 \|\|**

indriyāṇi mano buddhiḥ saha vaikārikair nṛpa \|

praviśanti hy ahaṅkāraṁ sva-guṇair aham ātmani \|\|

**śrīdhara-svāmī (bhāvārtha-dīpikā) :** indriyāṇi buddhiś ca
rājasāhaṅkāram \| mano vaikārikair devaiḥ saha sāttvikāhaṅkāram \| evaṁ
tri-vidhaiḥ sva-guṇaiḥ sva-kāryaiḥ sahito'ham ahaṅkāra ātmani mahati sa
ca prakṛtāv iti draṣṭavyam \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** indriyāṇi buddhiś ca
rājasāhaṅkāram \| mano vaikārikair devaiḥ saha sāttvikāhaṅkāram \| evaṁ
tri-vidhaiḥ sva-guṇaiḥ sva-kāryaiḥ sahito'ham ahaṅkāra ātmani mahati, sa
ca mahān prakṛtāv iti draṣṭavyam \|\|15\|\|

**\...**

**\|\| 11.3.16 \|\|**

eṣā māyā bhagavataḥ sarga-sthity-anta-kāriṇī \|

tri-varṇā varṇitāsmābhiḥ kiṁ bhūyaḥ śrotum icchasi \|\|

**śrīdhara-svāmī (bhāvārtha-dīpikā) :** tri-varṇā tri-guṇā \|
māyā-śravaṇa-bhītaṁ rājānaṁ tan nivṛtty-upāya-śravaṇe svayaṁ chandayati,
kiṁ bhūya iti \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** eṣā īdṛśa-kārya-rūpety arthaḥ
\|\|16\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tri-varṇā tri-guṇā māyā
pradhāna-rūpā varṇitā lakṣitā \| avidyā-rūpāyās tu tasyā lakṣaṇaṁ,
ṛte'rthaṁ \[bhā.pu. 2.9.33\] ity anena dvitīya-skandhe proktam
\|\|16\|\|

**\...**

**\|\| 11.3.17 \|\|**

**śrī-rājovāca---**

yathaitām aiśvarīṁ māyāṁ dustarām akṛtātmabhiḥ \|

taranty añjaḥ sthūla-dhiyo maharṣa idam ucyatām \|\|

**madhvācāryaḥ (bhāgavata-tātparyam) :**

trivarṇāvaraṇād uktā triguṇānāṁ harer matiḥ \|

> guṇātmakatvāt prakṛtis trivarṇeti prakīrtyate \|\|
>
> tatra tu prakṛtis tāryā tārikā tu harer matiḥ \|
>
> ubhayaṁ viṣṇu-māyoktaṁ jñātavyam ubhayas tathā \|\| iti ca \|\|17\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** evam anukampitas
tan-nivṛtty-upāyam eva pṛcchati---yathaitām iti \| yadyapi tan-māyayāto
budha ābhajet taṁ \[bhā.pu. 10.2.37\] iti bhaktis tat-tārakatvenoktaiva
tathāpi kiṁ bhaktir evānyo'pi vā tatropāyo'stīti jñātuṁ punaḥ praśnaḥ \|
akṛtātmabhir avaśīkṛtāntaḥ-karaṇaiḥ \| sthūla-dhiyaḥ sthūle śarīre
ahaṁ-dhīr yeṣāṁ te \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vayaṁ tāvat śṛṇvan subhadrāṇīty
ādinā tad upāyaṁ jñātavanta eva sthūla-dhiyaḥ sthūle karmaṇy
aśvamedhādāv eva dhīḥ pratītir yeṣāṁ te yathā añjas tarantīty arthaḥ
\|\|17\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yadyapi tan-māyayāto
budha ābhajet taṁ \[bhā.pu. 10.2.37\] ity ukter bhaktyaiva māyāṁ
tarantīti rājñā niścitam eva, tad api tatratyān vidvan-māninaḥ karmiṇo
dṛṣṭvā pṛcchati---yatheti \| akṛtātmabhir iti yuga-paryantāptayoḥ kṛtam
iti, paryāptiḥ paripūrṇatā ity amarokter apūrṇatvaṁ mandatvam ato
manda-dhītir dustarām api sthūla-dhiyaḥ karmi-prabhṛtayo'ñjaḥ sukhenaiva
yathā taranti idam ucyatām iti \| śunaḥ puccham ālambya dustaram ai
samudraṁ sukhena yathā taranti, tad ucyatām iti kaścit kam api yathā
pṛcchati tathaiva tatratyān karmiṇaḥ prati sakaṭākṣa-bhaṅgīkaḥ
praśno'yaṁ rājño jñeyaḥ \|\|17\|\|

**\...**

**\|\| 11.3.18 \|\|**

**śrī-prabuddha uvāca---**

karmāṇy ārabhamāṇānāṁ duḥkha-hatyai sukhāya ca \|

paśyet pāka-viparyāsaṁ mithunī-cāriṇāṁ nṛṇām \|\|

**madhvācāryaḥ (bhāgavata-tātparyam) :**

bahūnāṁ saha nirdeśa ekayābhidhayaiva tu \|

> tayaivābhidhayā teṣāṁ parāmṛśyaivkam ucyate \|
>
> tām etām āstarīṁ rītiṁ viduḥ śabda-vido janāḥ \|\| iti ca \|\|18\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** bhakti-vyatirekeṇa nāsty anya
upāya ity abhipretya bhaktim eva sa-sādhanāṁ nirūpayati \| tatra
prathamāṁ vairāgya-dvārā gurūpasattim āha caturbhiḥ---karmāṇīti \|
**duḥkha-hatyai** duḥkha-pratīkārāya \| **pāka-viparyāsaṁ**
phala-vaiparītyam \| **mithunī-cāriṇāṁ** mithunībhūya pravartamānānām
\|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atha prathamatas teṣāṁ tatra
karmaṇy anādaraṁ janayati---karmāṇīti tribhiḥ \| atra dṛṣṭānto dvābhyāṁ,
dārṣṭāntikam ekeneti \|\|18-20\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** karmiṇo naiva māyāṁ
tarantīti sākṣād eva vivekena paśyed ity āha---karmāṇīti tribhiḥ \|
**pāka-viparyāsaṁ** phala-viparyayam \|\|18\|\|

**\...**

**\|\| 11.3.19 \|\|**

nityārti-dena vittena durlabhenātma-mṛtyunā \|

gṛhāpatyāpta-paśubhiḥ kā prītiḥ sādhitaiś calaiḥ \|\|

**śrīdhara-svāmī (bhāvārtha-dīpikā) :** karmabhiḥ sādhitā api vittādayo
na sukha-hetava iti ca paśyed ity āha---nityārtideneti \| **ātmanaḥ**
svasya **mṛtyu**-rūpeṇa \| **calair** anityair apāyibhiś ca \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : vittena kā prītiḥ** ? na
kāpīty arthaḥ, tathaiva tena **vittenāpisādhitair** gṛhādibhiś ca **kā
prītir** yataś **calaiḥ** ? \|\|19\|\|

**\...**

**\|\| 11.3.20 \|\|**

evaṁ lokaṁ paraṁ vidyān naśvaraṁ karma-nirmitam \|

sa-tulyātiśaya-dhvaṁsaṁ yathā maṇḍala-vartinām \|\|

**madhvācāryaḥ (bhāgavata-tātparyam) :**

maṇḍala-vartinaḥ yuddha-raṅgasthāḥ \|

> devāḥ sajāyā mucyante mānuṣā ubhayātmakāḥ \|
>
> vijāyā eva yogeśās teṣāṁ yā yaiva yogyatā \|
>
> tathā tathaiva mucyante nānyathā tu kathañcana \|\| iti sandṛśye
> \|\|20\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** evaṁ lokaṁ param iti \|
**karma-nirmitatvān naśvaram** \| tathā ca śrutiḥ---tad yatheha
karma-cito lokaḥ kṣīyate, evam evāmutra puṇya-cito lokaḥ kṣīyate
\[chā.u. 8.1.6\] iti \| kiṁ ca, vartamāna-samaye'pi duḥkha-yuktaṁ paśyed
ity āha---**sa-tulyātiśaya-dhvaṁsaṁ** saha tulyenātiśayena dhvaṁsena ca
vartamānam \| atas tulye spardhātiśaye'sūyā-dhvaṁsālocane bhayādikaṁ
cāparihāryam ity arthaḥ \| yathākhaṇḍa-maṇḍala-patīnāṁ mithaḥ spardhādi,
tadvat \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evaṁ lokaṁ param iti \|
tathā ca śrutiḥ---tad yatheha karma-jito lokaḥ kṣīyate evam evāmutra
puṇya-jito lokaḥ kṣīyate \[chā.u. 8.1.6\]iti \| kiṁ ca, bhoga-samaye'pi
duḥkha-yuktaṁ paśyed ity āha---**sa-tulyātiśaya-dhvaṁsaṁ**
tulyenātiśayena dhvaṁsena ca saha vartamānam \| tatra tulye spardhe
atiśaye'sūyā dhvaṁse lokaḥ yathā maṇḍaleśvarāṇāṁ mithaḥ
spardhādi-duḥkham \|\|20\|\|

**\...**

**\|\| 11.3.21 \|\|**

tasmād guruṁ prapadyeta jijñāsuḥ śreya uttamam \|

śābde pare ca niṣṇātaṁ brahmaṇy upaśamāśrayam \|\|

**śrīdhara-svāmī (bhāvārtha-dīpikā) : uttamaṁ śreyo** jñātum icchuḥ
**śābde brahmaṇi** vedākhye nyāyato **niṣṇātaṁ** tattvajñam, anyathā
saṁśaya-nirāsakatvāyogāt \| **pare** ca **brahmaṇy** aparokṣānubhavena
**niṣṇātam**, anyathā bodha-sañcārāyogāt \|
para-brahma-niṣṇātatva-dyotakam āha---**upaśamāśrayam** iti \|\|21\|\|

---------------------------------------------------------------------------------------------------------------------

**kaivalya-dīpikā :** tatra ṣaḍ-viṁśa-vargaṁ darśayan dvābhyāṁ
pūrva-raṅgam āha---**tasmād** iti \| **tasmāl** loka-dvayasyāpi
sadoṣatvāt **prapadyeta** nirvinnaḥ, samit-pāṇir ācāryam upatiṣṭhet \|
**śreya uttamam** \| śreyaḥsu sat-karmasu madhye uttamaṁ
bhakty-aṅgākhyam \| **śābde brahmaṇi** veda-tātparya-vicāreṇa \|
**pare** cāparokṣānubhavena, **niṣṇātaṁ** niṣṭhā-prāptam \|
**upaśamāśrayam** ity anenaiva śiṣya-vātsalyādayo'nye'pi guṇāḥ jñeyāḥ
\|\|21\|\| \[mu.pha. 7.2\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tata evam eva kurvītety
āha---**tasmād** ity-ādinā \| **śābde brahmaṇi** vede tātparya-vicāreṇa,
**pare brahmaṇi** bhagavad-ādi-rūpāvirbhāve tv aparokṣānubhavena,
**niṣṇātaṁ** tathaiva tatra tatra niṣṭhāṁ \[*naiṣṭhika-bhakty-ākhyāṁ
dhruvānusmṛtim, bhagavat-tattva-vijñāna-saṁjñakam upaśamam ity
apara-paryāyam antya-pāramahaṁsya-rūpāṁ śrī-bhagavad-ratim iti yāvat,*
1.2.20, 1.5.27, 1.18.22, 4.24.58 *ślokokta-lakṣaṇām*\] prāptam \|
yathoktaṁ śrī- purañjanopākhyānādy-upasaṁhāre śrī-nāradena---

> sa vai priyatamaś cātmā yato na bhayam aṇv api \|
>
> iti veda sa vai vidvān yo vidvān sa gurur hariḥ \|\| \[bhā.pu.
> 4.29.51\]

iti \|\|21\|\|(bhakti-sandarbha 202, śravaṇa-guru-lakṣaṇam)

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ataḥ pūrva-proktā bhaktir
eva saṁsāra-tāriṇī, saiva vivriyate śṛṇv ity āha---tasmād iti \| **śābde
brahmaṇi** vede veda-tātparya-jñāpake śāstrāntare ca **niṣṇātaṁ**
nipuṇam \| anyathā śiṣyasya saṁśaya-cchedābhāve vaimanasye ca sati
kasyacit śraddhā-śaithilyam api sambhavet \| **pare brahmaṇi** ca
**niṣṇātam** aparokṣānubhava-samartham \| anyathā tat-kṛpā samyak
phalavatī na syāt \| para-brahma-niṣṇātatva-dyotakam
āha---**upaśamāśrayaṁ** krodha-lobhādy-avaśībhūtam \|\|21\|\|

**\...**

**\|\| 11.3.22 \|\|**

tatra bhāgavatān dharmān śikṣed gurv-ātma-daivataḥ \|

amāyayānuvṛttyā yais tuṣyed ātmātma-do hariḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**kaivalya-dīpikā : tatra** iti \| **tatra** gurukule \| **gurur** eva
**ātma-daivataṁ** ca yasya \| ātmavad devaṁ ca guruṁ saṁskuryād ity
arthaḥ \| guru-bhaktyā hi sarvaṁ saphalaṁ, tad uktaṁ---

yasya deve parā bhaktiḥ yathā deve tathā gurau \|

tasyaite kathitā hy arthāḥ prakāśante mahātmanaḥ \|\| \[śve.u. 6.23\]
iti \|

**māyā** kapaṭam \| **anuvṛttiḥ** śuśrūṣā \| **yair** dharmair **haris
tuṣyeta** \|

nanu kathaṁ jñeyā hari-tuṣṭiḥ ? tatrāha---**ātmā** tuṣyet \| ātma-tuṣṭyā
viṣṇu-tuṣṭir anumeyā \| viṣṇv-ātmanor bimba-pratibimbatvād ity arthaḥ \|
nanu harau tuṣṭe kim ? tatrāha---**ātmada** iti \|\|22\|\| \[mu.pha.
7.3\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatra bhāgavatān ity aṣṭakam \|
atha śravaṇa-guru-bhajana-śikṣā-gurvoḥ prāyikam ekatvam iti
tathaivāha---tatreti \| tasmād guruṁ prapadyeta \[bhā.pu. 11.3.21\] iti
pūrvoktes tatra śravaṇa-gurau \| **gurur** eva **ātmā** jīvanaṁ
**daivataṁ** nijeṣṭa-daivatatayābhimataś ca yasya tathā-bhūtaḥ san \|
**amāyayā** nirdambhayānuvṛttyā tad-anugatyā **śikṣet** \| **yair**
dharmaiḥ \| **ātmā** sarva-mūla-rūpatvād asamordhvānanda-rūpaḥ, ānandād
dhīmāni bhūtāni jāyante \[tai.u. 3.6.1\] iti śruteḥ, tasyāpi **dātā**,
bhaktebhya **ātma-pradaḥ** śrī-bali-prabhṛtibhya iva bhakta-sātkartā
\|\|22\|\| (bhakti-sandarbha 206)

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tuṣyed ity asya dyotakam
āha---**ātmātmada** ātmanaḥ svasya ātmānaṁ śrī-vigrahaṁ dadāti \|
draṣṭuṁ spraṣṭuṁ sākṣāt paricarituṁ ceti bhāvaḥ \|\|22\|\|

**\...**

**\|\| 11.3.23 \|\|**

sarvato manaso'saṅgam ādau saṅgaṁ ca sādhuṣu \|

dayāṁ maitrīṁ praśrayaṁ ca bhūteṣv addhā yathocitam \|\|

**madhvācāryaḥ (bhāgavata-tātparyam) :**

santas tu trividhāḥ proktā uttama-madhyamādhamāḥ \|

> uttamā devatās tatra ṛṣyādyā madhyamā matāh \|\|
>
> adhamā mānuṣotkṛṣṭās te cāpi trividhā matāḥ \|
>
> atrādhameṣu yeṣāṁ tu saṅgo vighnāya vai bhavet \|\|
>
> teṣām uttama-saṅgasya teṣāṁ saṅgaṁ parityajet \|
>
> ādau tu teṣām api ca saṅga uttama-saṅgateḥ \|\|
>
> sādhanatvān na tu tyājyo yadi tyaktuṁ na śakyate \|
>
> tadā te'pi tathā neyā yathā vighno na vai bhavet \|\|
>
> tad-ucca-saṅgateḥ kvāpi tadā doṣo na jāyate \|
>
> prayojanāya teṣāṁ tu saṅgaḥ sarvātmaneṣyate \|\|
>
> sarvathā caiva deveṣu saṅgo muni-gaṇeṣu ca \|
>
> bhāvyo hi taṁ vinā naiva puruṣārthaṁ kvacid bhavet \|\|
>
> viśeṣataḥ svottameṣu vinā saṅgaṁ na mucyate \|
>
> sva-nīceṣu tu deveṣu vinā saṅgaṁ na pūryate \|
>
> tasmāt satsūttameṣv eṣu saṅgaḥ kāryo viśeṣataḥ \|\|
>
> anādy-ananta-kāleṣu na ca hāpyaḥ kathañcana \|
>
> satāṁ tad-uttameśeśe kim u viṣṇau parātpare \|\| iti gāruḍe \|
>
> bahv-apekṣo hi jijñāsur ato dehādi-vṛttaye \|
>
> kiñcit satsv api saṅgī syād aśakye sati vartane \|\|
>
> kṛta-kṛtyas tyajet saṅgaṁ sadā guru-surādiṣu \|
>
> saṅgī syān na hi tat-saṅgaṁ vinā tu sukha-bhāg bhavet \|\|
>
> tasmād anādy-anantaiva saktir guru-surādiṣu \|
>
> anyatra kṛtyāpekṣā syād iti saṅga-vinirṇayaḥ \|\| iti
> bhaviṣyat-parvaṇi \|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** yathocitam iti hīneṣu **dayāṁ**
sameṣu maitrīm, uttameṣu **praśrayaṁ** ca śikṣed ity arthaḥ \|\|23\|\|

---------------------------------------------------------------------------------------------------------------------

**kaivalya-dīpikā :** athāṅgāny āha---**sarvata** iti \| sarvatra
ihāmutra bhogeṣu \| **asaṅgam** anāsaktiṁ śikṣed iti sarvair
dvitīyāntaiḥ sambadhyate \| **saṅgaḥ** sānnidhyaṁ **yathocitam** iti
kramād duḥkhi-sukhi-puṇyavatsu dadātīti trīṇi \| **praśrayo** vinayaḥ \|
**addhā** tattvataḥ \|\|23\|\| \[mu.pha. 7.4\]

---------------------------------------------------------------------------------------------------------------------

**sanātana-gosvāmī : \[**ha.bha.vi. 10.498\] tatra bhāgavatān dharmān
śikṣet \[bhā.pu. 11.3.22\] ity uktān darśayati---**sarvata** ity
aṣṭabhiḥ \| **yathocitam** iti hīneṣu **dayāṁ**, sameṣu **maitrīm**,
uttameṣu **praśrayaṁ** ca śikṣed iti sarvataḥ pūrva-śloka-sthenānvayaḥ
\|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kāmya-karmādhikāra-viṣayam idaṁ
prakaraṇam ity āpātato'śraddhām āśaṅkya śraddhā-dvāra-bhūtān
āha---**sarvata** ity-ādinā \|\|23\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yathocitam iti hīneṣu
**dayāṁ** sameṣu **maitrīm** uttameṣu **vinayaṁ** śikṣed ity arthaḥ
\|\|23\|\|

**\...**

**\|\| 11.3.24 \|\|**

śaucaṁ tapas titikṣāṁ ca maunaṁ svādhyāyam ārjavam \|

brahma-caryam ahiṁsāṁ ca samatvaṁ dvandva-saṁjñayoḥ \|\|

**śrīdhara-svāmī (bhāvārtha-dīpikā) :** śaucaṁ bāhyaṁ mṛj-jalādibhiḥ \|
ābhyantaraṁ cādambha-mānādibhiḥ śikṣet \| tapaḥ sva-dharmācaraṇam \|
titikṣāṁ kṣamām \| maunaṁ vṛthā-vācām anuccāraṇam \| svādhyāyam
adhikārānurūpaṁ veda-pāṭhādikam \| ārjavaṁ svacchatām \| brahmacaryaṁ
yasya yādṛg ucitam ṛtu-kāle sva-dāra-niyamādi \| ahiṁsāṁ bhūteṣv adroham
\| dvandva-saṁjñayoḥ śītoṣṇa-sukha-duḥkhādi-rūpayoḥ \| samatvaṁ
harṣa-viṣāda-rāhityam \|\|24\|\|

---------------------------------------------------------------------------------------------------------------------

**kaivalya-dīpikā : śaucam** iti \| **śaucaṁ** mṛj-jalādyair bāhyaṁ,
rāga-dveṣādi-rāhityam āntaram \| **tapa** ekādaśy-upavāsādi
sva-dharma-niṣṭhā vā \| **maunam** abhāṣaṇaṁ mita-bhāṣaṇaṁ vā kṣamā
**svādhyāyo** dvādaśākṣarādi-mantra-japaḥ \| **ārjavam** saralatā \|
**brahmacaryam** yasya yathā-yogyam \| gṛhasthānām ṛtau sva-dāra-gamanam
\| anyeṣāṁ tu---

smaraṇaṁ kīrtanaṁ keliḥ prekṣaṇaṁ guhya-bhāṣaṇam \|

saṅkalpo'dhyavasāyaś ca kriyā-nirvṛtir eva ca \|\| iti \|

aṣṭāṅga-maithunaṁ varjaṁ brahmacaryam \| **ahiṁsā** drohādy-akaraṇam \|
**dvandva-saṁjñayor** mānāpamānādikayoḥ samatvaṁ tulya-buddhitvam
\|\|24\|\| \[mu.pha. 7.5\]

---------------------------------------------------------------------------------------------------------------------

**sanātana-gosvāmī :** \[ha.bha.vi. 10.499\] śaucaṁ bāhyaṁ
mṛj-jalādibhiḥ \| ābhyantaraṁ cādambha-mānādibhiḥ śikṣet \| tapaḥ
sva-dharmācaraṇam \| titikṣāṁ kṣamām \| maunaṁ vṛthā-vācām anuccāraṇam
\| svādhyāyaṁ yathādhikāraṁ veda-pāṭhādi \| ārjavaṁ svacchatām \|
brahmacaryaṁ yasya yādṛg ucitam ṛtuṣu sva-dāra-niyamādi \| ahiṁsāṁ
bhūteṣv adrohaḥ \| dvandva-saṁjñayoḥ śītoṣṇa-sukha-duḥkhādi-rūpayoḥ \|
samatvaṁ harṣa-viṣāda-rāhityam \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śaucaṁ bāhyaṁ
mṛj-jalādibhiḥ \| ābhyantaraṁ cādambha-mānādibhiḥ śikṣet \| tapaḥ
kāma-krodhādi-vega-dhāraṇam \| titikṣāṁ kṣamām \| maunaṁ
vṛthā-vāg-aprayogam \| svādhyāyaṁ
bhakti-vidhāyaka-śrī-gopāla-tāpiny-ādi-pāṭham \| ārjavaṁ sāralyam \|
brahmacaryaṁ strī-saṅga-tyāgam \| ahiṁsām adroham \| dvandva-saṁjñayor
mānāvamānayoḥ \| samatvaṁ harṣa-viṣāda-rāhityam \|\|24\|\|

**\...**

**\|\| 11.3.25 \|\|**

sarvatrātmeśvarānvīkṣāṁ kaivalyam aniketatām \|

vivikta-cīra-vasanaṁ santoṣaṁ yena kenacit \|\|

**śrīdhara-svāmī (bhāvārtha-dīpikā) : ātmeśvarānvīkṣām**
sac-cid-rūpeṇātmānvīkṣāṁ niyantṛ-rūpeṇeśvarānvīkṣāṁ ca \| **kaivalyam**
ekānta-śīlatvam \| **aniketatāṁ** gṛhādy-abhimāna-rāhityam \|
**vivikta-cīra-vasanaṁ** vijana-patitānāṁ vastra-khaṇḍānāṁ śuddhānāṁ vā
valkalānāṁ paridhānam \|\|25\|\|

---------------------------------------------------------------------------------------------------------------------

**kaivalya-dīpikā : sarvatra** iti \| sarva-bhūteṣu ātmanaḥ **ātmana
īśvaratve** nānuvṛttyā darśanam \| **kaivalyam** ekākitā \|
**aniketatāṁ** sthānābhimāna-rāhityam \| **vivikta-cīra-vasanaṁ**
pūta-vastra-khaṇḍa-paridhānam \| yadṛcchā-labdhenālaṁ-buddhiḥ
**santoṣaḥ** \|\|25\|\| \[mu.pha. 7.6\]

---------------------------------------------------------------------------------------------------------------------

**sanātana-gosvāmī :** \[ha.bha.vi. 10.500\] **ātmeśvarānvīkṣāṁ**
sac-cid-rūpeṇātmekṣāṁ niyantṛ-rūpeṇeśvarekṣāṁ ca \| **kaivalyam**
ekānta-śīlatvam \| **aniketatāṁ** gṛhādy-abhimāna-rāhityam \|
**vivikta-cīra-vasanaṁ** vijana-patitānāṁ vastra-khaṇḍānāṁ śuddhānāṁ vā
valkalānāṁ paridhānam \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : ātmeśvarasya**
sveṣṭa-devasya **anvīkṣām** īkṣaṇābhyāsam \| **kaivalyam**
ekānta-cāritvam \| **aniketatāṁ** gṛhādy-abhimāna-rāhityam \|
**viviktānānāṁ** śuddhānāṁ **cīra**-valkalādīnāṁ **vasanaṁ** paridhānam
\|\|26\|\|

**\...**

**\|\| 11.3.26 \|\|**

śraddhāṁ bhāgavate śāstre'nindām anyatra cāpi hi \|

mano-vāk-karma-daṇḍaṁ ca satyaṁ śama-damāv api \|\|

**śrīdhara-svāmī (bhāvārtha-dīpikā) :** bhāgavate bhagavat-pratipādake
\| anyatra śāstrādau yā anindā tām \| manasaḥ prāṇāyāmair vaco maunena
karmaṇo'nīhayā daṇḍam \| satyaṁ yathārtha-bhāṣaṇam \| śama-damāv
antaḥ-karaṇa-bāhyendriya-nigrahau \|\|26\|\|

---------------------------------------------------------------------------------------------------------------------

**kaivalya-dīpikā : śraddhām** iti \| bhagavat-pratipādake **śāstre**
śraddhām \| anya-pratipādake **cānindām** ity ekam \| **daṇḍaṁ**
duḥsaṅkalpa-pāruṣya-cāpalānāṁ tyāgaḥ \| **satyaṁ** mṛṣā-vāda-varjanam \|
**śamaḥ** viṣayebhyo buddher uparatiḥ \| **damaś** cakṣurādīnām \|
ca-śabdo bhinna-kramaḥ \|\|26\|\| \[mu.pha. 7.7\]

---------------------------------------------------------------------------------------------------------------------

**sanātana-gosvāmī :** \[ha.bha.vi. 10.500\] bhāgavate
bhagavat-pratipādake śrī-bhāgavate vā \| anyatra śāstrādau anindām \|
manasaḥ prāṇāyāmaiḥ, vaco maunena, kāyasyānīhayā daṇḍam \| satyaṁ
yathārtha-bhāṣaṇam \| śama-damāv antaḥ-karaṇa-bāhyendriya-nigrahau \|
imāni ca prāyaḥ sādhanāny uktāni \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** anyatra śāstrādau yā
anindā tām \| mano-vāk-kāya-daṇḍaṁ mānasa-vācika-kāyika-vikarma-rāhityam
\| satyaṁ yathārtha-bhāṣaṇam \| śama-damau
antaḥ-karaṇa-bāhyendriya-nigrahau \|\|27\|\|

**\...**

**\|\| 11.3.27 \|\|**

śravaṇaṁ kīrtanaṁ dhyānaṁ harer adbhuta-karmaṇaḥ \|

janma-karma-guṇānāṁ ca tad-arthe'khila-ceṣṭitam \|\|

**śrīdhara-svāmī (bhāvārtha-dīpikā) :** harer janma-karma-guṇānāṁ
śravaṇādi tad-arthe \| hary-uddeśena sarvaṁ karma viśeṣataś ca yajanādi
yat tad-arthe śikṣet \|\|27\|\|

---------------------------------------------------------------------------------------------------------------------

**kaivalya-dīpikā : śravaṇam** iti \| **harer** **janmādīnāṁ**
śravaṇādi-trayaṁ, **tad-arthe** harer arthe **sarva-ceṣṭā** \|\|27\|\|
\[mu.pha. 7.8\]

---------------------------------------------------------------------------------------------------------------------

**sanātana-gosvāmī :** \[ha.bha.vi. 10.502\] bhakter mukhyāṅgāny
āha---śravaṇam iti caturbhiḥ \| harer janma-karma-guṇānāṁ śravaṇādi,
adbhuta-karmaṇa iti janmādīni sarvāṇy evādbhutānīti sarveṣām api
janmādīnām adbhutatvam ity arthaḥ \| yad vā, adbhutāni
jagad-āścarya-karāṇi karmāni pūtanā-vadhādīni yasya tasya hareḥ
śrī-kṛṣṇasya \| tad-arthe hary-uddeśena śrī-kṛṣṇa-premārthaṁ vā sarvaṁ
karma viśeṣato yajanādi yat tad-arthe śikṣet \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tataḥ śuddhāntaḥkaraṇatayā
jāta-śraddhāṁs tān prati sākṣād-bhakti-rūpān āha---śravaṇam ity-ādinā \|
tatra śravaṇam ity-ādi yugmakam \|\|27\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** harer janma-karma-guṇānāṁ
ca-kārāt nāmnāṁ tad-arthe tat-paricaryādy-artham eva akhila-ceṣṭitaṁ
danta-dhāvanādir āhnikaḥ sarva eva vyāpāraḥ \|\|27\|\|

**\...**

**\|\| 11.3.28 \|\|**

iṣṭaṁ dattaṁ tapo japtaṁ vṛttaṁ yac cātmanaḥ priyam \|

dārān sutān gṛhān prāṇān yat parasmai nivedanam \|\|

**śrīdhara-svāmī (bhāvārtha-dīpikā) :** iṣṭaṁ dattam ity-ādayo bhāve
niṣṭhāḥ \| vṛttaṁ sad-ācāraḥ \| ātmanaḥ priyaṁ gandha-puṣpādi \| dārādīn
apy ālakṣya parasmai parameśvarāya nivedanaṁ tat sevakatayā samarpaṇaṁ
yat tac chikṣet \|\|28\|\|

---------------------------------------------------------------------------------------------------------------------

**kaivalya-dīpikā : iṣṭam** iti bhāve ktaḥ \| **vṛttam** ācārataḥ
prāptasyācaraṇam \| ṣaṣṭhī viṣaye dvitīye \| iṣṭāder **dārādeś** ca
tādarthyam \| **parasmai** indrādaye **sa-nivedanaṁ** samarpaṇam \|
**yat** tasyāpi tādarthyaṁ śikṣet \| atrākhila-ceṣṭita-śabdena nirdeśāt
\| ekaikatvaṁ dārādīnāṁ tādarthyaṁ śuśrūṣayā \|\|28\|\| \[mu.pha. 7.9\]

---------------------------------------------------------------------------------------------------------------------

**sanātana-gosvāmī :** \[ha.bha.vi. 10.503\] iṣṭaṁ dattam ity ādayo
bhāve niṣṭhāḥ \| vṛttaṁ sad-ācāraḥ \| ātmanaḥ priyaṁ gandha-puṣpādi \|
dārādīn apy ālakṣya parasmai parameśvarāya nivedanam \| tat sevakatayā
samarpaṇaṁ yat tac chikṣet \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nanu, pūrvaṁ yad yajñādi-karma
kṛtaṁ, yac ca dārādikaṁ dravyaṁ sañcitaṁ tat tat kiṁ kartavyaṁ ?
tatrāha---iṣṭam iti \|\|28\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** iṣṭaṁ viṣṇu-sampradānako
yāgaḥ, dattaṁ viṣṇu-vaiṣṇava-sampradānakaṁ dānaṁ tapa ekādaśy-ādikaṁ
vratam \| japtaṁ viṣṇu-mantra-japaḥ \| vṛttaṁ sadācāraḥ yac cātmanaḥ
svasya priyaṁ vastu tasya parasmai parameśvarāya nivedanaṁ, tac ca
nivedanaṁ dārān iti dārādīn yat vyāpnuvat, inaḥ śatras tasya rūpaṁ,
dārādīnāṁ tat-sevārtham eva niyojanaṁ yat tac chikṣed ity arthaḥ
\|\|28\|\|

**\...**

**\|\| 11.3.29 \|\|**

evaṁ kṛṣṇātma-nātheṣu manuṣyeṣu ca sauhṛdam \|

paricaryāṁ cobhayatra mahatsu nṛṣu sādhuṣu \|\|

**madhvācāryaḥ (bhāgavata-tātparyam) :** kṛṣṇātma-nātheṣu manuṣyeṣv api
sauhṛdaṁ kiṁ deveṣu \|\|29\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** kṛṣṇa evātmā nāthaś ca yeṣām \|
kṛṣṇa ātmano jīvasya nātho yeṣām iti vā teṣu \| ubhayatra sthāvare
jaṅgame ca yā paricaryā tām \| viśeṣato nṛṣu tatrāpi sādhuṣu
sva-dharma-śīleṣu \| tato'pi mahatsu śrī-bhāgavateṣu \|\|29\|\|

---------------------------------------------------------------------------------------------------------------------

**kaivalya-dīpikā : evam** iti \| **evaṁ** yathā kṛṣṇe tathety arthaḥ \|
**kṛṣṇa ātmā nātho** dhīr yeṣāṁ teṣu \| **sauhṛdam** animittaṁ
bandhutvam \| **manuṣyeṣv** iti jāti-viśeṣa-vivakṣārtham \| kiṁ tad
ubhayaṁ ? tad āha---**mahatsv** iti \| mahānta utkṛṣṭāḥ sādhavaḥ
sad-ācārāḥ \| ubhaya-grahaṇam abhedena paricaryārtham \|\|29\|\|
\[mu.pha. 7.10\]

---------------------------------------------------------------------------------------------------------------------

**sanātana-gosvāmī :** \[ha.bha.vi. 10.504\] kṛṣṇa evātmā nāthaś ca
yeṣām \| śrī-kṛṣṇa ātmanaḥ svaysa nātho yeṣām iti vā \| yad vā, kṛṣṇo
jīvana-svāmī yeṣāṁ teṣu \| ubhayatra sthāvare jaṅgame ca yā paricaryā
tām \| viśeṣato nṛṣu, tatrāpi sādhuṣu sva-dharma-śīleṣu \| tato'pi
mahatsu śrī-bhāgavateṣu \| yad vā, viśeṣataḥ sādhuṣu dayāluṣu mahatsu
nṛṣv iti \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** evaṁ pūrva-rītyāvasthāyobhayatra
sthāvara-jaṅgameṣu paricaryāṁ, tata utkarṣeṇa nṛṣu[^12], tataḥ
para-tattvonmukha-brāhmaṇādi-sādhuṣu, tataḥ śrī-bhāgavata-mātreṣu
yathārhaṁ śikṣet \| kṛṣṇa evātmā nāthaḥ parama-premāspadaṁ yeṣāṁ teṣu
śrī-bhāgavata-viśeṣeṣu tu sauhṛdaṁ śikṣet \| tat-tad-viśeṣānusandhānena
krameṇa manasy ānayed ity arthaḥ[^13] \|\|29\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kṛṣṇa evātma-nāthaḥ
prāṇa-nātho yeṣāṁ teṣu manuṣyeṣu sauhṛdaṁ sneha-viśeṣaḥ \| ubhayatra
śrī-bhagavati tad-bhakteṣu ca \| teṣu mahatsu svasyādraṇīyeṣu tathā nṛṣu
sādhuṣu sādhu-lokeṣu sva-tulyeṣu yathocitaṁ yā paricaryā tāṁ śikṣed ity
arthaḥ \|\|29\|\|

**\...**

**\|\| 11.3.30 \|\|**

parasparānukathanaṁ pāvanaṁ bhagavad-yaśaḥ \|

mitho ratir mithas tuṣṭir nivṛttir mitha ātmanaḥ \|\|

**madhvācāryaḥ (bhāgavata-tātparyam) :** kṛṣṇātma-nātheṣu manuṣyeṣv api
sauhṛdaṁ kim u deveṣu \|\|30\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** taiś ca saha saṅgamya yat
pāvanaṁ bhagavad-yaśas tasya parasparānukathanaṁ śikṣet \| yad vā, yaśaḥ
prati tatra saṁspardhādi-parityāgena mitho yā ratiḥ ramaṇam, yā ca
tuṣṭiḥ sukhaṁ, yā ca nivṛttiḥ samasta-duḥkha-nivṛttis tāṁ ca śikṣet
\|\|30\|\|

---------------------------------------------------------------------------------------------------------------------

**kaivalya-dīpikā : paraspara-** iti \| **anu** anuvṛttyā vicchedena
**kathanaṁ** śikṣet \| kiṁ-bhūtaṁ kathanaṁ ? **bhagavad-yaśaḥ**
bhagavato yaśo yasmin anu kathane \| kim iti **parasparam** ?
tatrāha---**mitha** iti \| **ratir** bhagavati ity arthāt siddham \|
**tuṣṭiḥ** sukham \| **nivṛttis** tāpāpagama iti dvayam **ātmanaḥ** \|
etat trayaṁ parasparam anukathanādau syāt \| naikākītayeti vaktuṁ
mithaḥ-śabda-trayam \|\|30\|\| \[mu.pha. 7.11\]

---------------------------------------------------------------------------------------------------------------------

**sanātana-gosvāmī :** \[ha.bha.vi. 10.505\] taiś ca saha saṅgamya yat
pāvanaṁ bhagavad-yaśaḥ, tasya parasparānukathanaṁ śikṣet \| yad vā,
yaśaḥ prati, tatra saṁspardhādi-parityāgena mitho yā ratiḥ ramaṇam, yā
ca tuṣṭiḥ sukhaṁ, yā ca nivṛttiḥ samasta-duḥkha-nivṛttis tāṁ
śikṣet \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** parasparam evānukathanaṁ
yatra tathā-bhūtaṁ pāvanaṁ yad bhagavato yaśas tad ālambya mitho ratiḥ
sa-spardhādi-parityāgena tatraiva paraspara-ramaṇaṁ, mithas tuṣṭiḥ
paraspara-saṅgotthaṁ sukham \| ātmano mitho-nivṛttir iti
bhakti-pratikūla-viṣaya-bhogāt svasya strī-sambhogādi-lakṣaṇāt tvayā cen
nivṛttaṁ, tarhi mayāpy adyārabhya nivṛttam ity evaṁ yā bhoga-nivṛttis
tāṁ ca śikṣet \|\|30\|\|

**\...**

**\|\| 11.3.31 \|\|**

smarantaḥ smārayantaś ca mitho'ghaugha-haraṁ harim \|

bhaktyā sañjātayā bhaktyā bibhraty utpulakāṁ tanum \|\|

**śrīdhara-svāmī (bhāvārtha-dīpikā) :** evaṁ vartamānānāṁ
paramānanda-prāptim āha---**smaranta** iti dvayena \| **bhaktyā**
sādhana-bhaktyā **sañjātayā** prema-lakṣaṇayā **bhaktyā** \|\|31\|\|

---------------------------------------------------------------------------------------------------------------------

**kaivalya-dīpikā : smaranta** iti \| **smarantaḥ** svayam \|
yato'nyeṣām atha ṣaṭ-triṁśa-vargānuṣṭhānasya phalam āha---**bhaktyā**
iti \| **bhaktir** aṅga-varga-bhajanam \| tathā bhaktiḥ prema \|
utpanna-bhakteś cihnāny āha---**bibhrati** iti \| **utpulakām**
udbhūta-romāñcām \|\|31\|\| \[mu.pha. 7.12\]

---------------------------------------------------------------------------------------------------------------------

**jīva-gosvāmī (prīti-sandarbha 67)** : tad evaṁ tasyāḥ svarūpa-lakṣaṇam
uktam \| taṭastha-lakṣaṇam apy āha--- **smaranta** iti \| spaṣṭam
\|\|31\|\|

---------------------------------------------------------------------------------------------------------------------

**jīva-gosvāmī (prīti-sandarbha 158)** : athaitat-saṁvalanātmako
bhagavat-prītimayo raso'pi vyañjita eva---smaranta iti dvābhyām \| atra
harir ālambano vibhāvaḥ \| smaraṇam uddīpanaḥ \| smāraṇādika
udbhāsvarākhyo 'nubhāvaḥ \| pulakaḥ sāttvikaḥ \| cintādayaḥ sañcāriṇaḥ
\| saṁjātayā bhaktyeti sthāyī \| bhavanti tūṣṇīṁ param etya nirvṛtā iti
tat-saṁvalanam \| paraṁ parama-rasātmakaṁ vastv ity arthaḥ \|\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sākṣād bhakti-phalam
āha---**smaranta** iti dvayena \|\|31-32\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evaṁ sādhana-bhaktyā
sādhya-bhakti-prāptim āha---smaranta iti \| bhaktyā sādhana-bhaktyā
sañjātayā bhaktyā prema-bhaktyā \|\|31\|\|

**\...**

**\|\| 11.3.32 \|\|**

kvacid rudanty acyuta-cintayā kvacid

dhasanti nandanti vadanty alaukikāḥ \|

nṛtyanti gāyanty anuśīlayanty ajaṁ

bhavanti tūṣṇīṁ param etya nirvṛtāḥ \|\|

**śrīdhara-svāmī (bhāvārtha-dīpikā) : ajaṁ** harim **anuśīlayanti**
tal-līlām abhinayanti \| evaṁ **param etya** prāpya **nirvṛtāḥ** santas
**tūṣṇīṁ bhavanti** \|\|32\|\|

---------------------------------------------------------------------------------------------------------------------

**kaivalya-dīpikā : kvacid** iti **rudanti** ānandāśrūṇi vimuñcanti \|
**nandanti** sukham anubhavanti \| **alaukikāḥ** loka-vyāvṛttāḥ \|
**ajaṁ** viṣṇum \| **anuśīlayanti** tal-līlām abhinayanti \| ataḥ
**paraṁ** viṣṇum **etya** sākṣāt-kṛtya **tūṣṇīṁ bhavanti** upaśāmyati \|
yato **nirvṛtāḥ** sampāta-paramānandāḥ \|\|32\|\| \[mu.pha. 7.13\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : \"**adyāpi kṛṣṇo na
prāptaḥ, tarhi kiṁ karomi ? kva gacchāmi ? kaṁ pṛcchāmi ? ko māṁ taṁ
prāpayet ?\" ity evaṁ **cintayā rudanti** \| **kvacid dhasanti** iti
gopa-vadhū-cauryārthaṁ tāmasyāṁ rātrau kasyacid gopasya prāṅgaṇe
koṇastha-taru-tale nihnutya sthitaṁ, \"ko'si tvaṁ re ? ko'si ?\" iti
tasyā guru-jana-vācā palāyituṁ pravṛttaṁ kṛṣṇaṁ sphūrti-prāptam
ālakṣyety arthaḥ \| **nandanti** tad-aparokṣānubhavenānandaṁ prāpnuvanti
\| \"hā prabho ! etāvadbhir dinais tvām ahaṁ prāpto'smi\" iti
**vadanti** \| **alaukikā** lokātītāḥ \| **ajaṁ** śrī-kṛṣṇam
**anuśīlayanti** svīya-śrotrādīndriya-viṣayī-kurvanti \| evaṁ **paraṁ**
parameśvaram **etya** prāpya **nirvṛtāḥ** santas **tūṣṇīṁ bhavanti**
\|\|32\|\|

**\...**

**\|\| 11.3.33 \|\|**

iti bhāgavatān dharmān śikṣan bhaktyā tad-utthayā \|

nārāyaṇa-paro māyām añjas tarati dustarām \|\|

**śrīdhara-svāmī (bhāvārtha-dīpikā) :** upasaṁharati---itīti \|
bhāgavata-dharmotpannayā bhaktyā \|\|33\|\|

---------------------------------------------------------------------------------------------------------------------

**kaivalya-dīpikā :** kutaḥ punar eṣām aṅgatvam ? ity ata āha---**iti**
iti \| **tad-utthayā** **bhāgavata-dharmotthayā** bhakter aṅgatve liṅgam
iti bhāvaḥ \|\|33\|\| \[mu.pha. 7.14\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad-ānuṣaṅgika-phalam āha---itīti
\|\|33\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** iti dharmān śiṣann iti
smārayantaś ca \[bhā.pu. 11.3.31\] ity etad antānām anuṣṭhānasya
śikṣaṇam \| tad-uttareṣāṁ pulakita-tanutva-rodanādīnāṁ tv abhilāṣasya
śikṣaṇaṁ, kadāham utpulakita-tanur bhaveyaṁ ? ity etat-prakārakam \|
tad-utthayā śikṣita-bhakti-janitayā bhaktyā ukta-lakṣaṇa-prema-bhaktyā
māyāṁ taratīty ānuṣaṅgikaṁ phalam uktam \|\|33\|\|

**\...**

**\|\| 11.3.34 \|\|**

**śrī-rājovāca**---

nārāyaṇābhidhānasya brahmaṇaḥ paramātmanaḥ \|

niṣṭhām arhatha no vaktuṁ yūyaṁ hi brahma-vittamāḥ \|\|

**śrīdhara-svāmī (bhāvārtha-dīpikā) :** nārāyaṇa-paro māyāṁ tarati ity
ukte pṛcchati---nārāyaṇābhidhānasyeti \| niṣṭhāṁ svarūpam \| ayaṁ
bhāvaḥ, brahmaiva tavan nārāyaṇa iti bhagavān iti paramātmeti cocyate \|
tad uktam,

> vadanti tat tattva-vidas tattvaṁ yaj jñānam advayam \|
>
> brahmeti paramātmeti bhagavān iti śabdyate \|\| \[bhā.pu. 1.2.11\]iti
> \|

tathā,

> nārāyaṇe bhagavati tad idaṁ viśvam āhitam \|
>
> gṛhīta-māyoru-guṇaḥ sargādāv aguṇaḥ svataḥ \|\| \[bhā.pu. 2.6.30\]
> ity-ādiṣu \|

tatra kim ebhiḥ śabdair nirviśeṣaṁ tad eva vastūcyate, asti vā ko'pi
viśeṣāṁśaḥ ? iti \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nārāyaṇābhidhānasyeti taiḥ tatra
nārāyaṇa iti bhagavān iti nārāyaṇa iti nāmā bhagavān ity arthaḥ \| yad
vā, nārāyaṇābhidhānasya bhagavataḥ brahmeti paramātmety
ādi-prasiddha-tat-samudāya-tṛtīyatayā pāṭhāt, nārāyaṇe turīyākhye
bhagavac-chabda-śabdite \[bhā.pu. 11.15.16\]ity atra spaṣṭī-bhāvitvāc ca
niṣṭhāṁ tatttvam \|\|34\|\| \[bhagavat-saṁ. 2\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nārāyaṇa-para iti śrutvā
nārāyaṇasya svarūpaṁ pṛcchati---nārāyaṇeti \| nārāyaṇe turīyākhye
bhagavac-chabda-śabdite \[bhā.pu. 11.15.16\]ity ukter nārāyaṇābhidhāno
yo bhagavāṁs tasya niṣṭhāṁ svarūpam \|

nanu sa taveṣṭa-deva eva bhavati, gurūpadiṣṭa-dhyāna-mārgeṇa
tat-svarūpaṁ tvaṁ jānāsy eva ? iti tatrāha---brahmaṇa iti \| se eva
nārāyaṇo brahma, sa eva paramātmā \| ata eva svarūpasyaiva tasya
tritayatvena kathane kaḥ prakāras tam ahaṁ jijñāse iti bhāvaḥ \|\|34\|\|

**\...**

**\|\| 11.3.35 \|\|**

**śrī-pippalāyana uvāca---**

sthity-udbhava-pralaya-hetur ahetur asya

yat svapna-jāgara-suṣuptiṣu sad bahiś ca \|

dehendriyāsu-hṛdayāni caranti yena

sañjīvitāni tad avehi paraṁ narendra \|\|

**madhvācāryaḥ (bhāgavata-tātparyam) :** ahetuḥ svasya hetur anyo nāsti
\| bahiḥ pralaye muktau ca \|\|35\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** atrottaram---sthity-udbhaveti \|
ayam arthaḥ---asya viśvasya sthity-udbhava-pralayānāṁ hetuḥ svayaṁ
cāhetur hetu-rahitaḥ sa nārāyaṇa iti param eva tattvam avehi
svapna-jāgara-suṣuptiṣu sad-anuvartamānaṁ yat \| vakṣyati ca---turīyaṁ
triṣu santataṁ \[bhā.pu. 11.25.20\] iti \| bahiś ca samādhy-ādau yat sat
tad brahmeti param eva tattvam avehi \| dehendriya-prāṇa-manāṁsi yena
sañjīvitāni santi caranti pravartante tat paramātmeti param eva tattvam
avehi \| evaṁ lakṣaṇa-bhedair nārāyaṇādi-nāmabhir ucyamānam api param
ekam eva tattvaṁ jānīhi \|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** praśna-krameṇaivottaram
āha---sthitīti \| yat sthity-ādi-hetur ahetuś ca bhavati, yac ca
jāgarādiṣu sad bahiś ca bhavati, yena ca dehādīni sañjīvitāni santi
caranti, tad ekam eva paraṁ tattvaṁ sva-praśna-krameṇa nārāyaṇādi-rūpaṁ
viddhīti yojanīyam \| tathāpi brahmatva-spaṣṭīkaraṇāya viparyayena
vyākhyāyate \| tatraikasyaiva viśeṣaṇa-bhedena tad-aviśiṣṭatvena ca
pratipādanāt tathaiva tat-tad-upāsaka-puruṣānubhava-bhedāc
cāvirbhāva-nāmnor bheda ity uttara-vākya-tātparyam \|

etad uktaṁ bhavati---svayam ahetuḥ svarūpa-śaktyaika-vilāsamayatvena
tatrodāsīnam api
prakṛti-jīva-pravartakāvastha-paramātmāpara-paryāya-svāṁśa-lakṣaṇa-puruṣa-dvārā
yad asya sarga-sthity-ādi-hetur bhavati, tad bhagavad-rūpaṁ viddhi \|
anenāsya pūrṇa-svarūpa-śaktitvena bhagavattaivopasthāpitā \|

paramātmatā caivam upatiṣṭhatīty āha---yena hetu-kartrā
ātmāṁśa-bhūta-jīva-praveśana-dvārā sañjīvitāni santi dehādīni
tad-upalakṣaṇāni pradhānādi-sarvāṇy eva tattvāni yenaiva preritatayaiva
caranti sva-sva-kārye pravartante tat paramātma-rūpaṁ viddhi \|

tasmai namo bhagavate brahmaṇe paramātmane \[bhā.pu. 10.28.6\] ity atra
varuṇa-kṛta-śrī-kṛṣṇa-stutau ṭīkā ca---paramātmane sarva-jīva-niyantre
ity eṣā \| jīvasyātmatvaṁ tad-apekṣayā tasya paramatvam ity ataḥ
paramātma-śabdena tat-sahayogī sa eva vyajyate iti \| tat tad
aviśiṣṭatvena brahmatva-mātraṁ caivam upatiṣṭhatīty āha, *svapne*ti \|
yad eva tat tattvaṁ svapnādau anvayena sthitaṁ yac ca tad-bahiḥ
śuddhāyāṁ jīvākhya-śaktau tathā sthitaṁ cakārāt tataḥ paratrāpi
vyatirekeṇa sthitaṁ svayam aviśiṣṭaṁ tad brahma-rūpaṁ viddhīti
\|\|35\|\| \[bhagavat-sandarbhaḥ 2\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** praśna-krameṇaiva
prathamaṁ nārāyaṇaṁ lakṣayati---sthitīti \|

> jagṛhe pauruṣaṁ rūpaṁ bhagavān mahad-ādibhiḥ \|
>
> sambhūtaṁ ṣoḍaśa-kalam ādau loka-sisṛkṣayā \|\| \[bhā.pu. 1.3.1\]

ity ādy uktepuruṣa-rūpa eva asya viśvasya sthity-udbhava-pralayāṇāṁ
hetuḥ \| svayam ahetur hetu-śūnyaḥ śyāmasundarākāraś
caturbhujāṣṭa-bhuja-sahasra-bhuja-saccidānanda-mūrtiḥ
para-vyoma-nātha-bhūma-vāsudeva-mahāviṣṇu-kṣīroda-nātha-nṛsiṁha-rāma-kṛṣṇādi-nāmā
nārāyaṇo yo bhagavac-chabda-vācyaḥ \| svapna-jāgara-susuptiṣu sat
anuvartamānaṁ bahiś ca samādhau sat vyāpakaṁ vastu yad eva
brahma-śabda-vācyena tat paraṁ parameśvaram ekam eva tattvam avehi
\|\|35\|\|

**\...**

**\|\| 11.3.36 \|\|**

naitan mano viśati vāg uta cakṣur ātmā

prāṇendriyāṇi ca yathānalam arciṣaḥ svāḥ \|

śabdo'pi bodhaka-niṣedhatayātma-mūlam

arthoktam āha yad-ṛte na niṣedha-siddhiḥ \|\|

**madhvācāryaḥ (bhāgavata-tātparyam) :**

triguṇātmakaṁ pradhānaṁ ca rajaḥ sattvaṁ tamas tathā \|

> prāṇo mahān ahaṅkāro jīvās tad-abhimāninaḥ \|\|
>
> jñānātmakānīndriyāṇi tathā karmātmakāni ca \|
>
> śabdādy-arthāḥ sukhaṁ duḥkham iti proktaṁ dvidhā phalam \|\|
>
> etat sarvaṁ harer upamity āhur jñāna-durbalāḥ \|
>
> sa eva bahu-śaktitvād bhāti caiṣāṁ tathā tathā \|\|
>
> evaṁ kāraṇa-kāryākhyaṁ samastaṁ harim eva tu \|
>
> kecit paśyanti ca vyastaṁ kecid āhur apaṇḍitāḥ \|\|
>
> evaṁ kāraṇa-kāryebhyaḥ paramānandita-rūpitam \|
>
> ajñānād bahudhā prāhur ekaṁ santaṁ sudurjanāḥ \|\|
>
> rūpyatvāt tad-vaśatvāc ca tad-rūpaṁ caitad īryate \|
>
> na tu tasya svarūpatvān nirdoṣānanda-rūpiṇaḥ \|\|
>
> kathaṁ jaḍājaḍaikyaṁ syāt kutaḥ pūrṇālpa-modayoḥ \|
>
> pūrṇālpa-jñānayoś caiva pūrṇa-śakty-alpa-śaktayoḥ \|\|
>
> nirduḥkha-duḥkhānvitayoḥ svatantra-paratantrayoḥ \|
>
> ataḥ sarva-guṇair yuktaṁ sarva-doṣa-vivarjitam \|\|
>
> anyābhedena vijñāya tama eva prapadyate \|
>
> niṣkṛṣṭaṁ sarvato viṣṇuḥ sarvataś ca vilakṣaṇam \|
>
> jñātvā pūrṇa-guṇaṁ yānti muktiṁ nāsty atra saṁśayaḥ \|\|
>
> iti tantra-bhāgavate \|\|36\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** avehīty anena viṣayatvaṁ prāptaṁ
niṣedhati---naitad iti \| etat paraṁ tattvaṁ mano na viśati na
viṣayī-karoti \| vāguta cakṣuś cātmā buddhiś ca prāṇaś ca kriyā-śaktyā
na prāpnoty anyāni cendriyāṇi \| yathānalaṁ svāḥ svāṁśa-bhūtā arciṣo
visphuliṅgādayo na prakāśayanti na dahanti ca, tathā jaḍāsu mana
ādi-vṛttiṣv abhivyajyamānasyātma-prakāśasya tat tad vṛtti-prakāśakasya
na tat prakāśa-viṣayatvam \| prāṇasya prāṇam uta cakṣuṣaś cakṣur uta
śrotrasya śrotram annasyānnaṁ manaso ye mano viduḥ \[ke.u. 1.2\] iti \|
tathā, yato vaco nivartante aprāpya manasā saha \[tai.u. 2.4.1\] ity-ādi
śruteḥ \|

nanu, taṁ tv aupaniṣadaṁ puruṣaṁ pṛcchāmi iti śruteḥ \| śabda-gocaratvaṁ
pratīyate tatrāha---śabdo'pīti \| śabdo'py ātma-mūlam ātmani pramāṇaṁ
sad-arthoktam arthād uktaṁ yathā bhavati tathā āha---na sākṣāt \| kutaḥ
\| bodhaka-niṣedhatayā svasyaiva bodhakasya niṣedha-rūpatvat \| yato
vāco nivartante aprāpya manasā saha \[tai.u. 2.4.1\], yad
vācānabhyuditaṁ yena vāg abhyudyate \| tad eva brahma tvaṁ viddhi, yan
mano na manute, na cakṣuṣā paśyati kaścanainam ity-ādi śruteḥ \| nanu
tarhi naivāha śrutiḥ kim idam ucyate arthoktam āheti tatrāha---yad ṛta
iti \| athāta ādeśo neti neti, asthūlam anaṇu, yato vāco nivartante
\[tai.u. 2.4.1\], yad vācānabhyuditam ity-ādi niṣedhasya yad
avadhi-bhūtaṁ brahma ṛte vinā siddhir nāsti \| sarvasya niṣedhasya
sāvadhitvāt \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** paratvam evāha---naitad iti \| vāk
laukikī śabdo vedo'pi arthaiḥ svābhidhādi-vṛttibhir uktatayā yad āha tad
api bodhakānāṁ mana-ādīnāṁ niṣedho yatra tat tayā teṣām aviṣayatayaivety
arthaḥ \| aprākṛtānanta-svarūpa-guṇatvād iti bhāvaḥ \| na tu sarvathaiva
niḥsvarūpaṁ nirguṇaṁ vety āha---ātmanaḥ svasya mūlaṁ kāraṇam iti yad ṛta
iti yadi ca sarvathaiva vakti tadā niṣedho vā kutra kathaṁ vāṁ kuryād
ity arthaḥ \|\|36\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhagavat-tattvaṁ
mayopāsyaṁ mad-abhyastam evāsti kintu durjñeyaṁ brahma-tattvaṁ vistārya
kathayety apekṣāyāṁ brahma-tattvam āha---naitad iti caturbhiḥ \| etat
brahma mano na viśati na viṣayī-karoti \| vāg uta vāg api \| cakṣuś
cātmā jīvaś ca prāṇaś ca indriyāṇi ca, yathā analaṁ svāḥ svāṁśa-bhūtā
arciṣo visphuliṅgādayo na prakāśayanti, yato vaco nivartante aprāpya
manasā saha \[tai.u. 2.4.1\] ity-ādi śruteḥ \|

nanu, taṁ tv aupaniṣadaṁ puruṣaṁ pṛcchāmi iti śruteḥ \| śabda-gocaratvaṁ
pratīyate tatrāha---śabdo'pīti \| śabdo'py ātmanaḥ svasya mūlaṁ
brahma-bodhakaṁ kim api nāsti, tad brahmety evaṁ rītyaivārthād uktam
arthata evoktaṁ, na tu śabdata idaṁ tad iti nirdeśenāhety arthaḥ \| yad
vācānabhyuditaṁ yena vāg abhyudyate \| tad eva brahma tvaṁ viddhi
\[ka.u. 1.4\], yan mano na manute, na cakṣuṣā paśyati kaścanainaṁ
\[ka.u. 2.3.9\] ity-ādi śruteḥ \|

nanu tarhi naivāha śrutiḥ, kim idam ucyate arthoktam āha ? iti
tatrāha---yad ṛta iti \| athāta ādeśo neti neti, asthūlam anaṇu, yato
vāco nivartante \[tai.u. 2.4.1\]ity-ādi niṣedhasya avadhi-bhūtaṁ yad
brahma ṛte vinā siddhir nāsti \| sarvasya niṣedhasya sāvadhitvād iti \|

nanu,

> tat paraṁ paramaṁ brahma sarvaṁ vibhajate jagat \|
>
> mamaiva tad ghanaṁ tejo jñātum arhasi bhārata \|\| \[ha.vaṁ.
> 2.114.12\|

iti harivaṁśokteḥ, brahma-jyotiḥ sanātanaṁ \[bhā.pu. 10.28.12\] iti
daśamokteḥ \| yasya prabhā prabhavato jagad-aṇḍa-koṭi-koṭiṣv
aśeṣa-vasudhādi-vibhūti-bhinnaṁ tad brahma \[bra.saṁ. 5.40\] iti
brahma-saṁhitokter bhagavad-aṅga-jyotī-rūpaṁ ced brahma, tarhi kathaṁ na
mana ādikaṁ viṣayīkarotīti ucyate---bhagavad-aṅga-jyotir hi na māyikaṁ
tṛtīyaṁ bhūtaṁ, kintu māyātītaṁ saccidānanda-rūpam eva, vāṅ-mana-ādikaṁ
tu māyikaṁ, tat kathaṁ sva-viṣayīkartuṁ śaknotu \| śabdaṁ brahma vapur
dadhat iti, yan mitraṁ paramānandaṁ pūrṇaṁ brahma \[bhā.pu. \] iti, tava
brahmamayasyeśa kim utekṣābhimarṣiṇaḥ iti, saccidānanda-vigraha ity ādy
ukter bhagavad-vapur api brahmaiva yadyapi, tad api tat-kṛpā-śaktyā
atarkyayaiva prāpañcika-loka-gocarīkṛtam \|

ata eva nīlotpala-dala-śyāmādi-śabda-varṇitaṁ yat tad apy
aprākṛta-nīlotpala-dala-śyāmam api prākṛta-nīlotpala-varṇatvena bhaktair
dhyātam atādṛśam api tad-vapuḥ kevalam atarkyayā tat-karuṇayaiva
bhakta-nayanayor āvirbhavati \| ataḥ prāpañcika-lokair
mano-vaco-gocarīkartum aśakyaṁ kevalaṁ brahmopāsakair eva
sādhana-paripāke saty api bhagavad-anugraha-prāptyaiva
brahmākāre'ntaḥ-karaṇe'nubhūyata ity ato vede'pi, yan mano na manute
ity-ādi dṛśyate tv agryayā buddhyety ādy apypy āheti vivecanīyam
\|\|36\|\|

**\...**

**\|\| 11.3.37 \|\|**

sattvaṁ rajas tama iti tri-vṛd ekam ādau

sūtraṁ mahān aham iti pravadanti jīvam \|

jñāna-kriyārtha-phala-rūpatayoru-śakti

brahmaiva bhāti sad asac ca tayoḥ paraṁ yat \|\|

**śrīdhara-svāmī (bhāvārtha-dīpikā) :** nanu tarhi pramāṇāviṣayatvān
nāsti brahmeti prasajjetāta āha---sattvam iti \| **sat** sthūlaṁ kāryam,
**asat** sūkṣmaṁ kāraṇaṁ, tat sarvaṁ **brahmaiva bhāti** \| kutaḥ ?
**yad** yasmāt **tayoḥ** sad-asatoḥ **paraṁ** kāraṇaṁ kāryaṁ kāraṇād
bhinnaṁ na bhavati, vācārambhaṇam \[chā.u. 6.1.4\] iti śruteḥ \|

nanu katham ekaṁ bahu-vidhasya kāraṇaṁ ? tatrāha---**uru-śakti**
aneka-śaktimat \| urur mahatī māyā-lakṣaṇā śaktir yasya tad iti vā \|
bahudhā bhānam eva darśayati---**ādau** yad **ekaṁ** brahma tad eva
**sattvaṁ rajas tama iti tri-vṛt** pradhānaṁ pravadanti \| tataḥ
kriya-śaktyā **sūtraṁ** jñāna-śaktyā **mahān** iti tad eva pravadanti,
tato'**ham** iti **jīvaṁ** jīvopādhim ahaṅkāraṁ ca tad eva
**pravadanti** \| tataś ca **jñāna-kriyārtha-phala-rūpatayā,**
jñāna-śabdena devatāḥ, kriyā indriyāṇi, arthā viṣayāḥ, phalaṁ
tat-prakāśaḥ sukhādi vā tad-rūpatayā brahmaiva bhāti \| na hi
sarva-svarūpeṇa svato bhāsamānasya brahmaṇaḥ sva-siddhau pramāṇāpekṣeti
bhāvaḥ \|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** śaktes tu svābhāvika-rūpatvam
āha---sattvam iti \| brahmaivorū-śaktir anekātmaka-śaktimad bhāti \|
eva-kāreṇa brahmaṇa eva sā śaktiḥ, na tu kalpiteti svābhāvika-rūpatvaṁ
śakter bodhayati \| tatra hetuḥ---yad brahma sat sthūlaṁ kāryaṁ
pṛthivy-ādi-rūpam, asat sūkṣmaṁ kāraṇaṁ prakṛty-ādi-rūpaṁ, tayor
bahiraṅga-vaibhavayoḥ paraṁ svarūpa-vaibhavaṁ śrī-vaikuṇṭhādi-rūpaṁ,
taṭastha-vaibhavaṁ śuddha-jīva-rūpaṁ ca \| anyathā tat-tad-bhāvāsiddhiḥ
\|

kiṁ-rūpatayā tat-tad-rūpaṁ ? tatrāha---jñāna-kriyārtha-phala-rūpatayā
mahad-ādi-lakṣaṇa-jñāna-śakti-rūpatvena,
sūtrādi-lakṣaṇa-kriyā-śakti-rūpatvena,
tan-mātrādi-lakṣaṇārtha-rūpatvena,
prakṛti-lakṣaṇa-tat-tat-sarvaikya-rūpatvena sad-asad-rūpam,
phala-rūpatvena tayoḥ param \| tatra phalaṁ puruṣārtha-svarūpaṁ
sa-vaibhavaṁ bhagavad-ākhyaṁ cid-vastu tad-anumatatvāt[^14]
śuddha-jīvākhyaṁ cid-vastu ca \| etena jñāna-kriyādi-rūpeṇorū-śaktitvaṁ
vyañjitam \|

śakteḥ svābhāvika-rūpatvaṁ sa-pramāṇaṁ spaṣṭayati---ādau yad ekaṁ brahma
tad eva sattvaṁ rajas tama iti tri-vṛt-pradhānam \| tataḥ kriyā-śaktyā
sūtraṁ jñāna-śaktyā mahān iti \| tato'ham ahaṅkāra iti \| tad eva ca
jīvaṁ śuddha-svarūpaṁ jīvātmānaṁ tad-upalakṣaṇakaṁ vaikuṇṭhādi-vaibhavaṁ
ca pravadanti vedāḥ \| te ca---sad eva saumyedam agra āsīt \[chā.u.
6.2.1\] ity ādyāḥ \|

ādāv ekaṁ, tatas tat-tad-rūpam iti śakteḥ svābhāvikatvam āyātam
anyasyāsad-bhāvenaupādhikatvāyogāt \|
svarūpa-vaibhavasyāṅga-pratyaṅgavan nitya-siddhatve'pi, sūrya-sattayā
tad-raśmi-paramāṇu-vṛndasyeva, tat-sattayā labdha-sattākatvāt
tad-upādānakatvaṁ tadādikatvaṁ ca syāt \| tasya bhāsā sarvam idaṁ
vibhāti \[ka.u. 2.2.15\] iti śruteḥ \|

śakter acintyatvaṁ svābhāvikatvaṁ coktaṁ śrī-viṣṇu-purāṇe---

> nirguṇasyāprameyasya śuddhasyāpy amalātmanaḥ \|
>
> kathaṁ sargādi-kartṛtvaṁ brahmaṇo'bhyupagamyate \|\| \[vi.pu. 1.3.1\]

iti maitreya-praśnānantaraṁ śrī-parāśara uvāca----

> śaktayaḥ sarva-bhāvānām acintya-jñāna-gocarāḥ \|
>
> yato'to brahmaṇas tās tu sargādyā bhāva-śaktayaḥ \|
>
> bhavanti tapasāṁ śreṣṭhapāvakasya yathoṣṇatā \|\| \[vi.pu. 1.3.2\]

atra śrī-svāmi-ṭīkā ca---

> tad evaṁ brahmaṇaḥ sṛṣṭy-ādi-kartṛtvam uktam \| tatra
> śaṅkate---nirguṇasyeti \| sattvādi-guṇa-rahitasya, aprameyasya
> deśa-kālādy-aparicchinnasya śuddhasya adehasya sahakāri-śūnyasyeti vā,
> amalātmanaḥ puṇya-pāpa-saṁskāra-śūnyasya, rāgādi-śūnyasyeti vā \|
>
> evam-bhūtasya brahmaṇaḥ kathaṁ sargādi-kartṛtvam iṣyate ?
> etad-vilakṣaṇasyaiva loke ghaṭādiṣu kartṛtvādi-darśanād ity arthaḥ \|
> pariharati---śaktaya iti sārdhena \| loke hi sarveṣāṁ bhāvānāṁ
> maṇi-mantrādīnāṁ śaktayo\'cintya-jñāna-gocarāḥ \| acintyaṁ tarkāsahaṁ
> yaj-jñānaṁ kāryānyathānupapatti-pramāṇakaṁ tasya gocarāḥ santi \|
>
> yad vā, acintyā bhinnābhinnatvādi-vikalpaiś cintayitum aśakyāḥ kevalam
> arthāpatti-jñāna-gocarāḥ santi \| yata evam ato brahmaṇo'pi tās
> tathā-vidhāḥ śaktayaḥ sargādi-hetu-bhūtāḥ bhāva-śaktayaḥ
> svabhāva-siddhāḥ śaktayaḥ santy eva \| pāvakasya dāhakatvādi-śaktivat
> \| ato guṇādi-hīnasyāpy acintya-śaktimattvād brahmaṇaḥ
> sargādi-kartṛtvaṁ ghaṭata ity arthaḥ \| śrutayaś ca---
>
> na tasya kāryaṁ karaṇaṁ ca vidyate
>
> na tat-samaś cābhyadhikaś ca dṛśyate \|
>
> parāsya śaktir vividhaiva śrūyate
>
> svābhāvikī jñāna-bala-kriyā ca \|\| \[śve.u. 6.8\]
>
> māyāṁ tu prakṛtiṁ vidyān
>
> māyinaṁ tu maheśvaram \|\| \[śve.u. 4.10\] ity ādayaś ca \|
>
> yad vā, evaṁ yojanā---sarveṣāṁ bhāvānāṁ
> pāvakasyoṣṇatā-śaktivad-acintya-jñāna-gocarāḥ śaktayaḥ santy eva \|
> brahmaṇaḥ punas tāḥ svabhāva-bhūtāḥ svarūpād abhinnāḥ śaktayaḥ \|
> parāsya śaktir vividhaiva śrūyate \[śve.u. 6.8\]iti śruteḥ \|
>
> ato maṇi-mantrādibhir agnauṣṇyavan na kenacid vihantuṁ śakyante \| ata
> eva tasya niraṅkuśam aiśvaryam \| tathā ca śrutiḥ---sa vā ayam asya
> sarvasya vaśī sarvasyeśānaḥ sarvasyādhipatir \[bṛ.ā.u.
> 4.4.22\]ity-ādiḥ \| yata evaṁ ato brahmaṇo hetoḥ sargādyā bhavanti
> nātra kācid anupapattiḥ ity eṣā \|

atra praśnaḥ---so'yaṁ brahma khalu nirviśeṣam eveti pakṣam āśritya,
parihāras tu sa-viśeṣam eveti pakṣam āśritya kṛta iti jñeyam \| ata eva
praśne śuddhasyety api vyākhyātam \| śuddhatvaṁ hy atra kevalatvaṁ
matam, tac ca yuktaṁ, parihāre brahmaṇi śakti-sthāpanāt \|
pūrva-pakṣa-mate brahmaṇi śaktir api nāstīti gamyate \| tataḥ
praśna-vākye'py evam arthāntaraṁ jñeyam---nirguṇasya
prākṛtāprākṛta-guṇa-rahitasya, ata eva pramāṇāgocarasya, tata
evāmalātmano'pi śuddhasya, na tu sphaṭikāder iva
paracchāyayānyathā-dṛṣṭasya \| tad evaṁ nirviśeṣatām avalambya praśne
siddhe \| parihāre tu prathama-yojanāyāṁ nirviśeṣa-pakṣam anādṛtya
brahmaṇi kartṛtva-pratipatty-arthaṁ śaktayaḥ sādhitāḥ \|
dvitīya-yojanāyāṁ tatra ca viśeṣa-pratipatty-arthaṁ, yathā jalādiṣu
kadācid uṣṇatādikam āgantukaṁ syāt, tathā brahmaṇi na syād iti
nirdhāritam \| na tat samaś cābhyadhikaś ca dṛśyate \[śve.u. 6.8\] iti
śruteḥ \|

tathā maṇi-mantrādibhir iti vyatireka eva dṛṣṭānta ity ato
brahma-śaktayas tu nānyena parābhūtā ity etac ca darśitam \| kiṁ ca,
brahma-padena sarvaṁ khalv idaṁ brahma \[chā.u. 3.14.1\]itiprasiddhiṁ
vyajya sattvādi-guṇamaya-māyāyās tad-ananyatve'pi, nirguṇasyeti
prākṛta-guṇair aspṛṣṭatvam aṅgīkṛtya teṣāṁ bahiraṅgatvaṁ svīkṛtam \|

> tad etad eva māyāṁ tu prakṛtiṁ vidyād \[śve.u. 4.10\] ity eṣā śrutiḥ
> svīcakāra \| māyāṁ ca tad-apāśrayām\[bhā.pu. 1.7.4\] itivan
> maheśvaratvān māyāyā bahiraṅgāyā āśraya iti tāṁ parābhūya sthitam iti
> ca labhyate \| tasmāt pūrvavad atrāpi śakti-mātrasya svābhāvikatvaṁ
> māyā-doṣāspṛṣṭatvaṁ ca sādhitam \|

ata eva śrī-gītopaniṣatsu ca---

> jñeyaṁ yat tat pravakṣyāmi yaj jñātvā'mṛtam aśnute \|
>
> anādimat paraṁ brahma na sat tan nāsad ucyate \|\|
>
> sarvataḥ pāṇi-pādaṁ tat \[gītā 13.12-13\] ity-ādi \|

atreyaṁ prakriyā---ekam eva tat parama-tattvaṁ svābhāvikācintya-śaktyā
sarvadaiva svarūpa-tad-rūpa-vaibhava-jīva-pradhāna-rūpeṇa
caturdhāvatiṣṭhate \| sūryāntar-maṇḍalastha-teja iva
maṇḍala-tad-bahirgata-raśmi-tat-praticchavi-rūpeṇa \| evam eva
śrī-viṣṇu-purāṇe----

> eka-deśa-sthitasyāgner jyotsnā vistāriṇī yathā \|
>
> parasya brahmaṇaḥ śaktis tathedam akhilaṁ jagat \|\| \[vi.pu.
> 1.22.56\] iti \|

yasya bhāsā sarvam idaṁ vibhāti \[mu.u. 2.2.11\] iti śruteḥ \| atra
vyāpakatvādinā tat-tat-samāveśādy-anupapattiś ca śakter acintyatvenaiva
parāhatā \| durghaṭa-ghaṭatvaṁ hy acintyatvam \|

śaktiś ca sā tridhā---antaraṅgā bahiraṅgā taṭasthā ca \| tatrāntaraṅgayā
svarūpa-śaktyākhyayā pūrṇenaiva svarūpeṇa
vaikuṇṭhādi-svarūpa-vaibhava-rūpeṇa ca tad avatiṣṭhate \| taṭasthayā
raśmi-sthānīya-cid-ekātma-śuddha-jīva-rūpeṇa, bahiraṅgayā māyākhyayā
praticchavi-gata-varṇa-śāvalya-sthānīya-tadīya-bahiraṅga-vaibhava-jaḍātma-pradhāna-rūpeṇa
ceti caturdhvātvam \| ata eva tadātmakatvena jīvasyeva
taṭastha-śaktitvaṁ pradhānasya ca māyāntar-bhūtatvam abhipretya
śakti-trayaṁ śrī-viṣṇu-purāṇe gaṇitam---

> viṣṇu-śaktiḥ parā proktā kṣetra-jñākhyā tathāparā \|
>
> avidyā-karma-saṁjñānyā tṛtīyā śaktir iṣyate \|\| \[vi.pu. 6.7.61\]
>
> tayā tirohitatvāc ca śaktiḥ kṣetra-jña-saṁjñitā \|
>
> sarva-bhūteṣu bhūpāla tāratamyena vartate \|\| \[vi.pu. 6.7.63\] iti
> \|

avidyā karma kāryaṁ yasyāḥ sā tat-saṁjñā māyety arthaḥ \| yadyapīyaṁ
bahiraṅgā tathāpy asyās taṭastha-śaktimayam api jīvam āvarituṁ
sāmarthyam astīty āha tayeti \| tāratamyena tat-kṛtāvaraṇasya
brahmādi-sthāvarānteṣu deheṣu laghu-guru-bhāvena vartate ity arthaḥ \|
tad uktam---yathā sammohito jīvaḥ \[bhā.pu. 1.7.5\] iti \|
yayaivācintya-māyayā jñeyam \| pradhānasya māyā-vyaṅgyatvaṁ cāgre
darśayiṣyate \| atrāntaraṅgatva-taṭasthatva-bahiraṅgatvādinaiva teṣām
ekātmakānāṁ tat tat sāmyam, na tu sarvātmaneti tat tat sthānīyatvam
evoktam \| na tu tat-tad-rūpatvaṁ, tatas tat-tad-doṣā api nāvakāśaṁ
labhante iti \| atra viśeṣaḥ śrī-bhagavat-sandarbhe dṛśyaḥ \|\|37\|\|
\[bhagavat-sandarbha 14\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ caitad brahmaṇaḥ
svarūpānubhava eva lokair duṣkarasya prāmāṇye tu nāsti ko'pi saṁśayo
yato brahmaivedaṁ sarvam iti yasya bhāsā sarvam idaṁ vibhāti iti
śruty-uktaṁ vastu-mātram eva sarvaṁ brahma-kāryatvād brahmaiveti yat tad
eva vivṛṇoti---sattvam iti \| yad ekaṁ prasiddhaṁ brahma tad evādau
māyā-śakti-rūpaṁ sattvaṁ rajas tama iti trivṛt-pradhānaṁ vadanti, tataḥ
kriyā-śakti-rūpaṁ sūtraṁ, jñāna-śakti-rūpaṁ mahān iti tad eva vadanti,
tato'ham iti jīvaṁ jīvopādhim ahaṅkāraṁ ca tad eva pravadanti, tataś ca
jñāna-kriyārtha-phala-rūpatayā jñāna-śabdena devatāḥ, kriyā indriyāṇi,
arthā viṣayāḥ, phalaṁ sukhādi, tad-rūpatayā uravaḥ
śaktayo'vibhūtādhyātmādhidaiva-saṁjñāḥ, yatas tad brahmaiva vadanti \|

tad eva sat sthūlaṁ kāryam asat sūkṣmaṁ kāraṇaṁ tat sarvaṁ brahmaiva
bhāti \| kutaḥ ? yad yasmāt tayoḥ sad-asatoḥ paraṁ kāraṇaṁ, ata eva---

> tat-paraṁ paramaṁ brahma sarvaṁ vibhajate jagat \|
>
> mamaiva tad-ghanaṁ tejo jñātum arhasi bhārata \|\| iti
> harivaṁśa-vākyam \|

tasya cāyam arthaḥ---tat-paraṁ sarvasmāt paraṁ yat paramaṁ brahma,
sarvaṁ jagad vibhajate, svata eva mahad-ādi-rūpeṇa vibhaktaṁ karoti tan
mamaiva tejo jñātum arhasīty ato brahmaṇo hi pratiṣṭhāham iti
bhagavad-ukteḥ sūryasya ghanaṁ teja itivat tasya vapus teja eva brahmety
abhyupagantavyam \| ata eva yasya bhāsā sarvam idaṁ vibhāti iti śrutau
yasya kṛṣṇasyeti vyācakṣate \|\|37\|\|

**\...**

**\|\| 11.3.38 \|\|**

nātmā[^15] jajāna na mariṣyati naidhate'sau

na kṣīyate savana-vid vyabhicāriṇāṁ hi \|

sarvatra śaśvad anapāyy upalabdhi-mātraṁ

prāṇo yathendriya-balena vikalpitaṁ sat \|\|

**madhvācāryaḥ (bhāgavata-tātparyam) :**

ahaṁ hi jīva-saṁjño vai mayi jīvaḥ sanātanaḥ \|

> maivaṁ tvayānumantavyaṁ dṛṣṭo jīvo mayeti ha \|\|
>
> ahaṁ śreyo vidhāsyāmi yathādhikāram īśvaraḥ \|\| iti mokṣa-dharmeṣu \|
>
> yathendriya-gataḥ prāṇas teṣāṁ śaktyā vikalpyate \|
>
> dṛṣṭidaṁ śrutidaś ceti matido jñānadas tathā \|\|
>
> ity-ādi-bhedato vācya eka eva mahā-balaḥ \|
>
> dṛṣṭy-ādi-śaktis tasyaiva tato nānyasya kasyacit \|\|
>
> evaṁ sad-rūpakaṁ brahma tat-tac-chaktyā vikalpyate \|
>
> ekam eva mahā-śakti prāṇasyāpi bala-pradam \|\| iti harivaṁśeṣu
> \|\|38\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** nanu sarvātmakaṁ ced brahma,
tarhi sarvasya kāryasya janmādi-vikāravattvād brahmaṇo'pi tat-prasaṅgaḥ
syāt ? ata āha---mātmeti \| ātmā brahma na jajāna, na jātaḥ \|
janmābhāvād eva tad-anantarāstitā-lakṣaṇo'pi vikāro nāsti \| naidhate na
vardhate \| vṛddhy-abhāvād eva vipariṇāmo'pi nirastaḥ \| kutaḥ ? hi
yasmād vyabhicāriṇām āgamāpāyināṁ bāla-yuvādi-dehānāṁ savana-vit
tat-tat-kāla-draṣṭā \| na hy avasthāvatāṁ draṣṭā tad-avastho bhavatīty
arthaḥ \|

nanu niravasthaḥ ko'sāv ātmā ? ata āha---upalabdhi-mātram iti \| nanv
āyātaṁ tarhi kṣaṇikatvaṁ ? nety āha---sarvatreti \| sarvatra deśe śaśvat
sarvadā anapāyy anuvartamānam \| nanu nīla-jñānaṁ jātam, pīta-jñānaṁ
naṣṭam iti praīter na jñānasyānapāyitvaṁ ? ata āha---indriya-baleneti \|
sad eva jñānam indriya-balena vividhaṁ kalpitam \| nīlādy-ākāra-vṛttaya
eva jāyante naśyanti ca, na jñānam iti bhāvaḥ \| vyabhicāriṣv
avyabhicāre dṛṣṭāntaḥ---prāṇo yatheti \|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatra yadi tvam-padārthasya
jīvātmano jñānatvaṁ nityatvaṁ ca prathamato vicāra-gocaraḥ syāt, tadaiva
tat-padārthasya tādṛśatvaṁ subodhaṁ syād iti \| tad bodhayitum anyārthaś
ca parāmarśaḥ \[bra.sū. 1.3.20\] iti nyāyena jīvātmanas tad-rūpatvam
āha---nātmeti \| ṭīkā ca---

> ātmā śuddho jīvaḥ \| na jajāna na jātaḥ \| janmābhāvād eva
> tad-anantarāstitā-lakṣaṇo vikāro'pi nāsti \| naidhate na vardhate \|
> vṛddhy-abhāvād eva vipariṇāmo'pi nirastaḥ \| hi yasmāt \|
> vyabhicāriṇām āgamāpāyināṁ bāla-yuvādi-dehānāṁ
> deva-manuṣyādy-ākāra-dehānāṁ vā \| savanavit tat-tat-kāla-draṣṭā \|
> nahy avasthāvatāṁ draṣṭā tad-avastho bhavatīty arthaḥ \| niravasthaḥ
> ko'sāv ātmā \| ata āha upalabdhi-mātraṁ jñānaika-rūpam \| kathambhūtaṁ
> ? sarvatra dehe, śaśvat sarvadā anuvartamānam iti\|
>
> nanu nīla-jñānaṁ naṣṭaṁ pīta-jñānaṁ jātam iti pratīter na
> jñānasyānapāyitvam \| tatrāha indriya-baleneti \| sad eva jñānam ekam
> indriya-balena vividhaṁ kalpitam \| nīlādy-ākārā vṛttaya eva jāyante
> naśyanti ca na jñānam iti bhāvaḥ \| ayam āgamāpāyitadavadhi-bhedena
> prathamas tarkaḥ \| draṣṭṛ-dṛśya-bhedena dvitīyo'pi tarko jñeyaḥ \|
> vyabhicāriṣv avasthā-vyabhicāre dṛṣṭāntaḥ prāṇo yatheti \|\|38\|\|
> \[tattva-sandarbhaḥ 53\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasya brahmaṇas
tat-padārthasyāparokṣānubhavo na sarvasya, kintu śuddha-tvaṁ-padārthasya
jīvasyāparokṣānubhavānantaram evety ataḥ śuddha-jīvam āha---nātmeti
tribhiḥ \| ātma śuddha-jīvaḥ \| na jajāna na jātaḥ ity ādyo vikāro
niṣiddhaḥ \| na mariṣyatīty antaḥ ṣaṣṭhaḥ \| janmābhāvād eva
tad-anantarāstitā-lakṣaṇo'pi vikāro'pi dvitīyaḥ \| naidhate na vardhata
iti tṛtīyaḥ \| vṛddhy-abhāvād eva vipariṇāmo'pi caturthaḥ \| na kṣīyate
ity apakṣaya iti pañcamaḥ \| hi yasmāt \| vyabhicāriṇām āgamāpāyināṁ
bāla-yuvādi-dehānāṁ deva-manuṣyādi-dehānāṁ vā \| savana-vit
tat-tat-kāla-draṣṭā \| nahy avasthāvatāṁ draṣṭā tad-avastho bhavatīti
bhāvaḥ \|

tarhi niravasthaḥ ko'sāv ātmā ? ity ata āha---upalabdhi-mātraṁ
jñānaika-rūpam \| kathambhūtaṁ ? sarvatra dehe, śaśvat anapāyi
sadānuvartamānam \|

nanu nīla-jñānaṁ jātaṁ, pīta-jñānaṁ naṣṭam iti pratīter na
jñānasyānapāyitvaṁ ? tatrāha---indriya-baleneti \| sadaiva jñānam ekam
indriya-balena vividhaṁ kalpitam \| nīlādy-ākārā vṛttaya eva jāyante
naśyanti ca, na jñānam iti bhāvaḥ \| vyabhicāriṣv avasthitasyāpy
avyabhicāre dṛṣṭāntaḥ---prāṇo yatheti \|\|38\|\|

**\...**

**\|\| 11.3.39 \|\|**

aṇḍeṣu peśiṣu taruṣv aviniściteṣu

prāṇo hi jīvam upadhāvati tatra tatra \|

sanne yad indriya-gaṇe'hami ca prasupte

kūṭa-stha āśayam ṛte tad-anusmṛtir naḥ \|\|

**madhvācāryaḥ (bhāgavata-tātparyam) :** peśo jarāyur uddiṣṭaḥ suvarṇaṁ
peśa ucyate \|

> mṛdu piṇḍaś ca peśaṁ syāt kvacid bhadram apīṣyate \|\|ity abhidhānam
> \|

avanī-sthiteṣu svedajeṣu \| bhū-svedena hi prāyo jāyante \| tadā
kūṭasthe paramātany āsa jīvaḥ \|

> yaṁ paramātmānam ṛte suptānusmṛtir eva na \|\
> dehād dehāntara-gatau praviśet prāṇam eva tu \|\|
>
> jīvaḥ prāṇaḥ paramātmānam evaṁ suptāv api sphuṭam \|
>
> tad anyā devatāḥ sarvāḥ prāṇasyaiva vaśe sthitāḥ \|\|
>
> īṣac ca suptavad yānti naiva mānuṣya-jīvavat \|
>
> svarga-sthānāṁ na tu svāpaḥ prāyo dehe'pi nājñatā \|\|
>
> mṛti-supti-prabodhāder niyantā harir eka-rāṭ \|
>
> tam ṛte naiva cāvasthā nāvasthāvān na ca smṛtiḥ \|\|
>
> tatas tu deva-deveśaḥ prāṇaḥ prāṇeśvaro hariḥ \|
>
> na harer īśitā tv anyaḥ sa hi sarvādhiko mataḥ \|\| iti hari-vaṁśeṣu
> \|\|39\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** dṛṣṭāntaṁ vivṛṇvann
indriyādi-layena nirvikārātmopalabdhiṁ darśayati---aṇḍeṣv iti \| aṇḍeṣu
aṇḍajeṣu \| peśiṣu jarāyujeṣu \| taruṣu udbhijjeṣu \| aviniściteṣu
svedajeṣu \| upadhāvati anuvartate \|

evaṁ dṛṣṭānte nirvikāratvaṁ pradarśya dārṣṭāntike'pi darśayati \| katham
? tadaivātmā savikāra iva pratīyate yadā jāgare indriya-gaṇaḥ \| yadā ca
svapne tat-saṁskāravān ahaṅkāraḥ \| yadā tu prasuptaṁ tadā tasmin
prasupta indriya-gaṇe sanne līne \| ahami anaṅkāre ca sanne līne \|
kūṭastho nirvikāra evātmā \| kutaḥ ? āśayam ṛte liṅga-śarīram upādhiṁ
vinā \| vikāra-hetor upādher abhāvāt ity arthaḥ \|

nanv ahaṅkāra-paryantasya sarvasya laye śūnyam evāvaśiṣyate \| kva tadā
kūṭastha ātmā ? ata āha tad-anusmṛtir naḥ \| tasyākhaṇḍātmanaḥ
suṣupti-sākṣiṇaḥ smṛtiḥ naḥ asmākaṁ jāgrad-draṣṭṝṇāṁ jāyate \| kālaṁ
sukham aham asvāpsaṁ na kiñcid avediṣam iti \| ato'nanubhūtasya
tasyāsmaraṇād asty eva suṣptau tādrg-ātmānubhavaḥ \|
viṣaya-sambandhābhāvāc ca na spaṣṭa iti bhāvaḥ \| ataḥ
sva-prakāśa-mātra-vastunaḥ sūryādeḥ prakāśavad upalabdhi-mātrasyāpy
ātmana upalabdhiḥ svāśraye'sty evety āyātam \|

tathā ca śrutiḥ---yad vai tan na paśyati, paśyan vai draṣṭavyān na
paśyati, na hi draṣṭur dṛṣṭer vipari-lopo vidyate'pariṇāmitvāt \[bṛ.ā.u.
4.3.23\] iti \|\|39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ṭīkā ca---

> dṛṣṭāntaṁ vivṛṇvann indriyādi-layena nirvikārātmopalabdhiṁ
> darśayati---aṇḍeṣv iti \| aṇḍeṣu aṇḍajeṣu \| peśiṣu jarāyujeṣu \|
> taruṣu udbhijjeṣu \| aviniściteṣu svedajeṣu \| upadhāvati anuvartate
> \|
>
> evaṁ dṛṣṭānte nirvikāratvaṁ pradarśya dārṣṭāntike'pi darśayati \|
> katham ? tadaivātmā savikāra iva pratīyate yadā jāgare indriya-gaṇaḥ
> \| yadā ca svapne tat-saṁskāravān ahaṅkāraḥ \| yadā tu prasuptaṁ tadā
> tasmin prasupta indriya-gaṇe sanne līne \| ahami anaṅkāre ca sanne
> līne \| kūṭastho nirvikāra evātmā \| kutaḥ ? āśayam ṛte liṅga-śarīram
> upādhiṁ vinā \| vikāra-hetor upādher abhāvāt ity arthaḥ \|
>
> nanv ahaṅkāra-paryantasya sarvasya laye śūnyam evāvaśiṣyate \| kva
> tadā kūṭastha ātmā ? ata āha---tad-anusmṛtir naḥ \| tasyākhaṇḍātmanaḥ
> suṣupti-sākṣiṇaḥ smṛtiḥ naḥ asmākaṁ jāgrad-draṣṭṝṇāṁ jāyate \| kālaṁ
> sukham aham asvāpsaṁ na kiñcid avediṣam iti \| ato'nanubhūtasya
> tasyāsmaraṇād asty eva suṣptau tādrg-ātmānubhavaḥ \|
> viṣaya-sambandhābhāvāc ca na spaṣṭa iti bhāvaḥ \| ataḥ
> sva-prakāśa-mātra-vastunaḥ sūryādeḥ prakāśavad upalabdhi-mātrasyāpy
> ātmana upalabdhiḥ svāśraye'sty evety āyātam \|

etāvantaṁ ity-ādi, na spaṣṭam ity antam \| anyat taiḥ \| ataḥ
sva-prakāśavad upalabdhi-mātrasyāpy ātmana upalabdhiḥ svāśraye'sty evety
āyātam iti jñeyam \| yad vai tan na paśyati, paśyan vai draṣṭavyān na
paśyati,na hi draṣṭur dṛṣṭer vipari-lopo vidyate'pariṇāmitvāt \[bṛ.ā.u.
4.3.23\] ity eṣā \|

aṇḍeṣv iti \| tad-anusmṛtir na iti tasyākhaṇḍātmanaḥ suṣupti-sākṣiṇaḥ
smṛtir no'smākaṁ jāgrad-draṣṭṝṇāṁ jāyate \| anyat taiḥ \| tatra na
spaṣṭa iti bhāva ity ante ataḥ prakāśa-mātra-vastunaḥ sūryādeḥ
prakāśavad upalabdhi-mātrasyāpy ātmanaḥ upalabdhiḥ \| svāśrayam asty
evety āyātam iti jñeyam \| viparilopo vidyata ity ante ayaṁ
sākṣi-sākṣya-vibhāgena tṛtīyaḥ \| sukhāvaśeṣāt
duḥkhi-premāspadatva-vibhāgena ca caturtho'pi tarko'vagantavyaḥ \| tad
uktam---

anvaya-vyatirekākhyas tarkaḥ syāc caturātmakaḥ \|

āgamāpāyi-tad-avadhi-bhedena prathamo mataḥ \|\|

draṣṭṛ-dṛśya-vibhāgena dvitīyo'pi matas tathā \|

sākṣi-sākṣya-vibhāgena tṛtīyaḥ sammataḥ satām \|\|

duḥkhi-premāspadatvena caturthaḥ sukha-bodhakaḥ \|\| iti \|\|39\|\|
\[tattva-sandarbha 53-54 (7)\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dṛṣṭāntaṁ vivṛṇvann
indriyādi-layena nirvikārātmopalabdhiṁ darśayati---aṇḍeṣv iti \| peśiṣu
jarāyujeṣu \| taruṣu udbhijjeṣu \| aviniściteṣu svedajeṣu \| upadhāvati
jīvam ādadāna eva jīvam anuvartate \| evaṁ dṛṣṭānte nirvikāratvaṁ
pradarśya, dārṣṭāntike'pi darśayati---sanne iti \|

ayam arthaḥ---jāgare indriya-gaṇa evātmanaḥ sa-vikāratva-prayojakaḥ \|
svapne tu tat-saṁskāravān ahaṅkāra evātmeti \| prasupte
suṣupty-avasthāyām indriya-gaṇe sanne ahami līne sati, anaṅkāre ca sanne
kūṭastho nirvikāra evātmā \| kutaḥ ? āśayam ṛte liṅga-śarīram upādhiṁ
vinā \| vikāra-hetor upādher abhāvāt ity arthaḥ \|

nanv ahaṅkāra-paryantasya sarvasya laye śūnyam evāvaśiṣyate \| kva tadā
kūṭastha ātmā ? ata āha---tad-anusmṛtir naḥ \| tasya
viśeṣa-jñāna-śūnyasya sukhātmanaḥ suṣupti-sākṣiṇaḥ smṛtir asmākaṁ
bhavati \| etāvantaṁ kālaṁ sukham aham asvāpsaṁ, na kiñcid avediṣam iti
\| ato'nanubhūtasyāsmaraṇād asty eva suṣptāv ātmānubhavaḥ \|
viṣaya-sambandhābhāvāt tu na spaṣṭa iti bhāvaḥ \| tathā ca śrutiḥ---yad
vai tan na paśyati paśyan vai draṣṭavyān na paśyati, na hi draṣṭur
dṛṣṭorvipari-lopo vidyate \[bṛ.ā.u. 4.3.23\] iti \|\|39\|\|

**\...**

**\|\| 11.3.40 \|\|**

yarhy abja-nābha-caraṇaiṣaṇayoru-bhaktyā

ceto-malāni vidhamed guṇa-karma-jāni \|

tasmin viśuddha upalabhyata ātma-tattvaṁ

sākṣād yathāmala-dṛśoḥ savitṛ-prakāśaḥ \|\|

**śrīdhara-svāmī (bhāvārtha-dīpikā) :** nanu yadi suṣuptau
kūṭa-sthātmānubhavo bhavet, kathaṁ punar api saṁsāraḥ syāt ?
avidyā-tat-saṁskārāṇāṁ vidyamānatvad iti cet kadā tarhi
tan-nivartako'nubhavo bhaved ata āha---yarhīti \| vittaiṣaṇādi vihāya
kevalam abja-nābhasyaiva caraṇecchayā yā uru-bhaktis tayā pumāṁś cetaso
malāni vidhamen nāśayet \| ceta eva va kartṛ sva-gatāni malāni tayā
bhāktyā kṣālayet \| tadā tasmin viśuddhe cetasi sati sākṣād
avyavadhānenātma-tattvam upalabhyate \| amalayor dṛśoḥ satyor yathā
pūrvam eva siddhaḥ savitṛ-prakāśa iti \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nanu yadi suṣuptau
nirvikārātmānubhavo bhavet, kathaṁ punar api saṁsāraḥ,
avidyā-tat-saṁskārāṇāṁ vidyamānatvāt ? iti cet, bhavatu nāma
kevala-jñānināṁ tu jñānenāhaṅkāra-paryanta-laye mahat-tattva-pradhānayor
layaḥ \| kathaṁ syāt suṣuptivat prayatnāntarāsambhavāt āśrayāvyāghātaś
ca ? tad evaṁ sati śuddha-tvaṁ-padārthasya jīvasyāpy upalabdhi-sambhavāt
kim uta tat-padārthasya śrī-bhagavataḥ ? iti satyaṁ, tata evedam ucyate
ity āha---yarhīti \| yadā puruṣārtha-catuṣṭayaiṣaṇāṁ vihāya
abjanābha-caraṇaiṣaṇā-prāptīcchā yasyāṁ tayā bhaktyā bhakti-prabhāveṇa
ceto-malāni vidhamet tadā tasmin citte tat-prabhāveṇaivātmano jīvasya
tattvam āśrayaḥ śrī-bhagavān upalabhyate kim utātma-mātram ity arthaḥ
\|\|40\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu yadi suṣuptau
nirvikārātmānubhavo bhavet, kathaṁ punar api saṁsāraḥ syāt,
avidyā-tat-saṁskārāṇāṁ vidyamānatvat ? iti cet, kadā tarhi
tad-rahita-śuddhātmānubhavo bhavet ? tatra bhakti-miśra-jñāna-paripākena
prathamaṁ śuddha-jīvānubhavaḥ syāt, tato

> brahma-bhūtaḥ prasannātmā na śocati na kāṅkṣati \|
>
> samaḥ sarveṣu bhūteṣu mad-bhaktiṁ labhate parām \|\|
>
> bhaktyā mām abhijānāti yāvān yaś cāsmi tattvataḥ \|
>
> tato māṁ tattvato jñātvā viśate tad anantaram \|\| \[gītā 18.55-56\]

iti bhagavad-uktyā bhakty-uttha-jñānena tat-padārthasya
brahmaṇo'parokṣānubhavas tato brahma-sāyujyam iti kramaḥ \| yadi tu, yat
karmabhir yat tapasā jñāna-vairāgyataś ca yat \[bhā.pu. 11.20-32-33\]
iti vākya-balāt brahmānububhūṣuḥ kevalām eva bhaktiṁ kuryāt, tadā

> satyaṁ diśaty arthitam arthito nṛṇām
>
> naivārthado yat purar arthito yataḥ \|
>
> svayaṁ vidhatte bhajatām anicchatām
>
> icchāpidhānaṁ nija-pāda-pallavam \|\| \[bhā.pu. 5.19.27\]

iti nyāyena brahmānubhavaṁ prāpya bhagavad-anubhavam api prāpnotīty
āha---yarhīti \| yadā ūruḥ kevalā bhaktis tayā cetaso malāni
guṇa-karmajāni vidhamet nāśayet \| traiguṇyāpagame naiṣkarmyaṁ yadā
bhaved ity arthaḥ \| kīdṛśyā ? abjanābhasya caraṇāt caraṇopāsanād eva
eṣaṇā kāmanā dhruvādīnām ivānya-kāmanāpi bhaved yatas tayā \| tadā
tasmin viśuddhe cetasi ātmanas tat-padārthasya brahmaṇas ttat
pratiṣṭhā-rūpasya bhagavato'pi tattvam upalabhyate \| yathā amala-dṛśor
dṛśoḥ paṭalāpagame sati nirmalayoḥ satyoḥ savituḥ sūryasya prakāśaḥ \|
sākṣād iti padena bhakti-mahimnā tat-pratiṣṭhā-rūpaḥ \| savitāpi
savitṛ-bhaktena sva-dṛgbhyāṁ pāṇi-pādādi-viśiṣṭo
vāhanādi-parikara-sahito'py upalabhyate \|\|40\|\|

**\...**

**\|\| 11.3.41 \|\|**

**śrī-rājovāca---**

karma-yogaṁ vadata naḥ puruṣo yena saṁskṛtaḥ \|

vidhūyehāśu karmāṇi naiṣkarmyaṁ vindate param \|\|

**śrīdhara-svāmī (bhāvārtha-dīpikā) :** bhakteḥ karma-yogādhīnatvāt taṁ
pṛcchati, karma-yogam iti \| naiṣkarmyaṁ karma-nivṛtti-sādhyaṁ jñānam
\|\|41\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** pūrvaṁ karmāṇy ārabhamāṇānām
ity-ādinā śrī-prabuddhena kāmya-karmāṇy eva tyājitāni, na tu
nitya-naimittikāni phalasyaiva ninditatvāt \| tatas teṣāṁ
paramārthopayogitvaṁ manasi kṛtvāha---karma-yogam iti \|\|41\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** guṇa-karmajāni vidamed
iti śrutvā bhaktyā jñānena ca naiṣkarmyaṁ syād iti mayā jñāyata eva \|
karmaṇāpi naiṣkarmyaṁ yathā syāt tad ahaṁ jijñāse ity āha---karma-yogam
iti \|\|41\|\|

**\...**

**\|\| 11.3.42 \|\|**

evaṁ praśnam ṛṣīn pūrvam apṛcchaṁ pitur antike \|

nābruvan brahmaṇaḥ putrās tatra kāraṇam ucyatām \|\|

**madhvācāryaḥ (bhāgavata-tātparyam) :**

jānanto'pi hi durjñeyaḥ praśno'yaṁ jñāninām api \|

> iti vedayituṁ brahma-putrā nocur nimeḥ purā \|\| iti tantra-bhāgavate
> \|\|42\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** praśnāntaram āha---evam iti \|
praśnaṁ praṣṭavyam artham \| pitur ikṣvākoḥ \| brahmaṇaḥ putrāḥ
sanakādayaḥ sarva-jñā api nābruvan \|\|42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatraiva saṁśayāntaram---evam iti
\| tatra pitur antika ity uktyā bālatvād bhavataḥ khalv ayogyatvam eva
\|\|42\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** praśnaṁ praṣṭavyam artham
\| pitur ikṣvākoḥ \| brahmaṇaḥ putrāḥ sanakādayaḥ \| sarvajñā api
\|\|42\|\|

**\...**

**\|\| 11.3.43 \|\|**

**śrī-āvirhotra uvāca---**

karmākarma vikarmeti veda-vādo na laukikaḥ \|

vedasya ceśvarātmatvāt tatra muhyanti sūrayaḥ \|\|

**madhvācāryaḥ (bhāgavata-tātparyam) :** īśvarātmatvāt īśvara-viṣayatvāt
\|\|43\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** gahanatva-dyotanāya prathamaṁ
dvitīya-praśnasyottaram āha---karmeti \| **karma** vihitam \| **akarma**
tad-viparītaṁ niṣiddham \| **vikarma** vigataṁ karma vihitākaraṇam \|
etat trayaṁ **veda-vādo** vedaika-gamyam, **na laukikaḥ** \|
**vedasyeśvarātmatvād** īśvarād udbhūtatvād apauruṣeyatvād ity arthaḥ \|
puṁ-vākye hi vaktur abhiprāyato'rtha-jñānaṁ śakyam apauruṣeye tu kevalaṁ
vākya-paurvāparyeṇaiva tātparyāvadhāraṇaṁ, tac ca duṣkaram iti tatra
karmādau vidvāṁso'pi **muhyanti** kim utānye \| atas tava tadā bālatvān
naivābruvann iti \|\|43\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** brahma-putrāṇām
[ahattottaratve]{.mark} kāraṇam āha---karmākarmeti \| nācared yas tv
\[bhā.pu. 11.3.46\] iti vakṣyamāṇād vikarmaṇo vihitākaraṇatvam ity
evārthaḥ \| **vedasyeśvarātmatvād** iti śabda-rūpeṇa
tad-āvirbhāva-viśeṣa-rūpatvād ity arthaḥ, śabda-brahma para-brahma
mamobhe śāśvatī tanū \[bhā.pu. 6.16.51\] iti, vedo nārāyaṇaḥ sākṣāt
svayambhūr iti śuśruma \[bhā.pu. 6.1.40\] ity-ādy-ukteḥ \| yadi ca, asya
mahato bhūtasya niśvasitam etad yad ṛg-vedaḥ \[bṛ.ā.u. 2.4.10\]
ity-ādinā, tasmād yajñāt sarva-hutaḥ ṛcaḥ sāmāni jajñire, chandāṁsi
jajñire tasmād \[ṛ.ve. 10.90.10\] ity-ādinā ca tata udbhūtatvam, tathāpi
tatraiva tātparyam avatārāntaravat apauruṣeyatvaṁ tv ajīva-jātatvam eva
pramādādi-doṣa-catuṣṭaya-nirasanaṁ hi tāvataiva ca syāt \| tad evaṁ
tasya paramācintyasyātmatvaṁ parama-paṇḍita-śiromaṇer vacanatvaṁ vā
bhavatu, bhaved eva tāvad acintya-durjñeyābhiprāyatvam \|\|43\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : karma** khalu
śāstra-vihitācaraṇam \| **akarma** śāstra-vihitānācaraṇam \| **vikarma**
tu śāstra-niṣiddhācaraṇam \| **īśvarātmatvāt,**śabda-brahma para-brahma
mamobhe śāśvatī tanū \[bhā.pu. 6.16.51\] iti bhagavad-ukter
apauruṣeya-vākyatvād ity arthaḥ \| **tatra muhyantīti** puṁ-vākye hi
vaktur abhiprāyato'rtha-jñānaṁ [sūśakyam]{.mark} \| apauruṣeye hi
kevalaṁ vākya-paurvāparyeṇaiva tātparyāvadhāraṇam \| tac ca duṣkaram iti
**tatra** karmādau **vidvāṁso'pi muhyanti**, kim utānye \| atas tava
bālatvāt tadā te nābruvan \|\|43\|\|

**\...**

**\|\| 11.3.44 \|\|**

parokṣa-vādo vedo'yaṁ bālānām anuśāsanam \|

karma-mokṣāya karmāṇi vidhatte hy agadaṁ yathā \|\|

**śrīdhara-svāmī (bhāvārtha-dīpikā) :** durjñeyaṁ veda-tātparyam
āha---parokṣa-vāda iti \| yatrānyathā-sthito'rthaḥ saṅgopayitum anyathā
kṛtvocyate sa **parokṣa-vādaḥ** \| tathā ca śrutiḥ---taṁ vā etaṁ
catur-hūta oṁ santam \| catur-hotety ācakṣate parokṣeṇa \| parokṣa-priyā
iva hi devāḥ \| iti, parokṣa-vādatvam evāha---karma-mokṣāyeti \|

nanu svargādy-arthaṁ karmāṇi vidhatte, na karma-mokṣārthaṁ
tatrāha---**bālānām anuśāsanaṁ** yathā bhavati, tathā \| atra dṛṣṭāntaḥ,
**agadam** auṣadham \| yathā pitā bālam agadaṁ pāyayan
khaṇḍa-laḍḍukādibhiḥ pralobhayan pāyayati, dadāti ca tāni \|
naitāvatāgada-pānasya tal-lābhaḥ prayojanam, api tv ārogyam \| tathā
vedo'py avāntara-phalaiḥ pralobhayan **karma-mokṣāyaiva karmāṇi
vidhatte** \|\|44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atha tad eva vyañjayan krameṇa
nitya-naimittikāny api tyājayitvā śrī-bhagavad-arcanaṁ grāhayitum
āha---parokṣeti \| **bālānāṁ** nātiprajñānām aśāntānāṁ
c**ānuśāsana**-rūpo'yaṁ karma-kāṇḍa-lakṣaṇo'pi **vedaḥ karma-mokṣāya**
anādy-adṛṣṭa-paramparā-śāntāya eva **karmāṇi** sarvāṇy eva **vidhatte**,
yataḥ **parokṣa-vādaḥ** svayam īśvarātmā vedo hi yan
nitya-naimittikākaraṇe'nya-karaṇe ca lokaṁ bhīṣayate, yac ca
\[nitya-naimittika-karmaṇi\] ānuṣaṅgikaṁ phalaṁ diśate, tat tat khalu
tat-karaṇena tad-akaraṇena ca
śodhayitvānādi-duḥkha-maya-karma-mokṣārtham eva pravartayituṁ, na tu
bhayam eva tādṛśa-tuccha-phalam eva vā dātum iti gamyate,
parama-suhṛttvāt tasyety arthaḥ \| tatra dṛṣṭāntaḥ---bālānāṁ
tādṛśa-svabhāvānām **agadaṁ** pitrā tad-dānaṁ, yatheti pitā ca
roga-śānty-artham evauṣadhaṁ pāyayituṁ tāṁs tathā pravartayati, na tv
auṣadha-pānam eva tasyoddeśyam ity arthaḥ \|\|44\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** durjñeyaṁ veda-tātparyam
āha---parokṣa-vāda iti \| yatrānyathā-sthito'rtho
bhagavad-abhiprāyābhijñaiḥ ṛṣibhiḥ saṅgopayitum anyathā kṛtvocyate, sa
**parokṣa-vādaḥ** \| yad uktaṁ bhagavatā---parokṣa-vādā ṛṣayaḥ parokṣaṁ
mama ca priyaṁ \[bhā.pu. 11.21.35\] iti \| parokṣa-vādatvam
evāha---karma-mokṣāyeti \|

nanu svargādy-arthaṁ karmāṇi vidhatte, na karma-mokṣārthaṁ ?
tatrāha---**yathā agadam** auṣadham \| **bālānām anuśāsanam** ājñāpanaṁ
yena tat \| tathā hi, yady etad auṣadhaṁ pibasi, tadā te khaṇḍa-laḍḍukaṁ
dāsyāmīti pralobhya, pitā bālān nimba-rasaṁ pāyayati, laḍḍukaṁ ca tebhyo
dadāty anyathā punas tat-pānāśakteḥ, kintv agada-pānasya na tal-lābha
eva \| prayojanam api tv ārogyam \| evaṁ vedo'pi phalaiḥ pralobhayan
**karma-mokṣāyaiva karmāṇi vidhatte** \|\|44\|\|

**\...**

**\|\| 11.3.45 \|\|**

nācared yas tu vedoktaṁ svayam ajño'jitendriyaḥ \|

vikarmaṇā hy adharmeṇa mṛtyor mṛtyum upaiti saḥ \|\|

**madhvācāryaḥ (bhāgavata-tātparyam) : ajñaḥ** sann ācarann api
**vikarmaṇā mṛtyor mṛtyum upaiti** \|\|45\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** nanu karma-mokṣaś cet
puruṣārthas tarhi prathamam eva karma tyajyatām ? ata āha---nācared iti
\| **ajitendriyatvād ajñaḥ** svayaṁ yadi nācaret, tarhi **vikarmaṇā**
karmānācaraṇa-lakṣaṇena **adharmeṇa mṛtyor** anantaraṁ **mṛtyum** eva
prāpnoti \| tathā ca śrutiḥ, mṛtvā punar mṛtyum āpadyante ardyamānāḥ
sva-karmabhiḥ iti \|\|45\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatra yathā bālānāṁ
bāla-cikitsaiva hitāya syāt, tad-atikramas tv ahitāya tathā teṣāṁ
karma-tad-atikramau jñeyāv ity āha---nācared iti \| bālavad ajitendriya
ihāmutra bhogāvirakto'pi vedoktaṁ yo nācaret tathā ajñaḥ na vidyate jñā
bhagavat-kathādau śraddhā-rūpā dhī-vṛttir yasya, sa ca yo nācaret so'pi
nitya-naimittika-karmākaraṇa-jātenādharmeṇaiva mṛtyor anantaraṁ mṛtum
upaiti, na tu puṇyenety arthaḥ \| vakṣyate ca tāvat karmāṇi kurvīta
\[bhā.pu. 11.20.9\] ity-ādi \|

yad vā, ajñaḥ, na vidyate jñā śrī-bhagavataḥ kathā-śravaṇādau
śraddhā-lakṣaṇā dhī-vṛttir yasya so'ta eva tasmin na pravartate ity
arthaḥ \| tathaivājitendriyo brahma-jijñāsayā pārameṣṭhya-paryanta-bhoge
virakto vā na bhavatīty arthaḥ \| tāvat karmāṇi kurvīta \[bhā.pu.
11.20.9\] ity ādau paraspara-nirapekṣayoḥ śraddhā-viraktyor dvayor eva
tat-tan-maryādātvenokteḥ \| vikarmaṇā vihitākaraṇa-rūpeṇa mṛtyor
anantaraṁ mṛtyuṁ maraṇa-tulyāṁ yātanām upaiti, punaḥ punar maraṇam
upaiti, yātanāṁ copaitīty arthaḥ \| atas teṣāṁ vihita-karma-tyāge
kathañcin na nistāraḥ \|\|45\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu karma-mokṣaś cet
puruṣārthas tarhi prathamam eva karma tyajyatām ata āha---nācared iti \|
yadi vedoktaṁ prātaḥ-snāna-sandhyā-vandanādikaṁ karma nācaret, tadā na
hi kaścit kṣaṇam api jātu tiṣṭhaty akarma-kṛt \[gītā 3.6\] iti
bhagavad-ukter daihika-vyāpāraṁ vinā sthātum aśakyatvāt ajitendriya
itīndriya-jayābhāvāt paśur iva prātar
ārabhyāniyata-bhojana-strī-saṅgādi-vividha-pāpa-nirata eva syāt \|
yato'jñaḥ viveka-śūnyaḥ, tataś ca vikarmaṇā
niṣiddhācaraṇa-lakṣaṇenādharmeṇa mṛtyor yamāt sakāśāt mṛtyuṁ narakam eva
prāpnoti \| tathā ca śrutiḥ---mṛtvā punar mṛtyum āpadyante ardyamānāḥ
sva-karmabhiḥ iti \|\|45\|\|

**\...**

**\|\| 11.3.46 \|\|**

vedoktam eva kurvāṇo niḥsaṅgo'rpitam īśvare \|

naiṣkarmyaṁ labhate siddhiṁ rocanārthā phala-śrutiḥ \|\|

**madhvācāryaḥ (bhāgavata-tātparyam) :**

sa eveśvarārpitaṁ karma kurvānaḥ siddhiṁ labhate \|

> ajñātvā kurvataḥ karma skhalanāt pāpa-kāraṇam \|\|
>
> tad evārpayato viṣṇau naiva pāpāya tad bhavet \|
>
> mano-doṣa-vihīnasya na tu doṣavataḥ kvacit \|\|
>
> satsu keśava-pūrveṣu kramaśo bhakti-hīnatā \|\|
>
> asad-bhaktis tathā sneho bahu-mānam athāpi vā \|
>
> svottamānāṁ priya-tyāgād ātma-priya-cikīrṣayā \|
>
> adhikeṣv eva nīcoca-bhakti-vyatyāsa eva vā \|
>
> svottamasyātmanaś caiva sama-sneho'thavā bhavet \|
>
> kāryeṣu bahu-māne vā svātmānaḥ samatāpi vā \|
>
> ādhikye kim u vaktavyam ātmanaḥ śakti-hāpanam \|
>
> śaktasyāśaktavat karma mano-doṣo itīritāḥ \|\| iti karma-tantre
> \|\|46\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tasmād vedoktam eva kurvāṇo na
tu niṣiddham \| nanu karmaṇi kriyamāṇe tasminn āsaktis tat phalaṁ ca
syān na tu naiṣkarmya-rūpā siddhir ata āha---niḥsaṅgo'nabhiniveśavān \|
īśvare'rpitaṁ na tu phaloddeśena \| nanu phalasya śrutatvāt karmaṇi kṛte
phalaṁ bhaved eva, na, rocanārtheti \| karmaṇi rucyut pādanārtham
agada-pāne khaṇḍa-laḍḍukādi-vat \| tataś ca karmābhirucyā vedārthaṁ
samyag vicārayati \| tadā ca, yo vā etad akṣaram aviditvā gārgy asmāl
lokāt praiti sa kṛpaṇaḥ \[bṛ.ā.u. 3.8.10\] ity anātma-jñasyaiva
kṛpaṇatām \|

> tam etaṁ vedānuvacanena brāhmaṇā vividiṣanti \|
>
> brahma-caryeṇa tapasā śraddhayā yajñenānāśakena \|\| \[bṛ.ā.u.
> 4.4.22\]

iti yajñādīnāṁ jñāna-śeṣatāṁ cāvadhārya niṣkāmeṣu karmasu pravartate \|
tataś ca, svarga-kāmo yajeta ity-ādibhiḥ kāmitasyaiva svargādeḥ
phalatvenāvagamād akāmito'sau na bhavatīti naiṣkarmya-siddhir bhavatīti
bhāvaḥ \|\|46\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nanu karma khalu sajātīyatvāt
karma vṛddhaye eva bhavet, pratyuta kathaṁ tan-mokṣāya bhavatu ? ity
āśaṅkyobhayatrāpi samādhatte---vedoktam eveti \| tatra kriyamāṇa-karmaṇy
āsaṅgaṁ nirasyati---niḥsaṅga iti \| tat-phalāvāptiṁ
nirasyati---rocanārtheti \| tad etad dhetu-dvayaṁ karma-vṛddhaye
darśitaṁ tan-mokṣāya hetuḥ īśvare'rpitam iti tat-sambandha-prabhāveṇa
saṁskṛtatvād iti bhāvaḥ \| āmayo yena bhūtānām ity ādeḥ \|\|46\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ata eva parama-kāruṇiko
vedo bhakti-vimukhānāṁ narānāṁ paśūnām
ivendriyārāmatvātiśaya-vāraṇāyaiva tān uddiśya karmāṇi phala-darśanayā
rocayaṁs tathā vidhatte, yathā prātar ārabhya snānādibhir
vihitānuṣṭhānair vikarmaṇy avasaram eva te na prāpnuvanti \|
aniṣiddha-bhojana-vyavāyādiṣu pravartyaiva pāpebhyo bhīṣayamāṇaḥ
sva-dattāṁ bhīṣaṇāṁ tām āsaktim ānayaty anyathā
tad-ājñā-pālanāsāmarthyād eva te nāmānayiṣyann ity evaṁ veda-tātparyam
avadhārya svasyājitendriyatvaṁ durvāram ālakṣya vivekī karmaiva kartum
arhatīty āha---vedoktam eva \|

nanu karmaṇi kriyamāṇe tasminn tat-phale cāsaktis tat-phalaṁ ca syāt, na
tu naiṣkarmya-rūpā siddhiḥ, ata āha---niḥsaṅgaḥ karmaṇi phale
cānabhiniveśavān īśvare'rpitam eva \|

nanu phalasya śrutatvāt karmaṇi kṛte phalaṁ bhaved eva, na, rocanārtheti
\| karmaṇi rucy-utpādanārtham agada-pāne khaṇḍa-laḍḍukādivat \| tataś
ca, tam etaṁ vedānuvacanena brāhmaṇā vividiṣanti brahmacaryeṇa tapasā
śraddhayā yajñenānāśakena ca \[bṛ.ā.u. 4.4.22\]iti yajñādīnāṁ
jñāna-śeṣatāṁ cāvadhārya niṣkāma-karmaṇi pravartate \| tataś ca,
svarga-kāmo yajeta ity-ādibhiḥ kāmitasyaiva svargādeḥ phalatvenāvagamād
akāmito'sau na bhavatīti parameśvare karmārpaṇa-mahimnā
bhakti-miśra-jñāna-janakena karmaṇāpi naiṣkarmya-siddhir bhaved iti
bhāvaḥ \|\|46\|\|

**\...**

**\|\| 11.3.47 \|\|**

ya āśu hṛdaya-granthiṁ nirjihīrṣuḥ parātmanaḥ \|

vidhinopacared devaṁ tantroktena ca keśavam \|\|

**śrīdhara-svāmī (bhāvārtha-dīpikā) :** vaidikaṁ karma-yogam uktvā
tāntrikam āha---ya āśv iti \| **parātmanaḥ** parasyaiva sata ātmano
jīvasya **hṛdaya-granthim** ahaṅkāra-bandhaṁ **nirhartumicchuḥ** san
tantroktena ca vidhinā prakāreṇa bhajet \| **tantram** āgamaḥ \|
**ca**-kārād vaidikena saha samuccayam āha \|\|47\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad evam api bālān praty evoktaṁ
vijñān prati tu śrūyatām iti śrī-bhagavad-arcanam eva grāhayati---ya āśv
iti \| **ca**-kāreṇa pādādy-upacaraṇair vaidika-mantrādīnapi gṛhṇāti
\|\|47\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad evam api bālān praty
evoktaṁ, vijñān prati tu śrūyatām iti
śrī-bhagavad-arcana-jigrāhayiṣayāha---ya āśv iti \| **parātmanaḥ**
vastuto dehāt paraś cāsāv ātmā jīvaś ceti tasya **hṛdaya-granthim**
ahaṅkāraṁ **nirhartum icchur** bhavet \| tatra **āgamaḥ**, tad-uktena \|
**ca**-kārād vaidikena ca \|\|47\|\|

**\...**

**\|\| 11.3.48 \|\|**

labdhānugraha ācāryāt tena sandarśitāgamaḥ \|

mahā-puruṣam abhyarcen mūrtyābhimatayātmanaḥ \|\|

**madhvācāryaḥ (bhāgavata-tātparyam) :** avyagratvenācāryaṁ labdhvā \|

> parīkṣyaiva guruḥ śiṣyaṁ śiṣyo'pi gurum āvrajet \|
>
> anyathā narakāyaiva prāyaścittaṁ guros tathā \|\| iti ca \|\|48\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tam eva vidhim
āha---labdhānugraha ity-ādinā \| **tena** ācāryeṇa **sandarśita
āgamo**\'rcana-prakāro yasya saḥ \|\|48\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mantra-gurus tv eka evety
āha---labdhānugraha iti \| **anugraho** mantra-dīkṣā-rūpaḥ \| **āgamo**
mantra-vidhi-śāstram \| asyaikatvam eka-vacanatvena bodhyate \|

> bodhaḥ kaluṣitas tena daurātmyaṁ prakaṭīkṛtam \|
>
> gurur yena parityaktas tena tyaktaḥ purā hariḥ \|\|

iti brahma-vaivartādau tat-tyāga-niṣedhāt \| tad-aparitoṣeṇāpy anyo
guruḥ kriyate tato'neka-guru-karaṇe pūrva-tyāga eva siddhaḥ \| etac
cāpavāda-vacana-dvārāpi śrī-nārada-pañcarātre bodhitam---

> avaiṣṇavopadiṣṭena mantreṇa nirayaṁ vrajet \|
>
> punaś ca vidhinā samyag grāhayed vaiṣṇavād guroḥ \|\| iti \|\|48\|\|
>
> > \[bhakti-sandarbhaḥ 207\]

mahā-puruṣābhyarcane sāmānyataḥ sarvasyā yasyāḥ kasyāścid vā mūrteḥ
prāptau viśiṣyāha---**mūrtyā** iti ekayāpy **abhimatayā** iti \|\|48\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** taṁ vidhim āha---labdheti
\| sandarśita āgamo'rcana-prakāro yasmai saḥ \|\|48\|\|

**\...**

**\|\| 11.3.49 \|\|**

śuciḥ sammukham āsīnaḥ prāṇa-saṁyamanādibhiḥ \|

piṇḍaṁ viśodhya sannyāsa- kṛta-rakṣo'rcayed dharim \|\|

**śrīdhara-svāmī (bhāvārtha-dīpikā) :** mūrteḥ saṁmukham āsīnaḥ \|
ādi-śabdena bhūta-śuddhy-ādibhiḥ \| piṇḍaṁ dehaṁ viśodhya sannyāsaiḥ
sadbhir nyāsaiḥ kṛtā rakṣā yena saḥ \|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prāṇa-saṁyamanaṁ
prāṇāyāmaḥ \| ādi-śabdāt bhūta-śuddhy-ādi \| piṇḍaṁ deham \| sadbhir
nyāsaiḥ kṛtā rakṣā yena saḥ \|\|49\|\|

**\...**

**\|\| 11.3.50-51 \|\|**

arcādau hṛdaye cāpi yathā-labdhopacārakaiḥ \|

dravya-kṣity-ātma-liṅgāni niṣpādya prokṣya cāsanam \|\|

pādyādīn upakalpyātha sannidhāpya samāhitaḥ \|

hṛd-ādibhiḥ kṛta-nyāso mūla-mantreṇa cārcayet \|\|

**madhvācāryaḥ (bhāgavata-tātparyam) :**

dravya-lilṅgaṁ śilādyaṁ syād ātma-lliṅgaṁ manomayam \|

> athavā sthaṇḍile caiva viṣṇor liṅgaṁ prakīrtitam \|\| iti ca
> \|\|50\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** ādāv eva dravyāṇi puṣpādīni
jantvādi-śodhanena, kṣitiṁ saṁmārjanādinā, ātmānam avyagratayā, liṅgaṁ
mūrtim anulepa-kṣālanādinā, niṣpādya yogyāni kṛtvā \| pādyādi-pātrāṇy
upakalpya sannidhāpya hṛdi saṁpūjitaṁ śrī-mūrtau dhyātvā hṛdādibhiḥ
hṛdaya-śiraḥ-śikhā-kavaca-netrāstra-mantrair mūla-mantreṇa ca deve
kṛta-nyāso mūla-mantreṇārcayet \|\|50-51\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** arcādāv iti yugmakam \| pādyādīny
eva sannidhāpya yathā-yogya-sthāne sthāpayitvā mānasāntaraṁ
śrī-mūrti-rūpeṇa śrī-kṛṣṇaṁ sannidhāpyeti vā \|\|50-51\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yathā yathāvad dravyāṇi
puṣpādīni jantv-ādi-śodhanena, kṣitiṁ saṁmārjanādinā, ātmānam
avyagratayā, liṅgaṁ mūrtim anulepa-kṣālanādinā niṣpādya, yogyāni kṛtvā,
pādyādi-pātrāṇy upakalpya, hṛd-ādibhiḥ
hṛdaya-śiraḥ-śikhā-kavaca-netrāstra-mantrair mūla-mantreṇa ca
kṛta-nyāsaḥ \|\|50-51\|\|

**\...**

**\|\| 11.3.52-53 \|\|**

sāṅgopāṅgāṁ sa-pārṣadāṁ tāṁ tāṁ mūrtiṁ sva-mantrataḥ \|

pādyārghyācamanīyādyaiḥ snāna-vāso-vibhūṣaṇaiḥ \|\|

gandha-mālyākṣata-sragbhir dhūpa-dīpopahārakaiḥ \|

sāṅgaṁ sampūjya vidhi-vat stavaiḥ stutvā named dharim \|\|

**śrīdhara-svāmī (bhāvārtha-dīpikā) :** aṅgāni hṛdayādīni \| upāṅgāni
sudarśanādīni \| tat-sahitāṁ sa-pārṣadāṁ sa-parivārām \| kair upacārair
arcayet ? tad āha---pādyeti \| ādi-śabdena madhuparkam ācamanaṁ ca \|
akṣatās tilakālaṅkāre, na tu pūjāyām \| nākṣatair arcayed viṣṇuṁ na
ketakyā maheśvaram iti niṣedhāt \| apahāro naivedyam \|\|52-53\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sāṅgopāṅgām iti yugmakam
\|\|52-53\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** aṅgāni hṛdayādīni \|
upāṅgāni sudarśanādīni tat-sahitām \| mālyāni svarṇa-muktādi-hārāḥ \|
nākṣatair arcayed viṣṇuṁ na ketakyā maheśvaram iti niṣedhāt \| akṣatā
anupahatāḥ srajaḥ puṣpa-mālāḥ \|\|52-53\|\|

**\...**

**\|\| 11.3.54 \|\|**

ātmānaṁ tan-mayaṁ dhyāyan mūrtiṁ sampūjayed dharim \|

śeṣām ādhāya śirasā sva-dhāmny udvāsya sat-kṛtam \|\|

**madhvācāryaḥ (bhāgavata-tātparyam) :** tan-mayaṁ tat-pradhānam \|

> viṣṇor bhṛtyo'ham ity eva sadā syād bhagavan-mayaḥ \|
>
> naivāhaṁ viṣṇur asmīti viṣṇuḥ sarveśvaro hy ajaḥ \|\| iti ca
> \|\|54\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** śeṣāṁ nirmālyam \| sva-dhāmni
sva-sthāne \| devaṁ hṛdi mūrtiṁ karaṇḍake udvāsya sthāpayitvā
pūjā-vidhiṁ samāpayed iti śeṣaḥ \|\|54\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ātmānaṁ tanmayaṁ tad-āviṣṭaṁ
kāmukāḥ kāminī-mayam itivat \| sva-dhāmni śrī-kṛṣṇa-mūrteḥ sthāne
udvāsya utthāpya śayanādi-mudrayā sthāpayitvā \| yad vā, sva-dhāmni
pradeśa-viśeṣe udvāsya ita utthāpya śayana-līlāyamānatvena dhyātvā
\|\|54\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tan-mayam upāsya
bhagavad-ākāram ity ahaṅgrahopāsanoktā \| śeṣāṁ nirmālyam \| sat-kṛtaṁ
devaṁ sva-dhāmni udvāsya sthāpayitvā pūjā-vidhiṁ samāpayed iti śeṣaḥ
\|\|54\|\|

**\...**

**\|\| 11.3.55 \|\|**

evam agny-arka-toyādāv atithau hṛdaye ca yaḥ \|

yajatīśvaram ātmānam acirān mucyate hi saḥ \|\|

**madhvācāryaḥ (bhāgavata-tātparyam) :**

svādānāt svātmano vyāptyā viṣṇuḥ svātmeti kathyate \|

na tu jīva-svarūpatvāt sa hi jīveśvaraḥ prabhuḥ \|\| iti śabda-nirṇaye
\|\|55\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tāntrikaṁ karma-yogam
upasaṁharati---evam iti \|\|55\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sambhavenānyāny api pūjāṅgāny
āha---evam iti \|\|55\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** acirād iti \|
pūrva-proktāt karma-yogād ayam ahaṅgrahopāsanā-bhakti---mayas tāntrikaḥ
karma-yogaḥ śreṣṭhaḥ \| kintu, ye vai bhagavatā proktāḥ \[bhā.pu.
11.2.34\] ity anantaraṁ, tatra bhāgavatān dharmān śīkṣet \[bhā.pu.
11.3.22\] ity anantaraṁ ca śuddha eva bhakti-yogaḥ prokto jñeyaḥ
\|\|55\|\|

iti sārārtha-darśinyāṁ harṣiṇyāṁ bhakta-cetasām \|

ekādaśe tṛtīyo'yaṁ saṅgataḥ saṅgataḥ satām \|\|

**\...**

iti śrīmad-bhāgavate mahā-purāṇe brahma-sūtra-bhāṣye

pāramahaṁsyāṁ saṁhitāyāṁ vaiyāsikyāṁ

ekādaśa-skandhe jāyanteyopākhyāne

videha-praśnas tṛtīyo'dhyāyaḥ

\|\| 11.3 \|\|

**\...**

**(11.4)**

### atha caturtho'dhyāyaḥ 

## nimi-jāyateyopākhyāne

**\|\| 11.4.1 \|\|**

**śrī-rājovāca---**

yāni yānīha karmāṇi yair yaiḥ svacchanda-janmabhiḥ \|

cakre karoti kartā vā haris tāni bruvantu naḥ \|\|

**śrīdhara-svāmī (bhāvārtha-dīpikā) :**

caturthe tv avatārehā praśnasyottaram uktavān \|

jayantī-nandano nāmnā drumilo nava-saptamaḥ \|\|

mūrtyābhimatayātmānaḥ \[bhā.pu. 11.3.48\] ity anenātmanaḥ priyam
avatāraṁ pūjayed ity ukte'vatāra-jñānam apekṣitaṁ tathā stavaiḥ stutvā
named dhariṁ \[bhā.pu. 11.3.53\] ity ukte guṇa-karma-jñānaṁ cāpekṣitam
ataḥ pṛcchati---yāni yānīti \| kartā kariṣyati \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** pūrvaṁ śṛṇvan subhadrāṇi
rathāṅga-pāṇeḥ \[bhā.pu. 11.2.39\] ity uktam \| tad-anusāreṇa
mūrtyābhimatayātmānaḥ \[bhā.pu. 11.3.48\] iti, stavaiḥ stutvā \[bhā.pu.
11.3.53\] iti ca jñātuṁ śakyate \| tatas tad-artham āha---yāni yānīti
\|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

caturthe draviḍaḥ prākhyad avatārān harer guṇān \|

līlāś ca teṣu vistārya nārāyaṇam avarṇayat \|\|

mūrtyābhimatayātmānaḥ \[bhā.pu. 11.3.48\] iti śruteḥ bhagavataḥ kiyatyo
mūrtaya ity avatāra-jijñāsā \| tathā stavaiḥ stutvā named dhariṁ
\[bhā.pu. 11.3.53\] iti śruteḥ tasya kiyanti guṇa-caritāni stavyānīti
carite'pi jijñāseti \| ataḥ pṛcchati---yāni yānīti \| kartā kariṣyati
\|\|1\|\|

**\...**

**\|\| 11.4.2 \|\|**

**śrī-drumila uvāca---**

yo vā anantasya guṇān anantān

anukramiṣyan sa tu bāla-buddhiḥ \|

rajāṁsi bhūmer gaṇayet kathañcit

kālena naivākhila-śakti-dhāmnaḥ \|\|

**śrīdhara-svāmī (bhāvārtha-dīpikā) :** tvayā pṛṣṭāni
kāla-traya-saṁbandhi-sakalāvatāra-guṇa-karmāṇi kathayitum aśakyāni \|
saṅkṣepatas tu kānicit kathayiṣyāmīty āha---yo vā ity-ādinā \|
anukramiṣyan gaṇayitum icchati yaḥ sa tu bālānām iva buddhir yasya sa
manda-matiḥ \| kālena mahatā ko'pi mahā-matiḥ rajāṁsi gaṇayed api \|
akhila-śakti-dhāmnaḥ sarva-śakty-āśrayasya bhagavato guṇāṁs tu naiva
gaṇayet \| tathā ca śrutiḥ---viṣṇor nu kaṁ vīryāṇi pra vocaṁ yaḥ
pārthivāni vimame rajāṁsi \[ṛg-veda 1.154.24\] ity-ādi \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasyāvatāra-guṇa-karmaṇāṁ
saṅkhyātītatvāt yathā-śaktyaiva kathayiṣyāmīty āha---ya iti \|
anukramiṣyan krameṇa gaṇayitum icchatīty arthaḥ \|\|2\|\|

**\...**

**\|\| 11.4.3 \|\|**

bhūtair yadā pañcabhir ātma-sṛṣṭaiḥ

puraṁ virājaṁ viracayya tasmin \|

svāṁśena viṣṭaḥ puruṣābhidhānam

avāpa nārāyaṇa ādi-devaḥ \|\|

**madhvācāryaḥ (bhāgavata-tātparyam) :**

viṣṇos tu puruṣākhyāni trīṇi rūpāṇy ato viduḥ \|

> prathamaṁ mahataḥ sraṣṭr dvitīyaṁ tv aṇḍa-saṁsthitam \|
>
> tṛtīyaṁ dehināṁ dehe tāni jñātvā vimucyate \|\| iti māhātmye \|\|3\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tatrādau puruṣāvatāram
āha---**bhūtair** iti \| yadā sva-**sṛṣṭair** **bhūtair** **virājaṁ**
brahmāṇḍaṁ **puraṁ** nirmāya **tasmin** līlayā **praviṣṭo,** na tu
bhoktṛtvena \| prabhūta-puṇyasya jīvasya tatra bhoktṛtvāt \|\|3\|\|

---------------------------------------------------------------------------------------------------------------------

**kaivalya-dīpikā :** puruṣa-lakṣaṇam āha---**bhūtair** ity-ādi \|
**ātma-sṛṣṭaiḥ** ātmanā prakṛtim adhiṣṭhāya **sṛṣṭaiḥ** **puraṁ** dehaṁ
**virājaṁ** brahmāṇḍaṁ **viracayya** niṣpādya **tasmin** **svāṁsena**
jīva-kalayā yadā **praviṣṭaḥ**, tadā **puruṣa-saṁjñām avāpa**
puri-śayanād vasanād vā puruṣaḥ[^16] \| anaṁśe'py aṁśoktiḥ kalpanayā
**nārāyaṇo** jala-śāyī \| **ādi-devo** nirākāraḥ \|\|3\|\| \[mu.pha.
1.10\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatra āmānyataḥ puruṣāvatāram
āha---**bhūtair** iti \| **ādi-devo** nārāyaṇaḥ śrī-bhagavān nārāyaṇe
turīyākhye bhagavac-chabda-śabditaḥ \[bhā.pu. 11.15.16\] ity ādeḥ yadā
mahat-sraṣṭṛtvena puruṣābhimānam avāpa, tadā bhūtair virājaṁ viracayya
tasmin svāṁśena praviṣṭo'pi puruṣābhidhām avāpety arthaḥ \|\|3\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatrādau puruṣāvatāram
āha---bhūtair iti dvābhyām \| ādi-devo nārāyaṇaḥ śrī-bhagavān yadā
mahat-sraṣṭṛtvena puruṣābhimānam avāpa, tadā bhūtair virājaṁ viracayya
tasmin svāṁśenāntaryāmitayā praviṣṭo'bhūt \|\|3\|\|

**\...**

**\|\| 11.4.4 \|\|**

yat-kāya eṣa bhuvana-traya-sanniveśo

yasyendriyais tanu-bhṛtām ubhayendriyāṇi \|

jñānaṁ svataḥ śvasanato balam oja īhā

sattvādibhiḥ sthiti-layodbhava ādi-kartā \|\|

**madhvācāryaḥ (bhāgavata-tātparyam) :** yat-kāye \|\|4\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** asya guṇa-karmāṇy āha
dvayena---**yat-kāya** iti \| **yasya** adhiṣṭheyaḥ **kāya eṣaḥ** \|
kāya iti saptamī vā \| **tanu-bhṛtāṁ** samaṣṭi-vyaṣṭi-jīvānāṁ
**jñāna-karmendriyāṇi yasya** **svataḥ** svarūpa-bhūtāt sattvāt
tanu-bhṛtāṁ jñānam, yasya svataḥ-siddhaṁ jñānam iti vā \| yasya
**śvasanataḥ** prāṇād **balaṁ** deha-śaktiḥ, **oja** indriya-śaktiḥ \|
**īhā** kriyā \| yāś ca **sattvādibhir** viśvasya **sthiti-layodbhave
ādi-kartā** \|\|4\|\|

---------------------------------------------------------------------------------------------------------------------

**kaivalya-dīpikā :** puruṣa-lakṣaṇam āha---**bhūtair** ity-ādi \|
**ātma-sṛṣṭaiḥ** ātmanā prakṛtim adhiṣṭhāya **sṛṣṭaiḥ** **puraṁ** dehaṁ
**virājaṁ** brahmāṇḍaṁ **viracayya** niṣpādya **tasmin** **svāṁsena**
jīva-kalayā yadā **praviṣṭaḥ**, tadā **puruṣa-saṁjñām avāpa**
puri-śayanād vasanād vā puruṣaḥ[^17] \| anaṁśe'py aṁśoktiḥ kalpanayā
**nārāyaṇo** jala-śāyī \| **ādi-devo** nirākāraḥ \|\|4\|\| \[mu.pha.
1.11\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatra dvitīyaṁ puruṣaṁ
vivṛṇoti---**yat-kāya** iti \| yac-chabdena brahmāṇḍa-praviṣṭam ucyate,
viṣṇos tu trīṇi rūpāṇi ity-ādeḥ \|\|4\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** asya guṇa-karmāṇy āha \|
**yasya** mahā-viṣṇoḥ **kāye** bhuvana-trayāṇāṁ
ūrdhvādho-madhya-bhuvana-mayānāṁ koṭi-koṭi-brahmāṇḍānāṁ
pratiroma-kūpa-gatatvena sanniveśo'bhavat \| **tanu-bhṛtāṁ**
samaṣṭi-vyaṣṭi-jīvānāṁ **jñāna-karmendriyāṇi**, **yasya svataḥ**
svāṁśa-bhāvād antaryāmita eva tanu-bhṛtāṁ jñānam, yasya **śvasanataḥ**
prāṇāt tanubhṛtāṁ **balaṁ** deha-śaktiḥ, **oja** indriya-śaktiḥ, **īhā**
kriyā \| yāś ca **sattvādibhiḥ** sthiti-layodbhave karmaṇy **ādi-kartā**
\|\|4\|\|

**\...**

**\|\| 11.4.5 \|\|**

ādāv abhūc chata-dhṛtī rajasāsya sarge

viṣṇuḥ sthitau kratu-patir dvija-dharma-setuḥ \|

rudro'pyayāya tamasā puruṣaḥ sa ādya

ity udbhava-sthiti-layaḥ satataṁ prajāsu \|\|

**madhvācāryaḥ (bhāgavata-tātparyam) :**

brahma-stho'sṛjad viṣṇuḥ sthitvā rudre tv abhakṣayat \|

> pṛthak sthitvā jagat pāti tad brahmādy-āhvayo hariḥ \|\| iti brahmāṇḍe
> \|

rajasā tamasā ca brahma-rudra-deha-sṛṣṭaiḥ rāga-krodha-kāraṇatvāc ca
\|\|5\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** ādi-kartety anena tat-pūrvakaṁ
kartr-antaram api sūcitam \| tad darśayituṁ guṇāvatāra-dvārā
carācara-sṛṣṭy-ādi-kartṛtvam āha---ādāv iti \| yasyety anuṣaṅgaḥ \|
yasya **rajasāsya** jagataḥ **sarge** kārye **śata-dhṛtir** brahmā
**abhūt** \| **sthitau** ca **viṣṇur** yasya sattveneti śeṣaḥ \|
**kratu-patis** tat-phala-dātā \| **dvijātīnāṁ tad-dharmāṇāṁ** ca
**setuḥ** pālaka ity arthaḥ \| yasya **tamasā** asya
**apyayāyarudro**'bhūt \| ity etair brahmādibhir nimitta-bhūtaiḥ
**prajāsuudbhavādayo** yato bhavanti **sa ādyaḥ puruṣa** ity anvayaḥ
\|\|5\|\|

---------------------------------------------------------------------------------------------------------------------

**kaivalya-dīpikā :** evaṁ nirākāra-puruṣau lakṣayitvā brahmādi-trayaṁ
lakṣayati---brahmeti \| sa prāg uktaḥ puruṣaḥ \|\| **ādau** śatadhṛtir
brahmābhūt \| **rajasā** upādhinā \| **sarge** nimitte \| sa eva
**sthitau** **viṣṇuḥ** sattvena ity artha-siddham \| sthiti-kartṛtvaṁ ca
sannidhi-mātreṇa dharma-pravṛtti-hetutvāt \| tad āha---**kratv** iti \|
**kratuḥ** śrauto dharmaḥ \| **nijaḥ** pāñcarātrādisthaḥ \| **setur**
vidhārakaḥ \| sa eva **tamasā** rudraḥ \| **apyayaḥ** pralaya iti
evaṁ-vidhāḥ sṛṣṭy-ādayaḥ syuḥ \| **satataṁ** pratidinaṁ pratikalpaṁ ca
brahma-rudrayor anuktam api sattvaṁ labhyate \| kevalayos tu
rajas-tamasor asvacchatvena pratibimbāyogyatvāt \| ata eva sattvena
viṣṇur iti noktam \|\|5\|\| \[mu.pha. 1.12\]

---------------------------------------------------------------------------------------------------------------------

**jīva-gosvāmī (paramātma-sandarbhaḥ 8**) : evam ekasya puruṣasya
nānātvam upapādya tasya punar aṁśā vivriyante \| atra dvividhā aṁśā
svāṁśā vibhinnāṁśāś ca \| vibhinnāṁśās taṭastha-śakty-ātmakā jīvā iti
vakṣyate \| svāṁśās tu guṇa-līlādy-avatāra-bhedena vividhāḥ \| tatra
līlādy-avatārāḥ prasaṅga-saṅgatyā śrī-kṛṣṇa-sandarbhe vakṣyate \|
guṇāvatārā[^18] yathā---ādāv ity-ādi \|

**sa** yugapat guṇa-trayādhiṣṭhātā **ādyaḥ puruṣaḥ** pṛthak pṛthag api
tat-tad-guṇādhiṣṭhāna-līlayaiva **ādau rajasā asya** jagataḥ **sarge**
visarge kārye **śata-dhṛtir** brahmā**abhūt** \| **sthitau viṣṇuḥ**
sattveneti śeṣaḥ \| viṣṇuḥ sattvenety anuktis tasya
śuddha-sattva-rūpatvāt, sānnidhyenaiva sattva-guṇopakārakatvāc ca[^19]
tasyātirohita-svarūpatayā tat-sambandhopacārasyāpy uṭṭaṅkanam ayuktam
ity abhiprāyeṇa \| pālana-kartṛtvena **kratu-patis** tat-phala-dātā \|
yajña-rūpas tu līlāvatāra-madhya eva śrī-brahmaṇā dvitīye gaṇitaḥ \|
**dvijānāṁ dharmānāṁ** ca **setuḥ** pālaka ity arthaḥ \| **tamasā**
tasya **āpyayāya rudro**'bhūt ity anena prakāreṇa
**udbhava-sthiti-layā** bhavantīti \|

atra brahma-rudrayor avatārāvasaro mokṣa-dharme vivikto'sti[^20] \|
yathā---

> brāhme rātri-kṣaye prāpte tasya hy amita-tejasaḥ \|
>
> prasādāt prādurabhavat padmaṁ padma-nibhekṣaṇa \|\|
>
> tato brahmā samabhavat sa tasyaiva prasādajaḥ \|
>
> ahnaḥ kṣaye lalāṭāc ca tato[^21] devasya vai tathā \|
>
> krodhāviṣṭasya saṁjajñe rudraḥ saṁhāra-kārakaḥ \|\| \[ma.bhā.
> 12.328.15-16\][^22]

śrī-viṣṇos tu tṛtīye dṛśyate---

> tal-loka-padmaṁ sa u eva viṣṇuḥ
>
> prāvīviśat sarva-guṇāvabhāsam \|
>
> tasmin svayaṁ veda-mayo vidhātā
>
> svayambhuvaṁ yaṁ sma vadanti so'bhūt \|\| \[bhā.pu. 3.8.15\] iti \|

asyārthaḥ[^23]---tal-lokātmakaṁ **padmam** \| **sarva-guṇān**
jīva-bhogyān arthān **avabhāsayatīti** tathā \| tat yasmāj jātaṁ
śrī-nārāyaṇākhyaḥ puruṣa eva **viṣṇu**-saṁjñaḥ san
sthāpana-rūpāntaryāmitāyai **prāvīviśat**
prakarṣenālupta-śaktitayaivāviśat \| svārthe ṇic \| **tasmin**
śrī-viṣṇunā labdha-sthitau padmaṁ punaḥ sṛṣṭy-arthaṁ svayam eva
brahmābhūt sthitasyaiva mṛd-āder ghaṭāditayā sṛṣṭeḥ \| ata eva
sthity-ādaye hari-viriñci-hareti saṁjñā\[bhā.pu. 1.2.23\] ity anyatrāpi
\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ)**[^24] **:** tasmād guṇāvatāram
āha---ādāv iti \| **sarge** visarge **viṣṇuḥ** sattvenety anuktis tasya
śuddha-svarūpatvāt sānnidhyenaiva sattva-guṇopakārakatvāc ca \|\|5\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** guṇāvatāram āha---ādāv
iti \| rajasā rajo-guṇena \| **sarge** sṛṣṭau karmaṇi **śatadhṛtir**
brahmā **abhūt** \| **sthitau** pālane karmaṇi **viṣṇuḥ** \|
**dvijātīnāṁ** tad-**dharmāṇāṁ setuḥ** pālaka ity arthaḥ \| **apyayāya**
saṁhārārtham ity evaṁ-prakāreṇa \|\|5\|\|

**\...**

**\|\| 11.4.6 \|\|**

dharmasya dakṣa-duhitary ajaniṣṭa mūrtyāṁ

nārāyaṇo nara ṛṣi-pravaraḥ praśāntaḥ \|

naiṣkarmya-lakṣaṇam uvāca cacāra karma

yo'dyāpi cāsta ṛṣi-varya-niṣevitāṅghriḥ \|\|

**madhvācāryaḥ (bhāgavata-tātparyam) :** sva-viṣaya-jñāna-rūpaḥ
prabhāva-rūpaś ca \|\|6\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** nara-nārāyaṇāvatāram
āha---dharmasyeti \| dharmasya bhāryāyāṁ dakṣa-duhitari mūrti-saṁjñāyāṁ
nārāyaṇo nara iti mūrti-dvayenājaniṣṭa jātaḥ \| tac caritam
āha---naiṣkarmyam ātma-svarūpaṁ lakṣyate yena tat karma
karma-nirhāra-rūpaṁ vā uvāca nāradādibhyaḥ svayaṁ cacāra ca \| yo'dyāpi
karmācarann āste \| ṛṣi-varyair niṣevitāv aṅghrī yasya saḥ \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** līlāvatāram
upakramate---dharmasyeti \| naiṣkarma-lakṣaṇaṁ karmeti
bhagavad-ārādhana-lakṣaṇam ity arthaḥ \| tantraṁ sātvatam ācaṣṭa
naiṣkarmya-karmaṇāṁ yataḥ \[bhā.pu. 1.3.8\] iti prathamokteḥ \|\|6\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nārāyaṇo nara iti
ṛṣi-pravaraḥ sann ajaniṣṭa \| naiṣkarmya-lakṣaṇaṁ karma uvāca cacāra ca
\|\|6\|\|

**\...**

**\|\| 11.4.7 \|\|**

indro viśaṅkya mama dhāma jighṛkṣatīti

kāmaṁ nyayuṅkta sa-gaṇaṁ sa badary-upākhyam \|

gatvāpsaro-gaṇa-vasanta-sumanda-vātaiḥ

strī-prekṣaṇeṣubhir avidhyad atan-mahi-jñaḥ \|\|

**madhvācāryaḥ (bhāgavata-tātparyam) :**

jñāna-rūpān api surān vinā prāṇaṁ kvacit pare \|

> āviśanti hy atas teṣām ajñānādi na tu svataḥ \|\| iti deva-tattve \|

athainam evam āpnod yo'yaṁ madhyamaḥ prāṇaḥ \| evam ato devatāḥ pāpmānā
viddhāḥ taṁ hāsurā ṛtvā vidadhvasur yathāśmān mākhana-mṛtvā
vidhvaṁsataivaṁ haiva vidhvaṁsamānā viśvañco vineśuḥ \| sā vā eṣā
daivataitāsāṁ devatānāṁ pāpmānaṁ mṛtyum apahatā \| athaināṁ mṛtyum
atyavahata sa yadā mṛtyum atya mucyata so'gnr abhavad ity-ādi-śrutibhyaś
ca \|\|7\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** bhagavad-avatāratva-dyotakaṁ
paramopaśamaṁ darśayitum itihāsam āha---**indra** iti daśabhiḥ \|
**dhāma** sthānaṁ tapasā grahītum icchatīti **viśaṅkya** tapo-nāśāya
**kāmaṁ** sa-parivāraṁ preṣayām āsa \| sa kāmo **badarībhir
upākhyāyate** \| yas taṁ tasyāśramam **apsaro-gaṇādibhiḥ** saha
**gatvā** **strīṇāṁ prekṣaṇāny** eva **iṣavo** bāṇāḥ, taiḥ \| na tasya
mahi mahimānaṁ jānātīty **atan-mahi-jñaḥ** \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sa **kāmaḥ
badary-upākhyam apsaro-gaṇādibhiḥ** saha badarikāśramaṁ **gatvā
strī-prekṣaṇāny** eva **iṣavo** bāṇās tair **avidhyat**, na tasya
mahimānaṁ jānātīty **atan-mahijñaḥ** \|\|7\|\|

**\...**

**\|\| 11.4.8 \|\|**

vijñāya śakra-kṛtam akramam ādi-devaḥ

prāha prahasya gata-vismaya ejamānān \|

mā bhair vibho madana māruta deva-vadhvo

gṛhṇīta no balim aśūnyam imaṁ kurudhvam \|\|

**śrīdhara-svāmī (bhāvārtha-dīpikā) :** akramam aparādham \| aho ! ahaṁ
dhīra iti vismayo garvas tad-rahitaḥ \| ejamānān śāpa-bhiyā kampamānān
\| bho vibho samartha ! deva-vadhvaḥ mā bhaiṣṭa \| balim ātithyaṁ tān
prārthayate \| imam asmākam āśramam \| ātithyābhāve śūnya-prāyaḥ syād
ity arthaḥ \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** akramam aparādham \|
gata-vismayaḥ \| aho ! ahaṁ dhīra iti viśiṣṭaḥ smayo garvas tad-rahita
ity arthaḥ \| ejamānān śāpa-bhiyā kampamānān \| bho vibho samartha ! he
deva-vadhvaś ca ! mā bhaiṣṭa \| baliṁ pūjopahāraṁ śāka-patrādikam
asmad-ātithyaṁ gṛhṇīta \| vayaṁ sampannā eva bhavemeti cet imam āśramaṁ
śūnya-tulyaḥ syād iti bhāvaḥ \|\|8\|\|

**\...**

**\|\| 11.4.9 \|\|**

itthaṁ bruvaty abhaya-de nara-deva devāḥ

sa-vrīḍa-namra-śirasaḥ sa-ghṛṇaṁ taṁ ūcuḥ \|

naitad vibho tvayi pari'vikṛte vicitraṁ

svārāma-dhīra-nikarānata-pāda-padme \|\|

**śrīdhara-svāmī (bhāvārtha-dīpikā) :** he nara-deva ! abhaya-de
śrī-nārāyaṇe itthaṁ bruvati sati, devāḥ kāmādayaḥ sa-vrīḍāni namrāṇi
śirāṁsi yeṣāṁ te \| lajjā-bhareṇaivāvanata-śiraskā ity arthaḥ \|
sa-ghṛṇaṁ yathā bhavati, tathā kṛpāṁ janayanta ity arthaḥ \| kṛpā-yuktaṁ
tam iti vā māyātaḥ pare ato'**vikṛte** svārāmāś ca te dhīrāś ca te \|
teṣāṁ nikarair ānataṁ pāda-padmaṁ yasya tasmin \| tvayy etad
akṣobhānukampādi na vicitram \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** he nara-deva ! abhaya-de
śrī-nārāyaṇe itthaṁ bruvati sati \| devāḥ kāmādayaḥ \| pare parame
nirvikāre \| svārāmāḥ eṇarāmāḥ \|\|9\|\|

**\...**

**\|\| 11.4.10 \|\|**

tvāṁ sevatāṁ sura-kṛtā bahavo'ntarāyāḥ

svauko vilaṅghya paramaṁ vrajatāṁ padaṁ te \|

nānyasya barhiṣi balīn dadataḥ sva-bhāgān

dhatte padaṁ tvam avitā yadi vighna-mūrdhni \|\|

**madhvācāryaḥ (bhāgavata-tātparyam) : sva-bhāgaṁ baliṁ dadato
vighna-mūrdhni yadi bhavān padaṁ dhatte**, tarhi **nānyasya baliḥ**
\|\|10\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** asmākaṁ cāparādhācaraṇaṁ
svabhāvatvān na citram ity āhuḥ---**tvām** iti \| **tvāṁ sevatāṁ**
sevamānānāṁ **surair** indrādibhiḥ **kṛtā antarāyā** vighnā bhavanti \|
kasmāt ? ity ata āhuḥ---**svauka** iti \| sva-sthānaṁ svargam atikramya
paramaṁ tava sthānaṁ **vrajatām** \| **nānyasya** tvām asevamānasya \|
kutaḥ ? **barhiṣi** yajñe **sva-bhāgān** puroḍāśādīn **balīn** karān
kṛṣika iva rājñe indrādibhyo **dadataḥ** prayacchataḥ \| tarhi kiṁ
mad-bhakto vighnair bhraśyati ? nety āhuḥ---**dhatte** iti \| **yadi**
iti niścaye \| yatas **tvaṁ** sarva-surādhīśvaro'**vitā** rakṣako'to'sau
**vighnānāṁ mūrdhni padam** aṅghriṁ **dhatte** \| kutaḥ punas tvayi
vighna-śaṅkā ? iti bhāvaḥ \|\|10\|\|

---------------------------------------------------------------------------------------------------------------------

**jīva-gosvāmī (bhakti-sandarbha 64) :** tatra ca **yajñe sva-bhāgān
dadataḥ sura-kṛtā vighnā** na bhavanti \| **tvāṁ sevamānānāṁ** tu
mātsaryeṇa **tat-kṛtās** te bhavanti, kintu **yadi** iti niścaye yadi
vedāḥ pramāṇam itivan niścitam eva, **tvaṁ** teṣām **avitā** iti \|
**tvāṁ sevamāno vighna-mūrdhni padaṁ ca dhatte** pratyuta tam eva
sopānam iva kṛtvā vrajatīty arthaḥ \| tad evaṁ śrutvā saṁsāra eva
tiṣṭhatāṁ yat paryavasānaṁ bhavet, tat pṛṣṭaṁ bhagavantam \[11.5.1\]
ity-ādinā \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tvad-bhaktā api
tvat-prasādād asmān na gaṇayanti, kutaḥ punas tvaṁ gaṇayiṣyasi ? ity
āhuḥ---**tvāṁ sevamānānāṁ** janānāṁ **surair** indrādibhiḥ **kṛtā
antarāyā** asmad-ādayo vighnā **bahavo** bhavanti \| indrādyair vighnāḥ
kathaṁ kriyante ? atrāhuḥ---svauka iti \| sva-sthānaṁ svargam atikramya
**paramaṁ tava** sthānaṁ **vrajatām** \| vighna-karaṇaṁ khalu
mātsarya-hetukam eveti bhāvaḥ \| **nānyasya** karmi-prabhṛteḥ \| kutaḥ ?
**barhiṣi** yajñe **balīn** puroḍāśādīn tat-tad-**bhāgān** indrādibhyaḥ
karān rājñe karmakasyeva **dadataḥ** \|

tarhi mad-bhakto vighnair bhraśyati? nety āhuḥ---**dhatte** iti \|
**yadi** iti niścaye \| yatas **tvaṁ** sarva-surādhīśvaro'**vitā**
rakṣakaḥ \| ato'sau **vighnānāṁ mūrdhni padam** aṅghriṁ **dhatte** \|
kutaḥ punas tvayi vighna-śaṅkā ? iti bhāvaḥ \|\|10\|\|

**\...**

**\|\| 11.4.11 \|\|**

kṣut-tṛṭ-tri-kāla-guṇa-māruta-jaihva-śaiṣṇān

asmān apāra-jaladhīn atitīrya kecit \|

krodhasya yānti viphalasya vaśaṁ pade gor

majjanti duścara-tapaś ca vṛthotsṛjanti \|\|

**śrīdhara-svāmī (bhāvārtha-dīpikā) :** tvad-abhaktānāṁ tu kevalaṁ
tapaś-caratāṁ dvayī gatiḥ \| asmākaṁ vā vaśaṁ yānti krodhasya vā \|
tatrāsmad-vaśāḥ kāmopabhogam api tāvad anubhavanti \| krodhasya vaśāḥ
punar atimandā ity āhuḥ---kṣut-tṛḍ iti \| kṣuc ca tṛṭ ca tri-kāla-guṇāc
ca śītoṣṇa-varṣāṇi ca mārutaś ca prāṇo bāhyo vā, jaihvyā jihvā-bhogāś
ca, śaiśnyā guhyopabhogāś ca, etān asmān apāra-jaladhi-rūpān atitīrya
vilaṅghya goṣpade majjanti \| kutaḥ ? yataḥ krodhasya viphalasya vaśaṁ
yānti gacchanti \| kiṁ ca, jale majjanto yathā vivaśāḥ santo
mastakāropitaṁ bhāram utsṛjanti, tathā vṛthaiva na mokṣāya na ca bhogāya
śāpādinā duścaraṁ tapa utsṛjanti \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** krodhasya goṣpadatvaṁ
sva-viṣaya-ghāta-mātreṇa vicchinnatvāt, na tu jaihvādivad avichinnatvam
iti \|\|11\|\|[^25]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tvad-bhakti-vimukhānāṁ
tapaś-caratāṁ dvayī gatiḥ \| asmākaṁ vā vaśībhavanti krodhasya vā \|
tatrāsmad-vaśāḥ kāmopabhogam api tāvad anubhavanti, krodhasya vaśāḥ
punar atimandā ity āhuḥ---kṣut-tṛḍ iti \| kṣuc ca tṛṭ ca tri-kāla-guṇāc
ca śītoṣṇa-varṣāṇi ca \| mārutas tvag-indriya-bhogyo malayānilaś ca,
jaihvo jihvā-bhogyaś ca, śaiśnaḥ śiśna-bhogyaś ca, etān asmān
apāra-jaladhi-rūpān atitīrya vilaṅghya goṣpade majjanti \| kiṁ ca, jale
majjanto yathā vivaśī-bhūya mastakāropitaṁ dhana-bhāram utsṛjanti, tathā
vṛthā na mokṣāya, na bhogāya, śāpādinā duścaraṁ tapaś ca visṛjanti
\|\|11\|\|

**\...**

**\|\| 11.4.12 \|\|**

iti pragṛṇatāṁ teṣāṁ striyo'tyadbhuta-darśanāḥ \|

darśayām āsa śuśrūṣāṁ svarcitāḥ kurvatīr vibhuḥ \|\|

**śrīdhara-svāmī (bhāvārtha-dīpikā) :** striyo yoga-nirmitāḥ strīḥ
śuśrūṣāṁ kurvatīḥ sv-arcitāḥ suṣṭhv-alaṅkṛtās teṣāṁ
sva-lāvaṇyādi-darpopaśamāya darśayām āsa \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pragṛṇatāṁ stuvatas tān
anādṛtya striyo yoga-nirmitāḥ strīḥ śuśrūṣāṁ sva-sevāṁ kurvatīr iva
prākṛtīr ity arthaḥ \| teṣāṁ sva-lāvaṇyādi-darpopaśamāya darśayāmāsa
\|\|12\|\|

**\...**

**\|\| 11.4.13 \|\|**

te devānucarā dṛṣṭvā striyaḥ śrīr iva rūpiṇīḥ \|

gandhena mumuhus tāsāṁ rūpaudārya-hata-śriyaḥ \|\|

**śrīdhara-svāmī (bhāvārtha-dīpikā) :** rūpiṇī mūrti-matī śrīr iva tāḥ
striyaḥ strīr dṛṣṭvā \| tāsāṁ tu rūpasyaudāryeṇa mahattvena hatā śrīḥ
kāntir yeṣāṁ te \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.4.14 \|\|**

tān āha deva-deveśaḥ praṇatān prahasann iva \|

āsām ekatamāṁ vṛṅdhvaṁ sa-varṇāṁ svarga-bhūṣaṇām \|\|

**śrīdhara-svāmī (bhāvārtha-dīpikā) : vṛṅdhvaṁ** vṛṇīdhvam \| kva vayaṁ
varākāḥ ? kva cemāḥ ? iti cet tatrāha---sa-varṇāṁ samāna-rūpām \|
naikāpy asmad anurūpeti cet, mā bhavatu \| tathāpi svargasya
bhūṣaṇa-rūpām \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** teṣāṁ parābhava-darśanena
prahasan ivety atigāmbhīryeṇa prahāsa-rodho vyañjitaḥ \| vṛṅdhvaṁ
vṛṇīdhvam \| kva vayaṁ varākāḥ ? kva cemāḥ ? iti cet,
tatrāha---sa-varṇāṁ samāna-varṇāṁ sva-tulyām etāsāṁ vibhāvi-rūpāṁ
prākṛtīm api kāñcid ity arthaḥ \| tayāpi svargasya bhūṣaṇa-rūpām
\|\|14\|\|

**\...**

**\|\| 11.4.15 \|\|**

om ity ādeśam ādāya natvā taṁ sura-vandinaḥ \|

urvaśīm apsaraḥ-śreṣṭhāṁ puras-kṛtya divaṁ yayuḥ \|\|

**śrīdhara-svāmī (bhāvārtha-dīpikā) :** sura-vandino deva-bhṛtyāḥ
\|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ādeśam ādāya ājñāṁ
gṛhītvā, sura-vandino deva-bhṛtyāḥ \|\|15\|\|

**\...**

**\|\| 11.4.16 \|\|**

indrāyānamya sadasi śṛṇvatāṁ tri-divaukasām \|

ūcur nārāyaṇa-balaṁ śakras tatrāsa vismitaḥ \|\|

**śrīdhara-svāmī (bhāvārtha-dīpikā) :** indrāya indraṁ prati
nārāyaṇa-balaṁ ūcuḥ \| śakras tatrāsa trāsaṁ prāpto vismitaś ca \| tatra
vismita āseti vā \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatrāsa aho mayā
aparāddham iti trāsaṁ prāptaḥ \|\|16\|\|

**\...**

**\|\| 11.4.17 \|\|**

haṁsa-svarūpy avadad acyuta ātma-yogaṁ

dattaḥ kumāra ṛṣabho bhagavān pitā naḥ \|

viṣṇuḥ śivāya jagatāṁ kalayāvatīrṇas

tenāhṛtā madhu-bhidā śrutayo hayāsye \|\|

**madhvācāryaḥ (bhāgavata-tātparyam) :**

kumāra-nāmā tu harir brahmacāri-vapuḥ svayam \|

> sanat-kumārāya paraṁ provāca jagadīśvaraḥ \|\| iti skānde \|
>
> viṣṇoḥ sanat-kumārākhyāc chuśruvur jñānam uttamam \|
>
> sanat-kumāra-pramukhā yogeśāḥ parameśvarāḥ \|\| iti prakāśa-saṁhitāyām
> \|\|17\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** anyān apy avatārāṁs tac caritāni
cāha---haṁsa-svarūpīti \| datto dattātreyaḥ \| kumāraḥ sanakādiḥ \| naḥ
pitā ṛṣabhaś ca \| viṣṇur eva kalayāvatīrṇaḥ sann ātma-yogam avadat \|
tena viṣṇunā hayāsye hayagrīvāvatāre madhu-bhidā satā tataḥ śrutaya
āhṛtāḥ \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** haṁsa-svarūpī haṁsākāraḥ
\| datto dattātreyaḥ \| kumāraḥ \| naḥ pitā ṛṣabhaś ca \| viṣṇur eva
kalayāvatīrṇaḥ sann ātma-yogam avadat \| tena hayāsye hayagrīvāvatāre
madhu-bhidā satā tataḥ śrutaya āhṛtāḥ \|\|17\|\|

**\...**

**\|\| 11.4.18 \|\|**

gupto'pyaye manur ilauṣadhayaś ca mātsye

krauḍe hato diti-ja uddharatāmbhasaḥ kṣmām \|

kaurme dhṛto'drir amṛtonmathane sva-pṛṣṭhe

grāhāt prapannam ibha-rājam amuñcad ārtam \|\|

**śrīdhara-svāmī (bhāvārtha-dīpikā) : ilā** pṛthvī \| **oṣadhayaś** ca
guptāḥ \| **krauḍe** ca vārāhāvatāre \| **grāhād** gajendram **amuñcan**
mocayāmāsa \| evam ādau yatrāvatāra-nāma nāsti, tatra viṣṇuḥ śivāya
jagatāṁ kalayāvatīrṇa ity anuvartanīyam \|\|18\|\|

---------------------------------------------------------------------------------------------------------------------

**kaivalya-dīpikā :** **grāhād** iti \| **prapannaṁ** śaraṇāgatam \|
**saṁstunvataḥ** saṁstuvataḥ \| abdhi-patitān kaśyapasya samid-āharaṇe
goṣpade magnān \| **śramaṇāt** ūrdhva-retaso bālakhilyān \| **apihitā**
avaruddhāḥ \|\|18\|\| \[mu.pha. 3.18\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : apyaye** pralaye \|
**manuḥ** satyavrataḥ \| **ilā** pṛthvī \| **oṣadhayaś** ca guptāḥ \|
**krauḍe** ca vārāhāvatāre \| **ibharājaṁ** gajendram **amuñcan**
mocayāmāsa \|\|18\|\|

**\...**

**\|\| 11.4.19 \|\|**

saṁstunvato nipatitān śramaṇān ṛṣīṁś ca

śakraṁ ca vṛtra-vadhatas tamasi praviṣṭam \|

deva-striyo'sura-gṛhe pihitā anāthā

jaghne'surendram abhayāya satāṁ nṛsiṁhe \|\|

**madhvācāryaḥ (bhāgavata-tātparyam) :**

suparṇā ṛṣayo vyāsaṁ nāthamānā yayuḥ sadā \|

> dhvāntaṁ nivārayāsmākaṁ mumugdhīti ca vādinaḥ \|\| iti vyāsa-tantre \|
>
> smaraṇāt tu nṛsiṁhasya śakro mukto bṛhad-vadhāt \|
>
> hiraṇyaka-hṛtāś cāpi tathaivāpsarasāṁ gaṇāḥ \|\| iti prabhañjane
> \|\|19\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** saṁstunvataḥ stutiṁ kurvāṇān
ṛṣīn vālakhilyān kaśyāpārthaṁ samidhāharaṇe goṣpade nimagnān
indreṇopahasitān uddhṛtyāpado'mocayat \| tamasi brahma-hatyāyāṁ
praviṣṭaṁ mocayām āsa \| asura-gṛhe pihitā niruddhā yā deva-striyas tāś
cāmuñcad anekāvatāraiḥ \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** saṁstunvataḥ saṁstuvataḥ
ṛṣīn vālakhilyān kaśyāpārthaṁ samidhāharaṇe goṣpade nimagnān
indreṇopahasitān utthāpyāmocayat \| śakraṁ ca tamasi brahma-hatyāyāṁ
praviṣṭam amocayat \| pihitā niruddhā deva-striyaś cāmocayat
anekāvatārair iti śeṣaḥ \|\|19\|\|

**\...**

**\|\| 11.4.20 \|\|**

devāsure yudhi ca daitya-patīn surārthe

hatvāntareṣu bhuvanāny adadhāt kalābhiḥ \|

bhūtvātha vāmana imām aharad baleḥ kṣmāṁ

yācñā-cchalena samadād aditeḥ sutebhyaḥ \|\|

**madhvācāryaḥ (bhāgavata-tātparyam) :**

upendra-rūpī bhagavān prati manvantaraṁ prabhuḥ \|

> asurān hanti niyataṁ śrāddhadeve ca vāmanaḥ \|\| iti vāmane \|\|20\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** antareṣu sarva-manvantareṣu
kalābhir mūrtibhir bhuvanāny adadhād apālayat \| imāṁ kṣmāṁ samadād
dadau \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** antareṣu
sarva-manvantareṣu adadhād apālayat \| kalābhir
manvantravatāraiḥ \|\|20\|\|

**\...**

**\|\| 11.4.21 \|\|**

niḥkṣatriyām akṛta gāṁ ca triḥ-sapta-kṛtvo

rāmas tu haihaya-kulāpyaya-bhārgavāgniḥ \|

so'bdhiṁ babandha daśa-vaktram ahan sa-laṅkaṁ

sītā-patir jayati loka-mala-ghna-kīrtiḥ \|\|

**śrīdhara-svāmī (bhāvārtha-dīpikā) :** haihayānāṁ kulasya apyayāya
bhārgava-rūpe'gniḥ \| sa rāmo dāśarathiḥ san sa-laṅkaṁ laṅkāyāṁ sthitam
\| sa ca jayati \| vartamāna-kālīno'vatāra ity arthaḥ \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** salaṅkam iti \|
laṅkā-sthita-tad-gaṇa-sahitam ity arthaḥ \| jayatīti jayati jananivāsaḥ
\[bhā.pu. 10.90.48\] itivat \|\|21\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** salaṅkaṁ
laṅkā-stha-sarva-vīra-sahitam ity arthaḥ \| jayatīti \| kathāyā asyās
tat-kāla-bhavatvāt tasminn ādara-viśeṣo vyaktaḥ \|\|21\|\|

**\...**

**\|\| 11.4.22 \|\|**

bhūmer bharāvataraṇāya yaduṣv ajanmā

jātaḥ kariṣyati surair api duṣkarāṇi \|

vādair vimohayati yajña-kṛto'tad-arhān

śūdrān kalau kṣiti-bhujo nyahaniṣyad ante \|\|

**śrīdhara-svāmī (bhāvārtha-dīpikā) :** bhāvinaṁ rāma-kṛṣṇāvatāram
āha---bhūmer iti \| buddhāvatāram āha---vadair iti \| atad arhān yajñān
arhān daityān vimohayiṣyati \| kalky-avatāram āha---śūdrān iti \|
nyahaniṣyan nihaniṣyati \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** śūdrānity ubhayatrānvayaḥ \|
pūrvatra ugrākhyān paratra mlecchānity arthaḥ \|\|22\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vimohayati vimohayiṣyati
buddhaḥ \| nyahaniṣyat nihaniṣyati kalkiḥ \|\|22\|\|

**\...**

**\|\| 11.4.23 \|\|**

evaṁ-vidhāni janmāni karmāṇi ca jagat-pateḥ \|

bhūrīṇi bhūri-yaśaso varṇitāni mahā-bhuja \|\|

*na katamena vyākhātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

iti sārārtha-darśinyāṁ harṣiṇyāṁ bhakta-cetasām \|

ekādaśe caturtho'yaṁ saṅgataḥ saṅgataḥ satām \|\|\*\|\|

**\...**

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyām ekādaśa-skandhe
>
> nimi-jāyateyopākhyāne
>
> caturtho'dhyāyaḥ \|

\|\|11.4\|\|

**...**

**(11.5)**

### atha pañcamo'dhyāyaḥ

## jāyanteyopākhyānaṁ

**\|\| 11.5.1 \|\|**

**śrī-rājovāca**---

bhagavantaṁ hariṁ prāyo na bhajanty ātma-vittamāḥ \|

teṣām aśānta-kāmānāṁ kā niṣṭhāvijitātmanām \|\|

**śrīdhara-svāmī (bhāvārtha-dīpikā) :**

pañcame bhakti-hīnānāṁ kāniṣṭhā ko yuge yuge \|

pūjā-vidhir iti praśna- dvayasyottaram ucyate \|\|

tvāṁ sevatāṁ sura-kṛtā bahavo'ntarāyāḥ \[bhā.pu. 11.4.1\] ity anena
śrī-hari-bhaktā vighna-mūrdhni padaṁ dattvā parāṁ gatiṁ yānti,
abhaktānāṁ tu vighnā bhavantīty ukte, tarhi teṣāṁ kā gatir bhavati ? iti
pṛcchati---bhagavantam iti \| he **ātma-vittamāḥ** ! **avijitātmanāṁ**,
ata eva **aśānta-kāmānāṁ kā niṣṭhā** ? kiṁ prāpyaṁ ? ity arthaḥ
\|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

pañcame camaso viṣṇu-vimukhānāṁ sudurgatim \|

yuga-dharmāvatārāṁs tu provāca kara-bhājanaḥ \|\|o\|\|

evaṁ kṛpayāvatāraiḥ khyāpita-yaśasy api bhagavati vimukhībhūya kiṁ
lipsante ? ity udbhūta-vismayaṁ pṛcchati \| he **ātma-vittamāḥ** ! **kā
niṣṭhā** ? kiṁ prāpyaṁ ? ity arthaḥ \|\|1\|\|

**\...**

**\|\| 11.5.2 \|\|**

**śrī-camasa uvāca**---

mukha-bāhūru-pādebhyaḥ puruṣasyāśramaiḥ saha \|

catvāro jajñire varṇā guṇair viprādayaḥ pṛthak \|\|

**śrīdhara-svāmī (bhāvārtha-dīpikā) :** sva-janakasya guror
bhagavato'nādarād guru-droheṇa durgatiṁ yāntīti vaktuṁ bhagavataḥ
sakāśād varṇāśramāṇām utpattim āha---mukheti \| **guṇaiḥ** sattvena
vipraḥ, sattva-rajobhyāṁ kṣatriyaḥ, rajas-tamobhyāṁ vaiśyaḥ, tamasā
śūdra iti \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mukha-bāhv iti virāṭ \|
tad-antaryāmiṇor abhedoktiḥ mukha-bāhūru-pādebhya ity upalakṣaṇam eṣu,
yathoktam,

> gṛhāśramo jaghanato brahmacaryaṁ hṛdo mama \|
>
> vakṣaḥ-sthalād vane vāso nyāsaś śirṣaṇi ca sthitaḥ \|\| \[bhā.pu.
> 11.17.14\] iti \|\|2\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhajanīyasya
bhagavato'bhajanād durgatir eveti vaktuṁ prathamaṁ bhajanīyatve yuktim
āha---mukheti \| **guṇaiḥ** sattvena viprāḥ, sattva-rajobhyāṁ kṣatriyā,
rajas-tamobhyāṁ vaiśyāḥ, tamasā śūdrāḥ \| atra mukhādibhya **āśramaiḥ
saha catvāro varṇā jajñire** ity anvaye āśramāṇām api mukhādibhya
evotpattiḥ prasajjate, sā ca na tathā \| yad vakṣyate---

> gṛhāśramo jaghanato brahmacaryaṁ hṛdo mama \|
>
> vakṣaḥ-sthalād vane vāso nyāsaś śirṣaṇi ca sthitaḥ \|\| \[bhā.pu.
> 11.17.14\] iti \|\|2\|\|

tasmān **mukha-bāhūru**-pādebhya ity ataḥ
prāg-jaghana-hṛd-vakṣo-mastakād ity adhyāhāryam \| tataś ca
jaghanādibhyo mukhādibhyaś ca āśramaiḥ saha krameṇa varṇā jajñire iti
saṅgatam \|\|2\|\|

**tathyaḥ** : ṛk-saṁhitāyāṁ \[8.4.19\] tathā śukla-yajur-vede \[34.11\],
tathā ca atharva-veda \[19.6.6\]---

brāhmaṇo'sya mukham āsīd bāhū rājanyaḥ kṛtaḥ \|

ūru tad asya yad vaiśyaḥ padbhyāṁ śūdro'jāyata \|\| iti \|

\...

**\|\| 11.5.3 \|\|**

ya eṣāṁ puruṣaṁ sākṣād ātma-prabhavam īśvaram \|

na bhajanty avajānanti sthānād bhraṣṭāḥ patanty adhaḥ \|\|

**śrīdhara-svāmī (bhāvārtha-dīpikā) :** eṣāṁ madhye ye'jñātvā **na
bhajanti**, ye ca jñātvāpy **avajānanti** \| **ātmanaḥ prabhavo** janma
yasmāt tam \| tad-abhajane kṛta-ghnatām apy āha---īśvaram iti \|
**sthānād** varṇāśramād **bhraṣṭāḥ** \|\|3\|\|

---------------------------------------------------------------------------------------------------------------------

**kaivalya-dīpikā : ya** iti \| **eṣāṁ** brāhmaṇādīnāṁ madhye
**puruṣaṁ** viṣṇum \| **ātmanaḥ prabhavaṁ** janakam \| **sthānād**
brāhmaṇādeḥ \|\|3\|\| \[mu.pha. 13.42\]

---------------------------------------------------------------------------------------------------------------------

**jīva-gosvāmī (krama-sandarbhaḥ) : na bhajanti**, ata eva
**avajānanti** ity arthaḥ \| yad vā, kecid aśrutvā na bhajanti, kecic
chrutvāpi na bhajanti ced avajānanty evety arthaḥ \| **sthānād**
varṇāśrama-rūpāt svāśramād **bhraṣṭāḥ** santaḥ kramād adho'dho
gacchantīty arthaḥ \|\|3\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** eṣāṁ madhye ye na
bhajanti, **ātmanaḥ prabhavo** yasmāt tam ādi-pitaram ity arthaḥ \| **na
bhajanti**, ata eva **avajānanti** \| avaśya-bhajanīyasya guror
abhajanam evāvajñeti bhāvaḥ \| **sthānād** āśrama-lakṣaṇāt \|\|3\|\|

\...

**\|\| 11.5.4 \|\|**

dūre hari-kathāḥ kecid dūre cācyuta-kīrtanāḥ \|

striyaḥ śūdrādayaś caiva te'nukampyā bhavādṛśām \|\|

**śrīdhara-svāmī (bhāvārtha-dīpikā) :** tatra ye'jñās te bhavad-vidhānām
anugrāhyā ity āha---**dūra** iti \| **dūre** **hari-kathā**-śravaṇaṁ
yeṣāṁ te \| ata eva **dūre cācyuta-kīrtanaṁ** yeṣāṁ te \| dūre
acyuta-kīrtanāś ceti vā \|\|4\|\|

---------------------------------------------------------------------------------------------------------------------

**kaivalya-dīpikā : dūre** **hari** ity-ādir aluk \| **bhavādṛśāṁ**
nimi-prabhṛtīnām \|\|3\|\| \[mu.pha. 13.43\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatra pūrvānanugrāhayati---dūra
iti \|\|4\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatra ye'jñās te
bhavad-vidhānām anugrāhyā evety āha---**dūra** iti \| **dūre
hari-kathā** yeṣāṁ te, ye sādhu-saṅga-bhāgya-hīnā ity arthaḥ \| **dūre
cācyutasya** **kīrtanaṁ** yeṣāṁ te \| iti ye ca vadhirā iti \| te
**anukampyā** iti tatrādyā bhakty-upadeśena, dvitīyā mūrdhni
caraṇa-dhūli-dānena ca kṛtārthīkāryā ity arthaḥ \|\|4\|\|

\...

**\|\| 11.5.5 \|\|**

vipro rājanya-vaiśyau vā hareḥ prāptāḥ padāntikam \|

śrautena janmanāthāpi muhyanty āmnāya-vādinaḥ \|\|

**śrīdharaḥ**: jñāna-lava-durvidagdhas tv acikitsyatvād upekṣyā ity
āśayenāha---**vipra** iti \| **śrautena** upanayanākhyena \| upalakṣaṇam
etat \| adhyayanādināpi hareḥ padāntikaṁ tad-bhajanottamādhikāraṁ prāptā
api **muhyanti**, karma-phaleṣu sajjante \| kutaḥ ? **āmnāyeṣu** ye
**vādā** artha-vādās te mohakatayā vidyante yeṣāṁ te \| tad uktaṁ
gītāsu---

> yām imāṁ puṣpitāṁ vācaṁ pravadanty avipaścitaḥ \|
>
> veda-vāda-ratāḥ pārtha nānyad astīti vādinaḥ \|\| \[gītā 2.42\]
> ity-ādinā \|\|5\|\|

---------------------------------------------------------------------------------------------------------------------

**kaivalya-dīpikā : śrautaṁ** **janma** upanayanam \|\|5\|\| \[mu.pha.
13.44\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** uttarān upekṣayati---**vipra** iti
\| **āmnāya-vādino** jaiminīyāḥ āmnāyaḥ karma-kāṇḍaṁ, te hi
tan-mātra-vadana-śīlās tasya sutarāṁ tu brahma-kāṇḍasya
yāthārthyāvedino'nīśvara-vādinaḥ \|\|5\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** jñāna-lava-durvidagdhas
tv acikitsyatvād upekṣyā evety āśayenāha---**vipra** iti \| **śrautena**
upanayanākhyena \| upalakṣaṇam etat \| adhyayanādināpi hareḥ padāntikaṁ
tad-bhajanottamādhikāraṁ prāptā api **muhyanti** karma-phaleṣu sajjante
\| kutaḥ ? **āmnāyeṣu** ye **vādā** artha-vādās te mohakatayā vidyante
yeṣāṁ te \| tad uktaṁ gītāsu---

> yām imāṁ puṣpitāṁ vācaṁ pravadanty avipaścitaḥ \|
>
> veda-vāda-ratāḥ pārtha nānyad astīti vādinaḥ \|\| \[gītā 2.42\] iti
> \|\|5\|\|

\...

**\|\| 11.5.6 \|\|**

karmaṇy akovidāḥ stabdhā mūrkhāḥ paṇḍita-māninaḥ \|

vadanti cāṭukān mūḍhā yayā mādhvyā girotsukāḥ \|\|

**śrīdhara-svāmī (bhāvārtha-dīpikā) :** bhakti-mārga-dārḍhyāya teṣāṁ
mohaṁ prapañcayan nindanti---**karmaṇi** ity-ādinā \| **akovidā** yathā
bandhakaṁ na bhavati, tathā kartum ajñāḥ \| na cābhijñān pṛcchanti \|
yataḥ **stabdhā** anamrāḥ \| stabdhatve hetuḥ---yato **mūrkhā** api
**paṇḍitā** vayam iti **mānayantaḥ** \| ataḥ apāma somam amṛtā abhūma,
akṣayyaṁ ha vai cāturmāsya-yājinaḥ sukṛtaṁ bhavati, yatra noṣṇaṁ na
śītaṁ syān na glānir nāpy arātayaḥ, ity-ādikayā **yayā mādhvyā
girotsukāḥ** santo **mūḍhāḥ**, tayā cāṭukān apsarobhiḥ saha vihariṣyāma
ity-ādi priyān śabdān vadanti \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** teṣāṁ moham evāha---**karmaṇy
akovidā** iti \|\|6\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : akovidāḥ** karma yathā
bandhakaṁ na bhavati, tathā kartum ajñāḥ \| na cābhijñān pṛcchanti,
yataḥ **stabdhā** anamrāḥ, yato **mūrkhā** api **paṇḍitā** vayam iti
**manyamānāḥ** \| ataḥ apāma somam amṛtā abhūma, akṣayyaṁ ha vai
cāturmāsya-yājinaḥ sukṛtaṁ bhavati, yatra noṣṇaṁ na śītaṁ syān na glānir
nāpy arātayaḥ, ity-ādikayā **yayā mādhvyā girotsukāḥ** santo **mūḍhāḥ**,
tayā cāṭukān haṁho apsarobhiḥ saha vihariṣyāma ity-ādi priyān śabdān
vadanti \|\|6\|\|

\...

**\|\| 11.5.7 \|\|**

rajasā ghora-saṅkalpāḥ kāmukā ahi-manyavaḥ \|

dāmbhikā māninaḥ pāpā vihasanty acyuta-priyān \|\|

**śrīdhara-svāmī (bhāvārtha-dīpikā) :** kiṁ ca, teṣāṁ karmābhiniveśāt
kāma-krodha-dambhādayo vardhanta ity āha trayeṇa---rajaseti \|
ghoro'bhicārādiḥ saṅkalpo yeṣāṁ te \| ahivan manyur yeṣāṁ te \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bhraṁśādhaḥ-pātau ca krameṇa
darśayati---rajaseti tribhiḥ \| tatra prathamena sarveṣām eva teṣāṁ
nindā, dvitīyena viprāṇāṁ, tṛtīyena rājanya-vaiśyānām iti jñeyam
\|\|7\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** rajasā pravardhamānena
rajo-guṇena mac-chatrur ayaṁ mriyatām iti ghoraḥ saṅkalpo yeṣāṁ te \|
pratikṣaṇaṁ vardhamānena krodhena ahvan manyur yeṣāṁ te \| ete
kāṣṭha-mālātṛto bhikṣukā udarambharā viṣṇum ārādhya duḥkham eva
prāpsyatīti acyuta-priyān vihasanti \|\|7\|\|

**\...**

**\|\| 11.5.8 \|\|**

vadanti te'nyonyam upāsita-striyo

gṛheṣu maithunya-pareṣu cāśiṣaḥ \|

yajanty asṛṣṭānna-vidhāna-dakṣiṇaṁ

vṛttyai paraṁ ghnanti paśūn atad-vidaḥ \|\|

**madhvācāryaḥ (bhāgavata-tātparyam) :**

ye tu viṣṇum avajñāya śriyam eva hy upāsate \|

> upekṣya vā hariṁ te tu bhūtvā yājyāḥ patanty adhaḥ \|\| iti
> prakṛti-saṁhitāyām \|\|8\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** kāmukatvaṁ
prapañcayati---vadantīti \| upāsitāḥ striyo yaiḥ, na tu vṛddhāḥ, te
maithunyaṁ mithuna-sukham eva paraṁ, na tv ātithyādi yeṣu gṛheṣu teṣv
āśiṣo vadanti---

> idam adya mayā labdham imaṁ prāpsye mano-ratham \|
>
> idam astīdam api me bhaviṣyati punar dhanam \|\| \[gītā 16.13\] ity
> ākārāḥ \|

dāmbhakatāṁ prapañcayati---yajantīti \| asṛṣṭānna-vidhāna-dakṣiṇaṁ na
sṛṣṭā na saṁpāditā'nna-vidhāna-dakṣiṇā yathā tathā yajanti \| tadā ca
vṛttyai jīvikārthaṁ paraṁ kevalaṁ paśūn ghnanti \| atad-vido
hiṁsādopānabhijñāḥ \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** upāsitāḥ striyo yuvataya
eva, na tu mahānto yais te \| srak-candana-vanitādi-sampādikāḥ
sampattayo vā bhavantv iti anyonyam āśiṣo vadanti \| maithunya-sukham
eva paraṁ yeṣu teṣu gṛheṣu \| na sṛṣṭā na sampāditā annādi-dāna-vidhānā
dakṣiṇā yatra tat yathā syāt tathā yajanti \| vṛttyai jīvikārthaṁ
kevalaṁ paśūn chāgādīn ghnanti \| atad-vidaḥ hiṁsādoṣānabhijñāḥ
\|\|8\|\|

**\...**

**\|\| 11.5.9 \|\|**

śriyā vibhūtyābhijanena vidyayā

tyāgena rūpeṇa balena karmaṇā \|

jāta-smayenāndha-dhiyaḥ saheśvarān

sato'vamanyanti hari-priyān khalāḥ \|\|

**śrīdhara-svāmī (bhāvārtha-dīpikā) :** mānitāṁ prapañcayati---śriyeti
\| śriyā dhanādi-saṁpadā \| vibhūtyā aiśvaryeṇa \| śry-ādinā jāto yaḥ
smayo garvas tenāndhā dhīr yeṣāṁ te īśvara-sahitān sato'vamanyante
\|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śriyā dhanādi-sampattyā
\| vibhūtyā aiśvaryeṇa \| sataḥ sādhūn avamanyante \|\|9\|\|

**\...**

**\|\| 11.5.10 \|\|**

sarveṣu śaśvat tanu-bhṛtsv avasthitaṁ

yathā kham ātmānam abhīṣṭam īśvaram \|

vedopagītaṁ ca na śṛṇvate'budhā

manorathānāṁ pravadanti vārtayā \|\|

**śrīdhara-svāmī (bhāvārtha-dīpikā) :** kiṁ ca, evaṁ vartamānās te
veda-tattvārthaṁ sphuṭam api na jānantīty āha---**sarveṣv** iti \| kena
rūpeṇāvasthitaṁ ? tad āha---**ātmānam īśvaram** ātmatayā īśvaratayā ca
**avasthitam** \| evam apy asaṅgatām āha---**yathā kham** \|
puruṣārthatām āha---**abhīṣṭam** \| sphuṭatvam āha---**vedopagītaṁ**
**ca** iti \| tat kutaḥ ? yato **manorathānāṁ**
vyavāyāmiṣa-madya-sevā-viṣayāṇāṁ **vārtayā** pravadanti \| nivṛtti-paraṁ
santaṁ vedaṁ pravṛtti-paraṁ varṇayanti \|\|10\|\|

---------------------------------------------------------------------------------------------------------------------

**kaivalya-dīpikā :** muhyantīty uktaṁ, tam evāha---**sarveṣv** iti \|
**na śṛṇvate** ca \| śṛṇvanty api nety arthaḥ **abhīṣṭam** iti \| tasya
puruṣārtha-rūpatvam uktam \| **sarveṣv** iti \| saulabhyam \| yārtham
iti upādhi-doṣair adūṣitatvam \| **īśvaram** iti nigraha-sāmarthye \|
**veda** iti pramāṇa-siddhatvam \| tat kiṁ ?
śubha-vyāpārānantara-vaiyagryāt \| evaṁ-vidhasyāpy aśravaṇam \| nety
āha---**manorathānām** iti karmaṇi ṣaṣṭhī \| kāmināṁ tad api śobheta
yadi sampādayituṁ śaknuyuḥ \| na tu tathety āha---**vārtayā** iti \| tat
kim īśvare nirūḍhaḥ dūṣaṇam asti ? nety āha---**abudhā** iti \|\|10\|\|
\[mu.pha. 13.45\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** teṣāṁ mohajaṁ pramādam
āha---**sarveṣv** iti \| tatra **śaśvad** iti
vidvad-anubhava-siddhatvam, ceśvarasya darśitam \|\|10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dṛḍhataraṁ prabodhyamānā
api te naiva prabodhyante ity āha---**sarveṣv** iti \| **yathā kham**
ākāśam ity asaṅgatam, **abhīṣṭam** ity ārādhyatvam, **īśvara** ity
ārādhane sati daṇḍa-dātṛtvaṁ, **vedopagītaṁ** ceti sarvathā vikhyātatvaṁ
coktaṁ **na śṛṇvata** iti \| kena prakāreṇa ? ity ata
āha---**manorathānāṁ** vyavāyāmiṣādi-viṣayāṇāṁ **vārtayā** iti
bhagavat-kathāyāṁ sadbhiḥ pravartitāyām api tatra viṣaya-bhoga-vārtāṁ
balāt pātayantīty arthaḥ \| **pravadanti** iti tadā svayam eva
prakarṣeṇa vaktāro bhavanti \|\|10\|\|

**\...**

**\|\| 11.5.11 \|\|**

loke vyavāyāmiṣa-madya-sevā

nityā hi jantor na hi tatra codanā \|

vyavasthitis teṣu vivāha-yajña-

surā-grahair āsu nivṛttir iṣṭā \|\|

**madhvācāryaḥ (bhāgavata-tātparyam) :**

vyavasāyāmiṣa-madyāni hareḥ pūjārtham eva tu \|

> vāmadevo nāma yato vyavāyo hari-pūjanam \|\|
>
> pitṛ-yajño deva-yajño māṁsena hari-pūjanam \|
>
> vyavāya-yajñe madyaṁ tu somātmakatayeṣyate \|\|
>
> kṣatriyāder na viprāṇāṁ vipro doṣeṇa lipyate \|
>
> arāgataḥ pravṛttiḥ syād rāgo doṣasya kāraṇam \|\|
>
> ghrāṇa-bhakṣo'thavā yajñe devaiḥ sarvasya ceṣyate \|
>
> paiṣṭa-madyasya mādhvy-ādi kṣatriyasya na duṣyati \|\|
>
> daive ratyaiva ca prāptir viṣṇoḥ putrāt tu mānuṣe \|
>
> tasmād vihita-mātreṣu rāgaṁ muktvā yathāvidhi \|
>
> samāhito hariṁ smṛtvā vartma-yājī harer bhavet \|\| iti kriyā-vidhāne
> \|

yajñān vihāya na codanā \|\|11\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** nanu vyavāyādīnām api ṛtau
bhāryām upeyāt, huta-śeṣaṁ bhakṣayet ity-ādinā vihitatvāt kim evaṁ
nindyate ? ata āha---**loka** iti \| **vyavāyaḥ** strī-saṅgaḥ \|
**nityā** rāgata eva nityaṁ prāptāḥ \| **jantoḥ** prāṇi-mātrasya \| atas
**tatra** tāsu **codanā** vidhir **nāsti** \|

nanu ṛtāv upeyāt ity-ādinā vidhir darśitaḥ ? satyam, na tv ayam
apūrva-vidhiḥ, rāgataḥ prāptatvāt, kintu niyama-vidhi-rūpeṇa rāgiṇām
abhyanujñā-mātraṁ kriyate \| tad āha---**vyavasthitir** iti \| **teṣu**
vyavāyādiṣu \| kaiḥ ? **vivāha-yajña-surā-grahaiḥ** \| vivāha-viṣaya eva
vyavāyaḥ kāryaḥ \| yajña evāmiṣa-sevā \| sautrāmaṇyāṁ surā-grahān
gṛḥṇāti iti śruteḥ \| tatraiva madya-seveti niyamaḥ kriyate \|

nanu ca niyama-pakṣe'py āvaśyakatvān na nindā yuktā, ata āha---**āsu
nivṛttir** iti \| āsu vyavāyāmiṣa-madya-sevāsu nivṛttir **iṣṭā** \|

ayaṁ bhāvaḥ---nāyaṁ niyama-vidhiḥ, api nitya-prāptatvād ato nivṛttiḥ
parisaṅkhyaiva \| kathaṁ tarhi vyavasthitir ity uktaṁ ? ucyate---na
tāvat parisaṅkhya-vidhinā śrutyā nivṛttir ucyate \| tathā sati
svārtha-tyāgaḥ, parārtha-kalpanā, prāpta-bādhaś ceti doṣa-trayaṁ syāt \|
ataḥ kvacit prāpsyato'py arthasya prāpaṇam anarthakam ity
apūrva-vidhi-dvārānya-nivṛttiḥ phalato bhavati \| tad yathā---imām
agṛbhṇan raśanām ṛtasyety aśvābhidhānīm ādatte ity atra raśanāliṅgato
gardabhāśvābhidhānī raśanā-dvaye prāpsyato mantrasyāpūrva-vidhi-dvārā
parisaṅkhyocyate \| yathoktaṁ tantra-vārtike---

> aprāpta-vidhir evāyam ato mantrasya niścitaḥ \|
>
> parisaṅkhya phalenoktā na viśeṣaḥ punaḥ śruteḥ \| iti \|

kvacit tu rāgato nitya-prāptasyāprāptāṁśa-pūraṇa-lakṣaṇasya
niyama-phalasyāpy abhāvān niyama-vidhi-dvārā phalataḥ parisaṅkhyā
bhavati, yathā "pañca pañca-nakhā bhakṣyāḥ" iti \| tathā rāgato
nitya-vat-prāptasya vyavāyāder vivāhādi-niyama-nābhy-anujñā-dvārā
parisaṅkhyaiveti \| nanu yady abhyanujñā-mātram etad bhavet, tarhi

> ṛtu-snātāṁ tu yo bhāryāṁ sannidhau nopagacchati \|
>
> ghorāyāṁ bhrūṇa-hatyāyāṁ pacyate nātra saṁśayaḥ \|\|

ity-ādi-doṣa-śravaṇaṁ na syāt \| naiṣa doṣaḥ \| manasi kāme saty api
tasyām arucyā dveṣādinā vā tām anupagacchato doṣa-śravaṇopapatter iti
sarvam anavadyam \|\|11\|\|

---------------------------------------------------------------------------------------------------------------------

**kaivalya-dīpikā :** evaṁ moha-māhātmyāt strī-sevādayo'pi, ṛtau bhāryām
upeyāt \[āśramopaniṣat\] ity ādau vedenaiva vihitā ity api manyamānān
bodhayitum āha---**loka** ity-ādi \| **vyavāyo** maithunaṁ, **āmiṣaṁ**
māṁsam \| **madyaṁ** prasiddham \| eṣāṁ **sevā** **nityā** rāgataḥ
prāptā hi sphuṭam \| tatra tāsu sevāsu **codanā** vaidikī pravartanā
nāsti \| aprāpte śāstram arthavad iti nyāyāt \|

nanv evam ṛtau bhāryām upeyād ity ādeḥ ko'rthaḥ ? iti cet,
tatrāha---**vyavasthitir** niyama **iṣṭā** vedasya \| tathā hi---yadi
vyavāyaḥ kāryaḥ, tarhi **vivāhena** eva \| yathā āmiṣaṁ bhakṣaṇaṁ, tarhi
**yajñena** eva \| yadi **madyaṁ** sevyaṁ, tarhi **surā-graheṇa** eva,
na tu nirvyavasthityā eva \| tatrāha---**āśv** iti \| **āśu** śīghram \|
**nivṛttir** yayā vyavasthityā sā tathā \|

ayam arthaḥ------vedo hi vyavāyādīnām anarthānubandhitāṁ prāvekṣya
sarvathā tato nivṛttim icchan svarasa-vāhinīm aniyatāṁ tat-pravṛttiṁ
vivāhādi-cchalena niruṇaddhi \|\|11\|\| \[mu.pha. 13.46\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** loka iti taiḥ \| tatra
niyama-vidhi-rūpeṇeti tat-sadṛśenety arthaḥ \| tad āheti tat-samānārtham
āhety arthaḥ \| dvandvasya parival-liṅgatve sati tāsv iti vaktavye teṣv
ity eka-śeṣatvān napuṁsakatvam \| vivāhety upalakṣaṇaṁ, tatrāpi ṛtāv
evety arthaḥ \|niyama-pakṣe'py āvaśyakatvād iti yathāśvābhidhānīm ādatta
ity atrādānamāvaśyakaṁ tathetyarthaḥ \| siddhāntam āha---ata āheti \|
niyame ādānasya vidhiprāptatvānna sarvato nivṛttau tātparyaṁ
parisaṅkhyāyāṁ tu bhakṣaṇasya rāgataḥ prāptatvātsarvata eva nivṛttau
paramatātparyam iti yuktaiva nindetyarthaḥ \| āsu vyavāyetyādikamayaṁ
bhāva ityataḥ pūrvam eva yujyate tatra tu lekhakabhramāditi jñeyaṁ
vyavasthitir iti tacchabdena karaṇabhūtena prāpsyataḥ pākṣikatayeti
jñeyaṁ vyavasthitir iti tacchabdena vyākhyāto niyama ity arthaḥ \|
niyama-dvāraiveyaṁ parisaṅkhyeti siddhāntayitum āha---ucyata iti \|
parisaṅkhyā-vidhinā kartṛ-bhūtena prāpsyataḥ pākṣikatayeti jñeyam \|
kvacit tv iti rāgato nitya-prāptasyety asya niyamety ādinānvayaḥ \|

tatra hetuḥ---prāptāṁśeti \| yathā pākṣikatayāṁśenāprāptāśvābhidhānī
sarvāṁśena pūryate, tādṛśatvābhāvād ity arthaḥ \| atrāpi niyama-vidhis
tat-sadṛśa eva jñeyaḥ---manasīti \| vidhy-abhāve'py abhyanujñā-viṣayāṇāṁ
rāgiṇām abhyanujñātikramaḥ syād eveti bhāvaḥ \|

athavā loka iti \| tathā hi---

> vidhir atyantam aprāptau niyamaḥ pākṣike sati \|
>
> tatra cānyatra samprāptau parisaṅkhyā vidhīyate \|\|

atra vidhiḥ, yathā ahar ahaḥ sandhyām upāsīta iti \| idaṁ khalu
sarvathaiva na prāpnoti \| ayam evāpūrva-vidhir ity ucyate \| niyamo,
yathā imām agṛbhṇan raśanāmṛtasya iti mantreṇa ṛtasya yājñika-paśoḥ
raśanāṁ rajjum agṛbhṇan agṛhṇann ity arthena gardabhāśvābhidhānyor
ekatarasyāṁ svācchandena prāptāyāṁ brāhmaṇena niyamyate, aśvābhidhānīm
ādatta iti \| parisaṅkhyā ca, pañca pañcanakhā bhakṣyā iti \| atra
rāga-prāpteṣu prāyaḥ sarveṣv eva māṁsavatsu bhakṣyeṣu pañcaiva
parisaṅkhyāvantaḥ tad-anurodhena tāvanta evābhyanujñāyante \| nātra tu
vidhiyanta ity arthaḥ \| tatra niyame prāpsyato'py arthasya prāpaṇam
anarthakam iti brāhmaṇenāpūrva-vidhinā'nya-nivṛttis tātparyato bhavati
\| ataḥ parisaṅkhyā cātra paryavasitā, tantra-vārtike yathoktaṁ,

> aprāpta-vidhir evāyam ato mantraś ca niścitaḥ \|
>
> parisaṅkhyā phalenoktā na viśeṣaḥ punaḥ śruteḥ \|\| iti \|

ayam aśvābhadhāvī vidhir aprāpta-vidhir eva la-kāra-vyatyayāt \| tasmād
ato vidher mantrārthaś ca niścitaḥ aśvābhidhānīm evādadīteti \| ato'tra
parisaṅkhyātvam api phalena tātparyeṇa prāptam \|

nanu, sāmānyato mantra-prāptasya raśana dvayasyāśvābhidhānīm ity anena
viśeṣa evoktaḥ, aparo'pi jñāsyata iti vācyam \| tatrāha---punaḥ śruteḥ
punaruktatvād anarthakatvād ity arthaḥ \| atha parisaṅkhyāyām idaṁ
vivicyate, na tāvat parisaṅkhyā-vidhi-śabdenā'nya-nivṛttiṁ vakti, tathā
sati pañca-nakhī-bhakṣaṇa-rūpasya svārthasya tyāgaḥ,
tathānya-nivṛtti-rūpasya parārthasya kalpanaṁ, tataś ca prāptasya
pañcanakhī-bhakṣaṇa-rūpasya bādhaś ca syāt \| tasmād yādṛśaṁ
niyama-vidhau pākṣikatayāṁśenāprāptāśvābhidhānī-sarvāṁśena pūryate \|
rāgato nitya-prāpteṣu niyama-phale tādṛśatvābhāvān niyama-dvārā
tātparyataḥ parisaṅkhyā bhavatīti \|

tasmād ayam arthaḥ---loke vyavāyādayo jantor manuṣyāder nityāḥ rāgata
eva nitya-prāptāḥ \| tatra vyavāyaḥ svabhāvata eva, āmiṣa-madye tu
manuṣyasya paramparā-prāptatvād iti jñeyam \| atas tatra codanā
apūrva-vidhir nāsti, kintu teṣu rāgiṣu vivāha-yajña-surāgrahair
vyavasthitiḥ kriyate \| niyama-dvārā parisaṅkhyā kriyate \| tad yathā
vivāhety upalakṣaṇaṁ vivāha eva, tatrāpi ṛtāv eva vyavāyaḥ kāryaḥ \|
yajña evāmiṣa-sevā surā-grahe sautrāmaṇyām iva madya-seveti \|

nanu, parisaṅkhyātve sati vyavāyādau vidhitvam asty eva,
liṅgādi-sadbhāvāt \| tatas tāḥ kathaṁ nindayā tyājyante ? tatrāha---āsu
vyavāyādiṣu nivṛttir eveṣṭeti rāga-prāptatvād abhyanujñā-mātraṁ kriyate
\| na tv apūrva-niyamayor iva śāstra-prāptatvād avaśyaṁ kāryata iti \|
nivṛttāv eva tātparyām ity arthaḥ \| ṛtu-snātāyā bhāryāyāḥ
parityāga-doṣa-śravaṇaṁ tu vidhy-atikramāt vidhy-anupapatteḥ \| na ca
vairāgyeṇābhyanujñātātikramāt tatrābhyanujñāyā abhāvāt, kintu saty apy
abhyanujñātāyām anyasyāṁ rāgādau tādṛśyāṁ sva-bhāryāyām
arucy-ādinaivāpravṛttes tad-atikramāt tato bhrūṇa-hatyā-paryavasānāc ca
\| evam āmiṣa-madyayor api jñātavyam iti \|\|11\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu vyavāyādīnām api
ṛtau bhāryām upeyāt, huta-śeṣaṁ bhakṣayet ity-ādinā vihitatvāt kim evaṁ
nindyate ? tatrāha---loka iti \| vyavāyaḥ strī-saṅgaḥ \| āmiṣa-madyayor
māṁsa-madirayoḥ sevā bhakṣaṇāni nityā rāgata eva nityaṁ prāptāḥ \| tatra
vyavāyaḥ svabhāvata eva, āmiṣa-madya-sevā mānuṣasya
kula-paramparā-prāptatvād iti jñeyam \| atas tatra tāsu codanā vidhir
nāsti, aprāpta-prāpaṇasyaiva vidhitvāt \|

nanu ṛtāv upeyāt ity-ādinā vidhir dṛṣṭa eveti ? tatrāha---vyavasthitir
iti \| teṣu vyavāyādiṣu vivāha-yajña-surā-grahair vyavasthitir
vyavasthaiva dattā \| yadi strī-māṁsa-madyādikaṁ vinā sthātuṁ na
śakyata, tadā vivāha-viṣaya eva vyavāyaḥ kāryaḥ \| yajña evāmiṣa-sevā \|
sautrāmaṇyāṁ surā-grahān gṛḥṇāti iti śruteḥ \| tatraiva madya-sevā
kāryeti, tatra tatraivānujñā dattā, na tu vastuto vidhiḥ \| ata evāsu
vyavāyādi-sevāsu nivṛttir eveṣṭā, nivṛttāv eva śāstrasya tātparyam iti
\|

tathā hi, bhāryām evopeyān na strī-mātram, ṛtāv evopeyān nānyatra
tatrāpi pañca-parvātirikta-samaya eva, rātrāv eva, putra-kāmanayaiveti
krama-kramato nivṛttir evābhipretā \|

atha,

> vidhir atyantam aprāptau niyamaḥ pākṣike'sati \|
>
> tatra cānyatra ca prāptau parisaṅkhyā vidhīyate \|\| iti \|

asyārthaḥ---pravṛtti-karmaika-niṣṭhānāṁ mate yathā atyantam aprāptau
vidhiḥ, yatra rāgato vidhy-antarato vā sarvathaiva prāptir nāsti, sa
vidhir ucyate \| yathā, "ahar ahaḥ sandhyām upāsīta" iti, "māgha-snānaṁ
prakurvīta" iti, "niśi na snāyāt, candra-grahe snāyāt" iti \|
atyantāprāpti-rahite sthale tu vidhir na bhavati, kintu niyamaḥ
parisaṅkhyā vā \| tatra kutra vā niyamaḥ, kutra vā parisaṅkhyā ? ity ata
āha---pākṣike asati niyamaḥ, pākṣike aṁśe asati nindā prāyaścittārhe
sati niyamaḥ, yathā, "ṛtau bhāryām upeyāt" iti \| ṛtu-samaye hi
bhāryāyāṁ gamanaṁ ca rāga-prāptam \| tatrāgamanāṁśe nindito, yathā---

> ṛtu-snātāṁ tu yo bhāryāṁ sannidhau nopagacchati \|
>
> ghorāyāṁ bhrūṇa-hatyāyāṁ pacyate nātra saṁśayaḥ \|\| iti smṛteḥ \|

ata eva niyama eva, "ṛtau bhāryām upeyād eva" iti ṛtau bhāryā-gamanāyogo
na kartavya iti phalitārthaḥ \| atha tatra ca tan-madhya ity arthaḥ \|
anyatra ca anyatra tu anyasmin bhāge asati sati parisaṅkhyā,
yathā---pañca pañca-nakhā bhakṣyā iti \| atra rāga-prāpte
pañca-pañcanakhā-bhakṣaṇe ca nindā na śrūyate, kintu tad-itara-bhakṣaṇe
eva \| ataḥ pañcaiva pañcanakhā bhakṣyā, nānya iti parisaṅkhyaiva,
abhyanujñā dāna-mātram ato māṁsa-mātrasyāpy abhakṣaṇe nāsti doṣa ity
āyātam \|

atha nivṛtta-karmaika-niṣṭhānāṁ mate'rtho yathā, atyantaṁ
sarvathā-prāptau vidhiḥ, yathā "aharahaḥ sandhyām upāsīta" ity-ādi \|
pākṣike prāpaṇe sati vidhita eva ekatra koṭau prāptau satyām
anyatrāprāptau ca satyāṁ niyama ity arthaḥ \| yathā, imām agṛbhnan
rasanāmṛtasya iti mantreṇa ṛtasya yajñīya-paśo rasanāṁ rajjūm agṛbhnann
itīmām ity eka-vacanena gardabhāśvābhidhānyor aśanayor ekatarasyāṁ
prāptir budhyata \| atra kim aśvābhidhānyām uta gardabhābhidhānyām iti
saṁśaye niyamyate aśvābhidhānīm ādatta iti aśvābhidhānīm evādadyan, na
gardabhābhidhānīm iti niyame niṣedho vākyārthaḥ \| tad evam
apūrva-vidhir iti niyama-vidhir iti dvāv apy etau vidhī eva \|

kā khalu parisaṅkhyā ? ity apekṣāyām āha---tatra ca tan-madhye tv ity
arthaḥ \| anyatra vidhita itaratra rāga-sthale prāptau satyāṁ yā
parisaṅkhyā vidhīyate \| yathā rāgataḥ sarva-māṁsa-bhakṣaṇa-prāptau
pañca pañcanakhā bhakṣyā iti \| pañca pañcanakhetara-māṁsāni sarvāṇy
evābhakṣyāṇi bhoktuḥ pratyavāya-janakānīty arthaḥ \| māṁsa-bhakṣaṇe
pañca pañcanakha-māṁsāny eva parisaṅkhyātāni abhyanujñātānīti tatraiva
na pratyavāyaḥ parisaṅkhyāyā abhyanujñā-dāna-mātrārthatvāt
sarva-māṁsa-bhakṣaṇa eva śāstra-tātparyam \| evam eva bhāryām
evābhigacchen na parakīyām ṛtāv eva gacchen nānyatrety
abhyanujñā-mātra-dānāt strī-mātrānabhigamana eva śāstra-tātparyaṁ,
ṛtu-snātāyāṁ bhāryāyām agamana-doṣa-śravaṇaṁ tu na vidhy-atikramāt
vidhy-anupapatter iti sandarbhaḥ \| tasyām arucyā dveṣādinā vā
tad-anabhigamana eva doṣa-śravaṇam iti svāmi-caraṇāḥ \|\|11\|\|

**tathyaḥ :** etat-prasaṅge ālocyaḥ---

> na māṁsa-bhakṣaṇe doṣo na madye na ca maithune \|
>
> pravṛttir eṣā bhūtānāṁ nivṛttis tu mahā-phalā \|\| \[manu\] iti \|\|

**\...**

**\|\| 11.5.12 \|\|**

dhanaṁ ca dharmaika-phalaṁ yato vai

jñānaṁ ca sa-vijñānam anu praśāntiḥ \|

gṛheṣu yuñjanti kalevarasya

mṛtyuṁ na paśyanti duranta-vīryam \|\|

**śrīdhara-svāmī (bhāvārtha-dīpikā) :** tad evaṁ
vyavāyādi-manorathākulitatvād abhīṣṭam ātmānaṁ na śṛṇvantīty uktam,
idānīṁ dhanasyāpi dharma-dvārā paramātma-prāpakasya dṛṣṭopabhogārthaṁ
viniyogān nātma-jñāna-gandho'pīty āha---**dhanaṁ** **ca** iti \|
**dharma evaikaṁ phalaṁ** yasya tat \| kutaḥ ? **yato** yasmād dharmāt
**sa-vijñānam** aparokṣa-jñāna-sahitaṁ dṛḍhaṁ parokṣa-jñānaṁ bhavati \|
kathaṁ-bhūtaṁ ? **anu praśānti** anv anantaram eva prakṛṣṭā śāntir
nirvāṇa-lakṣaṇā yasya tat \| evaṁ-bhūtaṁ dhanaṁ gṛheṣu dehādy-arthaṁ
yuñjanti \|\|12\|\|

---------------------------------------------------------------------------------------------------------------------

**kaivalya-dīpikā :** kiṁ ca, sa-kāmāḥ puruṣā rāgodrekāt kāmyān api
tyaktvā dṛṣṭopabhogārtham eva pravartanta ity āha---**dhanaṁ** **ca**
iti \| **dharmam ekaṁ** kevalaṁ phalaṁ yasya sa tathā \| yato dharmāt
\### jñāna-śāstre \#### vivekārthaṁ dhāraṇā-śaktiḥ \| **anu** paścāt
**praśāntiḥ** \| sakala-kleśa-karma-kṣayāt kaivalyāvāptiḥ \| evaṁ-vidhaṁ
paramparayā mokṣa-phalaṁ **dhanaṁ gṛheṣu** stry-ādiṣu **yuñjanti**
vyarthayanti \|

nanu dṛṣṭa-sukha-tyāgenādṛṣṭa-sukhārthitaiva kubuddhir iti cet,
tatrāha---**kalevarasya** iti \| sa eṣa yajñādi-vyājena māṁsādi-grahaḥ
sāṅkhyavidbhiḥ śavalo dharma ity ākhyāyate \|\|12\|\| \[mu.pha. 13.47\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

dhanaṁ ca dharmaika-phalaṁ yato vai

jñānaṁ ca sa-vijñānam anu praśāntiḥ \|

gṛheṣu yuñjanti kalevarasya

mṛtyuṁ na paśyanti duranta-vīryam \|\|

**viśvanātha-cakravartī (sārārtha-darśiṇī) :** tathā dhanasyāpi
dṛṣṭopabhogārthaṁ viniyogād abudhā eva te ity āha---**dhanaṁ** **ca**
iti \| **dharma evaikam** utkṛṣṭaṁ yasya tat \| **yato** dharmāt
**sa-vijñānam** aparokṣa-jñāna-sahitaṁ parokṣa-jñānaṁ bhavati \| **anu**
anantaraṁ **praśāntir** mokṣo yasmāt tat \| evaṁ-bhūtaṁ dhanaṁ
**gṛheṣu** dehādy-arthaṁ **yuñjanti** \|\|12\|\|

**\...**

**\|\| 11.5.13 \|\|**

yad ghrāṇa-bhakṣo vihitaḥ surāyās

tathā paśor ālabhanaṁ na hiṁsā \|

evaṁ vyavāyaḥ prajayā na ratyā

imaṁ viśuddhaṁ na viduḥ sva-dharmam \|\|

**madhvācāryaḥ (bhāgavata-tātparyam) :**

yajñeṣv ālambhanaṁ proktaṁ devatoddeśataḥ paśoḥ \|

> hiṁsā nāma tad anyatra tasmāt tāṁ nācared budhaḥ \|\|
>
> yato yajñe mṛtā ūrdhvaṁ yānti deve ca paitṛke \|
>
> ato lābhād ālabhanaṁ svargasya na tu māraṇam \|\| iti ca \|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** kiṁ ca, vyavasthayāpi vyavāyādy
abhyanujñānaṁ na yatheṣṭam, api tv anyathaivety āha---yad iti \| yad
yasmāt surāyā ghrāṇa-bhakṣo'vaghrāṇaṁ, sa eva vihitaḥ, na pānam \| tathā
paśor apy ālabhanam eva vihitaṁ, na tu hiṁsā \| ayam
arthaḥ---devatoddeśena yat paśu-hananaṁ tad ālabhanaṁ, vāyavyaṁ śvetam
ālabheta ity-ādi śruteḥ, na tu hiṁsā, yā veda-vihita hiṁsā na sā hiṁseti
kīrtyate iti vacanāt \| bhakṣaṇoddeśena tu kriyamāṇaṁ hananaṁ
laukika-vardhiṣaiva \| atra hy ālabhanam eva vihitaṁ, na tu hiṁsā \| ato
na yatheṣṭa-bhakṣaṇābhyanujñety arthaḥ \| vyavāyo'pi prajayā
nimitta-bhūtayā, na tu ratyai \| ato manoratha-vādina imaṁ viśuddhaṁ
sva-dharmaṁ na vidur iti \|\|13\|\|

---------------------------------------------------------------------------------------------------------------------

**kaivalya-dīpikā :** **yad** iti \| śuddhaṁ matvā yat-prāṇeti \|
**ghrāṇena** nāsikā-sañcāriṇā vāyunaiva svādayan vihitaṁ, na tu pānam \|
tathā ca āśvalāyana[^26] maharṣiṇā sva-sūtre tṛtīye'dhyāye
ghrāṇa-bhakṣyo'tra ity uktam \| tathā **paśor** agniṣomīyāder
**ālambhanaṁ** **hiṁsā na** bhavati \| kintu nālabheta vatsam
ālabhetivad ālabhateḥ sparśārthaḥ \| na caivam avadānādi-vacana-virodhaḥ
\| piṣṭa-paśau yajñe sarva-kalpanāyāṁ sukaratvāt \| ata eva mahābhārate
mokṣa-dharmeṣu veda-vivāde ṛṣibhir uktam---

ajair yajñeṣu yaṣṭavyam iti vai vaidikī śrutiḥ \|

aja-saṁjñāni bījāni chāgaṁ na mantum arhata \|\|

naiṣa dharmaḥ satāṁ devo yatraiva vidyate paśuḥ \|\[ma.bhā.
12.324.4-5\][^27]

ato'nyathā bruvāṇaś ca paśu-saṁjña eva rājā tair eva śaptaḥ \| atrāpi
ca, pretya khādanti te ca tān \[bhā.pu. 11.4.14\] ity-ādinā bhūyasā
tatra tatra sā niṣiddhā \|

tac cāyam arthaḥ---sakāmeṣu kratuṣu sarva-sādguṇya-savyapekṣatvāt
yathā-śruta evārtho grāhyaḥ \| bhagavat-prīty-artheṣu cādarśita-rītyā
tatra vaiguṇye'pi doṣābhāvāt \| yathoktaṁ---nehābhikrama-nāśo'sti
pratyavāyo na vidyate \[gītā 2.40\] iti \| prajayā hetu-bhūtayā ratis tv
ānuṣaṅgikīti viśuddhaṁ hiṁsādi-kalaṅka-rahitatvāt \|\|13\|\| \[mu.pha.
13.48\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, vyavasthayāpi
vyavāyādy-abhyanujñānaṁ na yatheṣṭaṁ, api tv anyathaivety āha, **yad**
yasmāt **surāyāḥ ghrāṇaṁ bhakṣaḥ** avaghrāṇam eva bhakṣo vihitaḥ, na tu
yatheṣṭaṁ pānam \| tathā **paśor ālabhanaṁ** kiñcid aṅga-cchedanam eva
**na** tu **hiṁsā** vadhaḥ \| **vyavāyo'pi** **prajayā** hetunā, na tu
ramaṇārtham \|\|13\|\|

**\...**

**\|\| 11.5.14 \|\|**

ye tv anevaṁ-vido'santaḥ stabdhāḥ sad-abhimāninaḥ \|

paśūn druhyanti viśrabdhāḥ pretya khādanti te ca tān \|\|

**śrīdhara-svāmī (bhāvārtha-dīpikā) :** evaṁ bhagavat-parāṅbhukhānāṁ
bahu-doṣatāṁ prapañcya tan niṣṭhāṁ prapañcayati---ye tv iti pañcabhiḥ \|
anevaṁ-vidaḥ na evaṁ dharmaṁ vidanti ye te \| visrabdhā niḥśaṅkāḥ \|
anena mano-ratho bhaviṣyatīti viśvastā vā \| tadānīntana-poṣaṇena vā
taiḥ paśubhir viśvas tāḥ \| te ca paśavaḥ pretya amutra tān khādanti,

> māṁ sa bhakṣayitāmutra yasya māṁsam ihādmy aham \|
>
> etan māṁsasya māṁsatvaṁ pravadanti manīṣiṇaḥ \|\| iti vacanāt
> \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evam ukta-lakṣaṇaṁ
dharmaṁ na vidantīti te \| yā śāstra-vihitā hiṁsā na sā hiṁseti kathyate
ity-ādi vākyārtha-tātparyam abuddhvā ye paśūn prāṇata eva hiṁsantīty
arthaḥ \| viśrabdhāḥ vadha-kāle'py ete'smat-pālakā asmān na haniṣyanti,
kintu śastra-darśanayā upahasitum asmābhiḥ saha khelanty eveti pālitaiḥ
paśubhiḥ kṛta-viśvāsāḥ, tān druhyanti ghnanty eva \| tatas te ca paśavaḥ
prety amutra tāṁś ca sva-ghātakān khādanti \|

> māṁ sa bhakṣayitāmutra yasya māṁsam ihādmy aham \|
>
> etan māṁsasya māṁsatvaṁ pravadanti manīṣiṇaḥ \|\| iti vacanāt \|

yathā ca yoga-balena yajña-paśūn pratyakṣaṁ pradarśya prācīnabarhiṣaṁ
praty uktaṁ śrī-nāradena---

> bho bhoḥ prajāpate rājan paśūn paśya tvayādhvare \|
>
> saṁjñāpitān jīva-saṅghān nirghṛṇena sahasraśaḥ \|\|
>
> ete tvāṁ sampratīkṣante smaranto vaiśasaṁ tava \|
>
> samparetam ayaḥ-kūṭaiś chindanty utthita-manyavaḥ \|\| \[4.25.7-8\]
> iti \|\|14\|\|

**\...**

**\|\| 11.5.15 \|\|**

dviṣantaḥ para-kāyeṣu svātmānaṁ harim īśvaram \|

mṛtake sānubandhe'smin baddha-snehāḥ patanty adhaḥ \|\|

**madhvācāryaḥ (bhāgavata-tātparyam) :** ātmānaṁ svasminn āptaṁ ca \|

> āptatvād ātma-śabdoktaṁ svasminn api pareṣu ca \|
>
> jīvād anyaṁ na paśyanti śrutvaivaṁ vidviṣanti ca \|
>
> etāṁs tvam āsurān viddhi lakṣaṇaiḥ puruṣādhamān \|\| iti hari-vaṁśeṣu
> \|\|15\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** abhicārādinā dviṣantaḥ \|
**mṛtake** dehe \| **sānubandhe** putrādi-sahite \|\|15\|\|

---------------------------------------------------------------------------------------------------------------------

**kaivalya-dīpikā :** kiṁ ca, paśunā yajeta ātma-ghātaḥ svāmi-ghātaś ca
syād ity āha---**dviṣanta** iti \| **mṛtakaṁ** dehaḥ \| **anubandhaḥ**
putrādiḥ \| gṛhādi-caturṇām īhā \|\|15\|\| \[mu.pha. 13.49\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : dviṣanta** iti \|
māṁsārthaṁ paśūn hiṁsanti, lokān vā yad dviṣanti tat **svātmānaṁ harim**
eva **dviṣanti** ity arthaḥ \| **mṛtake** sva-dehe \|\|15\|\|

**\...**

**\|\| 11.5.16 \|\|**

ye kaivalyam asamprāptā ye cātītāś ca mūḍhatām \|

traivargikā hy akṣaṇikā ātmānaṁ ghātayanti te \|\|

**śrīdhara-svāmī (bhāvārtha-dīpikā) :** ajñās tattva-jñair ananukampitās
taranti, tattva-jñās tu svataḥ \| ye tu nātyantam ajñā na ca tattva-jñās
te'ntarāla-vartinaḥ patantīty āha---**ya** iti \| **kaivalyaṁ**
tattva-jñānam **asaṁprāptāḥ** \| **mūḍhatām** atyanta-jaḍatām \| atra
hetuḥ\--**tri-varga-**pradhānāḥ \| **akṣaṇikā** upaśānti-kṣaṇa-rahitā
dehādi-sthairya-buddhayo vā svayam eva **ātmānaṁ ghātayanti** \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ajñās tattva-jñair
ananukampitās taranti, tattva-jñās tu svataḥ \| ye tu nātyantam ajñā na
ca tattva-jñās te'ntarāla-vartinaḥ patantīty āha---**ya** iti \|
**asaṁprāptāḥ** kaivalya-prāpaka-jñāna-śūnyā ity arthaḥ \| nāpi
paśv-ādivan **mūḍhāḥ** \| tarhi kiṁ jñānārthino bhakty-arthino vā ? na,
**traivargikā** dharmārtha-kāma-parāḥ, bhavantu tad api kadāpy avasaraṁ
prāpya hari-kathāṁ śroṣyanti ? na, **akṣaṇikās** tatra kṣaṇa-mātram apy
avakāśaṁ na labhante, tarhi te **ātmānam** eva **ghātayanti** \|\|16\|\|

**\...**

**\|\| 11.5.17 \|\|**

eta ātma-hano'śāntā ajñāne jñāna-māninaḥ \|

sīdanty akṛta-kṛtyā vai kāla-dhvasta-manorathāḥ \|\|

**madhvācāryaḥ (bhāgavata-tātparyam) :** tad āha---**eta** iti \|
**ātma-hanaḥ** ātmāpahnava-kartāraḥ \| **ajñāne** karmaṇi \| tathā ca
śrutiḥ,

> asuryā nāma te lokā andhena tamasā vṛtāḥ \|
>
> tāṁs te pretyābhigacchanti ye ke cātma-hano janāḥ \|\| \[īśa.u. 4\]
> iti \|

---------------------------------------------------------------------------------------------------------------------

*anyair na vyākhyātam.*

**\...**

**\|\| 11.5.18 \|\|**

hitvātma-māyā-racitā gṛhāpatya-suhṛt-striyaḥ \|

tamo viśanty anicchanto vāsudeva-parāṅ-mukhāḥ \|\|

**śrīdhara-svāmī (bhāvārtha-dīpikā) :** yā gṛhāpatya-suhṛc-chriyas tā
hitvā \|\|18\|\|

---------------------------------------------------------------------------------------------------------------------

**kaivalya-dīpikā : hitvā** iti spaṣṭam \|\|18\|\| \[mu.pha. 13.50\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

asuryā nāma te lokā andhena tamasā vṛtāḥ \|

> tāṁs te pretyābhigacchanti ye ke cātma-hano janāḥ \|\| \[īśa.u. 4\]

iti śrutes teṣām adhogatir evety āha---**hitvā** iti \| yā
**gṛhāpatya-suhṛt-striyaḥ,** tā **hitvā** \|\|18\|\|

**\...**

**\|\| 11.5.19 \|\|**

**śrī-rājovāca---**

kasmin kāle sa bhagavān kiṁ varṇaḥ kīdṛśo nṛbhiḥ \|

nāmnā vā kena vidhinā pūjyate tad ihocyatām \|\|

**śrīdhara-svāmī (bhāvārtha-dīpikā) :** tad evaṁ bhagavad-bhaktir eva
kartavyeti sthite, tatra viśeṣaṁ pṛcchati---kasmin kāla iti \| kiṁ
varṇaḥ ? kīdṛg varṇavān ? kīdṛśaḥ kīdṛg-ākāraḥ ? kena vā nāmnā ? kena vā
vidhinā ? \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kasminn iti \| nṛbhiḥ sādhāraṇair
ity arthaḥ \| asādhāraṇānām anyāvatārāṇāṁ hy upāsanāyāḥ sarvadā
śrutatvāt \|\|19\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** etādṛśāṇām uddhāro
bhagavad-avatāraṁ vinā na sambhaved iti manasi kṛtvā pṛcchati, kasminn
iti \| kīdṛśaḥ kīdṛg ākāraḥ ? \|\|9\|\|

**\...**

**\|\| 11.5.20 \|\|**

**śrī-karabhājana uvāca---**

kṛtaṁ tretā dvāparaṁ ca kalir ity eṣu keśavaḥ \|

nānā-varṇābhidhākāro nānaiva vidhinejyate \|\|

**śrīdhara-svāmī (bhāvārtha-dīpikā) :** eṣu kṛtādi-kāleṣu \|
nānā-prakārā varṇābhidhākārā yasya saḥ \| nānaiva vidhinā vidhi-dhenaiva
mārgeṇa \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.5.21 \|\|**

kṛte śuklaś catur-bāhur jaṭilo valkalāmbaraḥ \|

kṛṣṇājinopavītākṣān bibhrad daṇḍa-kamaṇḍalū \|\|

**śrīdhara-svāmī (bhāvārtha-dīpikā) :** tad eva varṇādi-catuṣṭayam
āha---kṛta ity-ādinā \| kṛṣṇājinādīn bibhrad iti brahmacāri-veṣo
darśitaḥ \|\|21\|\|

---------------------------------------------------------------------------------------------------------------------

**kaivalya-dīpikā :** yugāvatārān āha---**kṛteti** \| **śukla** iti
nāmato varṇataś ca \| **akṣaḥ** akṣa-sūtram \| **kṛṣṇājinādīni bibhrat**
\| brahmacāri-veśa ity arthaḥ \|\|21\|\| \[mu.pha. 3.62\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śukla iti śukla-varṇaḥ
śukla-nāmā kṛṣṇājinaṁ kṛṣṇa-sāra-carma upavītaṁ yajña-sūtraḥ

**\...**

**\|\| 11.5.22 \|\|**

manuṣyās tu tadā śāntā nirvairāḥ suhṛdaḥ samāḥ \|

yajanti tapasā devaṁ śamena ca damena ca \|\|

**śrīdhara-svāmī (bhāvārtha-dīpikā) :** tapasā dhyānena \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tapasā dhyāneneti tadā
tena dhyānam eva vidhīyate \|\|22\|\|

**\...**

**\|\| 11.5.23 \|\|**

haṁsaḥ suparṇo vaikuṇṭho dharmo yogeśvaro'malaḥ \|

īśvaraḥ puruṣo'vyaktaḥ paramātmeti gīyate \|\|

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

---------------------------------------------------------------------------------------------------------------------

**kaivalya-dīpikā :** tan-nāmāny āha---**haṁsa** iti \| hanti gacchati
jānāti sarvam iti **haṁsaḥ** \| hanter gaty-arthasya kartary auṇādikaḥ
saḥ \| **suparṇaḥ** paramātmā \| dvā suparṇā \[mu.u. 3.1.1\] iti śruteḥ
\| vikuṇṭhā māyā tām adhitiṣṭhatīti **vaikuṇṭhaḥ**, śaiṣiko'ṇ[^28]
dhārayatīti **dharmaḥ** \| **yogaḥ** samādhiḥ **paramātmā** brahma
\|\|23\|\| \[mu.pha. 3.63\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** gīyate iti etāni nāmāni
tadā geyāni \|\|23\|\|

**\...**

**\|\| 11.5.24 \|\|**

tretāyāṁ rakta-varṇo'sau catur-bāhus tri-mekhalaḥ \|

hiraṇya-keśas trayy-ātmā sruk-sruvādy-upalakṣaṇaḥ \|\|

**śrīdhara-svāmī (bhāvārtha-dīpikā) :** tri-guṇā dīkṣāṅga-bhūtā mekhalā
yasya sa yajña-mūrtiḥ \| hiraṇya-keśaḥ piśaṅga-keśaḥ \|\|24\|\|

---------------------------------------------------------------------------------------------------------------------

**kaivalya-dīpikā : tretāyām** iti \| **trimekhalaḥ** triguṇā mekhalā
dīkṣāṅga-bhūtā yasya sa tathā \| dīkṣita-veśa ity arthaḥ \| **asau**
viṣṇuḥ \|\|24\|\| \[mu.pha. 3.64\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : rakta-varṇo** rakta-nāmā ca
\| **tri**-guṇā dīkṣāṅga-bhūta-**mekhalā** yasya saḥ \| **trayyātmā**
yajña-svarūpaṁ trayyā vidyayeti yajñas tadā vidhīyate \|\|24\|\|

**\...**

**\|\| 11.5.25 \|\|**

taṁ tadā manujā devaṁ sarva-deva-mayaṁ harim \|

yajanti vidyayā trayyā dharmiṣṭhā brahma-vādinaḥ \|\|

**śrīdhara-svāmī (bhāvārtha-dīpikā) :** trayyā vidyayā
veda-trayokta-karmabhiḥ \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.5.26 \|\|**

viṣṇur yajñaḥ pṛśnigarbhaḥ sarvadeva urukramaḥ \|

vṛṣākapir jayantaś ca urugāya itīryate \|\|

**śrīdhara-svāmī (bhāvārtha-dīpikā) :** pṛśni-garbhaḥ pṛśniḥ sutapasaḥ
prajā-pateḥ patnī tasyāḥ putraḥ \| vṛṣākapiḥ smṛtaḥ sanvarṣati kāmān
ākampayati kleśān iti tathā \| jayaty eva sarvadā jayantaḥ \|\|26\|\|

---------------------------------------------------------------------------------------------------------------------

**kaivalya-dīpikā : viṣṇur** iti \| **pṛśniḥ** sutapasaḥ prajāpater
bhāryā \| tasyāḥ putraḥ \| **sarvavedā** yasmin sa tathā \| varṣati
puṇya-phalam ākampayati ca pāpa-phalaṁ dāneneti **vṛṣakapiḥ** \| jayaty
eva sadeti **jayantaḥ** \| **urur** mahān **gāyī** gānaṁ yasya sa tathā
\|\|26\|\| \[mu.pha. 3.65\]

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.5.27 \|\|**

dvāpare bhagavāñ śyāmaḥ pīta-vāsā nijāyudhaḥ \|

śrīvatsādibhir aṅkaiś ca lakṣaṇair upalakṣitaḥ \|\|

**śrīdhara-svāmī (bhāvārtha-dīpikā) :** śyāmo'tasī-puṣpa-saṅkāśaḥ \|
nijāni cakrādīny āyudhāni ca yasya saḥ \| śrīvatso nāma vakṣaso
dakṣiṇa-bhāge romṇāṁ pradakṣiṇāvartaḥ sa ādir yeṣāṁ
kara-caraṇādi-gata-padmādīnāṁ tair aṅkair āṅgikaiś cihnair lakṣaṇair
bāhyaiḥ kaustubhādibhiḥ \|\|27\|\|

---------------------------------------------------------------------------------------------------------------------

**kaivalya-dīpikā : nijāni** cakrāṇi \| **ādi**-śabdād
vajradhvaja-saroja-yavāṅkuśādīni \| sahajaṁ cihnam aṅkaḥ \| āgantukaṁ
**lakṣaṇaṁ** kaustubhādi-rāja-veśa ity arthaḥ \|\|27\|\| \[mu.pha.
3.66\]

**jīva-gosvāmī (krama-sandarbhaḥ) :** dvāpara-yugāvatāraṁ kathayan
śrī-kṛṣṇāvirbhāva-maya-tad-yuga-viśeṣasya ca vaiśiṣṭyātiśayam abhipretya
tam eva tat-tat-sarvamatham āha---dvāpara iti \| sāmānyatas tu dvāpare
śuka-patra-varṇatvaṁ kalau śyāmatvaṁ viṣṇu-dharmottare darśitaṁ dvāpare
śuka-patrābhaḥ kalau śyāmaḥ prakīrtitaḥ itīdṛśena \|\|27\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śyāma iti śyāma-varṇaḥ
śyāma-nāmā ca \|\|27\|\|

**\...**

**\|\| 11.5.28 \|\|**

taṁ tadā puruṣaṁ martyā mahā-rājopalakṣaṇam \|

yajanti veda-tantrābhyāṁ paraṁ jijñāsavo nṛpa \|\|

**śrīdhara-svāmī (bhāvārtha-dīpikā) :** mahā-rājopalakṣaṇaṁ
chatra-cāmarādi-yuktam \| veda-tantrabhyāṁ vaidikenāgamikena ca mārgeṇa
\| yajanti pūjayanti \| param īśvaraṁ jñātum icchavaḥ \|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mahārājopalakṣaṇam iti
śrī-harivaṁśa-darśita-rājendrābhiṣekāt tādṛśaṁ paraṁ puruṣaṁ yajantīty
anvayaḥ \| yajane hetuḥ jijñāsavaḥ tam evānubhavitum icchava iti
\|\|28\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mahārājopalakṣaṇaṁ
chatra-cāmarādi-yuktaṁ veda-tantrābhyāṁ vaidikenāgamikena ca mārgeṇa
pūjayanti \|\|28\|\|

**\...**

**\|\| 11.5.29-30 \|\|**

namas te vāsudevāya namaḥ saṅkarṣaṇāya ca \|

pradyumnāyāniruddhāya tubhyaṁ bhagavate namaḥ \|\|

nārāyaṇāya ṛṣaye puruṣāya mahātmane \|

viśveśvarāya viśvāya sarva-bhūtātmane namaḥ \|\|

**śrīdhara-svāmī (bhāvārtha-dīpikā) :** nāmāny āha---namas ta iti \|

---------------------------------------------------------------------------------------------------------------------

**kaivalya-dīpikā :** tan-nāmāny āha---**nama** iti \|
**vāsudeva-saṅkarṣaṇa-pradyumnāniruddhāḥ** mahad-ahaṅkāra-mano-buddhīnāṁ
saṅkalpābhimāna-saṁśaya-niścaya-hetūnām antaḥkaraṇānām adhiṣṭhātāraḥ
\|\|29\|\| \[mu.pha. 3.67\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** caturvyūhatā-liṅgena śrī-kṛṣṇatvam
eva viśeṣataḥ spaṣṭayann āha---namas ta iti \|\|29\|\|

nāmāvatāra-mayatvenāpy āha---nārāyaṇāyeti \| tatra nārāyaṇāya ṛṣaya iti
dig-darśanaṁ kṛtvā
tat-tad-anantāvatārākara-puruṣāvatāra-mayatvenāha---puruṣāya mahātmana
iti \| ata eva viśveṣāṁ teṣām īśvarāya viśvāya tat-tad-rūpāya cety
arthaḥ \| kiṁ bahunā ? sarva-bhūta-rūpāya sarvātma-rūpāya ceti
\|\|30\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nāmāny āha---namas ta iti
\|\|29-30\|\|

**\...**

**\|\| 11.5.31 \|\|**

iti dvāpara urvīśa stuvanti jagad-īśvaram \|

nānā-tantra-vidhānena kalāv api tathā śṛṇu \|\|

**śrīdharaḥ:** nānā-tantra-vidhāneneti kalau tantra-mārgasya prādhānyaṁ
darśayati \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** stutiś ceyaṁ
tad-āvirbhāvāspada-dvāparārambhata eva taj-jñair ṛṣibhiḥ kriyata iti
saivānūditā \|\|31\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

itthaṁ nṛ-tiryag-ṛṣi-deva-jhaṣāvatārair

lokān vibhāvayasi haṁsi jagat-pratīpān \|

dharmaṁ mahā-puruṣa pāsi yugānuvṛttaś

channaḥ kalau yad abhavas triyugo'tha sa tvam \|\| \[bhā.pu. 7.9.38\]

iti prahlāda-vacanāt kali-yugīyāvatāraś channatvena
sarva-loka-durbodho'vagamyate \| atas tat-pramāpaka-vacanam api
sopakramam arthāntareṇācchannatayaivāha---nāneti \| kalau
tantra-mārgasya prādhānyaṁ darśitum ity ācchādako'rthaḥ \|
tenācchanno'rtho yathā---nānā kalau api-kārāt āsan varṇās trayo hy asya
gṛhṇato'nuyugas tanūḥ iti
gargokti-prāpta-vaivasvatāṣṭāviṁśa-caturyugīya-dvāparottara-kalāv api \|

tantra-vidhānena tantrākhya-nyāya-vidhinā \| śveto dhāvatītivad
eka-prayatnoccāryeṇa ekadaivārtha-dvaya-bodhakena śabdenety arthaḥ \|
ata eva śṛṇv iti, śṛṇvantam api rājānaṁ prati punaḥ preraṇaṁ
rahasyatvena tantreṇocyamānam arthaṁ viśiṣyāvadhāpayitum \|\|31\|\|

**\...**

**\|\| 11.5.32 \|\|**

kṛṣṇa-varṇaṁ tviṣākṛṣṇaṁ sāṅgopāṅgāstra-pārṣadam \|

yajñaiḥ saṅkīrtana-prāyair yajanti hi sumedhasaḥ \|\|

**śrīdhara-svāmī (bhāvārtha-dīpikā) :** rūkṣatāṁ
vyāvartayati---**tviṣā** kāntyā **akṛṣṇam** indra-nīlamaṇivad ujjvalam
\| yad vā, **tviṣā** kṛṣṇaṁ kṛṣṇāvatāram \| anena kalau kṛṣṇāvatārasya
prādhānyaṁ darśayati \| **aṅgāni** hṛdayādīni \| **upāṅgāni**
kaustubhādīni \| **astrāṇi** sudarśanādīni \| **pārṣadāḥ** sunandādayaḥ
tat sahitam \| **yajñair** arcanaiḥ \| **saṅkīrtanaṁ** nāmoccāraṇaṁ
stutiś ca tat pradhānaiḥ \| **sumedhaso** vivekinaḥ \|\|32\|\|

---------------------------------------------------------------------------------------------------------------------

**kaivalya-dīpikā : kṛṣṇaḥ** kalau \| **tviṣā akṛṣṇam** indranīlojjvalam
\| **aṅgaḥ** mukhādi \| **upāṅgaṁ** karṇādi \| **astraṁ** cakrādi \|
**pārśvadaḥ** sunandādi, taiḥ sahitam \| vaiṣasya ca viśeṣānirdeśāt
yathābhimatatvaṁ gamyate \| **yajñair** devatārcanaiḥ ārādhayantīty
arthaḥ \| **saṅkīrtana-prāyaiḥ** nāma-saṅkīrtana-pradhānaiḥ \| dvāpare
tu pūjāyāḥ prādhānyam \| tad uktaṁ---

> dhyāyan kṛte yajan yajñais tretāyāṁ dvāpare'rcayan \|
>
> yad āpnoti tad āpnoti kalau saṅkīrtya keśavam \|\| \[vi.pu. 6.2.17\]
> iti \|\|32\|\| \[mu.pha. 3.68\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :**
śrī-kṛṣṇāvatārānantara-kali-yugāvatāraṁ pūrvavad āha---**kṛṣṇeti** \|
**tviṣā** kāntyā yo'**kṛṣṇo** gauraḥ, **taṁ sumedhaso yajanti** \|
gauratvaṁ cāsya,

> āsan varṇās trayo hy asya gṛhṇato'nuyugaṁ tanuḥ \|
>
> śuklo raktas tathā pīta idānīṁ kṛṣṇatāṁ gataḥ \|\| \[bhā.pu. 10.8.13\]

ity atra vāri-śeṣya-pramāṇa-labdham idānīm eva
tad-avatāra-padatvenābhikhyāte dvāpare kṛṣṇatāṅgata ity ukteḥ,
śukla-raktayoḥ satya-tretā-gatatvena darśitatvāc ca \| atītasyātītatvaṁ
prācīnāvatārāpekṣayā atra śrī-kṛṣṇasya paripūrṇa-rūpatvena
vakṣyamāṇatvād yugāvatāratvaṁ tasmin sarve'py avatārā antar-bhūtā iti
tat-tat-prayojanaṁ tasminn ekasminn eva sidhyatīty apekṣayā tad evaṁ yad
dvāpare śrī-kṛṣṇo'vatarati tadaiva kalau śrī-gauro'py avataratīti
svārasya-labdhaḥ śrī-kṛṣṇāvirbhāva-viśeṣa evāyaṁ gaura ity āyāti,
tad-avyabhicārāt \|

tad etad āvirbhāvatvaṁ tasya svayam eva viśeṣaṇa-dvārā
vyanakti---**kṛṣṇa-varṇaṁ** kṛṣṇety etau varṇau ca yatra yasmin
śrī-kṛṣṇa-caitanya-deva-nāmni kṛṣṇatvābhivyañjakaṁ kṛṣṇeti varṇa-yugalaṁ
prayuktam astīty arthaḥ \| tṛtīye śrīmad-uddhava-vākye samāhṛtā ity-ādi
padye śriyaḥ savarṇena \[bhā.pu. 3.3.3\] ity atra ṭīkāyāṁ, śriyo
rukmiṇyāḥ samāna-varṇa-dvayaṁ vācakaṁ yasya sa śriyaḥ sa-varṇo rukmī ity
api dṛśyate \|

yad vā, **kṛṣṇaṁ varṇayati**
tādṛśa-sva-paramānanda-vilāsa-smaraṇollāsa-vaśatayā svayaṁ gāyati,
parama-kāruṇikatayā ca sarvebhyo'pi lokebhyas tam evopadiśati yas tam \|
athavā, svayam **akṛṣṇaṁ** gauraṁ **tviṣā** sva-śobhayā viśeṣeṇaiva
kṛṣṇopadeṣṭāraṁ ca yad-darśanenaiva sarveṣāṁ kṛṣṇaḥ sphuratīty arthaḥ \|
kiṁ vā, sarva-loka-draṣṭāraṁ **kṛṣṇaṁ** gauram api bhakta-viśeṣa-dṛṣṭau
**tviṣā** prakāśa-viśeṣeṇa **kṛṣṇa-varṇaṁ** tādṛśa-śyāmasundaram eva
santam ity arthaḥ \| tasmāt tasmin śrī-kṛṣṇa-rūpasyaiva prakāśāt
tasyaivāvirbhāva-viśeṣaḥ sa iti bhāvaḥ \|

tasya bhagavattvam eva spaṣṭayati---**sāṅgopāṅgāstra-pārṣadam** \|
**aṅgāny** eva parama-manoharatvāt, **upāṅgāni** bhūṣaṇādīni
mahā-prabhāvatvāt, tāny eva **astrāṇi** sarvadaivaikānta-vāsitvāt, tāny
eva **pārṣadāḥ** bahubhir mahānubhāvair asakṛd eva tathā dṛṣṭo'sāv iti
gauḍa-varendra-suhmotkalādi-deśīyānāṁ mahā-prasiddheḥ \| yad vā,
atyanta-premāspadatvāt tat-tulyā eva pārṣadāḥ
śrīmad-advaitācārya-mahānubhāva-caraṇa-prabhṛtayas taiḥ saha vartamānam
iti cārthāntareṇa vyaktam \|

tad evaṁ-bhūtaṁ kair yajanti ? **yajñaiḥ** pūjā-sambhāraiḥ, na yatra
yajñeśa-makha mahotsavāḥ \[bhā.pu. 5.19.24\] ity ukteḥ \| tatra ca
viśeṣeṇa tam evābhidheyaṁ vyanakti---**saṅkīrtanaṁ** bahubhir militvā
tad-gāna-sukhaṁ śrī-kṛṣṇa-gānaṁ tat-**pradhaṇaiḥ** \| tathā
saṅkīrtana-prādhānyasya tad-āśriteṣv eva darśanāt, sa evātrābhidheya iti
spaṣṭam \| ata eva sahasra-nāmni tad-avatāra-sūcakāni nāmāni kathitāni,
suvarṇa-varṇo hemāṅgo varāṅgaś candanāṅgadī \| sannyāsa-kṛc chamaḥ
śāntaḥ ity ādīni darśitaṁ ca \| etat parama-vidvac-chiromaṇinā
śrī-sārvabhauma-bhaṭṭācāryeṇa---

> kālān naṣṭa bhakti-yogaṁ nijaṁ yaḥ
>
> prāduṣkartuṁ kṛṣṇa-caitanya-nāmā \|
>
> āvirbhūtas tasya pādāravinde
>
> gāḍhaṁ gāḍhaṁ līyatāṁ citta-bhṛṅgaḥ \|\| iti \|\|32\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** **kṛṣṇa-** iti \|
nānā-kali-yuga-pakṣe **kṛṣṇa-varṇa**-deham \| rūkṣatvaṁ
vyāvartayati---**tviṣā** kāntyā **akṛṣṇam** indranīla-maṇivad ujjvalam
ity arthaḥ \| ekataḥ kali-yuga-pakṣe **kṛṣṇa-varṇaṁ**, kintu **tviṣā**
bahiḥ-sphurantyā kāntyā **akṛṣṇaṁ** śukla-rakta-śyāmānām uktatvāt
pāriśeṣyeṇa pītam antaḥ-kṛṣṇaṁ bahir gauram ity arthaḥ \| yad vā,
kṛṣṇāvatāra-līlādi-varṇanāt kṛṣṇa-varṇaṁ sāṅgopāṅgety-ādikam
ubhaya-pakṣe'pi spaṣṭa-pracchannatvābhyāṁ tulya evārthaḥ \| **yajñaiḥ**
paricaryā-mārgaiḥ **saṅkīrtana-pradhānair** ye sumedhasaḥ---śuklo raktas
tathā pīta idānīṁ kṛṣṇatāṁ gataḥ \[bhā.pu. 10.8.13\] iti \| channaḥ
kalau \[bhā.pu. 7.9.38\] iti \| kalāv api tathā śṛṇu \[bhā.pu. 11.5.31\]
ity-ādīnāṁ tātparyārtha-dhāraṇāvatī yeṣāṁ buddhiḥ śobhamānā bhavet, ta
eva nānye ity arthaḥ \|\|32\|\|

**\...**

**\|\| 11.5.33 \|\|**

dhyeyaṁ sadā paribhava-ghnam abhīṣṭa-dohaṁ

tīrthāspadaṁ śiva-viriñci-nutaṁ śaraṇyam \|

bhṛtyārti-haṁ praṇata-pāla bhavābdhi-potaṁ

vande mahā-puruṣa te caraṇāravindam \|\|

**śrīdhara-svāmī (bhāvārtha-dīpikā) :** stutim āha---dhyeyam iti \| he
praṇata-pāla he mahā-puruṣa, te caraṇāravindaṁ vande \| kathaṁ-bhūtaṁ ?
dhyeyaṁ dhyātuṁ yogyam \| sadeti sarvatra saṁbadhyate \| dhyeyatve
hetavaḥ, indriya-kuṭumbādibhir yaḥ paribhavas tiras-kāras taṁ hantīti
tathā tat \| kiṁ ca, abhīṣṭa-dohaṁ manoratha-pūrakam \| kiṁ ca
tīrthāspadaṁ gaṅgādy-āśrayatvena parama-pāvanam \| śiva-viriñcibhyāṁ
nutaṁ stutaṁ mahattamam \|

nanu tau kṛtārthāv eva, kim arthaṁ tābhyāṁ nutaṁ ? tatrāha---śaraṇyam
āśraya-yogyaṁ sukhātmakam ity arthaḥ \| tarhi brahmādi-stutyaṁ
prākṛtasya kathaṁ gocaraḥ syāt, na, bhṛtyārti-haṁ yasya kasyāpi
bhṛtya-mātrasyārti-hantṛ \| na kevalam āgantukārti-mātraṁ hanti kintu
bhavābdhi-potaṁ saṁsārārṇava-tārakaṁ ca \|\|33\|\|

---------------------------------------------------------------------------------------------------------------------

**kaivalya-dīpikā :** kalau yat kiñcin mahimānuvarṇanaṁ tat sarvaṁ
nāmāvṛtti-tulyam iti sūcayituṁ nāmāvasare stutim āha---**dhyeyam** iti
\| he **praṇata-pāla** ! **te caraṇāravindaṁ vande** \| tat kim ?
yathā-rājādi-sevā laghutvāpādikā tathāsyāvanatir nety
āha---**mahā-puruṣeti** \| na ca yogādivat tat-sevāyām āyāsa ity
āha---**dhyeyam** iti \| sukha-hetutayā sadā dhyātum ucitam \| tad
uktaṁ---

āyāsaḥ smaraṇe ko'sya smṛtau yacchati yaḥ śubham \|

pāpa-kṣayaś ca bhavati smaratāṁ tam aharniśam \|\| \[vi.pu. 1.17.78\]
iti \|

tarhi kiṁ tāvad eva phalam ? nety āha---parīti \| **paribhavaṁ**
**hanti** manorathaṁ pūrayatīty arthaḥ \| yadyapy anya-devatā apy evaṁ
tathāpi tā nāśeṣa-pāpa-kṣaye kṣamā \| idaṁ tu kṣamata ity
āha---**tīrtha-** iti \| **tīrthaṁ** gaṅgā \| **āspadam** āśrayaḥ \| ata
eva **bhava-viriñcibhyām** api **stutam**, kā vārtānya-devatānām ?
tasmād āśrayaṇa-yogyam ity āha---**śaraṇyam** iti \| mahadbhiḥ
sevyamānatvād gambhīram \| tataś ca nagaṇyān atyalpakān ity api nāstīty
āha---**bhṛtya-** iti \| prasanna-gambhīraṁ cety arthaḥ \| yathā cānyaiḥ
samitāpy ārtiḥ punar udeti \| na tathātrety āha---bhaveti \|\|\|\|33\|\|
\[mu.pha. 3.69\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ayam avatāraḥ
kaliyuga-vartino janān prāyaḥ kṛṣṇa-rāmayor bhajana-mārgam upadiśati,
atas tayoḥ stuti-natī āha dvābhyām \| **dhyātum arhaṁ** sadeti nātra
kāla-deśa-niyama iti bhāvaḥ \| indriya-kuṭumbādibhir yaḥ **paribhavas**
tiraskāras taṁ hantīty anusaṁhitaṁ phalam \| **abhīṣṭa-doham** ity
anusaṁhitaṁ, **tīrthāspadam** iti dhyāna-mātreṇa
gaṅgādi-sarva-tīrtha-snāna-siddheḥ \| kalau dravya-deśa-kriyādi-janitaṁ
durvāram apāvitryam api nāśaṅkanīyam iti bhāvaḥ \| tatra sadācāram
āha---**śiva-viriñcīti** \| sukha-sevyatvam āha---**śaraṇyam** iti \|
bhakta-vātsalyam āha---**bhṛtyārtiham** iti \| na ca bhṛtyānāṁ
paricaryādikam apy apekṣata ity āha---he **praṇata-pāla** iti \|
bhṛtyābhimānavantaṁ praṇati-mātreṇaiva pālayatīti bhāvaḥ \|

**bhavābdhi-potam** iti---

> tvayy ambujākṣākhila-sattva-dhāmni
>
> samādhināveśita-cetasaike \|
>
> tvat-pāda-potena mahat-kṛtena
>
> kurvanti govatsa-padaṁ bhavābdhim \|\| \[bhā.pu. 10.2.30\]

iti brahmādy-ukteḥ, bhavābdhiḥ kadā nistīrṇa ity api tvad-bhṛtyo na
jānātīti bhāvaḥ \| śleṣeṇa tasyāpy avatārasyāpy anenaiva stuti-natī \|
yathā, he **mahā-puruṣa** ! he paramahaṁsa ! mahā-munīndra !
śiva-viriñci-nutam ācārya-haridāsābhyāṁ stutam \| anyat samānam
\|\|33\|\|

**\...**

**\|\| 11.5.34 \|\|**

tyaktvā sudustyaja-surepsita-rājya-lakṣmīṁ

dharmiṣṭha ārya-vacasā yad agād araṇyam \|

māyā-mṛgaṁ dayitayepsitam anvadhāvad

vande mahā-puruṣa te caraṇāravindam \|\|

**śrīdhara-svāmī (bhāvārtha-dīpikā) :** idānīṁ svayam āpta-kāmatvān
nairapekṣyaṁ bhaktārthaṁ ca sāpekṣatāṁ darśayan śrī-rāmacandraṁ
stauti---**tyaktvā** iti \| anyaiḥ **sudustyajā** yā **surepsitā**
**rājya-lakṣmīs** tāṁ **tyaktvā** \| **yad** iti, ya ity arthaḥ \|
yo'**raṇyam agāt** \| kiṁ rājya-vaikalya-darśanena, na, **dharmiṣṭhaḥ**
\| kutaḥ ? **āryasya** guror daśarathasya **vacasā** \| kiṁ ca, evaṁ
rājyaṁ tyaktvāpi bhakta-vātsalyena **dayitayā** sītayā **īpsitaṁ
māyā-mṛgaṁ** svarṇākāraṁ yo'**nvadhāvat** \| **tasya** bhagavataś
**caraṇāravindaṁ vande** \| yad vā, he **dharmiṣṭha** iti saṁbodhanam \|
tathāpy avivakṣitatvād ārya-padena sandhir na bhavati \| tathā **yad
agād** iti caraṇāravindam evocyate \| yan māyā-mṛgam anvadhāvat, tat te
caraṇāravindaṁ vanda ity anvayaḥ \| anyat samānam \|\|34\|\|

---------------------------------------------------------------------------------------------------------------------

**kaivalya-dīpikā :** prasanna-gambhīratām evāha---**tyaktvā** iti \|
**araṇya-gamanam** api ghaṭate pratikūla-parijanād upakṣīṇād vā rājyād
ity ata āha---**sudustyaja surepsita-** iti \| tarhi kiṁ ?
nitya-parijñānād balavad-bhayād vā ? nety āha---**ārya-** iti \| yathā
pitā prasthāpayituṁ śaknoti, tathā kim api kiṁ nigūḍhaṁ dūṣaṇam asti ?
nety āha---**dharmiṣṭha** iti \| anicchato'pi pituḥ satya-pālanāyety
arthaḥ \|

gāmbhīryam uktvā prasannatām āha---**māyā**- iti \| **mṛga**-rūpaṁ
mārīcam \| **dayitā** sītā \| **dharmiṣṭhatvādiko** rāma-vyāpāraḥ \|
tac-caraṇe samāropyate'tiśayārtham \| yathā---

yāmi mano-vāk-kāyaiḥ śaraṇaṁ karuṇātmakam \|

jagannāthaṁ janma-jarā-maraṇārṇava-tāraṇa-tarim udārāṅghriyugam \|\| iti
\|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ 2) :** tatra sadācāra-pālakatvaṁ
kāruṇyaṁ ca tava nādhunikam evety āha---**tyaktvā** iti \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kalau śrī-kṛṣṇasya
parama-pūjyatvāt tadīya-līlā-varṇanenaiva tam eva stauti---tyaktveti \|
rājya-lakṣmīṁ śrī-mathurā-sampattim \| dharmiṣṭhayoḥ pūrva-janmany
ekāgratayā kṛta-bhagavad-ārādhana-lakṣaṇa-dharmayoḥ \| avivakṣitatvād
asandhiḥ \| āryayoḥ śrī-vasudeva-devakyor vacasā, ayaṁ tv asabhyaḥ
\[bhā.pu. 10.3.22\] ity-ādinā vasudevasya, janma te mayy asau \[bhā.pu.
10.3.29\] ity-ādinā devakyāḥ \| araṇyaṁ bṛhad-vanādikam \|

yad vā, dharmiṣṭhe bhakti-lakṣaṇa-dharmiṣṭhe śrī-nanda-gopa-rāje yad
araṇyaṁ vraja-bhūmi-lakṣaṇaṁ tat \| evaṁ saty api mahā-puruṣatvenaiva
sadācāra-pravartakatvaṁ bhakta-janādhīnatvaṁ ca jñeyam \|
parama-durlabhatām āha---māyayā lakṣmyāpi mṛgyata iti mṛgam \|

yad vā, bhakta-janādhīnam ity arthaḥ \| māyayā lakṣmyā mṛgaṁ
krīḍā-mṛgavat parādhīnam ity arthaḥ \| gamane nigūḍhaṁ hetv-antaram \|
dayitayā śrī-rādhayepsitaṁ pūrvasminn ihāpi janmani vividhārādhanena
prāptum iṣṭam \| ata evānvadhāvac cāraṇyam eva gopālanādi-krīḍayā
sarvato dhāvann iva paribabhrāmety arthaḥ \|\|34\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** anyaiḥ sudustyajā yā
surepsitā rājya-lakṣmīs tāṁ tyaktvā yad iti ya ity arthaḥ \| araṇyam
agāt kiṁ rājya-vaikalya-darśanena ? na, dharmiṣṭhaḥ āryasya guror
daśarathasya vacasānena pitṛ-bhaktatvam uktam \| preyasī-prema-vaśatvaṁ
cāha---dayitayā sītayā īpsitaṁ māyā-mṛgaṁ svarṇākāra-mṛgaṁ yo'nvadhāvat
tasya vande \| śleṣa-pakṣe asubhyaḥ prāṇebhyo'pi dustyajā ca surair api
īpsitaṁ rājyaṁ sva-kāntena virājyamānatvaṁ yasyāḥ sā ca yā lakṣmīs tāṁ
tyaktvā yat yaḥ araṇyam agāt \| tatra hetuḥ---āryasya viprasya vacasā
tava sarvam api gārhasthya-sukhaṁ dhvastaṁ bhavatv iti
yajñopavīta-troṭana-pūrvakaṁ yat śāpa-vacas tena \| dharmiṣṭhaḥ
dharmavatāṁ madhye atiśayena śreṣṭho vipra-vākyaṁ mā anyathā bhavatv iti
kṛtaṁ śāpaṁ svīcakāra ity arthaḥ \| gatvā kim akarod ity ata āha---māyāṁ
kalatra-putra-vittādi-rūpāṁ mṛgyati anveṣyatīti māyā-mṛgaḥ saṁsārāviṣṭo
janas tam anvadhāvat \| kīdṛśaṁ ? dayā atiśayenāstīti dayī tasya bhāvo
dayitā tayā hetunā īpsitaṁ svābhīpsitam āliṅgana-miṣeṇa sva-sparśaṁ
dattvā saṁsārābdhau patitam api taṁ premāndhau pātayitum iti
nirupādhi-mahā-kāruṇyaṁ dyotitam \|\|34\|\|

**\...**

**\|\| 11.5.35 \|\|**

evaṁ yugānurūpābhyāṁ bhagavān yuga-vartibhiḥ \|

manujair ijyate rājan śreyasām īśvaro hariḥ \|\|

**śrīdhara-svāmī (bhāvārtha-dīpikā) :** yugānurūpābhyāṁ nāma-rūpābhyām
\|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yugānurūpābhyāṁ
rūpa-nāmābhyām \| yad uktaṁ bhāgavatāmṛte---

> kathyante varṇa-nāmābhyāṁ śuklaḥ satya-yuge hariḥ \|
>
> raktaḥ śyāmaḥ kramāt kṛṣṇas tretāyāṁ dvāpare kalau \|\| \[la.bhā.
> 1.4.25\] iti \|

atra satya-tretā-dvāpareṣu haṁsa-suparṇeti viṣṇur yajñeti
vāsudeva-saṅkarṣaṇetvādi kīrtanīyā bhagavan-nāmāvalī yathoktā, tathā
kalau sā vartamānāpi noktā rahasyodghāṭanābhāvārtham iti jñeyam
\|\|35\|\|

**\...**

**\|\| 11.5.36 \|\|**

kaliṁ sabhājayanty āryā guṇa-jñāḥ sāra-bhāginaḥ \|

yatra saṅkīrtanenaiva sarva-svārtho'bhilabhyate \|\|

**śrīdhara-svāmī (bhāvārtha-dīpikā) :** eteṣu catur-yugeṣu kalir eva
śreṣṭha ity āha---kalim iti \| guṇa-jñāḥ kaler guṇaṁ jānanti ye te \|
nanu doṣāṇāṁ bahutvāt kathaṁ sabhājayanti ? tatrāha---sāra-bhāgino
guṇāṁśa-grāhiṇaḥ \| ko'sau guṇaḥ ? tam āha---yatreti \| tad uktam,

> dhyāyan kṛte yajan yajñais tretāyāṁ dvapare'rcayan \|
>
> yad āpnoti tad āpnoti kalau saṁkīrtya keśavam \|\| iti \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** guṇajñāḥ kīrtana-nāmoccāraṇa-rūpaṁ
tad-guṇaṁ jānantaḥ \| ata eva tad-doṣāgrahaṇāt sāra-bhāginaḥ
sāra-mātra-grāhilāḥ kaliṁ sabhājayanti, guṇam eva darśayanti \| yatra
pracaritena saṅkīrtanenaiva sādhanāntara-nirapekṣeṇa tenety arthaḥ \|
sarvaḥ dhyānādibhiḥ kṛtādiṣu sādhana-sāhasraiḥ sādhyaḥ \|\|36\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** caturṣu satyādiṣu madhye
kaḥ śreṣṭhaḥ ? ity apekṣāyām āha---kalim iti \| guṇa-jñāḥ
kīrtana-pracāra-rūpaṁ tad-guṇaṁ jānantas tad-doṣāgrahaṇāt sāra-bhāginas
tasya sāra-bhāga eva grāhyā vartate yeṣāṁ te \|

nanu, kaler apāra-doṣavattvāt kathaṁ te sāra-bhāgam eva gṛhṇanti ?
satyaṁ, yathā apāra-doṣavattvaṁ, tathā apāra-guṇavattvam
apītyāha---yatreti \| sarvaḥ sarva-yuga-prāpyaḥ \| tad uktam---

> dhyāyan kṛte yajan yajñais tretāyāṁ dvapare'rcayan \|
>
> yad āpnoti tad āpnoti kalau saṁkīrtya keśavam \|\| iti \|\|36\|\|

**\...**

**\|\| 11.5.37 \|\|**

na hy ataḥ paramo lābho dehināṁ bhrāmyatām iha \|

yato vindeta paramāṁ śāntiṁ naśyati saṁsṛtiḥ \|\|

**madhvācāryaḥ (bhāgavata-tātparyam) :**

dhruvaṁ tayaiva mucyeta yāṁ mūrtiṁ pradiśed guruḥ \|

> śiṣyānāṁ yogyatābhijño vighna-hānis tu tad-yuge \|\|
>
> avatīrṇa-harer mūrtyā tat-pūrva-yugajena ca \|
>
> nṛsiṁha-mūrtyā ca tathā yāṁ cānyāṁ pradiśed guruḥ \|\| iti svābhāvye
> \|\|37\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tasmāt kalāv ato'smāt
saṅkīrtanāt paramo lābho nāsti \| yataḥ saṅkīrtanāt \|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kīrtanasyaiva mahimānam āha---na
hy ata iti \| ataḥ kīrtanāt yato yasmāt kīrtanāt paramāṁ śāntiṁ śamo
man-niṣṭhatā-buddheḥ \[bhā.pu. 11.19.36\] ity anusāreṇa dhyānādibhir apy
asādhyāṁ sarvotkṛṣṭāṁ bhagavan-niṣṭhāṁ prāpnoti anuṣaṅgeṇa saṁsāraś ca
naśyati \|\|37\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sarva-lābha-sāram
āha---na hy ataḥ iti \| iha śreyaḥ-prāpty-upāyeṣu bhrāmyatāṁ bhramaṁ
prāpnuvatāṁ paramāṁ śāntiṁ bhaktiṁ, paramām iti viśeṣaṇopanyāsāt
\|\|37\|\|

**\...**

**\|\| 11.5.38 \|\|**

kṛtādiṣu prajā rājan kalāv icchanti sambhavam \|

kalau khalu bhaviṣyanti nārāyaṇa-parāyaṇāḥ \|

kvacit kvacin mahā-rāja draviḍeṣu ca bhūriśaḥ \|\|

**śrīdhara-svāmī (bhāvārtha-dīpikā) :** kiṁ ca, kṛtādiṣv iti \|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tataḥ kali-prajānāṁ
parama-bhagavan-niṣṭhatāṁ śrutvā tad-arthaṁ kalāv eva kevalaṁ nija-janma
prārthayanta ity āha---kṛtādiṣv iti sārdhakena \| atra hetuḥ---kalāv iti
\| tat-tad-bhaktīcchāyām api tad-bhakta-saṅgaṁ vinā sā na sampadyeteti
vibhāvyeti bhāvaḥ \| tat-parāyaṇatvam atra tadīya-premātiśayavattvam \|
etad eva paramāṁ śāntim ity anena kārya-dvārā vyañjitam \| muktānām api
siddhānāṁ \[bhā.pu. 6.14.5\] ity atra yadvat \|

kvacit kvacit gauḍādau śrī-kṛṣṇa-caitanya-devāvatāreṇa \| draviḍeṣu ca
bhūriśaḥ iti śrī-vaiṣṇavādy-apekṣayā \| atra kali-saṅgena kīrtanasya
guṇotkarṣa iti na vācyam \| bhakti-mātre kāla-deśādi-niyamasya
niṣiddhatvāt \| viśeṣato nāmopalakṣya ca viṣṇudharme
kṣatra-bandhūpākhyāne---

> na deśa-niyamas tatra na kāla-niyamas tathā \|
>
> nocchiṣṭādau niṣedhaś ca śrī-harer nāmni lubdhaka \|\| iti \|

skānde pādma-vaiśākha-māhātmye viṣṇu-dharme ca---cakrāyudhasya nāmāni
sadā sarvatra kīrtayet iti \| skānda eva ca---

> na deśa-kālāvasthātma-śuddhy-ādikam apekṣate \|
>
> kintu svatantram evaidaṁ tan nāma kāmita-kāmadam \|\| iti \|

viṣṇu-dharme ca---

> kalau kṛta-yugaṁ tasya kalis tasya kṛte yuge \|
>
> yasya cetasi govindo hṛdaye yasya nācyutaḥ \|\| iti \|

na ca kalāv anya-sādhanāsamarthatvād eva tenālpenāpi mahat phalaṁ
bhavati, na tu tasya garīyastveneti mantavyam \|

> yasmin nyasta-matir na yāti narakaṁ svargo'pi yac-cintane
>
> vighno yatra niveśitātma-manasāṁ brāhmo'pi loko'lpakaḥ \|
>
> muktiṁ cetasi yaḥ sthito'mala-dhiyāṁ puṁsāṁ dadāty avyayaḥ
>
> kiṁ citraṁ yad aghaṁ prayāti vilayaṁ tatrācyute kīrtite \|\| \[vi.pu.
> 6.8.57\]

iti samādhi-paryantād api smaraṇāt kaumutyena kīrtanasyaiva garīyastvaṁ
śrī-viṣṇu-purāṇe darśitam \| ata evoktam etan-nirvidyamānānāṁ \[bhā.pu.
2.1.11\] ity-ādi \| tathā ca---

> aghacchit-smaraṇaṁ viṣṇor
>
> bahv-āyāsena sādhyate \|
>
> oṣṭha-spandana-mātreṇa
>
> kīrtanaṁ tu tato varam \|\| iti vaiṣṇava-cintāmaṇau \|
>
> yena janma-śataiḥ pūrvaṁ vāsudevaḥ samarcitaḥ \|
>
> tan-mukhe hari-nāmāni sadā tiṣṭhanti bhārata \|\| ity anyatra \|

sarvāparādha-kṛd api ity-ādi-nāmāparādha-bhajana-stotre ca \| tasmāt
sarvatraiva yuge śrīmat-kīrtanasya samānam eva sāmarthyam \| kalau ca
śrī-bhagavatā kṛpayā tad grāhyata ity apekṣayaiva tatra ta-praśaṁseti
sthitam \|

ata eva yadyapi anya-bhaktiḥ kalau kartavyā tadā tat-saṁyogenaivety
uktam---yajñaiḥ saṅkīrtana-prāyair yajanti hi su-medhasaḥ \[bhā.pu.
11.5.29\] iti \|

atra ca svatantram eva nāma-kīrtanam atyanta-praśastam---

> harer nāma harer nāma harer nāmaiva kevalam \|
>
> kalau nāsty eva nāsty eva nāsty eva gatir anyathā \|\| ity ādau \|

tasmāt sādhūktaṁ kaliṁ sabhājayanty āryāḥ \[bhā.pu. 11.5.3\]
ity-ādi-trayam \|\|38\|\| (bhakti-sandarbha, 273)

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sādhu-saṅga-janitā kevalā
bhaktiḥ kalāv eva prāyeṇa labhyata ity āha---kṛtādiṣv iti \| yatra
bahavo nārāyaṇa-parāyaṇās tad-bhakti-mātrārthinas tatrāvaśyaṁ teṣāṁ
saṅgamato bhaktis tataḥ prema-bhaktiś ca sambhaved ity ākāṅkṣayeti
bhāvaḥ \| ca-kārād gauḍoḍrayoḥ \|\|38\|\|

**\...**

**\|\| 11.5.39-40 \|\|**

tāmraparṇī nadī yatra kṛtamālā payasvinī \|\|

kāverī ca mahā-puṇyā pratīcī ca mahā-nadī \|

ye pibanti jalaṁ tāsāṁ manujā manujeśvara \|

prāyo bhaktā bhagavati vāsudeve'malāśayāḥ \|\|

**śrīdhara-svāmī (bhāvārtha-dīpikā) :** amalāśayāḥ santaḥ prāyaḥ prāyaśo
bhagavati bhaktā bhavanti \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** prāya iti teṣu bhakteṣv aparādhino
vinety arthaḥ \|\|40\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 11.5.41 \|\|**

devarṣi-bhūtāpta-nṛṇāṁ pitṝṇāṁ

na kiṅkaro nāyam ṛṇī ca rājan \|

sarvātmanā yaḥ śaraṇaṁ śaraṇyaṁ

gato mukundaṁ parihṛtya kartam \|\|

**madhvācāryaḥ (bhāgavata-tātparyam) :**

sarvātmanā harer bhaktā deveśā eva kevalam \|

> devās tu sarvathābhaktā bhaktā evetare smṛtāḥ \|\|
>
> hari-bhaktyādhikeṣv eva kiṅkaraś cāpy ṛṇī tathā \|
>
> hari-bhaktetareṣāṁ vāsudeva-vyapāśrayāt \|\|
>
> dvidhaiva svottamarṇāni dātavyānītarāṇi ca \|
>
> dātavyebhyo vimucyeta netarebhyaḥ kathaṁcana \|\|
>
> kathaṁ devādy-anupakṛto bhakto mokṣe'pi vartayet \|
>
> bimbatvāt tad-adhīnaṁ hi svarūpaṁ sarvaśo yataḥ \|\| iti jīva-nirṇaye
> \|\|41 \|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** bhaktasya vidhi-niṣedha-nivṛtteḥ
kṛta-kṛtyatām āha---**deva-rṣi** iti \| **āptāḥ** poṣyāḥ kuṭumbinaḥ,
itare **devādayaḥ** pañca-yajña-devatāḥ \| eteṣāṁ yathā abhaktaḥ
**ṛṇī**, ata eva teṣāṁ **kiṅkaraḥ**, tad-arthaṁ nityaṁ
pañca-yajñādi-kartā \| tathā ca smṛtiḥ---hīna-jātiṁ parikṣīṇam ṛṇārthaṁ
karma kārayet \[yājñavalkya-smṛti 2.43, agni.pu. 253.3\] iti \| ayaṁ tu
na tathā \| ko'sau ? yaḥ **sarva-bhavena** śrī-**mukundaṁ śaraṇaṁ
gataḥ** \| **kartaṁ** kṛtyaṁ **parityajya** \| yad va, **kartaṁ** bhedaṁ
**parihṛtya** \| "kṛtī chedane" ity asmāt vāsudevaḥ sarvam iti \[gītā
7.19\] buddhvety arthaḥ \|\|41\|\|

---------------------------------------------------------------------------------------------------------------------

**kaivalya-dīpikā :** atha karma-jñāna-miśraṁ dvābhyāṁ stuvan
tat-kartṛ-vidhi-niṣedhātītatāṁ darśayati---**deveti** \|
**bhūtāpta-nṝṇām** avasare prāptānām atithīnām ity arthaḥ \| vaiśvadeva
brahma-yajña bhūta-baly-atithi-pūjā-nitya-śrāddhākhya
pañca-mahā-yajña-karaṇena[^29] devādīnāṁ **nāyam** adhīnaḥ nāpy akaraṇe
**ṛṇī** \| **sarvātmanā** sarva-bhūteṣu bhagavad-bhāva-darśanena
kartr-abhedaṁ kṛtī cchedane ity asya rūpam \|\|41\|\| \[mu.pha. 6.27\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** teṣāṁ **na kiṅkaraḥ**, kintu
bhagavata evety anadhikāritvaṁ kartuṁ bhedam ity arthe, tato devatādīnāṁ
svātantryam iti yāvat \| evam evoktaṁ gāruḍe,

> ayaṁ devo munir vandya eṣa brahmā bṛhaspatiḥ \|
>
> ity ākhyā jāyate tāvad yāvan nārcayate harim \|\| iti \|\|41\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhaktasya
nitya-naimittika-śrāddha-tarpaṇādi-karma-yantraṇā-rāhityam
āha---**deva-rṣi** iti \| **devādayaḥ** pañca-yajña-devatā ātmā
nara-poṣyā pitṛ-mātṛ-bhāryādaya eteṣāṁ karmī yathā **ṛṇī** ata eva teṣāṁ
**kiṅkaraś** ca tad-arthaṁ nityaṁ pañca-yajña-kartā, tathā ca
smṛtiḥ---hīna-jātiṁ parikṣīṇam ṛṇārthaṁ karma kārayet
\[yājñavalkya-smṛti 2.43, agni.pu. 253.3\] iti \| ayaṁ tu na tathā \|
ko'sau ? yaḥ **sarva-bhāvena** śrī-**mukundaṁ śaraṇaṁ gataḥ** \| yad vā,
pṛthvī-patinā sva-kiṅkaratvena gṛhītasya janasya
maṇḍaleśvarādy-anuvartir na sambhavet \| **kṛtyaṁ** varṇāśrama-vihitaṁ
karma tyaktvā \| yad vā, **kartaṁ** bhedaṁ tyaktveti, yathā taror
mūla-niṣecanena \[bhā.pu. 4.31.12\] iti nyāyena viṣṇu-pūjane sampravṛtte
devarṣy-ādayaḥ sādhu-pūjitā eveti \| ata eva mat-kathā-śravaṇādau vā
śraddhā yāvan na jāyate \[bhā.pu. 11.20.9\] iti vadatā bhagavatā
sva-bhaktasya karmādhikāro dūrīkṛtaḥ \|\|41 \|\|

**\...**

**\|\| 11.5.42 \|\|**

sva-pāda-mūlaṁ bhajataḥ priyasya

tyaktānya-bhāvasya hariḥ pareśaḥ \|

vikarma yac cotpatitaṁ kathañcid

dhunoti sarvaṁ hṛdi sanniviṣṭaḥ \|\|

**śrīdhara-svāmī (bhāvārtha-dīpikā) :** vihita-karma-nivṛttim uktvā
niṣedha-nimitta-prāyaścitta-nivṛttim āha---sva-pāda-mūlam iti \|
**tyakto'nyasmin** dehādau devatāntare vā **bhāvo** yena, ata eva tasya
**vikarmaṇi** pravṛttir na sambhavati \| yac ca **kathañcit**
pramādādinā **utpatitaṁ** bhavet, tad api **harir dhunoti** \| nanu,
yamas tan na manyeta ? tatrāha---**pareśaḥ** \| nanu, śruti-smṛtī
mamaivājñe iti bhagavad-vacanāt svājñā-bhaṅgaṁ kathaṁ saheta ?
tatrāha---**priyasya** \| nanu, nāyaṁ pāpa-kṣayārthaṁ bhajate ?
tatrāha---**hṛdi sanniviṣṭaḥ** \| na hi vastu-śaktir arthitām apekṣate
ity arthaḥ \|\|42\|\|

---------------------------------------------------------------------------------------------------------------------

**kaivalya-dīpikā :** vidhy-atītatām uktvā niṣedhātītām
āha---**sva-pāda**- iti \| **anya-bhāvo** bheda-buddhiḥ \| **vikarma**
pāpam \| **utpatitam** akasmād ghaṭitam \| **kathañcit** pramādena \|
nanu niṣkāmasya bhajanaṁ, na tu pāpa-kṣayātha ity ata āha\--**hṛdi
sanniviṣṭa** iti \| vastu-sāmarthyād ity arthaḥ \|\|42\|\| \[mu.pha.
6.28\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** na ca vikarma-prāyaścitta-rūpaṁ
karmāntaraṁ kartavyaṁ, tasya tac-charaṇasya vikarma-pravṛtty-abhāvāt \|
kathañcid āpatite'pi vikarmaṇi tad-anusmaraṇenaiva prāyaścittasyāpy
ānuṣaṅgika-siddher ity āha---**sva-pāda-mūlam** iti \| **hṛdi
sanniviṣṭatve** hetuḥ---**tyaktānya-bhāvasyeti** \| **tyakto'nyatra**
devatāntare **bhāvo** bhagavatīva bhaktir yena vikarma-dhūnane hetuḥ
**hariḥ** svabhāvata eva sarva-doṣa-haraḥ **pareśaḥ** śaktitaś cety
arthaḥ \| tatrāpi **priyasyety** āgrahataś cety arthaḥ \|\|42\|\|
\[bhakti-sandarbha 173\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vihita-karma-nivṛttim
uktvā, niṣedha-nimitta-prāyaścitta-nivṛttim āha---sva-pāda-mūlam iti \|
**tyakto'nyasmin** devatāntare **bhāvaḥ** sevya-buddhir yena, tasya
**vikarmaṇi** pravṛttir eva na bhavet \| **kathañcit** pramādādinā
**utpatitaṁ cet**, tad api **harir dhunoti** \| nanu, vikarmavati bhṛtye
daṇḍayanta eva prabhavo dṛśyanta iti harir eva taṁ daṇḍayatu, na
**priyasya** bhaktasya priyatvād evādaṇḍyatvam \| **pareśa** iti etad
eva tasya pāramaiśvaryam iti bhāvaḥ \| nanu, nāyaṁ pāpa-kṣayārthaṁ
bhajate ? tatrāha---hṛdi sanniviṣṭa iti \| na hi vastu-śaktir arthitām
apekṣate ity arthaḥ \|\|42\|\|

**\...**

**\|\| 11.5.43-44 \|\|**

**śrī-nārada uvāca**---

dharmān bhāgavatān itthaṁ śrutvātha mithileśvaraḥ \|

jāyanteyān munīn prītaḥ sopādhyāyo hy apūjayat \|\|

tato'ntardadhire siddhāḥ sarva-lokasya paśyataḥ \|

rājā dharmān upātiṣṭhann avāpa paramāṁ gatim \|\|

**madhvācāryaḥ (bhāgavata-tātparyam) :**

udakaiś ca namaskāraiḥ stutibhir manasā tathā \|

> yatibhiś cāpi sampūjyā devā mokṣam iyāsubhiḥ \|\|
>
> madhye viṣṇum anusmṛtya nānyathā tu kathañcana \|\| iti samayācāre
> \|\|
>
> prādhānyena harir dhyeyas tat-sambandhāt surādayaḥ \|
>
> dhyeyānānyaṁ kvacid dhyāyed dharāv anupayogi yat \|\|
>
> iti hari-saṁhitāyām \|\|43\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) : jāyanteyān** jayantyāḥ putrān
\|\|43\|\| **upātiṣṭhann** anutiṣṭhan \|\|44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : jāyanteyān** jayantyāḥ
putrān \|\|43\|\|

**tathyaḥ :** manu-mate,

> ekadeśaṁ tu vedasya vedāṅgāny api vā punaḥ \|
>
> yo'dhyāpayati vṛtty-artham upādhyāyaḥ sa ucyate \|\| \[manu 2.141\]
> iti \|

**\...**

**\|\| 11.5.45 \|\|**

tvam apy etān mahā-bhāga dharmān bhāgavatān śrutān \|

āsthitaḥ śraddhayā yukto niḥsaṅgo yāsyase param \|\|

**śrīdhara-svāmī (bhāvārtha-dīpikā) : niḥsaṅgo** bhūtvā \|\|45\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** evaṁ tat-praśnānurūpam anya-hitān
bhagavad-dharmān uktvā tadīya-sva-prayojanottaram āha---tvam apīti \|
**tvam api paraṁ yāsyase** \| kākvā tvaṁ tu nety arthaḥ, sarvataḥ
parasya śrī-kṛṣṇasya nitya-prāptatvād iti bhāvaḥ \|\|45\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śrī-vasudevasya
nitya-siddha-bhagavat-pitṛ-bhāvasyāpi bhagavata iva nitya-mūrter api
bhavad-icchayaiva bhakti-rasautkaṇṭhya-nimagnasya svasmin
prākṛta-naratvābhimānam ālakṣya taṁ prākṛta-naram ivopadideśa \|
bhāgya-ślāghādibhir ānandayati---tvam apīti ṣaḍbhiḥ \| paraṁ
parameśvaraṁ prāpsyasi \|\|45\|\|

**\...**

**\|\| 11.5.46 \|\|**

yuvayoḥ khalu dampatyor yaśasā pūritaṁ jagat \|

putratām agamad yad vāṁ bhagavān īśvaro hariḥ \|\|

**śrīdhara-svāmī (bhāvārtha-dīpikā) :** śāstra-prakriyeyam uktā \| yuvāṁ
tu saṅgata eva kṛtārthāv ity āha---**yuvayor** iti \| **vāṁ** yuvayoḥ
\|\|46\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kintu yuvayor iti jagad api
pūritaṁ kṛtārthatām āpitam ity arthaḥ \| tatra hetuḥ---prakaṭa-līlayāpi
yad vāṁ **yuvayoḥ** **putratām** agāt \|\|46\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 11.5.47 \|\|**

darśanāliṅganālāpaiḥ śayanāsana-bhojanaiḥ \|

ātmā vāṁ pāvitaḥ kṛṣṇe putra-snehaṁ prakurvataḥ \|\|

**śrīdhara-svāmī (bhāvārtha-dīpikā) :** na ca
sarva-karmārpaṇādi-bhāgavata-dharmair anyeṣām iva yuvayoḥ sattva-śuddhir
āpādanīyā, putropalālanenaiva bhāgavata-dharma-sarvasva-niṣpatteḥ \| ity
āha---darśaneti \| **kṛṣṇe putra** iti **snehaṁ prakurvator vāṁ** tasya
**darśanādibhir ātmā pāvitaḥ** śodhitaḥ \|\|47\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nanu, tathāpi jaya-vijayavad
brāhmaṇāparādhād bibhemi \| tatrāha---darśaneti \| **pāvitaḥ**
doṣābhāsād api dūre rakṣita ity arthaḥ \| tatra hetuḥ---kṛṣṇa iti \|
tatrāpi **putra-snehaṁ prakurvator** iti tābhyām \| yuvayor mahad
evāntaram iti bhāvaḥ \|\|47\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 11.5.48 \|\|**

vaireṇa yaṁ nṛpatayaḥ śiśupāla-pauṇḍra-

śālvādayo gati-vilāsa-vilokanādyaiḥ \|

dhyāyanta ākṛta-dhiyaḥ śayanāsanādau

tat-sāmyam āpur anurakta-dhiyāṁ punaḥ kim \|\|

**madhvācāryaḥ (bhāgavata-tātparyam) :**

pauṇḍrakādiṣu daityeṣu surāṁśāḥ santi sarvaśaḥ \|

> bahu-māna-phalaṁ viṣṇos te yānty ādāya sad-gatim \|\|
>
> vidveṣasya phalaṁ yat tu tad ādāyāsurās tamaḥ \|
>
> yānty ato naiva vidveṣo viṣṇoḥ kāryaḥ kathañcana \|\| iti aṁśa-vivekaḥ
> \|\|48 \|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** etad eva kaimutya-nyāyena
sphuṭayati---vaireṇeti \| yaṁ **śayanāsanādau vaireṇāpi** dhyāyantas
tasya **gati-vilāsād**yair **ākṛta-dhiyas** tat-tad-ākārā dhīr yeṣāṁ te
tat-sārūpyam **āpuḥ** \| kiṁ punar vaktavyaṁ ? **anurakta-dhiyāṁ**
**tat-sāmyaṁ** bhavatīti \|\|48\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** āstāṁ yuvayor vārtā \|
śrī-kṛṣṇasya sarvotkṛṣṭa-bhagavat-svabhāvatvāt sādhāraṇānurakta-janānām
api sutarāṁ tat-tulyā gatiḥ kiṁ punar yadūnām iti tān prati śocantaṁ
kaimutyenāha---vaireṇeti \|\|48\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu, parameśvare
putra-buddhir evānartha-kāriṇī, āvayor aparādhotpādanāt \| iti cet,
maivam \| prātikūlya-bhāvena yuṣmad-ādaya ity āha---vaireṇeti \|
**gati-vilāsādyair** yā ākṛtiḥ kṛṣṇasyākāras tan-mātra eva, na tu
tan-mādhurye dhīr yeṣāṁ te \| svīya**-śayanāsanādi**-karmaṇi
**dhyāyantaḥ** santaḥ **sāmyaṁ** sārūpyaṁ sāyujyaṁ, kiṁ punas taṁ
tato'py adhikaṁ prāpyaṁ syāt ? aparādhasya tu sambhāvanaiva nāstīti
bhāvaḥ \|\|48 \|\|

**\...**

**\|\| 11.5.49 \|\|**

māpatya-buddhim akṛthāḥ kṛṣṇe sarvātmanīśvare \|

māyā-manuṣya-bhāvena gūḍhaiśvarye pare'vyaye \|\|

**śrīdhara-svāmī (bhāvārtha-dīpikā) :** nanu putra-snehaś cen
mokṣa-hetuḥ, tarhi sarve mucyeran ? tatrāha---māpatya-buddhim iti \|
**apatyam** iti **buddhiṁ mā kṛthāḥ** \| aḍ-āgamaś chāndasaḥ \|\|49\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sarvatra hetuḥ---māpatyeti \|
apatya-sādhāraṇa-buddhiṁ mā kuru, yataḥ kṛṣṇe kṛṣir bhū-vācakaḥ
ity-ādi-lakṣaṇe, ata eva sarvātmani sarvāvatāriṇi, ata eveśvare
sarva-vaśīkartari, ata eva pare, tathāpi māyeti
kṛpā-pradhāna-manuṣya-līlā-prakaṭanena gūḍhaṁ jñātum aśakyam aiśvaryaṁ
yasya tasmin, ata evāvyaya iti \|

yad vā, nanu tarhi putra-snehaṁ prakurvator iti kathaṁ putrocitaḥ snehaḥ
tasmin ślāghitaṁ ? tatrāha---meti \| apatya-buddhiṁ mā akṛthāḥ, kintu
kuruṣvevety arthaḥ \| tatra hetuḥ---kṛṣṇa ity-ādi-lakṣaṇe'pi māyety
ādi-rūpa iti pūrvavat \|*\|*49\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasmāt tvayā
anurakta-dhiyaiva bhāvyaṁ, na tūdāsitavyam ity āha---meti \|
sarvātmanīśvare mad-apatyatvam āropitam eva, na vastutaḥ ity
asambhāvanayā kṛṣṇe yā apatyavad eva buddhis tāṁ mā kṛthāḥ \|
mad-apatyam evāyam iti kṛṣṇe putra-bhāvaṁ kurv iti bhāvaḥ \|\|49\|\|

nanu manuṣyasya mama parameśvaraḥ kathaṁ putraḥ syāt tatrāha---māyeti \|
tvad-apatyatva-prāpty-arthaṁ māyayā manuṣyatvena gūḍhaḥ guptīkṛtam
aiśvaryaṁ yena tasmin, ato manuṣyasya tava manuṣyaḥ kṛṣṇaḥ putro bhaved
eveti bhāvaḥ \| pare'vyaye iti tad api tasya śreṣṭhatvam
aiśvarya-vyaya-rāhityaṁ ca bhaved eveti bhāvaḥ \| atra
vasudeva-prabodhanārtham eva māyā-śabdaḥ prayuktaḥ \| vastutas tu kṛṣṇo
manuṣya-svarūpeṇaiva, tadāpi māyā-śabdaḥ svarūpa-vācī \|\|49\|\|

**\...**

**\|\| 11.5.50 \|\|**

bhū-bhārāsura-rājanya- hantave guptaye satām \|

avatīrṇasya nirvṛtyai yaśo loke vitanyate \|\|

**śrīdhara-svāmī (bhāvārtha-dīpikā) :** nanu katham īśvaro mānuṣaḥ syāt
? kathaṁ vā tasya viśva-sṛṣṭy-ādi-kartuḥ pūtanā-śoṣaṇādi-karmāścaryam
iva nirūpyate ? tatrāha---bhū-bhāra-rūpā asurā eva rājanyās teṣāṁ
hantave tān hantum \| nirvṛtyai mokṣāya \|\|50\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kṛpā-pradhānatvam
evāha---bhū-bhāreti \|\|50\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhū-bhāra-rūpā asurā eva
ye rājanyās teṣāṁ hantave tān hantuḥ satāṁ guptaye ubhayeṣām eva teṣāṁ
nirvṛtyai sāyujya-prema-dānādibhir iti vaiṣamya-nairghṛṇye parāhate
\|\|50\|\|

**\...**

**\|\| 11.5.51 \|\|**

**śrī-śuka uvāca---**

etac chrutvā mahā-bhāgo vasudevo'tivismitaḥ \|

devakī ca mahā-bhāgā jahatur moham ātmanaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tataś ca etad iti \| mohaṁ
brahma-śāpa-bhaya-mayam \|\|51\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** moham asurebhyo'pi
kṛṣṇasya mokṣa-pradatvājñānaṁ jahatuḥ \|\|51\|\|

**\...**

**\|\| 11.5.52 \|\|**

itihāsam imaṁ puṇyaṁ dhārayed yaḥ samāhitaḥ \|

sa vidhūyeha śamalaṁ brahma-bhūyāya kalpate \|\|

**śrīdhara-svāmī (bhāvārtha-dīpikā) :** ihāsminn eva dehe śamalaṁ mohaṁ
vidhūya brahmatvāya kalpate \|\|52\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** brahma-bhūyāya
sarva-bṛhattamatvāya kalpate parama-bhaktatvāpatteḥ \|\|52\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śamalam avidyāṁ vidhūya
\| mokṣaṁ prāpnoti \|\|52\|\|

**\...**

iti sārārtha-darśinyāṁ harṣiṇyāṁ bhakta-cetasām \|

ekādaśe pañcamo'yaṁ saṅgataḥ saṅgataḥ satām \|\|\*\|\|

**\...**

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ daśama-skandhe
>
> jāyanteyopākhyānaṁ nāma
>
> pañcamo'dhyāyaḥ \|

\|\|11.5\|\|

**\...**

**(11.6)**

### atha ṣaṣṭho'dhyāyaḥ

**\|\| 11.6.1 \|\|**

**śrī-śuka uvāca---**

atha brahmātmajair devaiḥ prajeśair āvṛto'bhyagāt \|

bhavaś ca bhūta-bhavyeśo yayau bhūta-gaṇair vṛtaḥ \|\|

**śrīdhara-svāmī (bhāvārtha-dīpikā) :**

ṣaṣṭhe brahmādibhiḥ stutvā gantuṁ vijñāpitaṁ harim \|

uddhavaḥ prārthayām āsa sva-dhāma naya mām iti \|\|

ataḥ param ativistareṇātma-vidyāṁ nirūpayituṁ tat-prastāvam āha---atheti
\| **ātmajaiḥ** sanakādibhiḥ \| **abhyagāt** **dvārakām** iti
caturthenānvayaḥ \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ataḥ param ativistareṇa
bhagavad-vidyāṁ nirūpayituṁ tat prastāvam āha---atheti \|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

brahmādibhiḥ stutaṁ saṁhṛtāntar-dhitsuṁ kulaṁ prabhum \|

jñātvā nyavedayat preṣṭhaḥ ṣaṣṭhe svābhīṣṭam uddhavaḥ \|\|

**ātmajaiḥ** sanakādibhiḥ \| **bhūtāṇāṁ** prāṇināṁ **bhavyasya**
kalyāṇasya **īśo** dātā \| **abhyagāt** **dvārakām** iti karma-padena
caturtha-śloka-sthenānvayaḥ \|\|1\|\|

**\...**

**\|\| 11.6.2-3 \|\|**

indro marudbhir bhagavān ādityā vasavo'śvinau \|

ṛbhavo'ṅgiraso rudrā viśve sādhyāś ca devatāḥ \|\|

gandharvāpsaraso nāgāḥ siddha-cāraṇa-guhyakāḥ \|

ṛṣayaḥ pitaraś caiva sa-vidyādhara-kinnarāḥ \|\|

dvārakām upasaṅgamya sarve kṛṣṇa-didṛkṣavaḥ \|

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** *na vyākhyātam.*

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad eva vivṛṇoti---indra ity-ādinā
\| tatra **indra** iti sārdha-yugmakam \|\|2-3\|\|

**\...**

**\|\| 11.6.4 \|\|**

vapuṣā yena bhagavān nara-loka-manoramaḥ \|

yaśo vitene lokeṣu sarva-loka-malāpaham \|\|

**śrīdhara-svāmī (bhāvārtha-dīpikā) :** nanu teṣām upendrādi-rūpaṁ
bhagavantaṁ nityaṁ paśyatāṁ keyam ati-didṛkṣā ata āha---vapuṣeti \|
**yena vapuṣā** **nara-loka-manoramaḥ** san **sarva-lokeṣu** **yaśo**
**vitene** tad atisundaraṁ vapur didṛkṣavaḥ \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yena
kṛṣṇākhyenāntar-bhūtopendrādi-rūpeṇa \|\|4\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yena vapuṣā
nara-loka-manoramaḥ, taṁ kṛṣṇaṁ didṛkṣava ity abhedoktyā **vapuṣaḥ**
sakāśāj jīvasya yathā bhedaḥ, tathā neśvarasyeti jñāpitam \| yad
uktam---deha-dehi-vibhāgaś ca neśvare vidyate kvacit iti \|\|4\|\|

**\...**

**\|\| 11.6.5 \|\|**

tasyāṁ vibhrājamānāyāṁ samṛddhāyāṁ maha-rddhibhiḥ \|

vyacakṣatāvitṛptākṣaḥ kṛṣṇam adbhuta-darśanam \|\|

**śrīdhara-svāmī (bhāvārtha-dīpikā) : vyacakṣata** apaśyan \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kṛṣṇam adbhuta-darśanam
iti---svasyāpi vismāpanaṁ \[bhā.pu. 3.2.22\] ity ukteḥ \|\|5\|\|
\[prīti-sandarbha 79\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tasyāṁ** dvārakāyāṁ
**vyacakṣata** apaśyan \|\|5\|\|

**\...**

**\|\| 11.6.6 \|\|**

svargodyānopagair mālyaiś chādayanto yadūttamam \|

gīrbhiś citra-padārthābhis tuṣṭuvur jagad-īśvaram \|\|

**śrīdhara-svāmī (bhāvārtha-dīpikā) :** svargodyāna-sthair mālyaiḥ \|
citrāṇi śṛṅkhalā-bandha-prāyāṇi padāny arthāś ca yāsu tābhir gīrbhiḥ
\|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** svargodyāna evopagair
upagataiḥ \| citrāṇi śṛṅkhalā-bandha-prāyāṇi padāny arthāś ca yāsu
tābhir gīrbhiḥ \|\|6\|\|

**\...**

**\|\| 11.6.7 \|\|**

**śrī-devā ūcuḥ---**

natāḥ sma te nātha padāravindaṁ

buddhīndriya-prāṇa-mano-vacobhiḥ \|

yac cintyate'ntar hṛdi bhāva-yuktair

mumukṣubhiḥ karma-mayoru-pāśāt \|\|

**śrīdhara-svāmī (bhāvārtha-dīpikā) :** buddhīndriyādibhir darśanādinā
prāṇena ca bala-hetunā daṇḍa-vat-praṇipātena natā vayaṁ namas-kṛtavantaḥ
\| smeti vismaye \| yathāhuḥ---

> dorbhyāṁ padābhyāṁ jānubhyām urasā śirasā dṛśā \|
>
> manasā vacasā ceti praṇāmo'ṣṭāṅga īritaḥ \|\| iti \|

sma-śabdokta-vismayāya viśeṣaṇam \| karma-mayād uru-pāśān mumukṣubhir
bhāva-yuktair api yat kevalam antar-hṛdi cintyate na tu dṛśyate tad
vayaṁ natāḥ \| aho bhāgyam ity arthaḥ \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** buddhyā
buddhyādhiṣṭhānena hṛdayenendriyeṇeti dṛgbhyāṁ padbhyāṁ dorbhyāṁ cety
arthaḥ \| prāṇena prāṇavatā deheneti jānv-ādy-aṅgāny api labdhāni \|
yathāhuḥ---

> dorbhyāṁ padābhyāṁ jānubhyām urasā śirasā dṛśā \|
>
> manasā vacasā ceti praṇāmo'ṣṭāṅga īritaḥ \|\| iti \|

yac caraṇāravindaṁ kevalam antar-hṛdi cintyate, na tu dṛśyate, tad vayaṁ
dṛṣṭvā natāḥ sma ity aho bhāgyam iti bhāvaḥ \|\|7\|\|

**\...**

**\|\| 11.6.8 \|\|**

tvaṁ māyayā tri-guṇayātmani durvibhāvyaṁ

vyaktaṁ sṛjasy avasi lumpasi tad-guṇa-sthaḥ \|

naitair bhavān ajita karmabhir ajyate vai

yat sve sukhe'vyavahite'bhirato'navadyaḥ \|\|

**śrīdhara-svāmī (bhāvārtha-dīpikā) :** nanu mamāpi
dṛṣṭādṛṣṭa-karma-karaṇāt kuto mat-padāravinda-cintanaṁ karma-pāśān
mumukṣubhiḥ kriyate ? tatrāhuḥ---tvam iti \| he ajita ! āstām
idānīntanam idam atyalpaṁ karma, tvaṁ vyaktaṁ mahad-ādi-prapañcaṁ sṛjasi
pālayasi saṁharasi ca tad apy ātmany evaṁ na pṛthak \| durvibhavyaṁ
manasāpy avitarkyam \| tad guṇa-sthas tasyā māyāyā guṇeṣu niyantṛtvena
sthitaḥ \| ata eva taiḥ karmabhir bhavān nājyate na lipyate \| kutaḥ ?
yo bhavān anavadyo rāgādi-rahitaḥ \| yataḥ sve ātma-rūpe
sukhe'vyavahite'nāvṛte abhirataḥ \| atas tvaṁ karma kurvann apy
ātmārāmaḥ parameśvara iti mumukṣubhiś cintyasa iti bhāvaḥ \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : tvam iti \| sve
svarūpa-bhūta-hlādinī-śakti-prakāśite \|\|8\|\|**

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** asmad-ādibhir īśvarair
api namasyatve tava durvitarkya-parama-parameśvaratvam eva hetur ity
āhuḥ---tvam iti \| vyaktaṁ viśvaṁ tad-guṇasthaḥ tasyā māyayā guṇeṣu
niyantṛtvena sthitaḥ \| sṛṣṭy-ādikaṁ kurvann api etaiḥ karmabhir bhavān
nājyate na lipyate \| tatra hetuḥ---yaḥ svīye
sukhe'vyavahite'nāvṛte'bhirataḥ \| na tu jīva iva sva-sukhe,
avidyayāvṛte yati ramaṇābhāvād adīnaḥ \| ata eva sva-karmabhir liptaḥ \|
evaṁ ca tvam anavadyaḥ, sa tu sāvadyaḥ \|\|8\|\|

**\...**

**\|\| 11.6.9 \|\|**

śuddhir nṛṇāṁ na tu tatheḍya durāśayānāṁ

vidyā-śrutādhyayana-dāna-tapaḥ-kriyābhiḥ \|

sattvātmanām ṛṣabha te yaśasi pravṛddha-

sac-chraddhayā śravaṇa-sambhṛtayā yathā syāt \|\|

**śrīdhara-svāmī (bhāvārtha-dīpikā) :** nanv ātmārāmasya kiṁ
karma-karaṇena ? ata āhuḥ---**śuddhir** iti \| he **īḍya** ! he
**ṛṣabha** ! **durāśayānāṁ** rāgiṇām \| **vidyā** upāsanā \| vidyādibhis
tathā śuddhir na bhavati \| **sattvātmanāṁ** satāṁ **te yaśasi śravaṇena
saṁbhṛtayā** paripuṣṭayā **abhivṛddhayā sac-chraddhayā yathā syāt** \|
parama-pāvanasya yaśaso vitānāya tava karmācaraṇam iti bhāvaḥ \|\|9\|\|

---------------------------------------------------------------------------------------------------------------------

**kaivalya-dīpikā :** vastu-sāmarthyam evāha---**śuddhir** iti \| he
**īḍya** stutya ! **vidyā** vaiśvānarādy-upāsanā \| **śrutaṁ** śāstram
\| **adhyayanaṁ** vedākṣara-grahaṇaṁ \| **dānaṁ** hiraṇyādeḥ
sat-pātre'rpaṇam \| **japo** mantrāvṛttiḥ \| **kriyā** agnihotrādi karma
\| **sattvātmanām** **ṛṣabhaḥ** sāttvika-śreṣṭhaḥ
viśuddhorjita-sattva-kāraṇāt \|\|9\|\| \[mu.pha. 6.29\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vidyādi-sad-bhāve'pi
**durāśayānām** iti śuddha-bhakti-śraddhāyā abhāvāt \|
vidyādy-asad-bhāve'pi **sattvātmanām** iti tad-bhakti-sadbhāvāt \| tad
evaṁ śṛṇvatām api tathātve, kim uta paśyatām iti \| bhakta-sukhārtham
eva tval-līleti bhāvaḥ \|\|9\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ato yathā tvac-caraṇam
eva namasyaṁ, tathaiva tvad-yaśa eva, śravaṇa-smaraṇādi-viṣayīkartavyam
ity āhuḥ---**śuddhir** iti \| he **īḍya** ! **nu** bho **vidyādibhis
tathā śuddhir na bhavati**, yatas tābhir eva **durāśayānāṁ** vidyādibhir
garveṇa duṣṭa eva āśayaḥ prāyaḥ syād ity arthaḥ \| **sattvātmanāṁ**
śuddha-sattva-vapuṣām avatārāṇāṁ madhye **ṛṣabha** ! he śreṣṭha ! **te**
tava **yaśasi** śrotuṁ smartuṁ kīrtayituṁ ca **pravṛddhā** **satī**
śreṣṭhā yā **śraddhā,** tayā **śuddhiḥ** syāt \| kīdṛśyā ? **śravaṇena**
śāstrādi-śravaṇena **sambhṛtayā** paripuṣṭayā \|\|9\|\|

**\...**

**\|\| 11.6.10 \|\|**

syān nas tavāṅghrir aśubhāśaya-dhūmaketuḥ

kṣemāya yo munibhir ārdra-hṛdohyamānaḥ \|

yaḥ sātvataiḥ sama-vibhūtaya ātmavadbhir

vyūhe'rcitaḥ savanaśaḥ svar-atikramāya \|\|

**śrīdhara-svāmī (bhāvārtha-dīpikā) :** tad evaṁ tvad-yaśaḥ-śraddhaiva
śuddhi-hetuḥ, asmābhis tu tavāṅghrir dṛṣṭo'tas **tavāṅghrirno**'smākam
**aśubhāśayānāṁ** viṣaya-vāsanānāṁ **dhūma-ketus** tad-dāhakaḥ **syāt**
\| kathaṁ bhūtaḥ ? **yaḥ kṣemāya** mokṣāya **munibhir** mumukṣubhiḥ
prem**ārdra-hṛdā ūhyamānaś** cintyamānaḥ \| **yaś** ca **sātvatair**
bhaktaiḥ **sama-vibhūtaye** samānaiśvaryāya vāsudevādi-**vyūhe'rcitaḥ**
\| teṣu ca kaiścid **ātma-vadbhir** dhīraiḥ **svar-atikramāya** svargam
atikramya vaikuṇṭha-prāptaye **savanaśas** tri-kālam **arcitaḥ**
\|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : munibhir** ātmārāmair api
**kṣemāya** parama-sukhāya \| **sātvatair** bhaktaiḥ \| ātmā tvam eva
nāthatvena vidyate yeṣāṁ, tādṛśaiḥ \| samānāṁ svargāpavarga-narakeṣv api
tulyārtha-darśināṁ \[bhā.pu. 6.17.28\] nārāyaṇa-pārāyaṇānāṁ
**vibhūtaye** parama-sukha-svarūpāya,
**svar-atikramāyetara**-sukha-bhogātikramāya cārcitaḥ \|\|10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tathaiva tvac-caraṇa eva
dhyeyo'rcanīyaś ca yaḥ, sa cāsmābhir dṛṣṭa ity ata idam āśāsmahe ity
āhuḥ---syād iti \| **aśubhāśayānāṁ** viṣaya-vāsanānāṁ **dhūmaketur**
dāhakaḥ syāt \| astu, **premārdra-hṛdā ūhyamānaś** cintyamānaḥ \| yaś ca
**sātvatair** bhaktaiḥ **sama-vibhūtaye** sārṣṭi-lakṣaṇa-mokṣāya \| yad
vā, samānāṁ svargāpavarga-narakeṣv api tulyārtha-darśināṁ\[bhā.pu.
6.17.28\] nārāyaṇa-parāṇāṁ yā vibhūtiḥ prema-sampattis tasyai ātmā tvam
eva nāthatvena vartase yeṣāṁ taiḥ \| **svar-atikramāya**
svargādi-vāsanā-tyāgāya cārcitaḥ \| yad uktaṁ prahlādena---kāmāṇāṁ hṛdy
asaṁrohaṁ bhavatas tu vrṇe varaṁ \[bhā.pu. 7.10.7\] iti \|\|10\|\|

**\...**

**\|\| 11.6.11 \|\|**

yaś cintyate prayata-pāṇibhir adhvarāgnau

trayyā nirukta-vidhineśa havir gṛhītvā \|

adhyātma-yoga uta yogibhir ātma-māyāṁ

jijñāsubhiḥ parama-bhāgavataiḥ parīṣṭaḥ \|\|

**śrīdhara-svāmī (bhāvārtha-dīpikā) :** kiṁ ca, prayata-pāṇibhiḥ
saṁyata-hastair havir gṛhītvādhvarāgnau āhavanīyādau yājñikair yaś
cintyate \| nanu, yasyai devatāyai havir gṛhītaṁ syāt tāṁ dhyāyed vaṣaṭ
kariṣyan iti vacanāt tat-tad-devatāś cintyante ata āhuḥ---trayyā
niruktena vidhinendrādi-rūpeṇaiva yajña-puruṣaś cintyata ity arthaḥ \|
uta kiṁ ca \| adhyātma-yoge ātmādhikāre yoge yogibhir apy ātmanas tava
māyā aṇimādis tāṁ jijñāsubhis tat tat kāmair yaś cintyate \|
parama-bhāgavatais tu muktair yaḥ parīṣṭaḥ sarvataḥ pūjitaḥ sa
tavāṅghrir no'śubhāśaya-dhūmaketuḥ syād iti pūrveṇānvayaḥ \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yaś cintyata iti
tat-tad-adhikāri-param \| ata eva trayyā nirukta-vidhineti
trayī-tātparya-paryavasita-vidhinety arthaḥ \| etad ajñāninaḥ praty eva
sā sā devatā pṛthag vidhīyate iti bhāvaḥ \| tathā ca sarvārthadatvena
caraṇasya caraṇopaniṣad udāhṛtā---caraṇaṁ pavitram ity-ādikā \|\|11\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** na kevalaṁ sātvatair eva
tvam iṣṭaḥ, kintu karmi-jñānibhir apīty āhuḥ---ya iti \|
prayata-pāṇibhiḥ saṁyata-hastair havir gṛhītvādhvarāgnau āhavanīyādau
yājñikair yaś cintyate, tvad-bhujādi-vibhūtaya evendrādayo, na te
tvad-anye iti bhāvyata ity arthaḥ \| uta tathā adhyātma-yoge ātmādhikāre
yoge yogibhir apy ātmanas tava māyā-taraṇārthaṁ jijñāsubhiś cintyate \|
parama-bhāgavatais tu pari sarvato-bhāvena niṣkāmatayaiva iṣṭaḥ, sa
tavāṅghrir asmākam aśubhāśaya-dhūmaketuḥ syād iti pūrveṇānvayaḥ
\|\|11\|\|

**\...**

**\|\| 11.6.12 \|\|**

paryuṣṭayā tava vibho vana-mālayeyaṁ

saṁspārdhinī bhagavatī pratipatnī-vac chrīḥ \|

yaḥ su-praṇītam amuyārhaṇam ādadan no

bhūyāt sadāṅghrir aśubhāśaya-dhūmaketuḥ \|\|

**śrīdhara-svāmī (bhāvārtha-dīpikā) :** eteṣāṁ ca muni-sātvatādīnāṁ
ṣaṇṇāṁ sevakānāṁ madhye parama-bhāgavateṣu lakṣmyā api tava prītir
adhiketi saṁstuvanti---paryuṣṭayeti \| iḍa-bhāvaś chāndasaḥ \| ahaṁ
yatra vasāmi, tatraiva vakṣasi paryuṣitāpīyaṁ vasatīti pratipatnivat
sapatnīvac chrīḥ saṁspardhamānā bhavati \| tathāpi spardhamānāṁ śriyam
anādṛtya yo bhavān paryuṣitayāpi amuyā vana-mālayā bhaktair arpiteyam
iti prītyā supraṇītaṁ suṣṭhu sampāditaṁ yathā bhavati, tathārhaṇaṁ pūjām
ādadat svīkṛtavān \| supraṇītam ity arhaṇa-viśeṣaṇaṁ vā \| tasya
tavāṅghrir no'śubhāśaya-dhūmaketur bhūyāt \|

yad vā, yo'ṅghrir amuyā supraṇītam arhaṇam ādadat, sa
no'śubhāśaya-dhūmaketur bhūyād ity anvayaḥ \| athavaivaṁ saṁbandhaḥ,
etebhyo dhyānārcanādi-niṣṭhebhyo'pi tvad-yaśasi
pravṛddha-sac-chraddhāvanta eva kṛtārthaḥ \| bhagavato yaśaḥ-priyatvād
ity āhuḥ---paryuṣṭayā \| "vaśa kāntau" ity asmāt paritaḥ sarvāṅge uṣṭayā
kāntayā śobhitayā vana-mālayā vakṣasy eka-deśe vartamānā śrīḥ
saṁspardhamānā bhavati \| tathāpy āmnāya-madhuvratair bahudhā varṇitayā
kīrti-mayyā vaijayantyā vana-mālayaiva yo bhavān supraṇītam arhaṇam
ādadad ity-ādi pūrvavat \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tādṛśasyāpi caraṇasya sveṣu
paramānugrahaṁ darśayitum āhuḥ---paryuṣṭayety ardhena \| tad evaṁ
paryuṣṭāpi lakṣmīr duḥsahāpi kathaṁ sā na tyajyate ? iti pūrva-pakṣam
utthāpya tam eva siddhāntena darśayanti---ya ity ardhena \| yo hi
no'smat-kartṛkam amuyā vana-mālayā karaṇa-bhūtayā arhaṇaṁ suṣṭhu
praṇaya-yuktaṁ yathā syāt tathā dadat svīkṛtavān iti \| anena svaiḥ
kadācid yad dattāsīt tām eva tadā śrī-bhagavān dhṛtavān iti jñāpitam \|
yadyapi tasyā mālāyā divyatvāt paryuṣṭatvaṁ na sambhavati, lakṣmyāś ca
tatrerṣyā-preṣṭha-bhūṣaṇatvān na sambhavati, tathāpi
sa-praṇaya-vinodokti-mātram idam \|\|12\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
aikāntika-sva-bhakta-niveditaṁ patra-puṣpādikaṁ paryuṣitam api
sarvotkṛṣṭatayā lakṣmyāḥ sakāśād apy utkṛṣṭaḥ karoṣīty evaṁ tava
bhakta-vātsalyam ity āhuḥ---paryuṣṭayeti \| iḍa-bhāva ārṣaḥ \| ahaṁ
yatra vasāmi, tatraiva vakṣasi paryuṣitāpīyaṁ vasatīti pratipatnivat
sapatnīvac chrīḥ spardhamānā bhavati \| tathāpi tāṁ spardhamānāṁ śriyam
anādṛtya yo bhavān paryuṣitayāpi amuyā mad-aikāntika-bhaktenārpiteyaṁ
tad iyaṁ tyaktum anarheti buddhyaivādriyamāṇayā supraṇītaṁ
suṣṭhūpapāditam arhaṇaṁ pūjām adadat svīkṛtavān \| tasya tavāṅghrir atra
spardhinīty utprekṣaiva draṣṭṛ-loka-kṛtā, na tu śriyaḥ kayācit kvāpi
spardhā dṛṣṭā \|\|12\|\|

**\...**

**\|\| 11.6.13 \|\|**

ketus tri-vikrama-yutas tri-patat-patāko

yas te bhayābhaya-karo'sura-deva-camvoḥ \|

svargāya sādhuṣu khaleṣv itarāya bhūman

pādaḥ punātu bhagavan bhajatām aghaṁ naḥ \|\|

**śrīdhara-svāmī (bhāvārtha-dīpikā) :** tvac-caraṇasya
bhakta-pakṣa-pātaḥ prasiddha eveti stuvantaḥ prārthayante---ketur iti \|
bali-bandhane tribhir vikramair yutaḥ \| tatra dvitīya-vikrame
satya-lokaṁ gatas tava pādaḥ ketur atyucchrito vijaya-dhvaja iva \| tat
sampādayanti \| tri-patat-patākaḥ tridhā patantī, triṣu lokeṣu vā
patantī gaṅgā patākā yasya \| tathāsura-deva-camvos tat senayor ubhayor
bhayābhaya-karaḥ \| sādhuṣu sureṣu svargāya khaleṣv asureṣv
itarāyetarasmai adho-gamanāya \| ya evaṁ ketu-rūpas te pādaḥ sa bhajatāṁ
no'ghaṁ punātu śodhayatu \| "aghāt" iti pāṭhe, bhajatāṁ naḥ iti karmaṇi
ṣaṣṭhyau \| aghād bhajato'smān punātv iti \| tathā ca śrutiḥ---

> caraṇaṁ pavitraṁ vitataṁ purāṇaṁ
>
> yena pūtas tarati duṣkṛtāni \|
>
> tena pavitreṇa śuddhena pūtā
>
> atipāpmānam arātiṁ tarema \|\| \[mahānārāyaṇopaniṣad 1.51\]
>
> lokasya dvāram arcimat-pavitraṁ
>
> jyotiṣmad- bhrājamānaṁ mahasvat \|
>
> amṛtasya dhārā bahudhā dohamānaṁ
>
> caraṇaṁ no loke sudhitāṁ dadhātu \|\| iti \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sa ca tavāṅghriḥ prāyaḥ
sarva-lokānubhava-prasiddha evety āhuḥ---ketur iti \| ketur atyucchrito
vijaya-dhvaja iva tava pādaḥ punātu \| trivikrame'vatāre yutaḥ
mahā-vibhūti-yukta ity arthaḥ \| tridhā patantī, triṣu lokeṣu vā patantī
gaṅgaiva patākā yasya saḥ \| asura-deva-camvos tat senayor ubhayor
bhayābhaya-karaḥ \| sādhuṣu sureṣu svargāya, khaleṣv asureṣv itarāya
adho-gamanāya \| evaṁ-bhūtas te pādaḥ bhajatāṁ no'ghaṁ punātu śodhayatu
\| "aghāt" iti pāṭhe ṣaṣṭhī ārṣī \| aghād bhajato'smān punātv iti \|
tathā ca śrutiḥ---

> caraṇaṁ pavitraṁ vitataṁ purāṇaṁ
>
> yena pūtas tarati duṣkṛtāni \| \[mahānārāyaṇopaniṣad 1.51\] iti
> \|\|13\|\|

**\...**

**\|\| 11.6.14 \|\|**

nasy ota-gāva iva yasya vaśe bhavanti

brahmādayas tanu-bhṛto mithur ardyamānāḥ \|

kālasya te prakṛti-pūruṣayoḥ parasya

śaṁ nas tanotu caraṇaḥ puruṣottamasya \|\|

**śrīdhara-svāmī (bhāvārtha-dīpikā) :** nanu yuddhe devāsurādayaḥ
parasparaṁ jayanti, jīyante ca kim ahaṁ tatrety ata āhuḥ---nasīti \|
mithur mitho'rdyamānā yuddhādibhiḥ pīḍyamānā brahmādayo'pi yasya tava
vaśe bhavanti, na tu jaye parājaye vā sva-tantrāḥ \| ke iva ? nasi
nāsikāyām otā nāsikām āvidhya vaddhā gāvo balī-vardā iva \| kutaḥ ?
kālasya kalayituḥ pravartakasya \| tad eva kutaḥ ? prakṛti-puruṣayor api
parasya \| tasya te puruṣottamasya pādo naḥ śaṁ tanotu \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

yuddhe devāsurādayaḥ parasparaṁ jayanti, jīyante ca kim ahaṁ tatrety ata
āhuḥ, nasīti \| mithur mitho'rdyamānā yuddhādibhiḥ pīḍyamānā
brahmādayo'pi yasya tava vaśe bhavanti, na tu jaye parājaye vā
sva-tantrāḥ \| ke iva \| nasi nāsikāyām otā nāsikām āvidhya vaddhā gāvo
balī-vardā iva \| kutaḥ \| kālasya kalayituḥ pravartakasya \| tad eva
kutaḥ \| prakṛti-puruṣayor api parasya \| tasya te puruṣottamasya pādo
naḥ śaṁ tanotu \|\|14\|\|

**\...**

**\|\| 11.6.15 \|\|**

asyāsi hetur udaya-sthiti-saṁyamānām

avyakta-jīva-mahatām api kālam āhuḥ \|

so'yaṁ tri-nābhir akhilāpacaye pravṛttaḥ

kālo gabhīra-raya uttama-pūruṣas tvam \|\|

**śrīdhara-svāmī (bhāvārtha-dīpikā) :** prakṛti-puruṣābhyāṁ paratvam
upapādayantaḥ kālatvena puruṣottamatvam āhuḥ---asyeti \| asya jagata
udayādīnāṁ hetur asi \| kutaḥ ? avyaktaṁ prakṛtiḥ, jīvaḥ puruṣaḥ, mahān
mahat-tattvaṁ, teṣāṁ kālaṁ niyantāraṁ tvām āhuḥ---

> akṣarāt parataḥ paraḥ \| mahataḥ parama-vyaktam \| avyaktāt puruṣaḥ
> param \| puruṣān na paraṁ kiñcit \| sā kāṣṭhā sā parā gatiḥ \|\| ity
> ādyāḥ śrutayaḥ \|

kiṁ ca, ayaṁ saṁvatsarātmako yaḥ kālas triṇābhis trīṇi cātur-māsyāni
nābhayo yasya so'pi tvam eva \| atas tvam uttama-puruṣa iti \| tathā ca
gītāsu---

> yasmāt kṣaram atīto'ham akṣarād api cottamāh \|
>
> ato'smi loke vede ca prathitaḥ puruṣottamāh \|\| \[gītā 15.18\] iti
> \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** uktam eva puruṣottamatvam
upapādayati---asya jagata udayādīnāṁ hetur asi \| tathā avyaktaṁ
māyā-kāraṇopādhiḥ, jīva upāhitaḥ, mahān mahat-tattvādiḥ, kāryopādhis
teṣām api kālaṁ kalayitāraṁ niyantāraṁ tvām āhuḥ \| tathāyaṁ
saṁvatsarātmako yaḥ kālaḥ trinābhiḥ trīṇi cāturmāsyāni nābhayo yasya saḥ
\| tava gabhīra-rayaḥ gabhīra-vegaś ceṣṭā \| ataḥ kārya-kāraṇātītatvāt
jīvād uttamatvāc ca tvam evottamaḥ puruṣaḥ \| yad uktaṁ gītāsu---

> yasmāt kṣaram atīto'ham akṣarād api cottamāh \|
>
> ato'smi loke vede ca prathitaḥ puruṣottamāh \|\| \[gītā 15.18\] iti
> \|\|15\|\|

**\...**

**\|\| 11.6.16 \|\|**

tvattaḥ pumān samadhigamya yayāsya vīryaṁ

dhatte mahāntam iva garbham amogha-vīryaḥ \|

so'yaṁ tayānugata ātmana āṇḍa-kośaṁ

haimaṁ sasarja bahir āvaraṇair upetam \|\|

**śrīdhara-svāmī (bhāvārtha-dīpikā) :** tvam eva prakṛty-ādi-dvārā
jagat-sṛṣṭy-ādi-dvārā jagat-sṛṣṭy-ādi-hetur ity uktam \| tat kena
prakāreṇa ? tad āhuḥ---tvatta iti \| tvattaḥ puruṣo vīryaṁ śaktiṁ
samadhigamya prāpya yayā māyayā saha mahāntaṁ dhatte \| kam iva ? asya
viśvasya garbham iva \| so'yaṁ mahāṁs tayaiva māyayānugataḥ sann ātmanaḥ
sakāśād āṇḍa-kośaṁ sasarja \| tvaya'nugata iti pāṭhe'pi tayā māyayā
tvayādhiṣṭhitaḥ sann iti \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** jīvāt puruṣād uttamatvena
purṣottamatvaṁ vyajya prakṛti-draṣṭṛto'py uttamatvena
vyañjayati---tvatta iti \| yayeti yasyāṁ māyāyām ity arthaḥ \| anyat
taiḥ \|\|16\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** jīvāt puruṣād uttamatvam
uktvā prakṛti-draṣṭuḥ puruṣād apy uttamatvam abhivyañjayanti---tvattaḥ
sakāśāt pumān ādi-puruṣaḥ samadhigamya śaktiṁ prāpya yayā māyayā dvārā
vīryaṁ vīrya-rūpaṁ mahāntaṁ dhatte \| kam iva asya viśvasya garbham iva
so'yaṁ mahān tayaiva māyayā anugataḥ san ātmanaḥ sakāśād aṇḍa-koṣaṁ
sasarja \|\|16\|\|

**\...**

**\|\| 11.6.17 \|\|**

tat tasthūṣaś ca jagataś ca bhavān adhīśo

yan māyayottha-guṇa-vikriyayopanītān \|

arthāñ juṣann api hṛṣīka-pate na lipto

ye'nye svataḥ parihṛtād api bibhyati sma \|\|

**śrīdhara-svāmī (bhāvārtha-dīpikā) :** nanv evaṁ-bhūtam īśvaratvaṁ mama
kuto'vagataṁ ? tad āhuḥ---tad iti \| tat tasmāt tasthūṣaḥ sthāvarasya
jagato jaṅgamasya ca bhavān adhīśaḥ \| yad yasmād māyayotthā ujjṛmbhitā
yā guṇa-vikriyā indriya-vṛttis tayopanītān arthān viṣayān juṣan
juṣamāṇo'pi he hṛṣīka-pate, na liptas tvam \| ye tv anye jīvā yogino vā
svataḥ parihṛtād apy avidyamānāt tyaktād vā viṣaya-joṣaṇād bibhyati \|
vāsanā-mātreṇa badhyanta ity arthaḥ \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad eva darśayati---tad iti \|
yasmād evaṁ tavāṁśaḥ puruṣaḥ sraṣṭṛtvād īśaḥ \| tatra ceśa-rūpeṇa juṣan
joṣayann apīty arthaḥ \| na liptaḥ karma-phalaṁ prayoktari iti nyāyeneti
bhāvaḥ \|\|17\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evaṁ ca phala-bhūtaṁ
parameśvaras tvam evety āhuḥ---tad iti \| yasmād evaṁ, tat tasmāt
tasthūṣaḥ sthāvarasya jagato jaṅgamasya ca bhavān adhīśaḥ \| sraṣṭā
puruṣa īśas tvaṁ tu tam apy adhikaroṣīty arthaḥ \| yad yasmān māyayā
utthā utthitā yā guṇa-vikriyā indriya-vṛttis tayopanītān arthān viṣayān
juṣan martyādi-śarīreṣu jīva-dvārā paramātmaiva tvaṁ juṣamāṇaḥ sann api
hṛṣīka-pate, he indriya-niyantaḥ ! na liptaḥ \| ye tv anye yoginas te
svataḥ svena parihṛtād api viṣaya-joṣaṇād bibhyati \| vāsanā-mātreṇa
badhyanta ity arthaḥ \|\|17\|\|

**\...**

**\|\| 11.6.18 \|\|**

smāyāvaloka-lava-darśita-bhāva-hāri-

bhrū-maṇḍala-prahita-saurata-mantra-śauṇḍaiḥ \|

patnyas tu ṣoḍaśa-sahasram anaṅga-bāṇair

yasyendriyaṁ vimathituṁ karaṇair na vibhvyaḥ \|\|

**śrīdhara-svāmī (bhāvārtha-dīpikā) :** aliptatvam āhuḥ---smāyeti \|
smāyāvaloko manda-smita-vilasito'valokaḥ, tasya lavaḥ kaṭākṣaḥ, tena
darśito yo bhāvo'bhiprāyaḥ, tena mano-hāri yad bhrū-maṇḍalaṁ, tena
prahitā ye sauratā mantrāḥ, taiḥ śauṇḍaiḥ pragalbhair anaṅga-bāṇaiḥ
kāmasya bāṇaiḥ saṁmohanaiḥ karaṇaiḥ kāma-kalādibhiḥ ṣoḍaśa-sahasraṁ
patnyo yasyendriyaṁ mano vimathituṁ kṣobhayituṁ na vibhvyo na samarthāḥ,
sa bhavān na lipta iti pūrveṇānvayaḥ \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nanv aham atra tu kāmīva lakṣye ?
nety āhuḥ---smāyeti \| anaṅga-bāṇa-rūpaiḥ karaṇair svādhika-premavatī
spardhayā kṛtrimair bhāva-hāvādibhir viśeṣeṇa
sottama-premavatī-tulyatvena mathitum, kintu yāvāṁs tatra premāṁśas
tāvad evety artha iti prathama-skandha-padyavat \[1.11.37\] prema-vaśya
eva tvam, na tu kāmīty arthaḥ \|\|18\|\|[^30]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** svayaṁ bhagavad-rūpaḥ
sākṣāt tvaṁ tv aprākṛta-viṣayeṣv api na lipta ity āhuḥ---smāyāvaloko
manda-smita-vilasito'valokas tasya lavaḥ kaṭākṣas tena darśito yo
bhāvo'bhiprāyas tena manohāri yad bhrū-maṇḍalaṁ tena prahitā ye sauratā
mantrās taiḥ śauṇḍaiḥ pragalbhaiḥ anaṅgasya bāṇair bāṇa-tulyaiḥ karaṇaiḥ
kāma-kalābhiḥ ṣoḍaśa-sahasraṁ patnyaḥ vimathituṁ kṣobhayituṁ na śekuḥ,
patnīnāṁ cichakti-vṛttitvāt tāsāṁ kāma-kalā apy aprākṛtyaś cinmayā eva
tābhir apy avaśīkāra-darśanād alipta eva tvam \| kiṁ ca
pārijātādy-āharaṇa-jñāpita-vaśīkāra-darśanāt tāś ca kadācit tāsāṁ
cid-viśeṣa-prema-mayyo'pi bhavantīty ujjvala-nīlamaṇau pratipāditam \|
tataś ca tvaṁ prema-vaśya eva, na tu prākṛtāprākṛta-kāma-vaśya iti
bhāvaḥ \| yad vā, vimathituṁ vraja-sundarya iva viśeṣeṇa mathituṁ na
śekuḥ \| kintu yāvāṁs tatra premāṁśas tāvad evety arthaḥ \|\|18\|\|

**\...**

**\|\| 11.6.19 \|\|**

vibhvyas tavāmṛta-kathoda-vahās tri-lokyāḥ

pādāv aneja-saritaḥ śamalāni hantum \|

ānuśravaṁ śrutibhir aṅghri-jam aṅga-saṅgais

tīrtha-dvayaṁ śuci-ṣadas ta upaspṛśanti \|\|

**śrīdhara-svāmī (bhāvārtha-dīpikā) :** tasmāt tavāmṛta-rūpā yā kathā,
tad eva udakaṁ vahantīti tathā kīrti-nadyaḥ \| tathā pādāv aneja-sarito
gaṅgādyāś ca tri-lokyāḥ śamalāni hantuṁ vibhvyaḥ \| kena prakāreṇa ?
ānuśravaṁ guror uccāraṇam anuśrūyata ity anuśravo vedas tatra bhavaṁ
kīrti-rūpaṁ tīrthaṁ śrutibhiḥ śravaṇendriyair aṅghri-jaṁ cāṅga-saṅgaiḥ
\| evaṁ śuci-ṣadaḥ svāśrama-dharma-sthitās tava tīrtha-dvayam
upaspṛśanti sevanta iti \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatra kiṁ vaktavyaṁ tava caritaṁ ?
kāmam ayam iti yatas tvat-kathāpi kāmādi-śamalam apahantīty
āhuḥ---vibhvya iti \| atroda-vahā-śabdasya nadyāṁ rūḍhir jñeyā
yaugikatve'mṛtatvaṁ tiraskṛtaṁ syāt \| pādāv aneja-sarita iti tu
dṛṣṭāntatvenoktaṁ śamalaṁ nihantuṁ vibhvya ity api kiṁ vaktavyaṁ yatas
tat-tīrtha-dvayaṁ sukha-viśeṣa-prāpty-arthaḥ śuci-ṣado nirmala-cittā api
upaspṛśanti sadā sevante \|\|19\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yadyapi tvam evam
aliptaḥ, tathāpi tava līlāmṛtaṁ, caraṇāmṛtaṁ ca saṁsāra-baddhālokān
mocayaty evety āhuḥ---vibhvya iti \| tavāmṛta-rūpā yāḥ kathāḥ, tā eva
udavahāḥ puṇya-nadyaḥ, pādāv aneja-sarito gaṅgādyāś ca, śamalāny
avidyā-malinyāni hantuṁ vibhvyaḥ samarthāḥ \| kena prakāreṇa ? ānuśravaṁ
guror uccāraṇam anuśrūyanta ity anuśravāḥ purāṇādyās tatra bhavaṁ
līlāmṛtaṁ tīrthaṁ śrutibhiḥ śravaṇendriyair aṅghri-jaṁ tīrthaṁ ca
aṅga-saṅgaiḥ \| evaṁ śuci-ṣadaḥ śuddha-ceṣṭā janās tīrtha-dvayam
upaspṛśanti adhikaṁ sevante \|\|19\|\|

**\...**

**\|\| 11.6.20 \|\|**

**śrī-bādarāyaṇir uvāca---**

ity abhiṣṭūya vibudhaiḥ seśaḥ śatadhṛtir harim \|

abhyabhāṣata govindaṁ praṇamyāmbaram āśritaḥ \|\|

**śrīdhara-svāmī (bhāvārtha-dīpikā) :** vibudhaiḥ saha \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.6.21-22 \|\|**

**śrī-brahmovāca---**

bhūmer bhārāvatārāya purā vijñāpitaḥ prabho \|

tvam asmābhir aśeṣātman tat tathaivopapāditam \|\|

dharmaś ca sthāpitaḥ satsu satya-sandheṣu vai tvayā \|

kīrtiś ca dikṣu vikṣiptā sarva-loka-malāpahā \|\|

**śrīdhara-svāmī (bhāvārtha-dīpikā) :** vikṣiptā vistāritā \|\|21-22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bhūmer iti yugmakam \| upapāditaṁ
tvayety uttareṇānvayaḥ \|\|21-22\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu yuṣmābhiḥ
kṣīrodaśāyy eva vijñāpitaḥ, na tv ahaṁ ? tatrāha---aśeṣātman ! he
sarvāvatārāvatāri-svarūpa ! tasyāpi tvat-svarūpatvād ity arthaḥ \|
vikṣiptā vistāritā \|\|21-22\|\|

**\...**

**\|\| 11.6.23 \|\|**

avatīrya yador vaṁśe bibhrad rūpam anuttamam \|

karmāṇy uddāma-vṛttāni hitāya jagato'kṛthāḥ \|\|

**śrīdhara-svāmī (bhāvārtha-dīpikā) :** uddāmāni vṛttāni vikramā yeṣu
tāni karmāṇi \|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.6.24 \|\|**

yāni te caritānīśa manuṣyāḥ sādhavaḥ kalau \|

śṛṇvantaḥ kīrtayantaś ca tariṣyanty añjasā tamaḥ \|\|

*na katamena vyākhyātam.*

**\...**

**\|\| 11.6.25 \|\|**

yadu-vaṁśe'vatīrṇasya bhavataḥ puruṣottama \|

śarac-chataṁ vyatīyāya pañca-viṁśādhikaṁ prabho \|\|

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śarac-chataṁ varṣa-śatam
\|\|25\|\|

**\...**

**\|\| 11.6.26 \|\|**

nādhunā te'khilādhāra deva-kāryāvaśeṣitam \|

kulaṁ ca vipra-śāpena naṣṭa-prāyam abhūd idam \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**jīva-gosvāmī (krama-sandarbhaḥ) :** naṣṭa-prāyam adarśana-gata-tulyam
\|\|26\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** na deva-kāryāvaśeṣitaṁ
deva-kāryasyāvaśeṣo nāsty adhunety arthaḥ \| naṣṭa-prāyam
antarhita-prāyaṁ naśer adarśanārthatvāt \|\|26\|\|

**\...**

**\|\| 11.6.27 \|\|**

tataḥ sva-dhāma paramaṁ viśasva yadi manyase \|

sa-lokān loka-pālān naḥ pāhi vaikuṇṭha-kiṅkarān \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sva-dhāma prāpañcikāprakaṭībhūtaṁ
dvārakāyā eva prakāśa-viśeṣaṁ śrī-kṛṣṇa-rūpeṇa praviśa \|
śrī-viṣṇu-rūpeṇa tu salokāṁl loka-pālān naḥ
pāhi---nānā-vaikuṇṭha-nātha-rūpaiś ca vaikuṇṭha-kiṅkarān pāhīti
sarvāṁśam ādāyāvatīrṇatvāt \|\|27\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sva-dhāma
prapañcāgocarībhūtaṁ dvārakāyāḥ prakāśa-viśeṣaṁ kṛṣṇa-svarūpeṇa praviśa
vaikuṇṭha-śvetadvīpādikaṁ tu nārāyaṇādi-svarūpeṇa sarvāṁśam
ādāyāvatīrṇatvāt \|\|27\|\|

**\...**

**\|\| 11.6.28 \|\|**

**śrī-bhagavān uvāca---**

avadhārita etan me yad āttha vibudheśvara \|

kṛtaṁ vaḥ kāryam akhilaṁ bhūmer bhāro'vatāritaḥ \|\|

*na katamenāpi vyākhyātam \|*

**\...**

**\|\| 11.6.29 \|\|**

tad idaṁ yādava-kulaṁ vīrya-śaurya-śriyoddhatam \|

lokaṁ jighṛkṣad ruddhaṁ me velayeva mahārṇavaḥ \|\|

**śrīdhara-svāmī (bhāvārtha-dīpikā) :** vīrya-śaurya-yuktayā śriyā
\|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** uddhatam avadhyaṁ lokaṁ jagad eva
jighṛkṣad anantatvād vyāptum icchat \|\|29\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vīryaṁ baliṣṭhatvaṁ
śauryaṁ yuddhotsāhas tayoḥ śriyā sampattyā uddhataṁ hatāt hananād
udgatam avadhyam ity arthaḥ \| lokaṁ jighṛkṣum anantatvād vyāptum icchat
mayā acintya-śaktinā dvārakāyām eva ruddham anyathā sarva-bhūrloke'pi
mātum aparyāptam iti bhāvaḥ \|\|30\|\|

**\...**

**\|\| 11.6.30 \|\|**

yady asaṁhṛtya dṛptānāṁ yadūnāṁ vipulaṁ kulam \|

gantāsmi anena loko'yam udvelena vinaṅkṣyati \|\|

**śrīdhara-svāmī (bhāvārtha-dīpikā) :** udvelena laṅghita-maryādena
\|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nanv eteṣāṁ brahmaṇyānāṁ
vadānyānāṁ nityaṁ vṛddhopasevināṁ vyāptyā sarvatra bhadram eva bhavet
tatrāha---yadīti udvelena mad-viyogād unmatta-ceṣṭena \|\|30\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dṛptāṇāṁ māmakatvena
dhṛtāhaṅkārāṇām udvelena atikrānta-maryāda-samudropamenety arthaḥ \|
loko bhūrlokaḥ yadyapi mat-parijanāṇām eṣāṁ parama-dhārmikāṇāṁ yadūnāṁ
bhāraṁ pṛthivī-bhāraṁ na manyate, tad api tasyāḥ svāminā mayāyaṁ
bhāro'vatāraṇīya eva \| sukumāryā vanitāyā atibahutara-bhūṣaṇa-bhāro
yathā tat kāntenāvatāryate, tathā \| yadyapi spṛhaṇīyasya vastuno
prāpto'pi kanaka-rāśi-bhāro gṛdhunāpi vaṇijā durvaha eva \|
dhṛta-ratha-caraṇo'bhyayāc caladgur \[bhā.pu. 1.9.37\] iti
vyāsa-varṇanāt tad-bhāve'pi pṛthivyā duḥsaha eva dṛṣṭa iti \|\|30\|\|

**\...**

**\|\| 11.6.31 \|\|**

idānīṁ nāśa ārabdhaḥ kulasya dvija-śāpa-jaḥ \|

yāsyāmi bhavanaṁ brahmann etad-ante tavānagha \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nāśaḥ adarśanaṁ nigūḍhāyāṁ
dvārakāyāṁ praveśanam ity arthaḥ \| etasya praveśanasyānte tava bhavanaṁ
vikuṇṭhā-suta-rūpeṇa yāsyāmi tad-uparigaṁ tad vaikuṇṭhaṁ yāsyann ity
arthaḥ \|\|31\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nāśo'darśanaṁ nigūḍhāyāṁ
dvārakāyāṁ praveśam ity arthaḥ \| etasya praveśanasyānte tava bhavanaṁ
vikuṇṭhā-suta-rūpeṇa yāsyāmi \| tad-uparigaṁ tad vaikuṇṭhaṁ yāsyann iti
sandarbhaḥ \|\|31\|\|

**\...**

**\|\| 11.6.32 \|\|**

**śrī-śuka uvāca---**

ity ukto loka-nāthena svayam-bhūḥ praṇipatya tam \|

saha deva-gaṇair devaḥ sva-dhāma samapadyata \|\|

*na katamena vyākhyātam.*

**\...**

**\|\| 11.6.33 \|\|**

atha tasyāṁ mahotpātān dvāravatyāṁ samutthitān \|

vilokya bhagavān āha yadu-vṛddhān samāgatān \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atha tasyāṁ mahotpātān iti
tad-icchayaiva \| muni-vāsa-nivāse kiṁ ghaṭetāriṣṭa-darśanaṁ \[bhā.pu.
10.57.31\] iti tad-asambhavāt \|\|33\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mahotpātān
bhagavad-icchayaivāvirbhūtān \| muni-vāsa-nivāse kiṁ
ghaṭetāriṣṭa-darśanaṁ \[bhā.pu. 10.57.31\] ity uktas tatra
tad-asambhavāt \|\|33\|\|

**\...**

**\|\| 11.6.34 \|\|**

**śrī-bhagavān uvāca---**

ete vai sumahotpātā vyuttiṣṭhantīha sarvataḥ \|

śāpāś ca naḥ kulasyāsīd brāhmaṇebhyo duratyayaḥ \|\|

*na katamena vyākhyātam.*

**\...**

**\|\| 11.6.35 \|\|**

na vastavyam ihāsmābhir jijīviṣubhir āryakāḥ \|

prabhāsaṁ sumahat-puṇyaṁ yāsyāmo'dyaiva mā ciram \|\|

**śrīdhara-svāmī (bhāvārtha-dīpikā) : prabhāsaṁ yāsyāma** iti vadato'yam
abhiprāyaḥ---ete devāṁśāḥ svādhikārān evārhanti, na tu sadyo mokṣam \|
dvāravatyāṁ mṛtā mucyeraṁs tasmād abhyudaya-phala prabhāsaṁ neṣyāmīti
\|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** asmābhir iti \| teṣāṁ sva-sāmyam
eva nirdiṣṭam \| tatra jijīviṣubhir ity ātmavad eva teṣām
utpāta-nirasanam abhipretam \| tatra vyāja-mātraṁ prabhāsam ity-ādi \|
maṅgala-rūpāyāṁ sva-puryām amaṅgalānukaraṇam api mābhūd ity abhiprāyakaṁ
ca, anukaraṇa-mātratvaṁ ca **jijīviṣubhir** ity anenaiva vyañjitam \|
anyathā śrī-bhagavad-aṅgīkāra-bhaṅgaḥ syāt \|\|35\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prabhāsam iti \|
man-nitya-parikarair viśiṣṭataiva dvārakā sadā virājatu \| teṣu
praviṣṭān devān eva yādava-rūpān alakṣitaṁ tebhyaḥ sakāśāt yoga-balena
niṣkāśya prabhāsaṁ nītvā tatraiva tān māyayā mauṣala-saṅgrāmaṁ prāpayya
svargaṁ prasthāpya vikuṇṭhāsutādi-svarūpo'ham api vaikuṇṭhādi-dhāmani
yāsyāmi \| pūrṇa-svarūpeṇa tu sa-parikaro'haṁ dvārakāyāṁ sadaivāsmy
eveti bhagavan-mano-gataṁ jñeyam \|\|35\|\|

**\...**

**\|\| 11.6.36 \|\|**

yatra snātvā dakṣa-śāpād gṛhīto yakṣmaṇoḍu-rāṭ \|

vimuktaḥ kilbiṣāt sadyo bheje bhūyaḥ kalodayam \|\|

**śrīdhara-svāmī (bhāvārtha-dīpikā) :** dakṣa-śāpād yakṣmaṇā gṛhīta
uḍu-rāṭ candro yatra snāna-mātraṁ kṛtvā kilbiṣāt tasmād roga-duḥkhāt
sadyo vimuktaḥ san bhūyaḥ kalā-vṛddhiṁ bheje \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatra ca tīrthe brahma-śāpasyāpi
śamana-yogyatāṁ darśayati---yatreti \| anyathā śrī-bhagavato
yukti-bhaṅgaḥ syāt \|\|36\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yakṣmaṇā rogeṇa gṛhīto'pi
yatra snāna-mātraṁ kṛtvā tasmāt duḥkhāt vimuktaḥ kalā-vṛddhiṁ bheje
\|\|36\|\|

**\...**

**\|\| 11.6.37-38 \|\|**

vayaṁ ca tasminn āplutya tarpayitvā pitṝn surān \|

bhojayitvośijo viprān nānā-guṇavatāndhasā \|\|

teṣu dānāni pātreṣu śraddhayoptvā mahānti vai \|

vṛjināni tariṣyāmo dānair naubhir ivārṇavam \|\|

**śrīdhara-svāmī (bhāvārtha-dīpikā) :** uśijaḥ kamanīyān \| andhasā
annena \| uptveti yathā sukṣetre bījam uptaṁ bahu-phalaṁ bhavati, tathā
dānaṁ sat-pātre iti dyotayati \|\|37-38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sa naukā-dṛṣṭāntena sādhanena tad
eva draḍhayati---vayam iti yugmakena \| etad-vyākhyā-nidāna-vivaraṇaṁ
śrī-kṛṣṇa-sandarbha-saptadaśottara-śatatama-vākya-cūrṇikām ārabhya
catustriṁśad-uttara-tat-paryanta-granthe dṛśyam \|\|37-38\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ūśijaḥ kamanīyān andhasā
annena \| uptveti yathā sukṣetre bījam uptaṁ bahu-phalaṁ bhavati, tathā
dānaṁ sat-pātre iti dyotayati \|\|37-38\|\|

**\...**

**\|\| 11.6.39 \|\|**

**śrī-śuka uvāca---**

evaṁ bhagavatādiṣṭā yādavāḥ kuru-nandana \|

gantuṁ kṛta-dhiyas tīrthaṁ syandanān samayūyujan \|\|

*na katamena vyākhyātam.*

**\...**

**\|\| 11.6.40-41 \|\|**

tan nirīkṣyoddhavo rājan śrutvā bhagavatoditam \|

dṛṣṭvāriṣṭāni ghorāṇi nityaṁ kṛṣṇam anuvrataḥ \|\|

vivikta upasaṅgamya jagatām īśvareśvaram \|

praṇamya śirasā pādau prāñjalis tam abhāṣata \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tan nirikṣyeti \| prathamaṁ
yādavānāṁ prabhāsa-yātro'dyama-darśanaṁ, paścād eva śrī-bhagavatas
tebhyas tādṛg-upadeśa-śravaṇam iti \| tasmāt parokṣīkṛtya tebhyas tena
tad-upadiṣṭaṁ paramparayaiva tac-chravaṇam iti labhyate \|
tādṛśa-tat-pratijñāyām api dṛṣṭvāriṣṭānīti \| vastuta utpātābhāve'pi
bahir-dṛṣṭyā tad-ābhāsaḥ syād eveti nirṇītam iti gamyate \|\|40-41\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 11.6.42 \|\|**

**śrī-uddhava uvāca---**

deva-deveśa yogeśa puṇya-śravaṇa-kīrtana \|

saṁhṛtyaitat kulaṁ nūnaṁ lokaṁ santyakṣyate bhavān \|\|

vipra-śāpaṁ samartho'pi pratyahan na yad īśvaraḥ \|

**śrīdhara-svāmī (bhāvārtha-dīpikā) :** lokaṁ martya-lokam \| na
pratyahan pratihatavān \|\|42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** devadeveti sārdhakam \| ata eva
nūnam iti vitarkoktiḥ saṁhṛtya saṁhāra-mudrayā svaṅgena nītvety arthaḥ
\|\|42\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** devānām api devā
brahmādayas teṣām īśeti deva-kāryaṁ brahma-prārthitaṁ ca tvayā sarvaṁ
sampāditam iti bhāvaḥ \| na kevalam etad artham evāvatīrṇas tvam abhūḥ,
kintu durvitarka-vicitra-rasa-maya-rūpa-guṇa-caritra-prakāśanayā
bhakta-janānandanārtham apīty āha---he yogeśeti \| yad uktaṁ---yan
martya-līlaupāyikaṁ sva-yoga-māyā-balaṁ darśayatā gṛhītaṁ \[bhā.pu.
3.2.12\] iti janiṣyamāṇa-janatā-nistārārtham apīty āha---puṇyeti \| ata
etat tvadīya-sarva-vidhitsitasya niṣpannatvād idānīm imaṁ lokaṁ
santyakṣyate \| nūnam iti vitarke, bhavān antardhāsyatīti tarkayāmi \|
kiṁ ca, śāpa-nivartakaṁ prabhāsa-snānam upadiśasi, kiṁ tvad-darśanād api
prabhāsa-snānam adhikaṁ bhavet ? vipra-śāpa eṣāṁ mā phalatv iti tava
mano-gate saty api kiṁ śāpaḥ prabhavituṁ śaknuyāt ? tasmāt
tavātrāntarvitsaiva dṛśyate, yat yataḥ samartho'pi bhavān vipra-śāpaṁ na
pratyahan na pratihatavān \|\|42\|\|

**\...**

**\|\| 11.6.43 \|\|**

nāhaṁ tavāṅghri-kamalaṁ kṣaṇārdham api keśava \|\|

tyaktuṁ samutsahe nātha sva-dhāma naya mām api \|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**jīva-gosvāmī (kṛṣṇa-sandarbha 130) :** yam eva saṁvāsaṁ pūrvam api
prārthayāmāsa---

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ataḥ svasmiṁs tad-gopanam anayanaṁ
ca dṛṣṭvā prārthayate---nāham iti \| sva-dhāma-dvārakāyā eva
prāpañcikāprakaṭa-prakāśa-viśeṣam apīti \| yathā yādavān anyān nayasy
eva, tathā mām api nayety arthaḥ \| arthāntare tv api-śabda-vaiyarthyaṁ
syāt \|\|43\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanv īśvaro'haṁ
yathecchāmi tathā karomi tena tava kim iti cet tatrāha---nāham iti
\|\|43\|\|

**\...**

**\|\| 11.6.44 \|\|**

tava vikrīḍitaṁ kṛṣṇa nṛṇāṁ parama-maṅgalam \|

karṇa-pīyūṣam āsādya tyajanty anya-spṛhāṁ janāḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sva-kartṛka-tyāgāśakyatvaṁ
kaimutyena darśayati---taveti \|\|44\|\| \[bhakti-sandarbha 163\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : anya-spṛhāṁ**
putra-kalatrādi-mokṣānta-spṛhāṁ **tyajanti**, na tu **vikrīḍitaṁ**
tyaktuṁ śaknuvanti \| ahaṁ tu tvām api tyaktuṁ kathaṁ śaknuyām ? iti
bhāvaḥ \|\|44\|\|

**\...**

**\|\| 11.6.45 \|\|**

śayyāsanāṭana-sthāna- snāna-krīḍāśanādiṣu \|

kathaṁ tvāṁ priyam ātmānaṁ vayaṁ bhaktās tyajema hi \|\|

**śrīdhara-svāmī (bhāvārtha-dīpikā) : śayyādiṣu tvāṁ** **bhaktā** nityaṁ
sevitavanto **vayaṁ kathaṁ tyajema** \|\|45\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad evāha---śayyeti \|\|45\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, **śayyādiṣu tvāṁ
bhaktāḥ** pāda-saṁvāhanādyair nityaṁ sevitavanto **vayaṁ kathaṁ
tyajema** \|\|45\|\|

**\...**

**\|\| 11.6.46 \|\|**

tvayopabhukta-srag-gandha- vāso-'laṅkāra-carcitāḥ \|\|

ucchiṣṭa-bhojino dāsās tava māyāṁ jayema hi \|

**śrīdhara-svāmī (bhāvārtha-dīpikā) :** tyaktum aśaknuvan prārthayate,
na māyā-bhayād ity āha---**tvayā** iti \| **carcitā** alaṅkṛtāḥ \|
**hi** niścitaṁ **jayema** \|\|46\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tyaktum aśaknuvann eva prārthaye,
na māyā-bhayāt, yataḥ sādhaka-bhaktānām api tat-taraṇam
āropita-tvat-sambandhi-sambandhenāpi sukha-sādhyam iti darśayan
sajātīya-vāsanatvena teṣv api svābhedam aṅgīkurvann asmat-prayogenaiva
teṣāṁ tadāha---**tvayopayukteti** \| parokṣa-pūjādāv apīti bhāvaḥ \|
**jayema** jetuṁ śaknumaḥ \|\|46\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tyaktum aśaknuvann eva
prārthaye, na tu māyā-bhayād ity āha---**tvayeti** \| **māyāṁ jayema**
iti sā yady asmān prati vikrāmyantī āyāti, tarhy etair evāstraiḥ
prabalībhūya tāṁ jayema, na tu jñānādibhir ity arthaḥ \|\|46\|\|

**\...**

**\|\| 11.6.47 \|\|**

vāta-vasanā ya ṛṣayaḥ śramaṇā ūrdhva-manthinaḥ \|

brahmākhyaṁ dhāma te yānti śāntāḥ sannyāsino'malāḥ \|

**śrīdhara-svāmī (bhāvārtha-dīpikā) :** saṁnyāsino hi
brahmacaryādi-kleśaiḥ kathañcit taranti, vayaṁ tv anāyāsenaiva tariṣyāma
ity āha---**vāta-raśanā**[^31] iti \| **ūrdhva-manthina** ūrdhva-retasaḥ
\|\|47\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vāta-vasanādyās tais tair
jñāna-vairāgyādibhiḥ sādhanair **brahmākhyaṁ** tava **dhāma**---

tat-paraṁ paramaṁ brahma sarvaṁ vibhajate jagat \|

mamaiva tat ghanaṁ tejo jñātum arhasi bhārata \|\|

ity arjunaṁ prati tvad-uktes tavaiva tejo viśeṣaṁ te yānti \| satyaṁ te
yāntu, vayaṁ tu na tat yiyāsāmaḥ, kintu
tvan-mukha-candra-madhura-smita-sudhā-pāna-mattā eva tiṣṭhāsām iti
bhāvaḥ \|\|47\|\|

**\...**

**\|\| 11.6.48-49 \|\|**

vayaṁ tv iha mahā-yogin bhramantaḥ karma-vartmasu \|

tvad-vārtayā tariṣyāmas tāvakair dustaraṁ tamaḥ \|\|

smarantaḥ kīrtayantas te kṛtāni gaditāni ca \|

gaty-utsmitekṣaṇa-kṣveli yan nṛ-loka-viḍambanam \|\|

**śrīdhara-svāmī (bhāvārtha-dīpikā) :** tāvakair bhaktaiḥ saha
tvad-vārtayā dustaraṁ tamaḥ saṁsāram \| kṣvelī parihāsaḥ \|
dvandvaikatvam \|\|48-49\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vayam iti yugmakam \| tarayiṣyāmas
tartuṁ śaknumety arthaḥ \|\|48-49\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, tvad-ekāntino
mahā-bhaktā māyā-taraṇaṁ bhakteḥ phalatvena naivānusandadhatte, vayaṁ tu
na tādṛśā iti tādṛśīṁ prauḍhiṁ kathaṁ kurmaḥ ? iti dainyenaivātmani
māyātitīrṣām āropyāha---vayaṁ tv iti \| tur bhinnopakrame \| vayaṁ tu
dāsā api sakhya-rasālambinas tvad-ājñayāpi jñānābhyāsam acikīṛsava eveti
bhāvaḥ \| tāvakais tvad-bhakta-janaiḥ saheti te khalv
asmat-tulya-svabhāvā eveti tair evāsmākaṁ sāhityam upapdyate, na
vāta-vasanādyair iti bhāvaḥ \| tat-taraṇe vaḥ kaḥ prakāra ity ata
āha---smaranta iti \|
tvadīya-caritra-smaraṇa-kīrtanādi-sudarśanāstra-tejasaivāsmākaṁ
tat-tamas-taraṇaṁ sugamam eveti bhāvaḥ \| kṣveliḥ preyasyā saha
saurata-parihāsaḥ \|\|48-49\|\|

**\...**

**\|\| 11.6.50 \|\|**

**śrī-śuka uvāca---**

evaṁ vijñāpito rājan bhagavān devakī-sutaḥ \|

ekāntinaṁ priyaṁ bhṛtyam uddhavaṁ samabhāṣata \|\|

**śrīdhara-svāmī (bhāvārtha-dīpikā) :** ekāntinam ity-ādi
svābhiprāyāvañcane hetuḥ \|\|50\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ekāntinam ity-ādikaṁ
svābhiprāyāvañcane hetuḥ \|\|50\|\|

iti sārārtha-darśinyāṁ harṣiṇyāṁ bhakta-cetasām \|

ekādaśe ca ṣaṣṭho'yaṁ saṅgataḥ saṅgataḥ satām \|\|\*\|\|

**\...**

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyām ekādaśa-skandhe
>
> bhagavad-uddhava-saṁvāde
>
> ṣaṣṭho'dhyāyaḥ \|

\|\|11.6\|\|

**\...**

**(11.7)**

### atha saptamo'dhyāyaḥ

# śrī-bhagavad-uddhava-saṁvādārambhaḥ

**\|\| 11.7.1 \|\|**

**śrī-bhagavān uvāca---**

yad āttha māṁ mahā-bhāga tac cikīrṣitam eva me \|

brahmā bhavo loka-pālāḥ svar-vāsaṁ me'bhikāṅkṣiṇaḥ \|\|

**śrīdhara-svāmī (bhāvārtha-dīpikā) :**

saptame tūddhavasyātma-jñāna-siddhyai hariḥ svayam \|

avadhūtetihāsokta-guruṣv aṣṭāv avarṇayat \|\|

yad āttha saṁhṛtyaitat kulam iti \| svar-vāsaṁ vaikuṇṭha-vāsaṁ prati
\|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yat kula-saṁhārādikaṁ sva-dhāmni
tava nayanaṁ cāttha \|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** svar-vāsaṁ
vaikuṇṭha-vāsaṁ prati \|\|1\|\|[^32]

**\...**

**\|\| 11.7.2 \|\|**

mayā niṣpāditaṁ hy atra deva-kāryam aśeṣataḥ \|

yad-artham avatīrṇo'ham aṁśena brahmaṇārthitaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** aṁśena baladevena saha \|\|2\|\|

**\...**

**\|\| 11.7.3 \|\|**

kulaṁ vai śāpa-nirdagdhaṁ naṅkṣyaty anyonya-vigrahāt \|

samudraḥ saptame hy enāṁ purīṁ ca plāvayiṣyati \|\|

**śrīdhara-svāmī (bhāvārtha-dīpikā) :** tvaṁ ca sarva-tyāgenātma-niṣṭho
bhaveti vaktum āha---kulam iti trayeṇa \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** śāpa-nirdagdham ity
anukaraṇābhiprāyaṁ vastutas tu śāpe'pi nirgataṁ dagdhaṁ dāho yasmāt
tathā-bhūtaṁ sat naṅkṣyati adarśanam eva prāpsyatīty arthaḥ \|
plāvayiṣyati caturdikṣv āvariṣyati, na tu madhye'pi varjāyatvā mahārāja
śrīmad-bhagavad-ālayaṁ \[bhā.pu. 11.31.23\] iti vakṣyamāṇāt \|\|3\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 11.7.4 \|\|**

yarhy evāyaṁ mayā tyakto loko'yaṁ naṣṭa-maṅgalaḥ \|

bhaviṣyaty acirtāt sādho kalināpi nirākṛtaḥ \|\|

**śrīdhara-svāmī (bhāvārtha-dīpikā) :** tadaivāyaṁ naṣṭa-maṅgalo
bhaviṣyati \| nirākṛto nitarām ākrāntaḥ \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tava svadhāmanayanaṁ tu kiñcid
vilambenaiva kariṣyāmi, yato muniṣu mad-upadeśa-grahaṇāya samprati tvāṁ
sthāpayiṣyāmīty abhipretya tathopadeṣṭum upakramate---yarhy eveti \|

> noddhavo'ṇv api man-nyūno yad guṇair nārditaḥ prabhuḥ \|
>
> ato mad-vayunaṁ lokaṁ grāhayann iha tiṣṭhatu \|\| \[bhā.pu. 3.4.31\]

iti tṛtīyasya tad-ukteḥ \|\|4\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 11.7.5 \|\|**

na vastavyaṁ tvayaiveha mayā tyakte mahī-tale \|

jano'bhadra-rucir bhadra bhaviṣyati kalau yuge \|\|

**śrīdhara-svāmī (bhāvārtha-dīpikā) :** na vastavyam eva tvayā \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

**\...**

**\|\| 11.7.6 \|\|**

tvaṁ tu sarvaṁ parityajya snehaṁ sva-jana-bandhuṣu \|

mayy āveśya manaḥ samyak sama-dṛg vicarasva gām \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atas tam upalakṣya tad upadeśyān
praty evāha---tvaṁ tv iti \| noddhavo'ṇv api man-nyūnaḥ \[bhā.pu.
3.4.31\] ity-ādibhiḥ śrīmad-uddhavasya siddhatvenaiva prasiddhatvāt taṁ
lakṣyīkṛtya tad-dvārānyebhya evopadeśo'yam \| evam anyatra ca jñeyam \|
tataś ca jahal-lakṣaṇayā tvaṁ tvadīya-mārgānugato bhakto
vicarasva---vicaratv ity arthaḥ \| sama-dṛktvaṁ ca māṁ vinānyatra
heyopādeyatvābhāvāt \| tu-śabdo bahirmukha-nivṛtty-arthaḥ \|\|6\|\|[^33]
\[bhakti-sandarbha 66\][^34]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atrāntare manasi bhagavān
kiñcit parāmamarśa \| rukmiṇy-ādi-vivāha-bāṇādy-asura-vadha-prasaṅgatas
tatra tatra bandhu-milana-prasaṅgataś cendraprastha-mithilādiṣu ca
yātāyātair māṁ didṛkṣūṇāṁ bhūtala-stha-bhaktānāṁ manoratho mayā prāyaḥ
sampādita eva \| pṛthivyā adhaḥ-sthitānāṁ bali-ravi-nandanādīnām api
ṣaḍ-garbhānayana-guru-putrānayana-prasaṅgena ūrdhva-sthānām
aditi-kaśyapādīnām api pārijātādy-āharaṇa-prasaṅgena
mahā-vaikuṇṭha-sthānām ādi-puruṣa-bhūmādīnām api
vipra-bālakānayana-prasaṅgena vāñchitaṁ mad-darśanaṁ niṣpāditam eva,
kintu badarikāśrama-vāsināṁ nara-nārāyaṇādi-paramahaṁsa-mahā-munīndrāṇām
eva sandarśanautsukyaṁ na saphalībhūttaṁ babhūva \| samprati tu
sapāda-śata-varṣa-paryanta-mat-prākaṭya-maryādā ca vṛttety atas tatra
prasthāpayitum ayam uddhava eva nirūpayitavyaḥ \| ayaṁ hi mat-tulyatvān
mat-pratimūrtir eva \| tebhya upāyanatvena deyaṁ
madīya-bhaga-śabda-vācyayor jñāna-vairāgyayor ekam ekaṁ kaṇaṁ
mad-bhakti-yogaṁ ca mahānarghyaṁ ratnam ivādāya yāsyaṁs teṣāṁ
mano'bhīṣṭaṁ spaṣṭam eva pūrayiṣyati \| yadyapy asya
mat-prema-paripūrṇasya tad-utthe jñāna-vairāgye vartete, evaṁ samprati
mayopadeṣṭavyayoḥ pṛthak-jñāna-vairāgyayor nāst evāsya jighṛkṣā, tad api
mad-icchāyāṁ satyāṁ tatrāpy asya jighṛkṣā khalv adhunaivotpatsyate \|
tathaiva yadyapy asya mad-vicyutau sadya eva prāṇa-hānis tad api
mad-icchā-śaktir eva balavatī prāṇānasya pālayitvā tāvad dūram apy enaṁ
yāpayiṣyati, prāpañcika-lokālakṣitaṁ mad-antike'pi sthāpayiṣyatīti
parāmṛśya ca śrīmad-uddhava-cetasi jñāna-vairāgyayor bhakti-yogasya ca
jighṛkṣāṁ sañcāryāha---tvaṁ tv iti \|

svajana-bandhuṣu yādavādiṣu snehaṁ parityajyeti \| teṣu tat-sneho
dvividhaḥ---mati-paricayāt prathamata eva sva-deha-sambandhenaikaḥ,
mat-sambandhottho dvitīyaḥ \| tat pūrva eva tvayā tyaktuṁ śakyaḥ, sa eva
mayā tyāge vidhīyate, na tūttaraḥ, tvad-aśakyatvād avigītatvāc ceti
bhagavad-āśaya uddhavena jñāyata eva \|\|6\|\|

**\...**

**\|\| 11.7.7 \|\|**

yad idaṁ manasā vācā cakṣurbhyāṁ śravaṇādibhiḥ \|

naśvaraṁ gṛhyamāṇaṁ ca viddhi māyā-mano-mayam \|\|

**madhvācāryaḥ (bhāgavata-tātparyam) :** viddhi māyāṁ mano-mayīm \|
man-manaḥ pradhāna-prakṛti-nimittam \|

> prakṛtiḥ sāparā mahyaṁ rodasī-loka-dhāriṇī \|
>
> ṛtā satyāmarā jayyā lokānām ātma-saṁjñitā \|\| iti mokṣa-dharmeṣu
> \|\|7\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** nanu guṇa-doṣābhyāṁ viṣame loke
kutaḥ samadṛṣṭiḥ syāṁ ? ata āha---yad idam iti \| mana-ādibhir
gṛhyamāṇaṁ mano-mayatvān māyeti viddhi \| tad api na sthiraṁ, kintu
naśvaraṁ viddhi \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** jāgare māyā-pradhānaṁ svapno
manaḥ-pradhānaṁ viddhi \| ata eva naśvaraṁ viddhīty arthaḥ \|\|7\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu kīdṛśaṁ sama-dṛktvaṁ
? tatrāha---yad idam iti \| mana-ādibhir gṛhyamāṇaṁ yad idaṁ
pṛthivy-ādikaṁ vartate, tat sarvaṁ jāgare māyā-mayaṁ
māyā-kalpitatvāṁśena tulyam eva \| svapne mano-mayaṁ
manaḥ-kalpitatvāṁśena sarvaṁ tulyam eva \|\|7\|\|

**\...**

**\|\| 11.7.8 \|\|**

puṁso'yuktasya nānārtho bhramaḥ sa guṇa-doṣa-bhāk \|

karmākarma-vikarmeti guṇa-doṣa-dhiyo bhidā \|\|

**madhvācāryaḥ (bhāgavata-tātparyam) :**

svargādyāś ca guṇāḥ sarve doṣāḥ sarve tathaiva ca \|

> ātmanaḥ kartṛtā-bhrāntyā jāyante nātra saṁśayaḥ \|\|
>
> paramātmānam evaikaṁ kartāraṁ vetti yaḥ pumān \|
>
> sa mucyate'smāt saṁsārāt paramātmānam eti ca \|\| iti bhārate
> \|\|8\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** mano-mayatve hetuḥ---puṁsa iti
\| ayuktasya vikṣipta-manasaḥ \| nānārtho bheda-viṣayo bhramaḥ \| sa
bhrama eva guṇa-doṣa-bhāk \| nanu vedenaiva vidhi-niṣedhābhyāṁ bhedasya
satyatoktā ? na, bhrama-vijṛmbhita-guṇa-doṣa-buddheḥ puṁsaḥ karma
vihitam \| akarma tal-lopaḥ, vikarma niṣiddham iti bhedaḥ \| avidyāvad
viṣaya eva veda ity arthaḥ \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ayuktasya \| asamāhita-cittasya
bhrama eva tāvan nānārthaḥ \| bahu-vidhārtho yatra tathā-vidhaḥ sa eva
ca guṇa-doṣa-bhāk guṇa-doṣa-buddhi-hetur ity arthaḥ \| ataḥ karmākarmeti
\|\|8\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** uktam evārthaṁ
prapañcayati---puṁsa iti \| nānārtho nānā-vidho'rtho yo guṇa-doṣa-bhāk
\| ayam artho doṣaṁ bhajata iti nikṛṣṭaḥ \| puṁso'yuktasyājñānina
bhramaḥ bhrama-pratīta ity arthaḥ \| guṇa-pravāha-patitānāṁ ko vārtha
utkṛṣṭaḥ ? ko vā nikṛṣṭaḥ ? teṣāṁ vā ka utkarṣaḥ ? ko nikarṣaḥ ? yad
uktaṁ citraketunā---

> guṇa-pravāha etasmin kaḥ śāpaḥ ko nv anugrahaḥ \|
>
> kaḥ svargo narakaḥ ko vā kiṁ sukhaṁ duḥkham eva vā \|\| \[bhā.pu.
> 6.17.20\] iti \|

nanu, vedenaiva vidhi-niṣedhābhyāṁ guṇa-doṣāv uktau ? satyam, vedo'py
avidyāvad viṣaya evety āha---karma vihitam \| akarma tal-lopaḥ \|
vikarma niṣiddham iti bhidā bhedo guṇa-doṣa-dhiyo guṇa-doṣayor eva dhīr
yasya tasyājñānina evokter ity arthaḥ \|\|8\|\|

**\...**

**\|\| 11.7.9 \|\|**

tasmād yuktendriya-grāmo yukta-citta idaṁ jagat \|

ātmanīkṣasva vitatam ātmānaṁ mayy adhīśvare \|\|

**madhvācāryaḥ (bhāgavata-tātparyam) :**

ātma-śabdodito brahmā paramātmābhidho hy aham \|

> sarvaṁ brahmaṇi vikṣeta mayi brahmāṇam eva ca \|\| iti kāla-saṁhitāyām
> \|\|9\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** katham ātmani paricchinne
vitataṁ jagad īkṣaṇīyaṁ tatrāha---ātmānam iti \| mayi brahmaṇi tad
rūpeṇekṣasva \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasmāt yuktendriya-grāmaḥ
niruddhendriya-vṛndaḥ niruddha-cittaḥ san, idaṁ sukha-duḥkha-mayaṁ jagat
ātmani bhoktari jīve bhogyatvena sthitaṁ paśya \| taṁ ca bhoktāram
ātmānaṁ mayy adhīśvare paramātmani niyantari niyamyatvena sthitam
īkṣasva \|\|9\|\|

**\...**

**\|\| 11.7.10 \|\|**

jñāna-vijñāna-saṁyukta ātma-bhūtaḥ śarīriṇām \|

ātmānubhāva-tuṣṭātmā nāntarāyair vihanyase \|\|

**madhvācāryaḥ (bhāgavata-tātparyam) :** ātma-bhūtaḥ ātmavad bhūtaḥ \|
ātmaupamyena sarvatra samaṁ paśyati so'rjuna \[gītā 6.33\] iti vacanāt
\|\|10\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** nanv evaṁ yukta-cittatvena
karmākaraṇe devādayo vighnān kariṣyanti ? tatrāha---jñāneti \| jñānaṁ
veda-tātparya-niścayo vijñānaṁ tad-arthānubhavas tābhyāṁ samyag-yuktaḥ
\| tata ātmānubhavenaiva tuṣṭa-citto'taḥ śarīriṇāṁ devādīnām
ātma-bhūto'ntarāyair na pratihanyase \|

ayaṁ bhāvaḥ---yāvad anubhavaṁ yathāśramaṁ karmāṇi kuryād eva \| tad
anantaraṁ sarveṣām ātma-bhūtatvān na ko'pi vighnān ācarati \| tathā ca
śrutiḥ---tasya ha na devāś ca nābhūtyā īśate \| ātmā hy evaiṣāṁ sa
bhavati iti \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** jñānety atrātmā brahma \|\|10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanv evaṁ
yukta-cittatvena karmākaraṇe devādayo vighnān kariṣyanti ?
tatrāha---jñāneti \| jñānaṁ veda-tātparya-niścayaḥ \| vijñānaṁ
tad-arthānubhavas tābhyāṁ samyag-yuktaḥ \| tata ātmānubhavenaiva
tuṣṭa-cittaḥ \| tataś ca śarīriṇāṁ devādīnām apy ātma-bhūtaḥ
prīti-pātrī-bhūtaḥ syāḥ \| tathā ca śrutiḥ---tasya ha na devāś ca
nābhūtyā īśate \| ātmā hy evaiṣāṁ sa bhavati iti \| tataś ca naiva te
vighnān kuryuḥ iti bhāvaḥ \|\|10\|\|

**\...**

\|\| 11.7.11 \|\|

doṣa-buddhyobhayātīto niṣedhān na nivartate \|

guṇa-buddhyā ca vihitaṁ na karoti yathārbhakaḥ

**madhvācāryaḥ (bhāgavata-tātparyam) :**

kartṛtvam ātmano yasmāj jñāna-niṣṭho na manyate \|

> ataḥ kurvann api sadā doṣa-buddhyā na ninditam \|\|
>
> guṇa-buddhyā na vihitaṁ kintv īśa-prerito'smy aham \|
>
> sa eva ca mayi sthitvā nindyānindye karoty ajaḥ \|\|
>
> na me doṣo na ca guṇaḥ kartṛtvābhāvataḥ sphuṭam \|
>
> svatantratvān na ceśasya ye'jñās teṣu bhaved api \|
>
> iti matvā nivarteta nindyāt kuryād guṇān api \|\| iti boddhavye \|
>
> anityā me guṇā na syur doṣā naiva kathañcana \|
>
> iti matvā śubhaṁ kuryān nivarted aśubhād api \|\|
>
> jñānitva-kartṛtvā-mānād īśa-kartṛtva-niścayāt \|
>
> kintu pūrṇa-guṇāyaiva na tu doṣāpanuttaye \|
>
> na cālpa-guṇa-siddhy-arthaṁ bālavat kṛta-niścayaḥ \|\| iti vaiśāradye
> \|\|11\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** na cotpanna-jñānasyāpi
yatheṣṭācaraṇa-prasaṅga ity āha---doṣa-buddhyeti \|
guṇa-doṣa-buddhy-atīto'pi prāktana-saṁskārān niṣedhān nivartata eva
kintu na doṣa-buddhyā vihitaṁ ca prāyaśaḥ karoti, na guṇa-buddhyā \|
yathārbhakaḥ saṅkalpa-vikalpa-rahitaḥ kiñcit karoti kutaścin nivartate
tadvat \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ cotpanna-jñānino'pi
yatheṣṭācaraṇo bhavati ity āha---doṣeti \| guṇa-doṣa-buddhy-atīto'pi
jñānī prāktana-saṁskārato niṣedhān nivartata eva, kintu na doṣa-buddhyā
\| vihitaṁ ca prāyaśaḥ karoti, na tu guṇa-buddhyā \| yathārbhakaḥ
saṅkalpa-vikalpa-rahitaḥ kiñcit karoti, kutaścin nivartate ca, tadvad
iti \|\|11\|\|

**\...**

**\|\| 11.7.12 \|\|**

sarva-bhūta-suhṛc chānto jñāna-vijñāna-niścayaḥ \|

paśyan mad-ātmakaṁ viśvaṁ na vipadyeta vai punaḥ \|\|

**madhvācāryaḥ (bhāgavata-tātparyam) :**

vailakṣaṇyād dharer bhinnaṁ tat-tantratvāt tad-ātmakam \|

> iti viśvaṁ prapaśyanti jñāna-niṣṭhā hareḥ priyāḥ \|\| iti sārvajñe
> \|\|12\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** evaṁ-bhūtasya na punaḥ saṁsāra
ity āha---sarva-bhūteti \| na vipadyeta na punaḥ saṁsaret \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.7.13 \|\|**

**śrī-śuka uvāca---**

ity-ādiṣṭo bhagavatā mahā-bhāgavato nṛpa \|

uddhavaḥ praṇipatyāha tattvaṁ jijñāsur acyutam \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**jīva-gosvāmī (krama-sandarbhaḥ) :** śrīmān uddhavo'pi
mahā-bhāgavatatvāt śrī-bhagavatas tathopadeśa-gauraveṇa tattvaṁ jijñāsur
iva śrī-bhagavatā sva-tyāgāt sva-yogyatātiśayam anena tatrāpy atinikṛṣṭa
iva sa-dainyam āhety āha---itīty ādibhiḥ \|\|13\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 11.7.14 \|\|**

**śrī-uddhava uvāca---**

yogeśa yogavin-nyāsa[^35] yogātman yoga-sambhava \|

niḥśreyasāya me proktas tyāgaḥ sannyāsa-lakṣaṇaḥ \|\|

**madhvācāryaḥ (bhāgavata-tātparyam) :** yogo devādiṣu tena nyasta iti
yoga-vinyāsaḥ \|

> jñānaṁ tu yoga-śabdoktaṁ yujyate'nena yat sukham \|
>
> kvacid yoga upāyaḥ syāt kvacic citta-nirodhanam \|\| iti
> dattātreya-yoge \|

atra jñānam upāyaś ca \|\|14\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tvaṁ tu sarvaṁ parityajyety ādy
upadeśam ātmano'yogyaṁ manvānaḥ pṛcchati---yogeśeti \| yoga-phala-dāyin
\| yoga-vidāṁ nyāso nāmātigopyo nikṣepa-viśeṣaḥ \| yad vā, yogo
vinyasyate kriyate yasmin \| yogātman yoge ātmā prakaṭo bhavati yasya,
yoga-svarūpeti vā \| yogasya sambhavo yasmāt \| caturbhir etaiḥ
sambodhanaiḥ sva-mahimnā kevalaṁ tvayopadiṣṭaṁ na tu mad-adhikāraṁ
paryālocyeti dyotitam \| tad āha---niḥśreyasāyeti \| na cārogyādy arthaṁ
sarvasva-dānādivad ayaṁ tyāgaḥ, kintu
sannyāsa-lakṣaṇo'pratyāpatti-rūpaḥ \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tathaiva yasya vākyaṁ darśayati \|
yogeśeti tribhiḥ \|\|14\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** he yogeśa ! yogānāṁ
karma-yoga-jñāna-yoga-bhakti-yogānām īśvara ! ata eva yoga-vinyāsa !
anadhikāriṇy api mayi yogaṁ jñānaṁ samprati sva-prabhāvād eva
vinyasyasīty arthaḥ \| yogātman ! he yoga-svarūpa ! yadi tvaṁ mayā
prāptaḥ, tarhi sarve yogāḥ prāptā eveti bhāvaḥ \| kiṁ ca, yogād
bhakti-yogād eva tvaṁ sambhavasi bhakteṣv āvirbhavasīti mahyaṁ
bhakti-yogo viśeṣato deya iti bhāvaḥ \|\|14\|\|

**\...**

**\|\| 11.7.15 \|\|**

tyāgo'yaṁ duṣkaro bhūman kāmānāṁ viṣayātmabhiḥ \|

sutarāṁ tvayi sarvātmann abhaktair iti me matiḥ \|\|

*na katamena vyākhyātam.*

**\...**

**\|\| 11.7.16 \|\|**

so'haṁ mamāham iti mūḍha-matir vigāḍhas

tvan-māyayā viracitātmani sānubandhe \|

tat tv añjasā nigaditaṁ bhavatā yathāhaṁ

saṁsādhayāmi bhagavann anuśādhi bhṛtyam \|\|

**śrīdhara-svāmī (bhāvārtha-dīpikā) :** yaṁ prati tyāgādy upadiṣṭaṁ,
so'haṁ mūḍha-matiḥ \| kutaḥ ? mamety aham iti ca sānubandhe
putrādi-sahite tvan-māyayā viracite \| ātmani dehe vigāḍho nimagnaḥ,
atas tat tu bhavatā nigaditaṁ yathāham añjasā saṁsādhayāmi, tathā
bhṛtyaṁ mām anuśādhi, śanaiḥ śikṣaya \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sa ca
viṣayāviṣṭa-citto'ham eva yatas tan-māyayā viracite ātmani dehe
sānubandhe putra-kalatrādi-sahite vigāḍho nimagna iti
dehasyāndha-kūpatvam āropitam, tena tad-āveśa-tyājanam eva tasmād
uddhāraḥ \| prathamaṁ kāryas tad-anantaram eva jñānādy-upadeśa iti
dhvaniḥ tat tasmāt \|\|16\|\|

**\...**

**\|\| 11.7.17 \|\|**

satyasya te sva-dṛśa ātmana ātmano'nyaṁ

vaktāram īśa vibudheṣv api nānucakṣe \|

sarve vimohita-dhiyas tava māyayeme

brahmādayas tanu-bhṛto bahir-artha-bhāvāḥ \|\|

**madhvācāryaḥ (bhāgavata-tātparyam) :** abhagavat-svarūpatvāt
tanubhṛttvaṁ bahirarthāpekṣayaiva ca teṣāṁ mohaḥ parama-sukha-sādhanād
anyo'rtho bahir-arthaḥ \|

> aśarīraḥ sadā viṣṇuḥ pūrṇānandatvataḥ sadā \|
>
> icchā ca krīḍayaivāsya na phalāya yato vibhuḥ \|\|
>
> ato bāhyārtha-kāmo'pi niṣkāma iti kathyate \|
>
> brahmā nirabhimānitvāc charīry apy aśarīravān \|\|
>
> nityānandopayogānya-kāmasyojjhititaḥ sadā \|
>
> bahir-artha-vinirmuktas tathāpi tanu-dhāraṇāt \|\|
>
> amūḍho mūḍha itivad ucyate ca sarasvatī \|
>
> rudrādyās tanv-abhimānād bahir-artha-yujas tathā \|\|
>
> sarveṣāṁ brahma-padavī yogyānāṁ pūrvam eva tu \|
>
> abhāvas tv aparokṣasya moho jñānasya bhaṇyate \|\|
>
> brahmaṇas tv aṁśa-rūpeṣu bhāratyājñāna-varjanam \|
>
> brahma-gāyatrī-bhāve tu nāṁśāvataraṁṇaṁ kvacit \|\|
>
> śata-janmasu pūrvaṁ tu jñānodaya udīryate \|
>
> āparokṣyeṇa pārokṣāt pūrṇa-jñānaṁ sadaiva tu \|\|
>
> śata-janma-gatāyāś ca āparokṣojjhitir bhavet \|
>
> kvacit kvacit sarasvatyām aṁśāvataraṇeṣv iti \|\| iti śakti-viveke
> \|\|

aśarīro vāyur abhraṁ vidyut-stanayitnur aśarīrāṇi vā etānīti ca śrutiḥ
\|

> śrutibhis tanitatvāt tu stanayitnur hariḥ smṛtaḥ \|
>
> abhraṁ bhūtāni bharaṇāc chrīr vāyur bharataḥ smṛtaḥ \|\|
>
> vidyut tu bhāratī proktā eta evāśarīriṇaḥ \|
>
> vyatyāsenāpi nāma syād eteṣāṁ mahatāṁ sadā \|\| ity ubhaya-nirukte
> \|\|17\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** mayā saṅkṣepata uktaṁ vistaratas
tv anyān pṛccheti ced ata āha---satyasyeti \| sva-dṛśaḥ sva-prakāśasya
satyasyātmana ātmano māṁ prati vaktāraṁ te tvatto'nyaṁ nānucakṣe na
paśyāmi \| sva-dṛśaḥ svataḥ-siddha-jñānāt tvatto'nyam iti vā kuta ity
ata āha---sarva iti \| bahir artha-bhāvā viṣayeṣv artha-buddhayaḥ
\|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** satyasyeti ṣaṣṭhī ārṣī \|
satyāt sarva-kāla-deśa-sattākāt sadbhyo hi tad vā te tvattaḥ svasya mama
dṛk jñānaṁ yatas tasmāt ātmano mama ātmanaḥ paramātmanas tvattaḥ sakāśād
anyam \|\|17\|\|

**\...**

kvacid idam adhikaṁ padyam atra dṛśyate---

yāvat padābja-rasikair nahi saṅgatā ye

tad yuktibhir vimṛśatām api nāpayāti \|

sat-saṅgamo gṛha-juṣām api dampatīnāṁ

taptātmanāṁ khalu nṛṇāṁ hata-raṁhasāṁ syāt \|\|

**\...**

**\|\| 11.7.18 \|\|**

tasmād bhavantam anavadyam ananta-pāraṁ

sarva-jñam īśvaram akuṇṭha-vikuṇṭha-dhiṣṇyam \|

nirviṇṇa-dhīr aham u he vṛjinābhitapto

nārāyaṇaṁ nara-sakhaṁ śaraṇaṁ prapadye \|\|

**madhvācāryaḥ (bhāgavata-tātparyam) :**

viṣṇor vāyor anantasya tirbhir aṁśair naraḥ smṛtaḥ \|

> sendraiś caturbhiḥ pārthas tu dvābhyāṁ tu bala-lakṣaṇau \|\| iti
> aṁśaviveke \|\|18\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** kecid duḥśīlā bhavanti, kecit
sevitāḥ phala-kāle vinaśyanti, kecid ajñāḥ, kecid rakṣaṇe'samarthāḥ,
kecit tu sthānād bhraṣṭāḥ, tad vyāvṛtty-artham anavadyam ity ādīni pañca
viśeṣaṇāni \| na antaḥ kālataḥ pāraṁ deśataś ca yasya tam \| kālādibhir
akuṇṭho vikuṇṭha-loko dhiṣṇyaṁ sthānaṁ yasya tam \| u he bhagavan, ha
sphuṭam \| nirvede hetuḥ, vṛjinair duḥkhair abhitaptaḥ \|
ha-kāra-gauravāya vṛ-kāro yukta iva paṭhanīyaḥ \| nanv anavadyatvādīni
kuto mama tad āha---nārāyaṇam iti \| anukampitām āha---naro[^36] jīvas
tasya sakhāyaṁ bhavantaṁ śaraṇaṁ prapadye \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nārāyaṇaṁ narasya
mahat-sraṣṭr-ādi-puruṣa-samūhasyāpi paramāśrayam, tathāpi nara-sakhaṁ
nara-bhāvānugrahāyāvatīrṇam \|\|18\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasmād bhavantam evāhaṁ
prapadye \| tatra kaścit sarva-guṇa-maṇḍito'pi durācāro bhūth iti tad
vyāvṛtty-artham āha---anavadyam \| kaścit sevitaḥ phala-kāle vinaśyatīti
tad vyāvṛtty-artham āha---ananta-pāraṁ na vidyate'ntaḥ kālato, na ca
pāraṁ deśataś ca yasya tam \| kaścid akṛtajño bhavati, na ca tvam ity
āha---sarvajñam \| kaścid asamartho rakṣaṇe na ca tvam ity āha---īśvaram
\| kaścid abhadrāspadaḥ, na ca tvam ity āha---kālādibhir akuṇṭho
vikuṇṭha-loko dhiṣṇyaṁ sthānaṁ yasya tam \| u he bhagavan ! nirvede
hetuḥ vṛjinair duḥkhair abhitaptaḥ \| atra ha-kāra-gauravāya vṛ-kāro
yukta iva paṭhanīyaḥ \| paramāśrayaṁ parama-kṛpālutvam āha---nara-sakhaṁ
nara-mātrānugrahāyāvatīrṇam ity arthaḥ \|\|18\|\|

**\...**

**\|\| 11.7.19 \|\|**

**śrī-bhagavān uvāca---**

prāyeṇa manujā loke loka-tattva-vicakṣaṇāḥ \|

samuddharanti hy ātmānam ātmanaivāśubhāśayāt \|\|

**madhvācāryaḥ (bhāgavata-tātparyam) :** loke tattve ca vicakṣaṇā \|

> pārokṣyeṇaiva tattvaṁ tu lokaṁ cāpi vidanti ye \|
>
> te'pi sat-sneha-nirmuktās tamo yānti viniścayāt \|
>
> āparokṣyān na ca jñānaṁ teṣām utpādyate kvacit \|\| iti ṣāḍguṇye
> \|\|19\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tad evam
asambhāvanā-viparīta-bhāvanābhyām upadiṣṭaṁ tattvam anavagāhamānaṁ prati
tan-nivṛttaye gurūpadeśaṁ vināpi svānvaya-vyatirekābhyām eva
tattva-pratipattir bhavatīti darśayitum āha---**prāyeṇa** iti \|
**loka-tattvasya vicakṣaṇāḥ** parīkṣakāḥ **aśubhāśayād**
viṣaya-vāsanātaḥ \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yathā caivam uddhavena prārthitaṁ,
tathaiva śrī-bhagavān uvāca---**prāyeṇa** iti \|\|19\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bho uddhava ! tvam
ātmānaṁ mūḍha-matiṁ manyase \| ahaṁ tu tvādṛśaṁ sudhiyaṁ vibudheṣv api
nāvaloke \| loke'py atra tvatto nikṛṣṭā api gurūpadeśaṁ vināpi
svīya-buddhi-balād eva tattvaṁ jānanto dṛśyante \| kiṁ punas tvaṁ
sarva-sudhī-mukuṭa-maṇir mādṛśa-gurūpadiṣṭa-nikhila-tattva ity
āha---**prāyeṇa** iti \| **loka-tattva-vicakṣaṇā**
dṛśyamāna-loka-bhadrābhadra-hetu-vicāra-pravīṇāḥ \| **aśubhāśayāt**
viṣaya-vāsanāt \|\|19\|\|

**\...**

**\|\| 11.7.20 \|\|**

ātmano gurur ātmaiva puruṣasya viśeṣataḥ \|

yat pratyakṣānumānābhyāṁ śreyo'sāv anuvindate \|\|

**śrīdhara-svāmī (bhāvārtha-dīpikā) :** tad upapādayati\--**ātmanaḥ**
paśv-ādi-śarīre'py **ātmaiva** hitāhita-jñāne **guruḥ** \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : ātmano gurur** iti \| gurv-anusaraṇe
pravartaka ity arthaḥ \|\|20\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ya **ātmā** kiñcit
śreyaḥ-pratyakṣeṇa vindate, kiñcit parāmṛśya **anumānena** api
\|\|20\|\|

**\...**

**\|\| 11.7.21 \|\|**

puruṣatve ca māṁ dhīrāḥ sāṅkhya-yoga-viśāradāḥ \|

āvistarāṁ prapaśyanti sarva-śakty-upabṛṁhitam \|\|

**śrīdhara-svāmī (bhāvārtha-dīpikā) :** tatra pratyakṣaṁ
darśayati---**puruṣatve ca** iti \| tathā ca śrutiḥ---puruṣatve
cāvistarām ātmā sa hi prajñānena sampannatamo vijñātaṁ paśyati veda śvas
tanaṁ veda lokālokau martyenāmṛtam īpsaty evaṁ sampanno'thetareṣāṁ
paśūnām aśanāpipāse evābhivijñānaṁ \[aitareyāraṇyaka 2.3.2.5\] iti
\|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : puruṣatve** mānuṣya-prāptau satyām
**āvistarāṁ** prakaṭatara-jñānāḥ santaḥ, tatra ca **dhīrāḥ**
śāstra-vicakṣaṇāḥ santo **mām** api **paśyanti** ity arthaḥ \|\|21\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatrāpi manuṣya-deha-gatā
eva jīvāḥ prāyo māṁ jñātuṁ prabhavantīty āha---**puruṣatve ca** iti \|
atrāpi **dhīrā** nirmatsarāḥ, tatrāpi **sāṅkhyaṁ**
jñāna-yoga-bhakti-**yogaḥ,** tayor vicakṣaṇāḥ \| tathā ca
śrutiḥ---puruṣatve cāvistarām ātmā sa hi prajñānena sampannatamo
vijñātaṁ paśyati, veda śvastanaṁ veda lokālokau martyenāmṛtam īpsaty
evaṁ sampanno'thetareṣāṁ paśūnām aśanāpipāse evābhivijñānaṁ
\[aitareyāraṇyaka 2.3.2.5\] iti \|\|21\|\|

**\...**

**\|\| 11.7.22 \|\|**

eka-dvi-tri-catuṣ-pādo bahu-pādas tathāpadaḥ \|

bahvyaḥ santi puraḥ sṛṣṭās tāsāṁ me pauruṣī priyā \|\|

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** ataḥ puruṣatvaṁ stauti---**eka-** iti \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

**\...**

**\|\| 11.7.23 \|\|**

atra māṁ mṛgayanty addhā yuktā hetubhir īśvaram \|

gṛhyamāṇair guṇair liṅgair agrāhyam anumānataḥ \|\|

**śrīdhara-svāmī (bhāvārtha-dīpikā) :** anumānam āha---atra pauruṣyāṁ
puri \| yuktā apramattā agrahyaṁ grāhyebhyo'haṅkārādibhyo vyatiriktaṁ
mām addhā sākṣān mṛgayanti \| mārgaṇe prakāra-dvayam āha---gṛhyamāṇair
buddhy-ādibhir guṇair hetubhiḥ \| jaḍānāṁ prakāśaḥ sva-prakāśam ekaṁ
vinā na ghaṭata ity anupapatti-mukhena lakṣakaiḥ \| tathā tair eva
liṅgair vyapti-mukhenānumānata īśvaraṁ pravartakaṁ mṛgayante,
buddhy-ādi-karaṇāni kartṛ-prayojyāni karaṇatvād vāsyādivad iti \| tad
uktam,

> bhagavān sarva-bhūteṣu lakṣitaḥ svātmanā hariḥ \|
>
> dṛśyair buddhy-ādibhir draṣṭā lakṣaṇair anumāpakaiḥ \|\| \[bhā.pu.
> 2.2.35\] iti \|

na caitāvatā ānumānika ātmeti mantavyam \| dehādi-vyatiriktatvaṁ
padārtha-śuddhi-mātrasyaivānumānena vivakṣitatvāt \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** iśvaram iti jīvasyāpi tac ca tatra
svātantryābhāvāt na caitāvatānumānika īśvara iti mantavyam anumānasyāsya
śāstrānugatatvena vivakṣitatvāt \|\|23\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atra pauruṣyāṁ puri
sthitā addhā sākṣān māṁ kṛṣṇa-rūpiṇam apīśvaraṁ mārgayanti \| yuktā
bhakti-yogavantaḥ \| hetubhiḥ śravaṇa-kīrtanādyaiḥ---bhaktyāham ekayā
grāhyaḥ \[gītā 11.14.20\] iti mad-ukteḥ \|

nanu buddhy-ādi-pravartakaṁ tvām anumānena mārgayanto dṛśyante ? ity ata
āha---gṛhyamāṇair buddhy-ādibhir guṇair liṅgair vyāpti-mukhena yad
anumānaṁ tasmād agrāhyaṁ, buddhy-ādi-karaṇāni kartṛ-prayojyāni
karaṇatvād vā syād ity anumānenāsvatantraḥ kartā jīvo'numīyate, tathā
prayojakaḥ svatantro'ntaryāmī ca kathañcid anumīyate, na tu kṛṣṇaḥ
svayaṁ bhagavān ahaṁ, mama tarkātītatvān mad-rūpa-guṇa-līlaiśvaryāṇām
apy atarkyatvād iti \|\|23\|\|

**vivṛtiḥ:** kecit kārya-kāraṇa-mayasyāsya sad-asad-dhetu-mūlakasya
jaḍa-jagataḥ aprakāśita-bāhya-kāryam antaḥ-sthita-kāraṇaṁ ca
pratyakṣānumānābhyāṁ bhagavad-anuṣṭhānaṁ lakṣante \|\|

**\...**

**\|\| 11.7.24 \|\|**

atrāpy udāharantīmam itihāsaṁ purātanam \|

avadhūtasya saṁvādaṁ yador amita-tejasaḥ \|\|

**śrīdhara-svāmī (bhāvārtha-dīpikā) :** bhūyo'nvaya-vyatirekabhyām
asambhāvanādi-nivṛttāv itihāsam āha---atrāpīti \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atrāpi
anumāna-gamyatve'py antaryāmi-svarūpasya mama prāptāv api \|\|24\|\|

**\...**

**\|\| 11.7.25 \|\|**

avadhūtaṁ dvijaṁ kañcic carantam akuto-bhayam \|

kaviṁ nirīkṣya taruṇaṁ yaduḥ papraccha dharma-vit \|\|

*na katamenāpi vyākhyātam \|*

**\...**

**\|\| 11.7.26 \|\|**

**śrī-yadur uvāca---**

kuto buddhir iyaṁ brahmann akartuḥ suviśāradā \|

yām āsādya bhavān lokaṁ vidvāṁś carati bālavat \|\|

**śrīdhara-svāmī (bhāvārtha-dīpikā) :** suviśāradā atinipuṇā
sarva-loka-vilakṣaṇā \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.7.27 \|\|**

prāyo dharmārtha-kāmeṣu vivitsāyāṁ ca mānavāḥ \|

hetunaiva samīhanta āyuṣo yaśasaḥ śriyaḥ \|\|

**śrīdhara-svāmī (bhāvārtha-dīpikā) :** sarva-loka-vailakṣaṇyam
evāha---prāya iti \| dharmādiṣu vivitsāyām ātma-vicāre ca mānavāḥ
samīhante pravartante \| tatrāpy āyur āder hetunā kāmanayaiva \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vivitsā jijñāsā-mātram \|\|27\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dharmārtha-kāmeṣu
vivitsāyāṁ vividiṣāyām ātma-vicāre ca āyur-āder hetunā kāmanayaiva
samīhante pravartante \|\|27\|\|

**\...**

**\|\| 11.7.28 \|\|**

tvaṁ tu kalpaḥ kavir dakṣaḥ subhago'mṛta-bhāṣaṇaḥ \|

na kartā nehase kiñcij jaḍonmatta-piśāca-vat \|\|

**śrīdhara-svāmī (bhāvārtha-dīpikā) :** tvaṁ tu na kasyacit karmaṇaḥ
kartā bhavasi, na kiñcid īhase icchasi \| nanv aśaktyājñānena
vānaipuṇyena vā virūpatvena vāvāgmitayā vā audāsīnyaṁ ghaṭata eva, nety
āha---kalpa ity-ādinā \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tvaṁ tu na kasyacit
karmaṇaḥ kartā, na ca kim apīhase \| tatra kalpa iti na tv asāmarthyena
ity arthaḥ \| kavir iti nājñānena, dakṣa iti na tv anaipuṇyena, subhaga
iti na tu kaurūpyena hetunā, vanitādikam icchasīty arthaḥ \|
mita-bhāṣaṇa iti na tv avāgmitayā, kenāpi saha saṁlāpam icchasīty arthaḥ
\| kintv etādṛśo'pi jaḍādivad vartase \|\|28\|\|

**\...**

**\|\| 11.7.29 \|\|**

janeṣu dahyamāneṣu kāma-lobha-davāgninā \|

na tapyase'gninā mukto gaṅgāmbhaḥ-stha iva dvipaḥ \|\|

**śrīdhara-svāmī (bhāvārtha-dīpikā) :** mahān ānandaś ca tava kutaḥ ?
iti pṛcchati---janeṣv iti \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, taruṇasyāpi tava
kāmādi-santāpo na kutaḥ ? iti pṛcchati---janeṣv iti \|\|29\|\|

**\...**

**\|\| 11.7.30 \|\|**

tvaṁ hi naḥ pṛcchatāṁ brahmann ātmany ānanda-kāraṇam \|

brūhi sparśa-vihīnasya bhavataḥ kevalātmanaḥ \|\|

**madhvācāryaḥ (bhāgavata-tātparyam) :** kevalātmanaḥ
śarīra-mātra-parigrahasya \|\|30\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** sparśa-vihīnasya
viṣaya-bhoga-rahitasya \| atra hetuḥ, kevalātmanaḥ kalatrādi-śūnyasya
\|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mukham eva vārtāṁ
kathayatīti nyāyena dṛśyamāna etāvān ānandaś ca tava kuta iti pṛcchati
tvaṁ hīti \| sparśo viṣaya-bhogaḥ, kevalātmanaḥ ekākinaḥ \|\|30\|\|

**\...**

**\|\| 11.7.31 \|\|**

**śrī-bhagavān uvāca---**

yadunaivaṁ mahā-bhāgo brahmaṇyena sumedhasā \|

pṛṣṭaḥ sabhājitaḥ prāha praśrayāvanataṁ dvijaḥ \|\|

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : brahmaṇyena** iti
tat-paricaryayaiva tad-vaśīkariṣṇunety arthaḥ \| **sumedhasā** iti
sva-buddhi-praṇīta-tan-manaskeneti tat-prativacane hetuḥ \|\|31\|\|

---------------------------------------------------------------------------------------------------------------------

**vivṛtiḥ :** kṛṣṇa-vimukhā anartha-jīvinaḥ jīvāḥ brahmāṇḍāvasthitānāṁ
nānā-vastūnāṁ prabhutvaṁ kartuṁ ceṣṭante \|
dharmārtha-kāma-rūpa-trivarga-sevāyāṁ dināni yāpayitvā
svāyuḥ-kīrti-rūpādi vardhayanti \| atrāvadhūtas tu tathā na kṛtvā teṣām
anyathā-vyavahāraṁ pradarśayati sma \| tad dṛṣṭvā yadus tasmāt
tat-kāraṇaṁ pṛcchati \| tad-uttare avadhūta-mahāśaya uvāca---"ahaṁ
saṅkalpa-vikalpātmakaṁ vicāraṁ parihṛtya dṛśya-jagataḥ vakṣyamāṇānāṁ
caturviṁśati-vastūnāṁ bhogya-jñānaṁ na kṛtvā, teṣāṁ śikṣā-guru-rūpatve
vṛṇomi \| saṁsāra-madhye sādhāraṇa-dṛṣṭyā na bhramāmi anya-manuṣyavat,
na mano-dharma-cālito guru-dāsyato vañcito'smi vā \| sthira-buddhim
āśritya pṛthivīṁ bhramāmi \| satata-yuktaḥ prema-sevāyāyā uddeśe
anarthātikramaṇa-buddhitaḥ vakṣyamāṇān caturviṁśati gurūn labdha āsam
\|\|

**\...**

**\|\| 11.7.32 \|\|**

**śrī-brāhmaṇa uvāca---**

santi me guravo rājan bahavo buddhy-upāśritāḥ \|

yato buddhim upādāya mukto'ṭāmīha tān śṛṇu \|\|

**śrīdhara-svāmī (bhāvārtha-dīpikā) :** buddhyaivopāśritāḥ svīkṛtāḥ, na
tūpadeśena \| aṭāmi paryaṭāmi \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** buddhyaivopāśritāḥ, na
tūpadeśena \| sāṁsārika-santāpān muktāḥ \|\|32\|\|

**\...**

**\|\| 11.7.33-34 \|\|**

pṛthivī vāyur ākāśam āpo'gniś candramā raviḥ \|

kapoto'jagaraḥ sindhuḥ pataṅgo madhukṛd gajaḥ \|\|

madhuhā hariṇo mīnaḥ piṅgalā kuraro'rbhakaḥ \|

kumārī śarakṛt sarpa ūrṇanābhiḥ supeśakṛt \|\|

**śrīdhara-svāmī (bhāvārtha-dīpikā) :** gurūn āha---pṛthivīti \|\|33\|\|
śobhanaṁ rūpaṁ kīṭasya karotīti supeśakṛt \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.7.35 \|\|**

ete me guravo rājan catur-viṁśatir āśritāḥ \|

śikṣā vṛttibhir eteṣām anvaśikṣam ihātmanaḥ \|\|

**śrīdhara-svāmī (bhāvārtha-dīpikā) :** me mayāśritāḥ \| tad
āha---eteṣāṁ vṛttibhir ātmanaḥ śikṣāḥ śikṣaṇīyān arthān heyopādeyādīn
anvaśikṣam anuśikṣitavān asmi \|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** eteṣāṁ vṛttibhir
evātmanaḥ śikṣāḥ śikṣaṇīyān arthān anvaśikṣam \|\|35\|\|

**\...**

**\|\| 11.7.36 \|\|**

yato yad anuśikṣāmi yathā vā nāhuṣātmaja \|

tat tathā puruṣa-vyāghra nibodha kathayāmi te \|\|

**śrīdhara-svāmī (bhāvārtha-dīpikā) :** nāhuṣo yayātiḥ \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.7.37 \|\|**

bhūtair ākramyamāṇo'pi dhīro daiva-vaśānugaiḥ \|

tad vidvān na calen mārgād anvaśikṣaṁ kṣiter vratam \|\|

**śrīdhara-svāmī (bhāvārtha-dīpikā) :** kṣiteḥ kṣamāṁ śikṣitavān ity
āha---bhūtair iti \| ākramyamāṇaḥ pīḍyamānaḥ \| tad vidvān bhūtānāṁ
daiva-vaśa-vartitvaṁ vidvān \| vrataṁ niyamam \|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kṣiteḥ kṣamāṁ śikṣitavān
ity āha---bhūtair iti \| daiva-vaśāḥ pitrādayas teṣām anugaiḥ tad-vidān
bhūtānāṁ daiva-vaśa-vartitvaṁ jānan \|\|37\|\|

**\...**

**\|\| 11.7.38 \|\|**

śaśvat parārtha-sarvehaḥ parārthaikānta-sambhavaḥ \|

sādhuḥ śikṣeta bhūbhṛtto naga-śiṣyaḥ parātmatām \|\|

**madhvācāryaḥ (bhāgavata-tātparyam) :** parārthaikānta-sambhavaḥ \|
ātmano vṛddhiś ca parārtheti \|

> sajjanārthe'numanyeta aihikīṁ vṛddhim ātmanaḥ \|
>
> pāratrikīm aihikīṁ ca prītaye guru-devayoḥ \|
>
> devatānāṁ ca sarveṣāṁ svottamānāṁ ca sarvaśaḥ \|\| iti ca \|\|38\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** parvata-rūpā vṛkṣa-rūpā
vṛkṣa-rūpā ca yā pṛthivī tasyāḥ śikṣitam āha---śaśvad iti \| sarvadā
parārthāḥ paropakārārthāḥ sarvā īhā yasya saḥ \| parārtha eva ekāntataḥ
sambhavo yasya saḥ \| bhūbhṛttaḥ parvatāt \| tasya hi
vṛkṣa-tṛṇa-nirjhara-prasava-kriyāḥ parārthā eva yathā tadvat \| tathā
naga-śiṣyo vṛkṣa-śiṣyaḥ san parātmatāṁ parādhīnātmatām \| vṛkṣo yathā
parair avakhaṇḍyotpāṭya vā nayanam apy anumanyate tadvat \|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** parvata-rūpā vṛkṣa-rūpā
ca yā pṛthivī, tasyāḥ śikṣitaṁ krameṇāha---śaśvad iti \| sarvadā
parārthāḥ sarvā īhā
bhū-dhāraṇa-nirjharotkramaṇa-svotpanna-ratnādi-pradāna-rūpāś ceṣṭā yasya
saḥ \| bhūbhṛttaḥ śikṣeta śikṣayā ca evam-bhūto bhaved ity anvayaḥ \|
nagasya vṛkṣasya śiṣyaḥ san parātmatāṁ śikṣeta \| pareṣv arpita ātmā
yena tasaya bhāvas tattā \| taṁ vṛkṣaṁ khalu sthānāt sthānāntaraṁ nītvā
yad āropayati secanādikaṁ ca karoti, tatra so'numanyate eva, na tu
vipratipadyate iti \| tathā yogī bhaved iti parvatād atra viśeṣo
draṣṭavyaḥ \|\|38\|\|

**\...**

**\|\| 11.7.39 \|\|**

prāṇa-vṛttyaiva santuṣyen munir naivendriya-priyaiḥ \|

jñānaṁ yathā na naśyeta nāvakīryeta vāṅ-manaḥ \|\|

**śrīdhara-svāmī (bhāvārtha-dīpikā) :** vāyur api dvi-vidhaḥ, prāṇo
bāhyaś ca \| tatra prāṇasya gurutvam āha---prāṇa-vṛttyeti \| prāṇo hy
āhārādi-mātreṇa pravartate, rūpa-rasādīn indriya-viṣayāṁs tu nāpekṣate
tathā munir api bhaved ity arthaḥ \| prāṇa-vṛtter akaraṇe
mano-vaikalyena jñāna-nāśaḥ syād ato deha-nirvāhaḥ kartavyaḥ \|
guṇa-lipsāyāṁ tu vāṅ-manaś ca viṣipyeta, ato nādhikaṁ lipsed ity
āha---jñānam iti \| nava-kīryeta na vikṣipyeta \|\|39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vāyur api dvividhaḥ prāṇo
bāhyaś ca \| atra prāṇāc chikṣitam āha prāṇa-vṛttyeti \| prāno hy
āhārādi-mātreṇa pravartate \| rūpa-rasādīn indriya-viṣayāṁs tu nāpekṣate
ity āha indriya-priyair viṣayaiḥ \| tathā munir api bhaved ity arthaḥ \|
prāṇa-vṛtter akaraṇe mano vaikalyena jñāna-nāśaḥ syād ato deha-nirvāhaḥ
kāryaḥ \| kiṁ ca, vāṅ-mano yathā nāvakīryeta na vikṣipyetety
atirūkṣeṇāsaṁskṛtenāhāreṇa vāṅ-mano niḥsaret mano'pi vikṣiptaṁ syād evam
atisnigdhenāpy ālasya-śukrādi-vṛddhyā vāṅ-mano-vikṣobha iti tathā na
kuryāt \|\|39\|\|

**\...**

**\|\| 11.7.40 \|\|**

viṣayeṣv āviśan yogī nānā-dharmeṣu sarvataḥ \|

guṇa-doṣa-vyapetātmā na viṣajjeta vāyuvat \|\|

**śrīdhara-svāmī (bhāvārtha-dīpikā) :** viṣayān sevamāno'pi teṣv
anāsaktiṁ bāhyād vāyoḥ śikṣed ity āha---viṣayeṣv iti \| nānā-dharmeṣu
śītoṣṇādi-dharmakeṣu \| na hi vāyur vane dahane vā sajjate tadvat
\|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** viṣayān sevamāno'pi teṣv
anāsaktiṁ bāhyād vāyoḥ śikṣetety āha---viṣayeṣv iti \| nānā-dharmeṣu
laghutva-gurutvotkarṣa-nikarṣādimatsu \| na hi vāyur gahane dahane vā
sajjate tadvat \|\|40\|\|

**\...**

**\|\| 11.7.41 \|\|**

pārthiveṣv iha deheṣu praviṣṭas tad-guṇāśrayaḥ \|

guṇair na yujyate yogī gandhair vāyur ivātma-dṛk \|\|

**śrīdhara-svāmī (bhāvārtha-dīpikā) :** yathā vāyur
gandhādi-dharma-yogena pratīyamāno'pi vastuto na tad yogī, evaṁ
dehādi-dharma-yogenāhaṁ pratyayena pratīyamāno'py ātmā na tad dharmavān
iti sambhāvitam iti vāyor eva śikṣitam ity āha---pārthiveṣv iti \| tad
guṇāśrayo deha-dharmān vālyādīn āśritya vartamāno guṇais tair eva
\|\|41\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evaṁ deha-dharmānāsaktim
api tasmād eva śikṣetety āha---pārthiveṣv iti \| sugandho durgandho'yam
iti tat-tad-yogitvena pratīyamāno'pi vāyur yathā na tat-tad-yogī evaṁ
deha-dharma-yogenāhaṁ-pratyayena pratīyamāno'pi yogī na tad-dharmā yata
ātma-dṛk ātmānaṁ tataḥ pṛthaktayā paśyatīti saḥ \|\|41\|\|

**\...**

**\|\| 11.7.42 \|\|**

antarhitaś ca sthira-jaṅgameṣu

brahmātma-bhāvena samanvayena\|

vyāptyāvyavacchedam asaṅgam ātmano

munir nabhastvaṁ vitatasya bhāvayet \|\|

**madhvācāryaḥ (bhāgavata-tātparyam) :**

jīvāntaryāmako viṣṇur ātma-nāma samīritaḥ \|

> tasya tu brahma-rūpatvād dharir antas tathaiva ca \|
>
> paśyed ākāśavad vyāptim asaṅgatvaṁ ca nityaśaḥ \|\| iti
> tantra-bhāgavate \|\|42\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** ākāśāc chikṣitaṁ sambhāvanād
vayam āha---antarhitaś ceti dvayena \| antarhitaś ca dehāntargato'pi
munir ātmano dehādy asaṅgam ata evāvyavacchedaṁ ca bhāvayet \| kutaḥ ?
sthira-jaṅgameṣu samanvayena yā vyāptis tayā \| kiṁ maṇiṣu sūtrasyeva
vyāptiḥ, na, vitatasya sarva-gatasya \| tat kutaḥ ? brahmātma-bhāvena
brahma-svarūpa-bhāvanayā \| tat tvam asi iti śruteḥ \| nanv etat sarvaṁ
kathaṁ sambhavati tatrāha---nabhas tvaṁ tat tulyatvaṁ bhāvayet \| yathā
nabhasaḥ sarva-gatasya na ghaṭādibhiḥ saṅgaḥ paricchedo vā evam
ātmano'pi sambhavatīti \|\|42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** paramātano'ntar bahir api
vartamānatvam asaṅgatvaṁ cākāśasyevety ākāśaṁ dṛṣṭvā śikṣetety
āha---antar iti dvayena \| antarhitaś ca dehāntargato'pi munir yogī
vivekena ātmanaḥ paramātmano vitatasya sarva-vyāpakasya nabhastvam
ākāśa-sādṛśyaṁ bhāvayet \| tad evāha---sthira-jaṅgameṣu
brahmātma-bhāvena brahma-svarūpatvena yā samanvayena vyāptis tayā
avyavacchedam anavacchinnatvaṁ yathā nabhasaḥ sarva-gatatvād vastuto na
ghaṭādibhiḥ saṅgaḥ paricchedo vā, evam ātmano'pi \|\|42\|\|

**\...**

**\|\| 11.7.43 \|\|**

tejo-'b-anna-mayair bhāvair meghādyair vāyuneritaiḥ \|

na spṛśyate nabhas tadvat kāla-sṛṣṭair guṇaiḥ pumān \|\|43\|\|

**madhvācāryaḥ (bhāgavata-tātparyam) :**

guṇān jīvasya ceṣṭavyān siddhān viṣṇor guṇāṁs tathā \|

> tat-tad-dṛṣṭyā vicinvīta pṛthag eva sudhīḥ sadā \|\| iti loka-tattve
> \|\|43\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** kiṁ ca, kūṭa-sthasyātmano
nāgamāpāyi-dehādi-sambandha ity āha---tejo-'b-anna-mayaiḥ tejaś ca āpaś
cānnaṁ pṛthivī ca, tan-mayaiḥ kāla-sṛṣṭair guṇair dehādibhiḥ pumān na
spṛśyata iti nabhovat sambhavatīti \|\|43\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tejaś ca āpaś ca annaṁ
pṛthivī ca, tan-mayaiḥ kāla-sṛṣṭair guṇair dehādibhiḥ pumān na spṛśyate
\| yadvad āyuneritair meghādyair nabho na spṛśyate tadvat \|\|43\|\|

**\...**

**\|\| 11.7.44 \|\|**

svacchaḥ prakṛtitaḥ snigdho mādhuryas tīrtha-bhūr nṛṇām \|

muniḥ punāty apāṁ mitram īkṣopasparśa-kīrtanaiḥ \|\|

**madhvācāryaḥ (bhāgavata-tātparyam) :**

madhu-nāma sukhaṁ vindyān mādhuryaṁ sukha-hetutā \|

> sukhe ratir vāsaṁ proktā śabda-tattva-vicakṣaṇaiḥ \|\| iti
> śabda-nirṇaye \|\|44\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** svacchatvādibhir guṇair udakaṁ
jagat punātīti tad guṇā mayā śikṣitā ity āha---svaccho nirmalaḥ
prakṛtitaḥ svabhāvataḥ \| snigdho janeṣv anurāgavān \| mādhuryo
madhurālāpī \| tīrtha-bhūs tīrtha-sthānam \| apāṁ mitram udaka-tulyaḥ \|
aghād iti pāṭhe sakhāyaṁ pāpāt punāti \| svacchatvādi-guṇair arthād
udaka-sādṛśyaṁ jñātavyam \|\|44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** jalāc chikṣitam
āha---svaccho nirmalaḥ prakṛtitaḥ svabhāvataḥ snigdhaḥ, janeṣu snehakṛt
\| mādhuryo madhurālāpī \| tīrtha-bhūr bhakty-upadeśena loka-pāvanaḥ \|
apāṁ mitraṁ jala-tulyaḥ \| aghād iti pāṭhe mitraṁ sakhāyaṁ punāti \|
svacchatvādi-guṇair arthāj jala-sādṛśyaṁ jñeyam \|\|44\|\|

**\...**

**\|\| 11.7.45 \|\|**

tejasvī tapasā dīpto durdharṣodara-bhājanaḥ \|

sarva-bhakṣyo'pi yuktātmā nādatte malam agni-vat \|\|

**madhvācāryaḥ (bhāgavata-tātparyam) :** dūrata eva bhajanīyaḥ \|

> parābhavo dharṣaṇaḥ syād avajñānam athāpi vā \|
>
> tataḥ satsu sadā kuryāt saha-śayyāsanaṁ na ca \|\| iti ṣāḍguṇye
> \|\|45\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** agneḥ śikṣitam āha---tejasvīti
\| jñānātiśayāt \| viśeṣatas tapasā dīptaḥ \| durdharṣo'kṣobhyaḥ sa
cāsāv udara-bhājanaś cāparigrahaḥ \| yuktātmā muniḥ \|\|45\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vahneḥ śikṣitam
āha---tejasvīti tribhiḥ \| durdharṣaḥ kṣobhayitum aśakyaḥ \| sa cāsāv
udara-bhājanaś ca \| yuktātmā yogiī evaṁ bhaved ity arthaḥ \|\|45\|\|

**\...**

**\|\| 11.7.46 \|\|**

kvacic channaḥ kvacit spaṣṭa upāsyaḥ śreya icchatām \|

bhuṅkte sarvatra dātṝṇāṁ dahan prāg-uttarāśubham \|\|

**madhvācāryaḥ (bhāgavata-tātparyam) :**

jīvasya channatāṁ śikṣet praviṣṭatvaṁ parātmanaḥ \|

> tat-tad-guṇa-viḍambaṁ ca vahneḥ sarvam athāpi vā \|\|46\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** agner eva śikṣāntaram
āha---kvacid iti \| yathāgniḥ parecchayaiva havir gṛhṇāti, tathā muniḥ,
ity āha---dātṝṇām iti \| prāg uttarāśubhaṁ bhūtaṁ bhaviṣyac ca pāpam
\|\|46\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.7.47 \|\|**

sva-māyayā sṛṣṭam idaṁ sad-asal-lakṣaṇaṁ vibhuḥ \|

praviṣṭa īyate tat-tat- svarūpo'gnir ivaidhasi \|\|

**madhvācāryaḥ (bhāgavata-tātparyam) :**

alpa-dāre yathālpo'gnir evam alpa-śarīragaḥ \|

> dṛśyate paramātmāpi sthūlaḥ sthūla-śarīragaḥ \|\| iti vaibhave
> \|\|47\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** ātmano dehopādhikam
evocca-nīcatvādi na svābhāvikam ity apy agni-dṛṣṭāntena sambhāvitam ity
āha---sva-māyayā svāvidyayā sṛṣṭaṁ sad-asal-lakṣaṇaṁ
deva-tiryag-ādi-rūpaṁ vipra-śūdrādi-rūpaṁ vā \|\|47\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** agnir yathā edhasi
praviṣṭa īyate manthanāt tu prakaṭībhavati, tathaiva bhagavān idaṁ jagat
praviṣṭa īyate, śravaṇa-kīrtanādi-bhakty-abhyāsāt pratyakṣībhavati
\|\|47\|\|

**\...**

**\|\| 11.7.48 \|\|**

visargādyāḥ śmaśānāntā bhāvā dehasya nātmanaḥ \|

kalānām iva candrasya kālenāvyakta-vartmanā \|\|

**śrīdhara-svāmī (bhāvārtha-dīpikā) :** ātmano janmādi-ṣaḍ-vikārā-bhāvaś
candra-dṛṣṭāntena sambhāvita ity āha---visargādyā iti \| visargo janma
\| śmaśānaṁ nāśaḥ \| tatreyaṁ jyotiḥ-śāstra-prakriyā \| āpya-maṇḍalaṁ
candras tejo-mayaṁ maṇḍalam ādityaḥ, tayor eka-nakṣatrāvasthāne candro
na dṛśyate, cakṣuṣa āditya-maṇḍalena samadeśa-sthitena vyavadhānāt, sā
amāvāsyā \| atha ṣaṣṭi-ghaṭikābhiś candro nakṣatrāntaraṁ gacchati \|
ādityas tu trayodaśabhir aho-rātraiḥ \| ataḥ pratipadam ārabhya
viṣama-sthitasyāditya-maṇḍalasya pañcadaśaḥ pañcadaśo bhāga āpya-maṇḍale
pratibimbato dṛśyate, sā kalety ucyate \| evaṁ pañcadaśe'hni
trayodaśabhir nakṣatrair antaram iti rāśi-cakrasya
sapta-viṁśati-nakṣatrātmakasya madhye saṁmukhau candrādityau tiṣṭhataḥ,
tadā sampūrṇaṁ pratibimbaṁ bhū-cchāyālāñchitaṁ dṛśyate, sā paurṇimā \|
tasyām amāvāsyāpratibimbena saha ṣoḍaśa-kalaś candra upacaryate \| tataḥ
punaḥ pratipadam ārabhya maṇḍalayor viṣamī-bhāvāt kalāhrāsaḥ \| tatra
yathā kalānām evotpatty-ādayo nāpya-maṇḍalasya tathātmano'pīty āha
kalānām iveti \|\|48\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** candrāc chikṣitam
āha---visargo janma śmaśānaṁ mṛtyus tad-antā daśā dehasyaiva nātmanaḥ,
candrasya pañcadaśa-kalānām eva yathā utpatty-ādayaḥ, na tu ṣoḍaśasyām
ākalā-rūpasya candrasya \|\|48\|\|

**\...**

**\|\| 11.7.49 \|\|**

kālena hy ogha-vegena bhūtānāṁ prabhavāpyayau \|

nityāv api na dṛśyete ātmano'gner yathārciṣām \|\|

**śrīdhara-svāmī (bhāvārtha-dīpikā) :** siṁhāvalokanenāgni-dṛṣṭāntenaiva
dehānāṁ kṣaṇa-bhaṅguratayā vairāgyaṁ śikṣitam ity āha---kāleneti \|
ogha-vad-vego yasya tena \| ātmanaḥ sambandhināṁ bhūtānāṁ dehānām ity
arthaḥ \| arciṣāṁ jvālānām \|\|49\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** siṁhāvalokana-nyāyena
punar apy agneḥ sakāśād vairāgyaṁ śikṣitam āha---kāleneti \| ogha-vegena
oghavatāṁ mārutādīnām iva vego yasya tena \| ātmanaḥ sambandhināṁ
bhūtānāṁ dehānām ity arthaḥ \| arciṣāṁ jvālānām \|\|49\|\|

**\...**

**\|\| 11.7.50 \|\|**

guṇair guṇān upādatte yathā-kālaṁ vimuñcati \|

na teṣu yujyate yogī gobhir gā iva go-patiḥ \|\|

**śrīdhara-svāmī (bhāvārtha-dīpikā) :** ādityāc chikṣitam āha
dvayena---guṇair iti \| guṇair indriyair guṇān viṣayān upādatte
yathā-kālam arthiny āgate sati vimuñcati, ca, na teṣu yujyate labdham
iti dattam iti vābhiniveśaṁ na karoti \| gobhī raśmibhir gāḥ jalāni
gopatiḥ sūryo yathā \|\|50\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yathā-kālam ity ubhayatrāpy
anvayaḥ kṣudhādy-avasarānurūpeṇety arthaḥ \| vimuñcati tyajati
\|\|50\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sūryāc chikṣitam āha
dvābhyām \| guṇair indriyair guṇān viṣayān upādatte \| yathā-kālam
arthiny āgate sati vimuñcati dadāti ca \| na teṣu yujyate, mayā labdham,
mayā dattā, iti vābhiniveśaṁ na karoti \| gobhī raśmibhir gāḥ jalāni
gopatiḥ sūryo yathā \|\|50\|\|

**\...**

**\|\| 11.7.51 \|\|**

budhyate sve na bhedena vyakti-stha iva tad-gataḥ \|

lakṣyate sthūla-matibhir ātmā cāvasthito'rkavat \|\|

**madhvācāryaḥ (bhāgavata-tātparyam) :**

avaya-vyavayavānāṁ ca guṇānāṁ guṇinas tathā \|

> śakti-śaktimatoś caiva kriyāyās tadvatas tathā \|\|
>
> svarūpāṁśāṁśinoś caiva nityābhedo janārdane \|
>
> jīva-svarūpeṣu tathā tathaiva prakṛtāv api \|
>
> cid-rūpāyām ato'naṁśā aguṇā akriyā iti \|
>
> hīnā avayavaiś ceti kathyante te tv abhedataḥ \|
>
> pṛthag-guṇādy-abhāvāc ca nityatvād ubhayor api \|
>
> viṣṇor acintya-śakteś ca sarvaṁ sambhavati dhruvam \|
>
> kriyāder api nityatvaṁ vyakty-avyakti-viśeṣaṇam \|
>
> bhāvābhāva-viśeṣeṇa vyavahāraś ca tādṛśaḥ \|
>
> viśeṣasya viśiṣṭasyāpy abhedas tadvad eva tu \|
>
> sarvaṁ cācintya-śaktitvād yujyate parameśvare \|
>
> tac-chaktyaiva tu jīveṣu cid-rūpa-prakṛtāv api \|
>
> bhedābhedau tad anyatra hy ubhayor api darśanāt \|
>
> kārya-kāraṇayoś cāpi nimittaṁ kāraṇaṁ vinā \|\| iti brahma-tarke \|\|

ātmani caivaṁ vicitrāś ca hi \| sarvopetā ca tad-darśanāt \|
sarva-dharmopapatteś ca \| svābhāvikī jñāna-bala-kriyā ca \| yatra sapta
ṛṣīn para ekam āhur ity ādeś ca \| naivāsatyaṁ kvacid asmin pareśe
sarvaṁ yuktaṁ pūrṇa-śakteḥ sadaiva itica viśvambhara-śrutiḥ \|

tasmād ekasminn api śarīre bhedābhedāt prabhavāpyayau yujyate, na ca
virodhaḥ \| sthūla-sūkṣmavat \| āpekṣikam atrāpi yujyate \|

> buddhi-saṁsthas tv ātma-bhedo'vyaktastho jīva ucyate \|
>
> tenaiva saha saṁsthānāt parātmā sthūla-buddhibhiḥ \|
>
> jīvaval lakṣyate viṣṇur yathaivāmbusthitārkavat \|
>
> paramārkaḥ pārimāṇyāḍd vartulatvādinā tathā \|\|
>
> arka-svarūpānabhijñaiḥ śiraḥ pādādi-varjitaḥ \|
>
> acetanaś ca kalpeta tat-tejo-mātra-darśibhiḥ \|\|
>
> sūrya-dehādi-bhinnaṁn hi tejo-maṇḍalam eva tu \|
>
> dṛśyate sthūla-matibhir evam eva janārdana \|\| iti prabhāsake
> \|\|51\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** svato bheda-śūnyasyāpy ātmano
bheda-pratītirupādhi-vaśādityādityadṛṣṭāntenaiva sambhāvitam ity
āha---budhyata iti \| sve sva-svarūpe'vasthita ātmā bhedena na budhyate
\| abhivyanaktīti vyaktir upādhiḥ \| vyakti-stha upādhau pratibimbitas
tu tad-gata iva upādhi-praviṣṭa iva bhedena sthūla-matibhir lakṣyate \|
arkavad ity anvayaḥ \|\|51\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** budhyata iti \| ātmā jīvaḥ
paramātmā vā śakti-śaktimattvādi-rūpeṇa svena bhedenāvasthito buddhyata
eva sūkṣma-matibhiḥ \| sthūla-matibhis tu vyakti-stha upādhistho'sau
tad-gatas tad-āsakta iva lakṣyate, yathārko
vicitrāntaḥ-purādi-śobhāvan-maṇḍala-raśmy-ādi-rūpeṇa svena bhedenety ādi
pūrvavat \|\|51\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ātma paramātmā svena
bhedena svarūpa-śakti-māyā-śakti-jīva-śakty-ātmakenāvasthito'rkavad
budhyate \| arko yathā sva-maṇḍala-megha-kiraṇātmakena bhedenāvasthito
budhyate ity arthaḥ \| sthūla-matibhis tu vyaktistho jāti-padārtha iva
tad-gataḥ \| vyakti-gata upādhy-avacchinna ātmā lakṣyate, arkavat arko
yathā jalādi paricchinnaḥ \|\|51\|\|

**\...**

**\|\| 11.7.52 \|\|**

nātisnehaḥ prasaṅgo vā kartavyaḥ kvāpi kenacit \|

kurvan vindeta santāpaṁ kapota iva dīna-dhīḥ \|\|

**śrīdhara-svāmī (bhāvārtha-dīpikā) :** kapotāc chikṣitam
āha---nāti-sneha iti \| snehaḥ prītiḥ \| prasaṅgaḥ upalālanādy-āsaktiḥ
\|\|52\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kapotāc chikṣitam
āha---nātīti \| prasaṅga upalālanādi \|\|52\|\|

**\...**

**\|\| 11.7.53 \|\|**

kapotaḥ kaścanāraṇye kṛta-nīḍo vanaspatau \|

kapotyā bhāryayā sārdham uvāsa katicit samāḥ \|\|

**śrīdhara-svāmī (bhāvārtha-dīpikā) :** dṛṣṭāntaṁ prapañcayati---kapotaḥ
kaścaneti \|\|53\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.7.54 \|\|**

kapotau sneha-guṇita-hṛdayau gṛha-dharmiṇau \|

dṛṣṭiṁ dṛṣṭyāṅgam aṅgena buddhiṁ buddhyā babandhatuḥ \|\|

**śrīdhara-svāmī (bhāvārtha-dīpikā) :** tayor mithaḥ sneha-prasaṅgau
darśayati---kapotāv iti trayeṇa \| snehena guṇitaṁ baddhaṁ hṛdayaṁ yayos
tau \|\|54\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.7.55 \|\|**

śayyāsanāṭana-sthāna-vārtā-krīḍāśanādikam \|

mithunī-bhūya viśrabdhau ceratur vana-rājiṣu \|\|

**śrīdhara-svāmī (bhāvārtha-dīpikā) :** visrabdhau niḥśaṅkau \|\|55\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.7.56 \|\|**

yaṁ yaṁ vāñchati sā rājan tarpayanty anukampitā \|

taṁ taṁ samanayat kāmaṁ kṛcchreṇāpy ajitendriyaḥ \|\|

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tarpayantī
suratālāpa-vīkṣitādibhiḥ prīṇayantī \|\|56\|\|

**\...**

**\|\| 11.7.57 \|\|**

kapotī prathamaṁ garbhaṁ gṛhṇantī kāla āgate \|

aṇḍāni suṣuve nīḍe sva-patyuḥ sannidhau satī \|\|

**śrīdhara-svāmī (bhāvārtha-dīpikā) :** sā kapotī tarpayantī
sahāsavīkṣitālāpādibhiḥ prīṇayanty ata eva tenānukampitā satī yaṁ yaṁ
vāñchati taṁ taṁ kāmaṁ samanayat sampādayām āsa \| rājann iti tvaṁ
yatheti sūcitam \|\|57\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.7.58 \|\|**

teṣu kāle vyajāyanta racitāvayavā hareḥ \|

śaktibhir durvibhāvyābhiḥ komalāṅga-tanūruhāḥ \|\|

**śrīdhara-svāmī (bhāvārtha-dīpikā) :** teṣu jala-bhariteṣv aṇḍeṣu hareḥ
svabhāva-karmādi-śaktibhī racitāvayavāḥ pakṣiṇaḥ komalāny aṅgāni
tanūruhāś ca yeṣāṁ te \|\|58\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prajāḥ vyajāyanta
\|\|58\|\|

**\...**

**\|\| 11.7.59 \|\|**

prajāḥ pupuṣatuḥ prītau dam-patī putra-vatsalau \|

śṛṇvantau kūjitaṁ tāsāṁ nirvṛtau kala-bhāṣiṇaḥ \|\|

*na katamenāpi vyākhyātam \|*

**\...**

**\|\| 11.7.60 \|\|**

tāsāṁ patatraiḥ su-sparśaiḥ kūjitair mugdha-ceṣṭitaiḥ \|

pratyudgamair adīnānāṁ pitarau mudam āpatuḥ \|\|

**śrīdhara-svāmī (bhāvārtha-dīpikā) :** patatraiḥ pakṣaiḥ \| adīnānāṁ
hṛṣṭānām \|\|60\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** adīnānāṁ hṛṣṭānām
\|\|60\|\|

**\...**

**\|\| 11.7.61 \|\|**

snehānubaddha-hṛdayāv anyonyaṁ viṣṇu-māyayā \|

vimohitau dīna-dhiyau śiśūn pupuṣatuḥ prajāḥ \|\|

**śrīdhara-svāmī (bhāvārtha-dīpikā) :** śiśūn bālān \| prajāḥ putrān
\|\|61\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śiśūn bālān prajā
apatyāni \|\|61\|\|

**\...**

**\|\| 11.7.62 \|\|**

ekadā jagmatus tāsām annārthaṁ tau kuṭumbinau \|

paritaḥ kānane tasminn arthinau ceratuś ciram \|\|

*na katamenāpi vyākhyātam \|*

**\...**

**\|\| 11.7.63 \|\|**

dṛṣṭvā tān lubdhakaḥ kaścid yadṛcchāto vane-caraḥ \|

jagṛhe jālam ātatya carataḥ svālayāntike \|\|

**śrīdhara-svāmī (bhāvārtha-dīpikā) :** svālayāntike carataḥ krīḍataḥ
tān kapota-putrān \| ātatya prasārya \|\|63\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** svālayāntike
sva-nīḍa-tala-nikaṭe caratas tān bālān jagrāha \|\|63\|\|

**\...**

**\|\| 11.7.64 \|\|**

kapotaś ca kapotī ca prajā-poṣe sadotsuke \|

gatau poṣaṇam ādāya sva-nīḍam upajagmatuḥ \|\|

**śrīdhara-svāmī (bhāvārtha-dīpikā) :** utsukatvād eva tat-poṣaṇārthaṁ
gatau santau \| poṣaṇaṁ bhakṣyam \|\|64\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** poṣaṇaṁ bhakṣyam
\|\|64\|\|

**\...**

**\|\| 11.7.65 \|\|**

kapotī svātmajān vīkṣya bālakān jāla-saṁvṛtān \|

tān abhyadhāvat krośantī krośato bhṛśa-duḥkhitā \|\|

*na katamenāpi vyākhyātam \|*

**\...**

**\|\| 11.7.66 \|\|**

sāsakṛt sneha-guṇitā dīna-cittāja-māyayā \|

svayaṁ cābadhyata śicā baddhān paśyanty apasmṛtiḥ \|\|

**śrīdhara-svāmī (bhāvārtha-dīpikā) :** śicā jālena \|\|66\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** baddhān sa-bālān paśyantī
apasmṛtiḥ śokenācentanā satī patantī śicā jālenābadhyata \|\|66\|\|

**\...**

**\|\| 11.7.67 \|\|**

kapotaḥ svātmajān baddhān ātmano'py adhikān priyān \|

bhāryāṁ cātma-samāṁ dīno vilalāpāti-duḥkhitaḥ \|\|

**śrīdhara-svāmī (bhāvārtha-dīpikā) :** ātmānurūpāṁ bhāryāṁ ca vilalāpa
śuśoca \|\|67\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ca-kārāt śuśoca
\|\|67\|\|

**\...**

\|\| 11.7.68 \|\|

aho me paśyatāpāyam alpa-puṇyasya durmateḥ \|

atṛptasyākṛtārthasya gṛhas trai-vargiko hataḥ

**śrīdhara-svāmī (bhāvārtha-dīpikā) :** vilāpam āha trayeṇa, aho iti \|
atṛptasya duṣṭa-sukhe akṛtārthasyādṛṣṭam asampādayataḥ \|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.7.69-70 \|\|**

anurūpānukūlā ca yasya me pati-devatā \|

śūnye gṛhe māṁ santyajya putraiḥ svar yāti sādhubhiḥ \|\|

so'haṁ śūnye gṛhe dīno mṛta-dāro mṛta-prajaḥ \|

jijīviṣe kim arthaṁ vā vidhuro duḥkha-jīvitaḥ \|\|

*na katamenāpi vyākhyātam \|*

**\...**

**\|\| 11.7.71 \|\|**

tāṁs tathaivāvṛtān śigbhir mṛtyu-grastān viceṣṭataḥ \|

svayaṁ ca kṛpaṇaḥ śikṣu paśyann apy abudho'patat \|\|

**śrīdhara-svāmī (bhāvārtha-dīpikā) :** tān avṛtān paśyann api \| śikṣu
jāleṣu \|\|71\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** viceṣṭamānān paśyann
apatat \|\|71\|\|

**\...**

**\|\| 11.7.72 \|\|**

taṁ labdhvā lubdhakaḥ krūraḥ kapotaṁ gṛha-medhinam \|

kapotakān kapotīṁ ca siddhārthaḥ prayayau gṛham \|\|

**śrīdhara-svāmī (bhāvārtha-dīpikā) :** dārṣṭāntike yojayati, evam iti
\|\|72\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.7.73 \|\|**

evaṁ kuṭumby aśāntātmā dvandvārāmaḥ patatri-vat \|

puṣṇan kuṭumbaṁ kṛpaṇaḥ sānubandho'vasīdati \|\|

*na katamenāpi vyākhyātam \|*

**\...**

**\|\| 11.7.74 \|\|**

yaḥ prāpya mānuṣaṁ lokaṁ mukti-dvāram apāvṛtam \|

gṛheṣu khaga-vat saktas tam ārūṭha-cyutaṁ viduḥ

**śrīdhara-svāmī (bhāvārtha-dīpikā) :** evaṁ gṛhāsaktis tiraścām apy
anartha-hetur manuṣyasya tv atininditety āha---yaḥ prāpyeti \|\|74\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

iti sārārtha-darśinyāṁ harṣiṇyāṁ bhakta-cetasām \|

ekādaśe saptamo'yaṁ saṅgataḥ saṅgataḥ satām \|\|\*\|\|

**\...**

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyām ekādaśa-skandhe
>
> bhagavad-uddhava-saṁvāde
>
> saptamo'dhyāyaḥ \|

\|\|11.7\|\|

**\...**

**(11.8)**

### aṣṭamo'dhyāyaḥ 

## piṅgalopākhyānaṁ 

**\|\| 11.8.1 \|\|**

**śrī-brāhmaṇa uvāca**

**sukham aindriyakaṁ rājan svarge naraka eva ca \|**

**dehināṁ yad yathā duḥkhaṁ tasmān neccheta tad-budhaḥ \|\|**

**śrīdhara-svāmī (bhāvārtha-dīpikā) :**

aṣṭame'jagarādibhyo navabhyaḥ śikṣitaṁ hariḥ \|

avadhūta-girā prāha vivekāyoddhavaṁ prati \|\|

prārabdha-karma-bhogasyāvaśyaṁ bhāvitvāt tad-arthodyamair nāyur vyayo
vṛthā kartavya ity ajagarāc chikṣitam ity āha---sukham ity-ādinā \| yad
aindriyakaṁ sukhaṁ tat svarge narake ca bhavaty eva, yathā duḥkham \|
tasmād buddhas tan neccheta \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

aṣṭame'jagarādādyāś ca guravo nava varṇitāḥ \|

piṅgalāyāḥ kathā yatra nairāśya-sukhadoditā \|\|

sva-deha-nirvāhārthaṁ vṛthā nāticeṣṭitavyam ity atrājagara eva gurur ity
āha---sukham iti caturbhiḥ \| yathā duḥkham avāñchitam api syāt, tathā
sukham api bhaved eveti kiṁ tad-icchayety arthaḥ \|\|1\|\|

**\...**

**\|\| 11.8.2 \|\|**

**grāsaṁ sumṛṣṭaṁ virasaṁ mahāntaṁ stokam eva vā \|**

**yadṛcchayaivāpatitaṁ grased ājagaro'kriyaḥ \|\|**

**śrīdhara-svāmī (bhāvārtha-dīpikā) :** śarīra-nirvāha-mātraṁ tu
yathā-labdhena kartavyam ity āha---grāsam iti \| ājagaro'jagara-vṛttiḥ
\| akriya udāsīnaḥ \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ājagaraḥ ajāgara-vṛttiḥ
\| akriyaḥ alpa-ceṣṭaḥ \|\|2\|\|

**\...**

**\|\| 11.8.3 \|\|**

**śayītāhāni bhūrīṇi nirāhāro'nupakramaḥ \|**

**yadi nopanayed grāso mahāhir iva diṣṭa-bhuk \|\|**

**śrīdhara-svāmī (bhāvārtha-dīpikā) :** yadā nāpatati tadā kiṁ kartavyaṁ
? tatrāha---śayīteti \| anupakramo nirudyamaḥ \| diṣṭa-bhuk daivam eva
prāpakam iti dhairyavān \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.8.4 \|\|**

**ojaḥ-saho-bala-yutaṁ bibhrad deham akarmakam \|**

**śayāno vīta-nidrāś ca nehetendriya-vān api \|\|**

**śrīdhara-svāmī (bhāvārtha-dīpikā) :** nanu samartho'pi śayītaiva kiṁ ?
om ity āha---oja iti \| oja indriya-balam \| saho mano-balam \| balaṁ
śārīram eva \| tad yuktam api deham akarmakam eva bibhrac chayāna eva
bhavet \| vīta-nidraḥ svārthe datta-dṛṣṭiś ca bhaven na punar īheta \|
indriyavān apīti darśanādi-vyāpāram api nivarayati \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vīta-nidra iti svārthe
bhagavac-cintanādau tu sarvadā sāvadhāna eva bhavet, yasmāt
deha-nirvāhārthodyamena samayo mā vṛthā yātv ity etad-artham evājagarī
vṛttir āśritā, na punaḥ saiva svārtho jñeya iti bhāvaḥ \|\|4\|\|

**\...**

**\|\| 11.8.5 \|\|**

**muniḥ prasanna-gambhīro durvigāhyo duratyayaḥ \|**

**ananta-pāro hy akṣobhyaḥ stimitoda ivārṇavaḥ \|\|**

**śrīdhara-svāmī (bhāvārtha-dīpikā) :** samudrāc chikṣitam āha---munir
iti \| bahiḥ prasannaś cāsāv antar gambhīraś ca \| durvigāhya evaṁ-bhūta
iti parikalayitum aśakyaḥ, alakṣyābhiprāyatvāt \| duratyayo
'natikramaṇīyaḥ, tejasvitvāt \| ananta-pāraḥ kālato deśataś
cāparicchedyaḥ, svarūpāvirbhāvāt \| akṣobhyo'vikāryaḥ, rāgādy-abhāvāt \|
stimitodo niścalodako'rṇavo yathā tadvad etair guṇair bhaved ity arthaḥ
\|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** prasanna-gambhīraḥ---arṇava-pakṣe
jala-prasattāvapi satyāṁ dṛṣṭyāpy atala-sparśaḥ \| muni-pakṣe, sarvatra
citta-prasattāv api nija-rahasyopāsyāprakāśakaḥ \| ata evobhayor api
durvigāhyaḥ, anirṇeyāntas-tattvaḥ \| evaṁ krameṇa tat-tat-pakṣe
duratyayaḥ ākrāntum aśakyaḥ jalādi-mayatvāt abhibhavitum aśakyaḥ,
tejasvitvāt \| ananta-pāraḥ ubhayatrāparicchedya-svarūpāvirbhāvāt
akṣobhyaḥ, niścala-mahājalatvāt \| sādhāraṇaiś cālayitum aśakyaḥ tathā
rāgādy-abhāvād viṣaya-lābhādibhir iti \|\|5\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** samudrāc chikṣitam
āha---munir iti dvābhyām \| gambhīro'pi puruṣaḥ susamartha-dhiyā kenāpi
nāvagatābhiprāyo bhavet, tasmāt yogī durvigāhyaḥ,
sarvathaivālakṣya-mano'ntas-tattvaḥ syāt \| duratyayas tejasvitvād
anatikramyaḥ \| ananta-pāraḥ kadāpy asvāsthya-samaye'pi kvāpy
atikaṣṭa-deśe'pi vaivaśya-rāhityād evānudgīrṇa-sva-tattvaḥ syād ity
arthaḥ \| vijita-kāmāditvād akṣobhyaḥ \|\|5\|\|

**\...**

**\|\| 11.8.6 \|\|**

**samṛddha-kāmo hīno vā nārāyaṇa-paro muniḥ \|**

**notsarpeta na śuṣyeta saridbhir iva sāgaraḥ \|\|**

**śrīdhara-svāmī (bhāvārtha-dīpikā) :** kiṁ ca, varṣāsu saridbhiḥ
samṛddho'pi sāgaro yathā notsarpeta, grīṣme tad-vihīno'pi na śuṣyeta \|
tathā samṛddha-kāmas tad-vihīno vā na hṛṣyen na śoced ity arthaḥ \| atra
hetuḥ---nārāyaṇa-paro na tu viṣaya-para iti \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, varṣāsu saridbhiḥ
samṛddho'pi sāgaro yathā notsarpeta, grīṣme tad-vihīno'pi na śuṣyeta \|
tathā samṛddha-kāmo'pi munir na kāmena hṛṣyet, dīno'pi na dainyena śocet
\| te nārāyaṇa-parās tan-mādhuryānubhava-lābhābhyām evāsya harṣa-śokau
syātām \|\|6\|\|

**\...**

**\|\| 11.8.7 \|\|**

dṛṣṭvā striyaṁ deva-māyāṁ tad-bhāvair ajitendriyaḥ \|

pralobhitaḥ pataty andhe tamasy agnau pataṅga-vat \|\|

**madhvācāryaḥ (bhāgavata-tātparyam) :**

mahatāṁ vanitā-kāmaḥ pataty andhe tamasy alam \|

> anyatra nirayaṁ yāti duḥkhavān syād viparyayaḥ \|\| iti
> dharma-saṁhitāyām \|
>
> moha-kāraṇa-bhāvās tu māyety āhur manīṣiṇaḥ \|
>
> avidyamānaṁ me tyaktuṁ taj jñāpayati yat svayam \|\|
>
> kutrācij jñāna-rūpaṁ sal-lābha-rūpaṁ ca bhaṇyate \|
>
> ayaṁ prācyuryam uddiṣṭaṁ māyā syāt pracurety api \|\| iti
> tantra-nirukte \|
>
> svatantraṁ paramārthākhyaṁ svatantraikāharer matiḥ \|
>
> saiva māyā samuddiṣṭā mukhyatas tat-svarūpakā \|\|
>
> matiman matibhedo'pi na viṣṇau kvacid iṣyate \|
>
> pāramārthena nāsty eva tad anyat tad-vaśaṁ yataḥ \|\|
>
> anādy-ananta-kāleṣu vidyamānam api dhruvam \|
>
> ato māyā-mayaṁ prāhuḥ sarvaṁ tad-vaśagaṁ yataḥ \|\| iti māyā-vibhave
> \|
>
> svādhīnaṁ sad iti proktaṁ parādhīnam asat smṛtam \|
>
> avidyamānam etasmāj jagad āhur vipaścitaḥ \|\|
>
> anādy-ananta-kāleṣu vidyamānam api dhruvam \|
>
> asvātantryāt tu nāsty evety evaṁ vācyaṁ jagat sadā \|\|
>
> sadā vṛtter vidyamānam iti brūyād yadi kvacit \|
>
> tathāpi nāśavad dhīdaṁ pravāhād yasya nityatā \|\|
>
> ato nirbhavyam ity āhuḥ prapañcaṁ hy asti yadyapi \|
>
> viṣṇor icchā-vaśatvāc ca māyā-mātram iti sphuṭam \|\|
>
> paramārthaṁ tv ekam eva svātantryād viṣṇum avyayam \|
>
> yadi kalpayātīdaṁ saḥ sa eva vinivartayet \|\|
>
> viṣṇus tasmāt tad-vaśatvān nāstīti dvaitam ucyate \|
>
> svātantryeṇa harau jñāte parādhīnatva-niścayāt \|\|
>
> ity āhur upadeṣṭāra ācāryās tattva-vedinaḥ \|
>
> yathaiva rājan vijñāte nānyo'stīti sphutaṁ vacaḥ \|\|
>
> svātantryāt pāratantryāc ca tad-bhṛtyādiṣu satsv api \|
>
> yathaika-cchatravāṁś caiva eka-vīra itīva ca \|
>
> tathaiva sarva-prādhānyād advitīyo hariḥ smṛtaḥ \|\|
>
> evaṁ muktā vijānanti sāyujyaṁ prāpitā vibhoḥ \|
>
> ananta-kālaṁ paśyanto jagad etac carācaram \|\|
>
> tasyaitasya hy avijñānāt kevala-śrānti-rūpakam \|
>
> jagad uktvā tamo yānti īśitavye śaśāpata \|\| iti ca \|
>
> putrā me yadi vidyante mariṣyanty eva te dhruvam \|
>
> yadi rājyaṁ karoty eṣa naśyaty etad asaṁśayam \|\| iti
> dhṛtarāṣṭra-vacanam \|
>
> prapañco yadi vidyeta ity-ādi \|
>
> yadi śabdas tv avastutve cāra svātantre ca saṁśaye \|
>
> avastu-śabdaś cāśākte hy alpa-śaktau ca kīrtyate \|\| iti
> śabda-nirṇaye \|\|7\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** rūpa-gandha-sparśa-śabda-rasaiḥ
pañcabhir viṣayair mohitāḥ pataṅga-madhukara-gaja-hariṇa-mīnā hatāḥ,
atas teṣv anāsaktau pañcaite guravaḥ \| tad uktam,

> pataṅga-mātaṅga-kuraṅga-bhṛṅga-
>
> mīnā hatāḥ pañcabhir eva pañca \|
>
> ekaḥ pramādī sa kathaṁ na hanyate
>
> yaḥ sevate pañcabhir eva pañca \|\| iti \|

tatra rūpa-vilāsa-mohito naśyatīti pataṅgāc chikṣitam āha---dṛṣṭveti \|
tasyā bhāvaiḥ pralobhitaḥ \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** rasāsaktir nāśa-hetur iti
pataṅgāc chikṣitam āha---dṛṣṭveti dvābhyām \|\|7\|\|

**\...**

**\|\| 11.8.8 \|\|**

yoṣid-dhiraṇyābharaṇāmbarādi-

dravyeṣu māyā-raciteṣu mūṭhaḥ \|

pralobhitātmā hy upabhoga-buddhyā

pataṅga-van naśyati naṣṭa-dṛṣṭiḥ \|\|

**śrīdhara-svāmī (bhāvārtha-dīpikā) :** striyam upalakṣaṇī-kṛtyaitat
prapañcayati---yoṣid iti \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yadyapi strī-hiraṇyādiṣu
madhye striyāṁ pañcāpi visāyāḥ santi, tad api yoṣid-ādiṣu prathamaṁ
dṛṣṭir eva patatīti rūpasyaiva prādhānyam \|\|8\|\|

**\...**

**\|\| 11.8.9 \|\|**

stokaṁ stokaṁ grased grāsaṁ deho varteta yāvatā \|

gṛhān ahiṁsann ātiṣṭhed vṛttiṁ mādhu-karīṁ muniḥ \|\|

**śrīdhara-svāmī (bhāvārtha-dīpikā) :** madhukarāc chikṣitam
āha---stokam iti \| **gṛhān** gṛha-sthān **ahiṁsann** apīḍayan \| ayaṁ
bhāvaḥ---yathā madhukaro viśiśṭa-gandha-lobhenaikasminn eva padme vasann
asta-maya-samaye mukulite tasmin badhyate, evaṁ munir api
guṇa-lobhenaikam eva gṛham āśritas tan-mohena badhyata iti \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** madhukarāc chikṣitam
āha---stokam iti dvābhyām \| madhukaro yathā
viśiṣṭa-gandha-lobhenaikasminn eva padme vasann asta-maya-samaye tasmin
mukulite sati badhyate \| evaṁ munir api guṇa-lobhenaikam eva gṛham
āśritas tan-mohena badhyata \| tasmāt **stokaṁ stokam** alpam alpaṁ
**grāsaṁ** gṛhād gṛhṇan **graset** **yāvatā** **deho varteteti**
graṣānām ādhikya-nyūnatve siddhe **gṛhān** gṛhasthān **ahiṁsan**
apīḍayan \|\|9\|\|

**\...**

**\|\| 11.8.10 \|\|**

aṇubhyaś ca mahadbhyaś ca śāstrebhyaḥ kuśalo naraḥ \|

sarvataḥ sāram ādadyāt puṣpebhya iva ṣaṭpadaḥ \|\|

**śrīdhara-svāmī (bhāvārtha-dīpikā) :** kiṁ ca, aṇubhyaś ceti \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** aṇubhyaś ceti \| trividho
madhukṛt---eko bhramara-jātiḥ, asaṅgrahitva-saṅgrahitva-bhedena dvayī ca
makṣikā-jātir iti padya-trayeṇa kramād udāharaṇāni jñeyāni \|\|10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** madhukarāt sāragrāhitvam
api dharmaṁ śikṣed ity āha---aṇubhyaś ceti \|\|10\|\|

**\...**

**\|\| 11.8.11 \|\|**

sāyantanaṁ śvastanaṁ vā na saṅgṛhṇīta bhikṣitam \|

pāṇi-pātrodarāmatro makṣikeva na saṅgrahī \|\|

**śrīdhara-svāmī (bhāvārtha-dīpikā) :** dvi-vidho madhu-kṛt \| madhu
kṛntati puṣpād ācchidya gṛhṇātīti madhu-kṛd bhramaraḥ \| madhu karoty
āhāratvena svarūpeṇa ceti madhu-makṣikā ca \| tatra prathamāc chikṣitam
uktam, dvitīyāc chikṣitam āha---sāyam idaṁ bhokṣyāmi, śva idaṁ
bhokṣyāmīti bhikṣitam annādi na saṅgṛhṇīta, kintu pāṇi-pātras
tan-mātra-grāhī \| yad vā, udaram evāmatraṁ pātraṁ yasya saḥ \|
eka-bhikṣāyām udara-mātra-grāhī bhavet \| saṅgrahī tu makṣikeva na
bhavati na jīvatīty arthaḥ \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** madhu karoiīti
madhukara-śabdena makṣikāpy ucyate iti \| tataḥ śikṣitam
āha---sāyantanam iti \| sāyam idaṁ bhokṣye śva idaṁ bhokṣye iti
bhikṣitam annādi na saṁgṛhṇīteti kiṁ punar hyastanaṁ paurvamāsikaṁ
paurvarākaṁ veti bhāvaḥ \| atra sāyaṁ śvo vā bhaviṣyati yad vastu dṛśyam
annādi, tasya sāṅgraho na sambhavet, ataḥ sāyantanaṁ śvastanaṁ vā
nimantraṇaṁ saṅgṛhṇīyād iti kecid āhuḥ \| kena pātreṇa gṛhe gṛhe bhikṣāṁ
kuryād ity ata āha---pāṇi-pātra iti \| sarvato bhikṣita-grāsān ānīya
kutra sthāpayed ity ata āha---udarāmatra iti \| udaram eva amatraṁ
bhikṣā-nidhāna-bhāṇḍaṁ yasya saḥ \|\|11\|\|

**\...**

**\|\| 11.8.12 \|\|**

sāyantanaṁ śvastanaṁ vā na saṅgṛhṇīta bhikṣukaḥ \|

makṣikā iva saṅgṛhṇan saha tena vinaśyati \|\|

**śrīdhara-svāmī (bhāvārtha-dīpikā) :** etad vivṛṇoti, punaḥ sāyantanam
iti \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sāṅgrahe kṛte sati kiṁ
bhavet ? ity ata āha---sāyantanam iti \|\|12\|\|

**\...**

**\|\| 11.8.13 \|\|**

padāpi yuvatīṁ bhikṣur na spṛśed dāravīm api \|

spṛśan karīva badhyeta kariṇyā aṅga-saṅgataḥ \|\|

**śrīdhara-svāmī (bhāvārtha-dīpikā) :** sparśāsaktir nāśa-hetur iti
gajāc chikṣitam ity āha---padāpīti \| pādenāpi dāravīṁ dārumayīm api \|
gajo hi kariṇīṁ pradarśya nikhāta-tṛṇa-pihita-garte nipātya badhyate
\|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sparśāsaktir nāśa-hetur
iti gajāc chikṣitam ity āha dvābhyām \| padā pādenāpi dāravīṁ dārumayīm
api \| gajo hi kariṇīṁ pradarśya tṛṇādi-pihita-garte nipātya badhyate
\|\|13\|\|

**\...**

**\|\| 11.8.14 \|\|**

nādhigacchet striyaṁ prājñaḥ karhicin mṛtyum ātmanaḥ \|

balādhikaḥ sa hanyeta gajair anyair gajo yathā \|\|

**śrīdhara-svāmī (bhāvārtha-dīpikā) :** kiṁ ca, nādhigacched iti \|
nopagacchet \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** iyaṁ mamaiva bhogyeti
striyaṁ nādhigacchet na viśvastaḥ syāt \| yatas tvayā ānītair
balādhikair jāraiḥ sa kila hanyet \|\|14\|\|

**\...**

**\|\| 11.8.15 \|\|**

na deyaṁ nopabhogyaṁ ca lubdhair yad duḥkha-sañcitam \|

bhuṅkte tad api tac cānyo madhu-hevārtha-vin madhu \|\|

**śrīdhara-svāmī (bhāvārtha-dīpikā) :** tyāga-bhoga-vihīno
dhana-sañcayaḥ paragāmī bhavatīty atra madhu-hā gurur ity āha---na deyam
iti \| tad anyo balavān bhuṅkte tad apy anyas tac cānyaḥ \| madhu-hā
makṣikābhiḥ sañcitaṁ madhu yathā bhuṅkte tadvat \| nanu suguptaṁ dhanaṁ
katham anyo jñāsyati hariṣyati ceti tatrāha---artha-vit liṅgair arthaṁ
tad upāyaṁ ca vettīty artha-vit \| yathā madhu-hā taru-koṭarādi-gataṁ
madhu vetti harati ca \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tyāga-bhoga-hīno
dhana-sañcayaḥ para-gāmī bhavatīty atra madhu-hā gurur ity āha---na
deyam iti \| tad-anyo balavān bhuṅkte, tenāpi sañcitam anyaḥ, madhuhā
makṣikābhiḥ sañcitaṁ madhu yathā bhuṅkte tadvat \| nanu suguptaṁ dhanaṁ
katham anyo jñātvā hared ity ata āha---artha-vit liṅgair arthaṁ
tad-upāyaṁ ca vettīty artha-vit \| yathā madhu-hā taru-koṭarādi-gataṁ
madhumakṣikānugamanena vetti \|\|15\|\|

**\...**

**\|\| 11.8.16 \|\|**

su-duḥkhopārjitair vittair āśāsānāṁ gṛhāśiṣaḥ \|

madhu-hevāgrato bhuṅkte yatir vai gṛha-medhinām \|\|

**śrīdhara-svāmī (bhāvārtha-dīpikā) :** svodyamaṁ vināpi bhogaḥ
saṁbhavatīty atrāpi sa eva gurur ity āha---suduḥkheti \| āśāsānānām iti
vaktavye varṇa-lopa ārṣaḥ \|

> yatiś ca brahmacārī ca pakvān na svāmināv ubhau \|
>
> tayor annam adattvā tu bhuktvā cāndrāyaṇaṁ caret \|\|

iti gṛhiṇām āvaśyakatvena dāna-vidhānāt \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** suduḥkheti \|
svaśādi-deśa-gṛhya-madhu-makṣikā-saṅgrahītṛ-viṣayakaṁ vākyam \|
kāmayamānānāṁ gṛhamedhināṁ vittair hetubhiḥ siddhā gṛhāśiṣo'nnādīn
arthān yatir agrato bhuṅkte \|\|16\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** svodyamaṁ vināpi bhogaḥ
saṁbhaved iti \| atrāpi sa eva gurur ity āha---suduḥkheti \| āśāsānānām
iti vaktavye varṇa-lopa ārṣaḥ \|

> yatiś ca brahmacārī ca pakvān na svāmināv ubhau \|
>
> tayor annam adattvā tu bhuktvā cāndrāyaṇaṁ caret \|\| iti \|\|16\|\|

**\...**

**\|\| 11.8.17 \|\|**

grāmya-gītaṁ na śṛṇuyād yatir vana-caraḥ kvacit \|

śikṣeta hariṇād baddhān mṛgayor gīta-mohitāt \|\|

**śrīdhara-svāmī (bhāvārtha-dīpikā) :** hariṇāc chikṣitam āha---grāmyeti
\| bhagavad-gītaṁ tu śṛṇuyād eva \| mṛgayor lubdhakasya \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
prākṛta-gāna-mādhuryāsakitr anartha-hetur iti hariṇāc chikṣitam
āha---grāmya-gītam iti \| tena bhagavad-gītaṁ śṛṇuyād eva \|\|17\|\|

**\...**

**\|\| 11.8.18 \|\|**

nṛtya-vāditra-gītāni juṣan grāmyāni yoṣitām \|

āsāṁ krīḍanako vaśya ṛṣyaśṛṅgo mṛgī-sutaḥ \|\|

**śrīdhara-svāmī (bhāvārtha-dīpikā) :** hariṇa-śabdād eva hariṇī-sutaḥ
ṛṣyaśṛṅgo'pi gurur jñātavya ity āha---nṛtyeti \| vaśyo babhūveti śeṣaḥ
\|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** grāmya-gītāsakter
udāharaṇam āha---nṛtyeti \|\|18\|\|

**\...**

**\|\| 11.8.19 \|\|**

jihvayāti-pramāthinyā jano rasa-vimohitaḥ \|

mṛtyum ṛcchaty asad-buddhir mīnas tu baḍiśair yathā \|\|

**śrīdhara-svāmī (bhāvārtha-dīpikā) :** rasāsaktir nāśa-hetur iti mīnāc
chikṣitam ity āha---jihvayeti \| atipramāthinyā atikṣobhikayā durjayayā
\| ṛcchati prāpnoti \| baḍiśair āmiṣa-liptair loha-kaṇṭakaiḥ \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prākṛta-rasāsaktir
anartha-hetur iti mīnāc chikṣitam āha---jihvayeti \| atipramāthinyā
atikṣobhikayā durjayayā \| ṛcchati prāpnoti \| baḍiśair āmiṣa-liptaiḥ
\|\|19\|\|

**\...**

**\|\| 11.8.20-21 \|\|**

indriyāṇi jayanty āśu nirāhārā manīṣiṇaḥ \|

varjayitvā tu rasanaṁ tan nirannasya vardhate \|\|

tāvaj jitendriyo na syād vijitānyendriyaḥ pumān \|

na jayed rasanaṁ yāvaj jitaṁ sarvaṁ jite rase \|\|

**śrīdhara-svāmī (bhāvārtha-dīpikā) :** durjayatvam
upapādayati---indriyāṇīti dvābhyām \| ayaṁ bhāvaḥ---yady āhāras
tyajyate, tarhy anyendriya-jayaḥ kevalaṁ bhavati, rasanendriyaṁ tu
vardhate \| yadi tu bhujyate, tarhi punaś ca rasāsaktyā
sarvendriya-kṣobhaḥ syāt \| ato rasāsaktiṁ parityajyaupadhavad
bhuñjīteti, prāṇa-vṛttyaiva santuṣyed ity atroktam api
rasanasyāti-durjayatva-jñāpanāyocyata iti viśeṣaḥ \|\|20-21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** rase jite sati sarvaṁ jitam iti
tādṛśasya tasya yogyatvāt bhūtavan nirdeśaḥ \|\|20-21\|\|
\[*atrānurūpārthakaṁ 7.15.20 padyaṁ draṣṭavyam*\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad evaṁ
rūpa-gandha-sparśa-śabda-rasaiḥ pañcabhir viṣayaiḥ
pataṅga-madhukara-gaja-hariṇa-mīnāḥ pañca mohitā hatāḥ \| tad uktaṁ---

> kuraṅga-mātaṅga-pataṅga-bhṛṅga-
>
> mīnā hatāḥ pañcabhir eva pañca \|
>
> ekaḥ pramādī sa kathaṁ na hanyate
>
> yaḥ sevate pañcabhir eva pañca \|\| iti \|

kintv anyendriyāṇāṁ vṛtti-pradaṁ rasanendriyam evānartha-kārīty atas
tasya jaye prayatnaṁ kurvītety āha---indriyāṇīty dvābhyām \| ayaṁ
bhāvaḥ---yady āhāras tyajyate, tarhy anyendriya-jayaḥ kevalaṁ bhavati,
rasanendriyaṁ tu vardhate \| yadi tu bhujyate, tarhi punaś ca rasāsaktyā
sarvendriya-kṣobhaḥ syāt \| tasmāt tathā rasanendriyaṁ jetavyaṁ yathā
tad-anuvartīny apīndriyāṇi jitāni syuḥ \| tādṛśo rasanendriyasya jayas
tu rasanayaiva bhagavad-ucca-nāma-kīrtana-rasāsvādād bhavet \| yad
uktaṁ---rasa-varjaṁ raso'py asya paraṁ dṛṣṭvā nivartate \[gītā 2.47\]
iti \|\|20-21\|\|

**\...**

**\|\| 11.8.22 \|\|**

piṅgalā nāma veśyāsīd videha-nagare purā \|

tasyā me śikṣitaṁ kiñcin nibodha nṛpa-nandana \|\|

**śrīdhara-svāmī (bhāvārtha-dīpikā) :** piṅgalāyā nairāśyaṁ śikṣitam iti
vaktuṁ tad-ākhyānam āha---piṅgalety ādinā \| me mayā śikṣitam \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** jñāna-prakaraṇe'py asmin prasaṅgāt
parama-bhaktim api darśayati piṅgalā-nāmeti \|\|22\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** piṅgalāyā nairāśyaṁ
śikṣitam iti \| tad-upākhyānam āha---piṅgaleti \|\|22\|\|

**\...**

**\|\| 11.8.23 \|\|**

sā svairiṇy ekadā kāntaṁ saṅketa upaneṣyatī \|

abhūt kāle bahir dvāre bibhratī rūpam uttamam \|\|

**śrīdhara-svāmī (bhāvārtha-dīpikā) :** svairiṇī kāma-cāriṇī \| saṅkete
rati-sthāne \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** saṅkete rati-sthāne \|
upaneṣyatī sva-samīpam āneṣyantī ānetum ity arthaḥ \|\|23\|\|

**\...**

**\|\| 11.8.24 \|\|**

mārga āgacchato vīkṣya puruṣān puruṣarṣabha \|

tān śulkadān vittavataḥ kāntān mene'rtha-kāmukī \|\|

**śrīdhara-svāmī (bhāvārtha-dīpikā) :** tān vittavataḥ sadhanān, ata eva
śulkadān mūlyadān \| kāntān suratārhān \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śulkadān mūlyaṁ dattvā
surata-grāhiṇaḥ \|\|24\|\|

**\...**

**\|\| 11.8.25-26 \|\|**

āgateṣv apayāteṣu sā saṅketopajīvinī \|

apy anyo vittavān ko'pi mām upaiṣyati bhūridaḥ \|\|

evaṁ durāśayā dhvasta- nidrā dvāry avalambatī \|

nirgacchantī praviśatī niśīthaṁ samapadyata \|\|

**śrīdhara-svāmī (bhāvārtha-dīpikā) :** apiḥ sambhāvanāyām \| anyo'pi
mām upaiṣyaty evaṁ durāśayety uttareṇānvayaḥ \| dvāry avalambānā punaḥ
praviśatī punar nirgacchantī evaṁ kurvatī \| niśītham argha-rātraṁ prāpa
\|\|25-26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** niśītham argha-rātraṁ
prāpa \|\|25-26\|\|

**\...**

**\|\| 11.8.27 \|\|**

tasyā vittāśayā śuṣyad-vaktrāyā dīna-cetasaḥ \|

nirvedaḥ paramo jajñe cintā-hetuḥ sukhāvahaḥ \|\|

**śrīdhara-svāmī (bhāvārtha-dīpikā) :** nirvedo'laṁ-buddhiḥ
vitta-cintaiva hetur yasya saḥ \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vitta-cintaiva hetur
yasya saḥ \|\|27\|\|

**\...**

**\|\| 11.8.28 \|\|**

tasyā nirviṇṇa-cittāyā gītaṁ śṛṇu yathā mama \|

nirveda āśā-pāśānāṁ puruṣasya yathā hy asiḥ \|\|

**śrīdhara-svāmī (bhāvārtha-dīpikā) :** yathā yathāvat \| mama mattaḥ
śṛṇu \| nanu kiṁ nirviṇṇāyā gīta-śravaṇena ? tatrāha---hi yasmāt
puruṣasyāśā-pāśānāṁ nirvedo'sir yathā tathā chettā \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yathā mama yathāvan
mattaḥ āśā eva saṁsāra-baddhasya pāśāḥ syus tāsāṁ chedane nirveda eva
asir bhavet \|\|28\|\|

**\...**

**\|\| 11.8.29 \|\|**

na hy aṅgājāta-nirvedo deha-bandhaṁ jihāsati \|

yathā vijñāna-rahito manujo mamatāṁ nṛpa \|\|

**śrīdhara-svāmī (bhāvārtha-dīpikā) :** tatra hetuḥ---na hīti \| aṅga he
rājan \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasyāvaśyopādeyatvam
āha---na hīti \|\|29\|\|

**\...**

**\|\| 11.8.30 \|\|**

**piṅgalovāca**---

**aho me moha-vitatiṁ paśyatāvijitātmanaḥ \|**

**yā kāntād asataḥ kāmaṁ kāmaye yena bāliśā \|\|**

**śrīdhara-svāmī (bhāvārtha-dīpikā) :** avijitātmatve hetuḥ, yāhaṁ
bāliśā viveka-śūnyā tasyāḥ \| kutaḥ ? yena kāraṇenāsatas tucchān narāt
kāmaṁ kāmaye \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kāmaṁ kandarpaṁ kāmaye,
yena kāmena hetunā ahaṁ bāliśā mūḍhā \|\|30 \|\|

**\...**

**\|\| 11.8.31 \|\|**

**santaṁ samīpe ramaṇaṁ rati-pradaṁ**

**vitta-pradaṁ nityam imaṁ vihāya \|**

akāma-daṁ duḥkha-bhayādhi-śoka-

moha-pradaṁ tuccham ahaṁ bhaje'jñā \|\|

**śrīdhara-svāmī (bhāvārtha-dīpikā) :** bāli-śatvaṁ
prapañcayati---**santam** iti caturbhiḥ \| **samīpe** **santam**
antaryāmitvat \| **imam** aparokṣam īśvaram \|\|31\|\|

---------------------------------------------------------------------------------------------------------------------

**kaivalya-dīpikā :** **santam** iti \| **aham** **ajñā** **imam**
ātmānaṁ **vihāya** \| anyaṁ **ramaṇaṁ bhajāmi** \|
sevyāsevyatva-dyotanāya dvayor viśeṣaṇāni \| **vittaṁ** vicāraḥ \| vid
vicāraṇe ity asya bhāve niṣṭhāyāṁ rūpam \| nud videti vā ṇatvam \|
**mohaḥ** bhogāsaṅgād vivekābhāvaḥ ajñam evāha---**aho** ity-ādi
\|\|31\|\| \[mu.pha. 16.9\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nirvedena jhaṭiti
pūrvokta-saṁskārodayāc chrī-dattātreya-kṛpā-prabhāveṇa tādṛśa-sphūrter
vā santaṁ samīpa ity-ādinoktaṁ rati-prada-prīti-viśeṣasya ca dātāraṁ
sairindhry-ādibhya iva vitta-pradaṁ sarva-kāma-pradaṁ ca \|\|31\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** samīpe mamāntar-hṛdaye
eva santaṁ ramaṇam iti imam eva katham ahaṁ na ramayāmīti bhāvaḥ \|
rati-pradam iti \| ayam eva katham ahaṁ māṁ na ramayatu ? kim anyena
pāpiṣṭha-puruṣeṇa ? iti bhāvaḥ \| vitta-pradam iti
mad-datta-rati-tuṣṭo'yaṁ vittam api pracuraṁ dāsyaty evet bhāvaḥ \|
akāmadaṁ kāma-pūrtiṁ dātum asamarthaṁ bhagavat etādṛśī matir asyās tadā
tasyāṁ rajanyāṁ tad-aṅgane yadṛcchayāgata-śayitasya śrī-dattātreyasya
kṛpā-bharād abhūd iti prāñcaḥ \|\|31\|\|

**\...**

**\|\| 11.8.32 \|\|**

**aho mayātmā paritāpito vṛthā**

**sāṅketya-vṛttyāti-vigarhya-vārtayā \|**

**straiṇān narād yārtha-tṛṣo'nuśocyāt**

**krītena vittaṁ ratim ātmanecchatī \|\|**

**śrīdhara-svāmī (bhāvārtha-dīpikā) : ativigarhyā** atinindyā yā
**vārtā** jīvikā, tayā \| kutaḥ ? **sāṅketyena** yā **vṛttiḥ,** tayā \|
bahuvrīhiṇā sva-viśeṣaṇaṁ vā \| paritāpaṁ prapañcayati\--**straiṇād**
iti \| strī-lampaṭād atha ca **artha-tṛṣo** lubdhād ata eva **anuśocyān
narād** yāhaṁ **vittaṁ ratiṁ** ca **icchatī** \| **mayā** **vṛthā ātmā
paritāpitaḥ** \| kena vittam icchatī ? tena nareṇa krītena svayaṁ
vikrītena **ātmanā** dehena \|\|32\|\|

---------------------------------------------------------------------------------------------------------------------

**kaivalya-dīpikā : aho** iti \| dharmeṇa **ativigarhyayā** **vārtayā**
jīvikayā durlabhasya vastunaḥ prāptau sukhaṁ bhavati tad api nāstīty
āha---**straiṇād** iti \| strīṇāṁ vaśyān **narān** na tu devād ity
arthaḥ \| na ca vitta-mayī artheti \| **artha-tṛṣṇā**-yuktāt kṛpaṇād ity
arthaḥ \| na caivaṁ vidhenāpi saha sadaiva sambhogo'stīty
āha---**anuśocyād** iti \| mṛtyu-grastād ity arthaḥ \| **krītena**
vikrītena **ātmanā** dehena **ratiṁ** **vittaṁ** **cecchati** \| yo'haṁ
tvayety arthaḥ \|\|32\|\| \[mu.pha. 16.10\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yā ahaṁ krītena vikrītena
**ātmanā** sva-dehena **straiṇāt** strī-lampaṭān **narāt vittaṁ ratiṁ**
ca **icchantī** abhūvam \| yad vā, nareṇa krīto ya ātmā mad-dehas tena
\|\|32\|\|

**\...**

**\|\| 11.8.33 \|\|**

**yad asthibhir nirmita-vaṁśa-vaṁśya-**

**sthūṇaṁ tvacā roma-nakhaiḥ pinaddham \|**

**kṣaran-nava-dvāram agāram etad**

**viṇ-mūtra-pūrṇaṁ mad upaiti kānyā \|\|**

**śrīdhara-svāmī (bhāvārtha-dīpikā) :** aho dhiṅ māṁ, yāham
atibībhatsitaṁ bhajāmīty āha---**yad** iti \| **vaṁśo** nāma
**sthūṇāsu** nihitas tiryag veṇuḥ \| vaṁśyās tasminn ubhayato nihitā
veṇavaḥ \| **asthibhir** eva **nirmitā** **vaṁśādayo** yasmiṁs tat \|
tatra pṛṣṭhe dīrgham asti yat sa **vaṁśaḥ** \| pārśvāsthīni **vaṁśyāni**
\| vaṁśyāni sthūṇā hasta-pādāsthīni \| tathā **romabhir** **nakhaiś** ca
**pinaddhaṁ** chāditam \| tathāpi **kṣaranti** **nava-dvārāṇi** yasmiṁs
tat \| evaṁ-bhūtāgāra-rūpaṁ nṛ-śarīram etan **mat** matto'**nyā kā** vā
kānta-buddhyā **upaiti** sevate \|\|33\|\|

---------------------------------------------------------------------------------------------------------------------

**KD :** **yad** iti \| yatra vivekāt pūrvaṁ vastu-buddhiḥ tasyaiva
vicāryamāṇatve bībhatsatety āha---**yad** ity-ādi \| **etad āgāraṁ**
gṛhaṁ yad **anyā** **kā** **upaiti** na kāpīty arthaḥ \| etat kiṁ ? yad
yad ity-ādi \| **vaṁśā** veṇavaḥ **vaṁśyaṁ** tad-ādhāra-bhūtaṁ kāṣṭhaṁ
**sthūṇāḥ** stambhāḥ \| **pinaddhaṁ** baddham \| caranti
**nava-dvārāṇi** yasmin tat \|\|33\|\| \[mu.pha. 16.11\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** aho atibībhatsaṁ
viṣṭhā-gṛham evāhaṁ śṛṅgāra-rasaṁ sva-bhogyam avidam ity āha---yad
agāram **asthibhir** eva **nirmito vaṁśo vaṁśyāḥ** **sthūṇāś** ca
yasmiṁs tat, tatra pṛṣṭhe dīrgham asthi yat, sa vaṁśaḥ \| pārśvādīni
vaṁśyāni, hasta-pādāsthīni sthūṇāḥ \| **mat** matto'**nyā kā upaiti** ?
\|\|33\|\|

**\...**

**\|\| 11.8.34 \|\|**

**videhānāṁ pure hy asminn aham ekaiva mūḍha-dhīḥ \|**

**yānyam icchanty asaty asmād ātmadāt kāmam acyutāt \|\|**

**śrīdhara-svāmī (bhāvārtha-dīpikā) :** sat-saṅgatau satyām apy aho mama
moha ity āha---videhānām iti \| **yāham asatī acyutād anyaṁ kāmaṁ**
bhogam **icchantī,** sā \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yā aham asatī acyutād
asmāt tṛṣṇā ātma-pradād apy anyaṁ puruṣaṁ kāmaṁ bhogam icchantī yācamānā
\|\|34\|\|

**\...**

**\|\| 11.8.35 \|\|**

**suhṛt preṣṭhatamo nātha ātmā cāyaṁ śarīriṇām \|**

**taṁ vikrīyātmanaivāhaṁ rame'nena yathā ramā \|\|**

**śrīdhara-svāmī (bhāvārtha-dīpikā) :** evaṁ nirviṇṇā satī ataḥ param
evaṁ kariṣyāmīty āha---suhṛd iti \| **ayam** īśvaraḥ \| **ātmanaiva**
ātmānam eva nivedya **taṁ vikrīya** viśeṣeṇa krītvā, anenaiva saha
**rame** \| **ramā** lakṣmīr **yathā** \|\|35\|\|

---------------------------------------------------------------------------------------------------------------------

**jīva-gosvāmī (bhakti-sandarbhaḥ 310) :** tatra rāgātmikāyāṁ rucir
yathā---suhṛt preṣṭhatamo nātha iti \| atra
svābhāvika-sauhṛdyādi-dharmais tasminn eva svābhāvika-patitvaṁ
sthāpayitvā parasyaupādhika-patitvam ity abhipretam \| anyatra patyāv
ekatvaṁ sā gatā yasmāc caru-mantrāhuti-vratā iti
chāndogya-pariśiṣṭānusāreṇa kṛtrimam evātmatvam \| tasmin paramātmani tu
svabhāvata evety ātma-śabdasyāpy abhiprāyaḥ \| idaṁ yadyapi tasmin
patitvam anāhāryam evāsti, tathāpi **ātmanaiva** mūla-bhūtenaiva **taṁ**
**vi**śeṣataḥ **krītvā** yathānyāpi kanyā vivāhātmakena
svātma-samarpaṇena kañcit patitvenopādatte, tathābhāvenāśrityānena
paramam anāhara-rūpeṇa tena saha rame, **ramā** lakṣmīr **yathā** \| tad
evaṁ tasyāḥ piṅgalāyā rāge sva-rucir dyotitā \|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : ātmanā** mūlya-bhūtena viśeṣataḥ
krītvā \|\|35\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tarhi kim ataḥ paraṁ
cikīrṣasīti ced evaṁ karomīty āha---suhṛd iti \| **ātmanā**
sva-dehenānena dattena **taṁ vikrīya** viśeṣeṇa krītvā **ahaṁ** prāptena
tena preṣṭhatamena saha **rame** \|\|35\|\|

**\...**

**\|\| 11.8.36 \|\|**

**kiyat priyaṁ te vyabhajan kāmā ye kāma-dā narāḥ \|**

**ādy-antavanto bhāryāyā devā vā kāla-vidrutāḥ \|\|**

**śrīdhara-svāmī (bhāvārtha-dīpikā) :** anyasyāsevyatvaṁ
darśayati---kiyad iti \| **ādyantavanto ye kāmā** viṣayāḥ **kāma-dā narā
vā devā vā** **kāla**-kalitā **bhāryāyāḥ kiyat priyaṁ** kṛtavantaḥ ? na
kiñcit \| ato nehāmutra ca tad-vyatiriktaḥ ko'pi sevyo'stīty arthaḥ
\|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : ye kāmā** viṣayāḥ \| **ye
kāmadā vā narā devā vā**, te sarve **ādyantavantaḥ** **kālenaiva
vidrutāḥ** \| ato **bhāryāyāḥ kiyat priyaṁ vyabhajan** kṛtavantaḥ ? na
kiṁcit \| ata ihāmutra ca tad-vyatiriktaḥ ko'pi mayā na sevya iti bhāvaḥ
\|\|36\|\|

**\...**

**\|\| 11.8.37 \|\|**

**nūnaṁ me bhagavān prīto viṣṇuḥ kenāpi karmaṇā \|**

**nirvedo'yaṁ durāśāyā yan me jātaḥ sukhāvahaḥ \|\|**

**śrīdhara-svāmī (bhāvārtha-dīpikā) :** evaṁ niścitya sva-bhāgyam
abhinandati---nūnam iti \| duṣṭā āśā yasyās tasyā me \|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evaṁ niścitya sva-bhāgyam
abhinandati---nūnam iti \| **kenāpi karmaṇeti** bho virakta-varya,
kṛpayā adya mad-aṅganam eva saphalīkuru \| atraivāssva śesva kiṁcid
bhuṅkṣva piba ceti yadṛcchayaivāgataṁ śrī-dattātreyam uktvā
tat-sthāna-saṁskāra-mārjana-lepanādikaṁ sāyaṁ-kāle tayā kṛtam iti
prāñcaḥ \|\|37\|\|

**\...**

**\|\| 11.8.38 \|\|**

**maivaṁ syur manda-bhāgyāyāḥ kleśā nirveda-hetavaḥ \|**

**yenānubandhaṁ nirhṛtya puruṣaḥ śamam ṛcchati \|\|**

**śrīdhara-svāmī (bhāvārtha-dīpikā) :** nanu dhanāprāptyā kliṣṭāsi,
kathaṁ viṣṇuḥ prītaḥ ? tatrāha---maivam iti \| manda-bhāgya ced ahaṁ
syāṁ tarhy eva nirveda-hetavaḥ kleśā na syur ity arthaḥ \| **yena**
nirvedena anubandhaṁ gṛhādikaṁ **nirhṛtya** parityajya \|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu dhanāprāptyā
kliṣṭāsi, kathaṁ te viṣṇuḥ prītaḥ ? tatrāha---maivam iti \| yadi **me
viṣṇur na prītas** tadā me **manda-bhāgyāyā** veśyāyāḥ **kleśā nirvede
hetavo na syuḥ** \| **yena** nirvedena **anubandhaṁ** gṛhādikaṁ
**nirhṛtya** parityajya \|\|38\|\|

**\...**

**\|\| 11.8.39 \|\|**

**tenopakṛtam ādāya śirasā grāmya-saṅgatāḥ**[^37] **\|**

**tyaktvā durāśāḥ śaraṇaṁ vrajāmi tam adhīśvaram \|\|**

**śrīdhara-svāmī (bhāvārtha-dīpikā) :** atas tena śrī-viṣṇunopakṛtaṁ
kṛtam upakāraṁ nirveda-lakṣaṇam \| **grāmyeṣu** nareṣu viṣayeṣu vā
**saṅgatāḥ** \|\|39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atas **tena** viṣṇunā
**upakṛtaṁ** kṛtam upakāram imaṁ nirveda-lakṣaṇaṁ **śirasā** gṛhītvā
**grāmyeṣu** viṣayeṣu **saṅgatāpy** aham \|\|39\|\|

**\...**

**\|\| 11.8.40 \|\|**

**santuṣṭā śraddadhaty etad yathā-lābhena jīvatī \|**

**viharāmy amunaivāham ātmanā ramaṇena vai \|\|**

**śrīdhara-svāmī (bhāvārtha-dīpikā) :** kathaṁ vrajasi tad
āha---santuṣṭeti \|\|40\|\|

---------------------------------------------------------------------------------------------------------------------

**jīva-gosvāmī (bhakti-sandarbhaḥ 312) :** rāgānugāyāṁ pravṛttir
apīdṛśī---santuṣṭeti \| amuneti bhāva-garbha-ramaṇena saha \| **ātmanā**
manasaiva tāvad **viharāmi**, ruci-pradhānasya mārgasyāsya
manaḥ-pradhānatvam \| tat preyasī-rūpeṇāsiddhāyās tādṛśa-bhajane prāyo
manasaiva yuktatvāt \| anena śrīmat-pratimādau tādṛśīnām apy auddhatyaṁ
parihṛtam \| evaṁ pitṛtvādi-bhāveṣv apy anusandheyam \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śaraṇaṁ gatā sati kīdṛśī
bubhūṣasi ? ity ata āha---santuṣṭeti \| etat śraddadhatī viśvasatī etad
eva kiṁ ? tatrāha---viharāmīti \|\|40\|\|

**\...**

**\|\| 11.8.41 \|\|**

**saṁsāra-kūpe patitaṁ viṣayair muṣitekṣaṇam \|**

**grastaṁ kālāhinātmānaṁ ko'nyas trātum adhīśvaraḥ \|\|**

**śrīdhara-svāmī (bhāvārtha-dīpikā) :** nanu brahmādīn hitvā amunaiveti
ko'yaṁ niyamas tatrāha---saṁsāreti \| muṣitekṣaṇam apahṛta-vivekam
\|\|41\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tam eva śaraṇaṁ yāmīty atra hetuḥ
saṁsāreti \|\|41\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu brahmādīn hitvā
amunaiveti ko'yam āgrahas tatrāha---saṁsāreti \|\|41 \|\|

**\...**

**\|\| 11.8.42 \|\|**

**ātmaiva hy ātmano goptā nirvidyeta yadākhilāt \|**

**apramatta idaṁ paśyed grastaṁ kālāhinā jagat \|\|**

**śrīdhara-svāmī (bhāvārtha-dīpikā) :** tarhi kim ātma-trāṇopādhinā taṁ
bhajiṣyasi, na, tatra sarvato nirvidya bhagavad-bhajane pravṛttasyātmana
eva samarthatvād ity āha---ātmaiveti \| yadā evaṁ jagat paśyet tataś
cāpramataḥ sannikhilād ihāmutra ca bhogān nirvidyeta tadā hy
ātmanaivātmano goptety anvayaḥ \| ataḥ kevalaṁ premṇaiva bhajāmīti
bhāvaḥ \|\|42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ātmā paramātmā ātmano jīvasya
akhilāt paramātma-vyatiriktāt nirvede hetuḥ apramatta iti \|\|42\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tarhi kim
ātma-trāṇopādhinā bhajiṣyasīti tatra naivety āha---ātmaiveti \| yadā hy
ātmā akhilād bhogān nirvidyeta, tatra hetuḥ idaṁ jagat kālāhinā grastaṁ
paśyet \| tadā ātmaiva ātmanaḥ svasya goptā saṁsārād rakṣitā bhavet \|
mamātmā ca sampraty etādṛśa evābhūd ato'haṁ svata eva nistīrṇa-saṁsārā
abhūvam eva \| tenātaḥ paraṁ kevalaṁ premṇaiva tat bhajiṣye iti bhāvaḥ
\|\|42\|\|

**\...**

**\|\| 11.8.43 \|\|**

**śrī-brāhmaṇa uvāca**---

**evaṁ vyavasita-matir durāśāṁ kānta-tarṣa-jām \|**

chittvopaśamam āsthāya śayyām upaviveśa sā \|\|

**śrīdhara-svāmī (bhāvārtha-dīpikā) :** kāntasya tarṣo'bhilāṣas tato
jātam \|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.8.44 \|\|**

**āśā hi paramaṁ duḥkhaṁ nairāśyaṁ paramaṁ sukham \|**

**yathā saṁcchidya kāntāśāṁ sukhaṁ suṣvāpa piṅgalā \|\|**

**śrīdhara-svāmī (bhāvārtha-dīpikā) :** phalitam āha---āśā hīti \|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** suṣvāpa bhagavad-ekāśrayeṇa
nirvṛttā babhūvety arthaḥ \|\|44\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

iti sārārtha-darśinyāṁ harṣiṇyāṁ bhakta-cetasām \|

ekādaśa'skandhe'ṣṭamaḥ saṅgataḥ saṅgataḥ satām \|\|\*\|\|

**\...**

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyām ekādaśa-skandhe
>
> piṅgalopākhyāne'ṣṭamo'dhyāyaḥ \|

\|\|11.8\|\|

**\...**

**(11.9)**

### navamo'dhyāyaḥ

## avadhūta-gītam

**\|\| 11.9.1 \|\|**

**śrī-brāhmaṇa uvāca---**

parigraho hi duḥkhāya yad yat priyatamaṁ nṛṇām \|

anantaṁ sukham āpnoti tad vidvān yas tv akiñcanaḥ \|\|

**śrīdhara-svāmī (bhāvārtha-dīpikā) :**

navame kurarādibhyo dehataś copaśikṣitam \|

śrutvā yaduḥ kṛtārtho'bhūd iti kṛṣṇena varṇitam \|\|

kurarāc chikṣitam āha---parigraho hīti \| yad yat priyatamaṁ tasya tasya
parigrahaḥ \| tad vidvān parigraho duḥkham iti vidvānsan, yas tv
akiñcanas tyakta-parigraho na tu daridraḥ \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

navame sapta guravaḥ kurarādyāḥ prakīrtitāḥ \|

deho'ṣṭamas tad evaṁ syur guravaḥ pañcaviṁśatiḥ \|\|

kurarāc chikṣitam āha---parigraha iti dvābhyām \| yad yat priyatamaṁ
vastu, tasya tasya parigrahaḥ, tat tasmāt yas tv akiñcano niḥspṛhaḥ, sa
eva vidvān, na taṁ sukham āpnoti \|\|1\|\|

**\...**

**\|\| 11.9.2 \|\|**

**sāmiṣaṁ kuraraṁ jaghnur balino'nye nirāmiṣāḥ \|**

**tadāmiṣaṁ parityajya sa sukhaṁ samavindata \|\|**

**śrīdhara-svāmī (bhāvārtha-dīpikā) :** tad āha---sāmiṣam iti \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad āha---sāmiṣaṁ
māṁsa-grāhiṇaṁ sa kurarraḥ \|\|2\|\|

**\...**

**\|\| 11.9.3 \|\|**

**na me mānāpamānau sto na cintā geha-putriṇām \|**

**ātma-krīḍa ātma-ratir vicarāmīha bāla-vat \|\|**

**śrīdhara-svāmī (bhāvārtha-dīpikā) :** arbhaka-śikṣām āha---neti \|
geha-putriṇāṁ tadvatāṁ yā bhavati cintā, sā ca me nāsti \| ātmanaiva
krīḍā yasya \| ātmani ratiḥ prītir yasya saḥ \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bālakāc chikṣitam
āha---neti \|\|3\|\|

**\...**

**\|\| 11.9.4 \|\|**

**dvāv eva cintayā muktau paramānanda āplutau \|**

**yo vimugdho jaḍo bālo yo guṇebhyaḥ paraṁ gataḥ \|\|**

**śrīdhara-svāmī (bhāvārtha-dīpikā) :** nanv ajña-sarva-jñayoḥ kiṁ
sādṛśyaṁ naiścintyaṁ parama-sukham ity āha---dvāv iti \| vimugdho'jñaḥ
jaḍo'nudyamaḥ evaṁ-bhūto yo bālo yaś ca prakṛteḥ param īśvaraṁ prāptas
tau dvau \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *\[atrānurūpārthakaṁ
3.7.17-padyaṁ, yaś ca mūḍhatama iti draṣṭavyam.\]*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 11.9.5 \|\|**

**kvacit kumārī tv ātmānaṁ vṛṇānān gṛham āgatān \|**

**svayaṁ tān arhayāmāsa kvāpi yāteṣu bandhuṣu \|\|**

**śrīdhara-svāmī (bhāvārtha-dīpikā) :** kumāryāḥ śikṣitaṁ vaktum
ākhyāyikām āha---kvacid ity-ādinā \| vṛṇānān sva-varaṇāyāgatān \|
bandhuṣu pitrādiṣu \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kumāryāḥ śikṣitam āha tad
ākhyānena---kvacid ity-ādinā \| arhayāmāsa āvṛta-sarvāṅgaiva gehān
niṣkramya darbhāsana-jalādibhir ātithyaṁ cakre \| bandhuṣu
pitṛ-mātrādiṣu \|\|5\|\|

**\...**

**\|\| 11.9.6 \|\|**

**teṣām abhyavahārārthaṁ śālīn rahasi pārthiva \|**

**avaghnantyāḥ prakoṣṭha-sthāś cakruḥ śaṅkhāḥ svanaṁ mahat \|\|**

**śrīdhara-svāmī (bhāvārtha-dīpikā) :** śaṅkhāḥ śaṅkha-valayāḥ \| mahad
yathā bhavati tathā svanaṁ cakruḥ \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kadā te āyāsyanti ? kadā
taṇḍulān kariṣyanti ? iti manasi kurvatyās tasyāś ceṣṭitam āha---teṣām
iti \| śaṅkhāḥ śaṅkha-valayāḥ \|\|6\|\|

**\...**

**\|\| 11.9.7 \|\|**

**sā taj jugupsitaṁ matvā mahatī vrīḍitā tataḥ \|**

**babhañjaikaikaśaḥ śaṅkhān dvau dvau pāṇyor aśeṣayat \|\|**

**śrīdhara-svāmī (bhāvārtha-dīpikā) :** sā mahatī buddhimatī \| tat
svayaṁ śālya-vahananam \| jugupsitaṁ daridratā-dyotakam \| ekaikaśaḥ
krameṇaikam ekaṁ babhañja sva-karād apasāritavatī \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sā taj jugupsitam iti
pādyārdha-tarpaṇādau tad-dhasta-sthita-śaṅkha-valayānāṁ tair dṛṣṭatvāt
tac-chabdaṁ vinā vighāta-mātra-śabdasyānya-kartṛ-jatvena sambhāvyatvāc
ca \|\|7\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tat śālyava-hananaṁ
dāridrya-dyotakatvāt jugupsitaṁ mahatī buddhimatī \|\|7\|\|

**\...**

**\|\| 11.9.8 \|\|**

**ubhayor apy abhūd ghoṣo hy avaghnantyāḥ sva-śaṅkhayoḥ \|**

**tatrāpy ekaṁ nirabhidad**[^38] **ekasmān nābhavad dhvaniḥ \|\|**

**śrīdhara-svāmī (bhāvārtha-dīpikā) :** nirabhidat pṛthak kṛtavatī
\|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.9.9 \|\|**

**anvaśikṣam imaṁ tasyā upadeśam arindama \|**

**lokān anucarann etān loka-tattva-vivitsayā \|\|**

**śrīdhara-svāmī (bhāvārtha-dīpikā) :** nanu kumāryās tava ca kathaṁ
saṅgatiḥ ? tatrāha---lokān iti \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** lokān anucarann iti \|
tad-dine mayā tatraiva sthitam iti sarve'py ete guravo mayā
sva-cakṣuṣaiva dṛṣṭvā, na tu sarvajñatvāj jñātā iti bhāvaḥ \|\|9\|\|

**\...**

**\|\| 11.9.10 \|\|**

**vāse**[^39] **bahūnāṁ kalaho bhaved vārtā dvayor api \|**

**eka eva vaset tasmāt kumāryā iva kaṅkaṇaḥ \|\|**

**madhvācāryaḥ (bhāgavata-tātparyam) :**

asajjanais tu saṁvāso na kartavyaḥ kathañcana \|

> yāvad yāvac ca bahubhiḥ sajjanaiḥ sa tu muktidaḥ \|\| iti ṣāḍguṇye
> \|\|10\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** vāsa iti prathamānta-pāṭhe
kalaha-hetuḥ \| vārtā goṣṭhī hetur bhaved ity arthaḥ \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vāso vāse iti ca dvau
pāṭhau \| atra daridra-kumārī aprāpta-patikā jhaṇatkārābhāvārthaṁ yathā
kaṅkaṇān dūrīkaroti, tathaiva jñāna-yogaṁ svāśritān munīn niḥsaṅgān eva
karoti \| yathā ca rāja-kumārī patimatī patim abhisarantī
jhaṇatkāra-siddhy-arthaṁ kaṅkaṇān paridhatte, tathaiva śrīmatī
bhakti-devī svāśritān vaiṣṇavān
madhu-madhuratara-nāma-kīrtana-dhvani-rasārthaṁ tān paraspara-saṅgina
eva vidhatte \| na tv asaṅgina iti jñeyam \| yad uktaṁ bhagavatā---

> naikātmatāṁ me spṛhayanti kecin
>
> mat-pāda-sevābhiratā mad-īhāḥ \|
>
> ye'nyonyato bhāgavatāḥ prasajya
>
> sabhājayante mama pauruṣāṇi \|\| \[bhā.pu. 3.25.34\] iti \|\|10\|\|

**\...**

**\|\| 11.9.11 \|\|**

**mana ekatra saṁyuñjyāj jita-śvāso jitāsanaḥ \|**

**vairāgyābhyāsa-yogena dhriyamāṇam atandritaḥ \|\|**

**śrīdhara-svāmī (bhāvārtha-dīpikā) :** cittaikāgratā
dvaitāsphūrti-lakṣaṇa-samādhi-hetur iti śara-kārāc chikṣitam ity
āha---mana iti \| tatropāyam āha---jiteti \| āsana-jaye śvāsa-jayaḥ \|
tasya ca jaye śvāsādhīnaṁ mano niścalaṁ bhavati \|

nanu kṣaṇaṁ niścalaṁ sad api mano viṣaya-vāsanayā yadi vikṣipyeta
suṣuptāv iva sarvathā līyeta vā tadā kiṁ ? tatrāha---vairāgyeti \|
vairāgyeṇāvikṣipyamāṇam abhyāsa-yogena lakṣye dhriyamāṇaṁ
sthirī-kriyamāṇam \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** cittaikāgryaṁ śara-kārāc
chikṣitam ity āha---mana iti tribhiḥ \| rāga-balād eva mana itas tataś
calatīty ata āha---vairāgyeti \| dhriyamāṇaṁ
bhakti-miśrāṣṭāṅga-yogokta-dhāraṇābhyāsena \|\|11\|\|

**\...**

**\|\| 11.9.12 \|\|**

yasmin mano labdha-padaṁ yad etac

chanaiḥ śanair muñcati karma-reṇūn \|

sattvena vṛddhena rajas tamaś ca

vidhūya nirvāṇam upaity anindhanam \|\|

**madhvācāryaḥ (bhāgavata-tātparyam) :**

bāhyaṁ mano vilīnaṁ syāt muktau cin-mātrakaṁ manaḥ \|

> tenaivānubhavet sarvaṁ svātmābhinnena muktidaḥ \|\| iti mukti-tattve
> \|\|12\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** ekatreti kutra ? tad
āha---yasminn iti yal laya-vikṣepātmakaṁ manaḥ, etad yasmin
paramānanda-rūpe bhagavati labdhāspadaṁ sat karma-reṇūn karma-vāsanā
muñcati tasmin \|

nanu karma-vāsanā-tyāge'pi suṣupti-vallayo durvāraḥ ? na, sattveneti \|
vṛddhenopaśamātmakena rajas-tamasor abhāve vikṣepa-layābhāvān nirvāṇam
avṛttikaṁ dhyeyākāreṇāvasthānam upaiti \| kutaḥ ? anindhanam \| indhanaṁ
guṇās tat-kāryaṁ ca, tad-rahitam \| tad uktaṁ yoga-śāstre,

> manaso vṛtti-śūnyasya brahmākāratayā sthitiḥ \|
>
> yāsaṁprajñāta-nāmāsau samādhir abhidhīyate \|\| iti \|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yasmin yan mano
labdha-padaṁ bhavati, tatrastham etan manaḥ karma-reṇūn karma-vāsanā
muñcati, tataś ca sattvena vṛddhena satā rajas tamaś ca vidhūyeti
rajas-tamasor abhāve vikṣepa-laya-śūnyaṁ mano-vṛtty-antara-śūnyaṁ
nirvāṇaṁ satyasyāpi kṣīṇī-bhūtatvāt nirvāṇaṁ parānandam upaiti \|
indhanaṁ guṇās tat-kāryaṁ ca tad-rahitam \|\|12\|\|

**\...**

**\|\| 11.9.13 \|\|**

**tadaivam ātmany avaruddha-citto**

**na veda kiñcid bahir antaraṁ vā \|**

**yatheṣu-kāro nṛpatiṁ vrajantaṁ**

**iṣau gatātmā na dadarśa pārśve \|\|**

**śrīdhara-svāmī (bhāvārtha-dīpikā) :** tataś ca na dvaita-sphūrtir ity
āha---tadeti \| bahir darśanādinā \| antaraṁ smṛtyā \| iṣau gatātmā
tasya ṛjū-karaṇe datta-citto bherī-ghoṣair antike vrajantaṁ nṛpatim api
na veda tadvat \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ātmani bhagavati \| iṣau
gatātmā tasya ṛju-karaṇārthaṁ tad-ekāgra-cittatvāt tanmayī-bhavan-manāḥ
\| bherī-jhaṅkāra-ghoṣair antike vrajantam api nṛpatiṁ na veda
\|\|13\|\|

**\...**

**\|\| 11.9.14 \|\|**

**eka-cāry aniketaḥ syād apramatto guhāśayaḥ \|**

**alakṣyamāṇa ācārair munir eko'lpa-bhāṣaṇaḥ \|\|**

**śrīdhara-svāmī (bhāvārtha-dīpikā) :** sarpāc chikṣitam
āha---eka-cārīti \| yogi-saṁmardasyāpi tyāge kumārī guruḥ,
jana-saṅga-tyāge sarpaḥ \| sa yathā janāc chaṅkamāna ekākī vicarati
niyata-niketa-rahitaś ca sadāpramattaś caikāntavāsī ca \| ācārair
gatibhiḥ saviṣo nirviṣo veti na lakṣyate ca \| asahāyaś ca mita-bhāṣī ca
tadvan munir vartetety arthaḥ \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** apramattaḥ sāvadhānaḥ ācāraiś
ceṣṭābhir alakṣyamāṇaḥ kiṁ kartum icchatīti \|\|14\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sarpāc chikṣitam
āha---eka-cārīti \| yogi-saṁmardasyāpi tyāge kumārī guruḥ,
jana-saṅga-tyāge sarpaḥ \| sa yathā janāc chaṅkamāna ekākī carati,
niyata-niketa-rahitaś ca sadāpramattaś ca, ekānta-vāsī ca \| ācārair
gaty-ādibhiḥ sa-viṣo nirviṣo veti janālakṣyaś ca \| asahāyaś ca,
mita-bhāṣī ca, tadvan munir vartetety arthaḥ \|\|14\|\|

**\...**

**\|\| 11.9.15 \|\|**

gṛhārambho hi duḥkhāya viphalaś cādhruvātmanaḥ \|

sarpaḥ para-kṛtaṁ veśma praviśya sukham edhate \|\|

**śrīdhara-svāmī (bhāvārtha-dīpikā) :** kiṁ ca, gṛhārambha iti \|
adhruvātmano naśvara-dehasya \| sukhaṁ yathā bhavati tathā vardhate
\|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.9.16 \|\|**

**eko nārāyaṇo devaḥ pūrva-sṛṣṭaṁ sva-māyayā \|**

**saṁhṛtya kāla-kalayā kalpānta idam īśvaraḥ \|**

**eka evādvitīyo'bhūd ātmādhāro'khilāśrayaḥ \|\|**

**śrīdhara-svāmī (bhāvārtha-dīpikā) :** kāraka-sāmagrī-nirapekṣāt
kevalād īśvarād viśva-sṛṣṭi-saṁhārāv ūrṇa-nābhi-dṛṣṭāntena mayā
saṁbhāvitāv iti vaktuṁ prathamaṁ saṁhāra-prakāram āha---eka iti
sārdha-trayeṇa \| **ekaḥ** kāraka-nirapekṣaḥ \| **pūrva-sṛṣṭam** idaṁ
jagat **kāla-kalayā** kāla-śaktyā **saṁhṛtya eka evādvitīyaḥ**
sajātīya-vijātīya-bheda-śūnyo'**bhūt** \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** eka iti sārdhakam \| īśvaro
**nārāyaṇo** mahat-sraṣṭr-ākhyaḥ sarva-brahmāṇḍāntaryāmi-puruṣa **ekaḥ**
sva-śakti-vyatirikta-kāraka-śūnyaḥ \| **kālo**'pi **kalā** yasyās tayā
svādhīnatayā māyayā, yayā sva-śakti-rūpayā māyayā kalpādau **pūrvaṁ
sṛṣṭam idam**, tathaiva **kalpānte saṁhṛtya akhilānāṁ** teṣām **āśrayo**
laya-sthānaṁ sat, ata eva **ekaḥ** sajātīya-cid-rūpa-jīva-bheda-rahitaḥ
\| **advitīyaḥ** vijātīya-pradhānādi-bheda-rahitaś ca san,
**ātmādhāraḥ** svāṁśi-rūpa-mahā-vaikuṇṭha-nāthānām ādhāro'bhūt \|
tasminn eva praviṣṭa āsīd ity arthaḥ \|\|16\|\| \[bhag.saṁ. 59\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** īśvaraḥ kena prakāreṇa
viśva-sṛṣṭy-ādikaṁ karotīty etan mayā ūrṇa-nābheḥ sakāśāj jñātam ? ity
āha---sārdhaiḥ ṣaḍbhiḥ \| **ekaḥ**
sva-śakti-vyatirikta-kārakāntara-śūnyaḥ \| **nārāyaṇaḥ**
kāraṇārṇava-śāyī, **kāla-kalayā** kāḷa-śaktyā, **saṁhṛtya**, **eka eva**
iti īśvarāntarābhāvād ekaḥ sadaiva \| tadānīṁ tu mahā-samaṣṭi-vyaṣṭīnāṁ
nāśād **advitīyo'bhūt** \| **ātmā** eva **ādhāro** yasya saḥ \|
**akhilānāṁ** śaktīnām **āśrayaḥ** \|\|16 \|\|

**\...**

**\|\| 11.9.17-18 \|\|**

**kālenātmanubhāvena sāmyaṁ nītāsu śaktiṣu \|\|**

**sattvādiṣv ādi-puruṣaḥ pradhāna-puruṣeśvaraḥ \|**

**parāvarāṇāṁ parama āste kaivalya-saṁjñitaḥ \|**

kevalānubhavānanda- sandoho nirupādhikaḥ \|\|

**madhvācāryaḥ (bhāgavata-tātparyam) :**

kāla-prakṛti-jīvādau laye'satya-pravartanāt \|

> tan-nimittasya kāryasya viṣṇur eka itīryate \|
>
> sa hi kālādikaṁ sarvaṁ vartayaty amita-dyutiḥ \|\| iti tattva-laye \|
>
> prakṛtiś ca guṇāś caiva śakyatvāc chaktayaḥ smṛtāḥ \|
>
> viṣṇoḥ svarūpa-bhūtā tu śakanāc chaktir ucyate \|\| iti śakti-tattve
> \|\|16-18\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** kāraṇa-bhūtāsu sattvādiṣu
**śaktiṣv** api **sāmyaṁ nītāsu** satīṣu \| guṇa-sāmyaṁ **pradhānaṁ**
tad-upādhiḥ **puruṣaś** ca tayor **īśvaraḥ** \| **parāvarāṇāṁ** pare
brahmādayaḥ, avare'nye ca muktā jīvāḥ, teṣāṁ **paramaḥ** prāpya
**āste** \| kutaḥ ? **kaivalya-saṁjñito** mokṣa-śabdābhidheyaḥ \| tatra
hetuḥ---kevaleti \| **kevalo** nirviṣayaḥ sva-prakāśaḥ
**ānandānāṁsandohaḥ** samūhaḥ paramānanda ity arthaḥ \| kutaḥ ?
**nirupādhikaḥ** \|\|17-18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kāleneti yugmakam \|
**ātmānubhāvena** sva-prabhāva-rūpayā śaktyā \| **ādi-puruṣaḥ**
mahat-sraṣṭrākhyaḥ prathamaḥ puruṣaḥ \| **pradhāna-puruṣeśvaraḥ**
prakṛter jīvānāṁ ca niyantā \|\|17\|\| \[bhag.saṁ. 59\]

**pareṣāṁ** svīyāṁśānāṁ, **avareṣāṁ** vibhinnāṁśānāṁ ca **parama**
āśrayo'sau **kaivalya-saṁjñitas** tad-ākhyāyāmnātaḥ sann **āste**,
tadānīm āsīd ity arthaḥ \| kevala eva **kaivalyam**, svārthe ṣyañ,
cāturvarṇyavat \| tatra kevalatve iti svagatābhedaṁ darśayati---kevaleti
\| svarūpa-śakti-vaicitryāt **kevalānāṁ** śuddhānāṁ svarūpa-bhūtānām
anubhavānām **ānandānāṁ** ca yaḥ **sandoho** vaicitrī tad-rūpaḥ \|
kevalatvaṁ darśayati---**nirupādhika** iti \| tad uktaṁ
tṛtīye---supta-śaktir asupta-dṛk \[bhā.pu. 3.5.24\] iti \|\|18\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : ātmānubhāvena**
sva-prabhāva-rūpeṇa **kālena** śaktiṣu **sattvādiṣu sāmyaṁ nītāsu**
satīṣu, **pradhānasya** māyāyāḥ **puruṣāṇāṁ** jīvānāṁ ca niyantā,
**parāvareṣāṁ** mukta-baddha-jīvānāṁ **parama** ārādhyaḥ, **kevala** eva
kaivalyaḥ, svārthe ṣyañ \| **kaivalya-saṁjñā** jātā yasya saḥ \|
jagat-pālanādi-vyāpārābhāvāt **kevalaścānubhavānanda-sandoha**-rūpaś ca
saḥ \| upādhir māyā tasyās tadānīṁ suptatvān **nirupādhikaḥ** \| tad
uktaṁ tṛtīye---supta-śaktir asupta-dṛg \[bhā.pu. 3.5.24\] iti
\|\|17-18\|\|

**\...**

**\|\| 11.9.19 \|\|**

**kevalātmānubhāvena sva-māyāṁ tri-guṇātmakam \|**

**saṅkṣobhayan sṛjaty ādau tayā sūtram arindama \|\|**

**śrīdhara-svāmī (bhāvārtha-dīpikā) :** ataḥ kevalād eva sṛṣṭiṁ
darśayati---kevalenātmānubhāvena kālena \| **sūtraṁ**
kriyā-śakti-pradhānaṁ mahat-tattvaṁ sṛjati \| jīva-saṁsāra-hetu-bhūte
sūtre sṛṣṭe'pi tvaṁ mā bhair iti saṁbodhayati \| **arindama** arīn
rāgādīn damayituṁ samartha \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** svarūpa-śaktim eva sthāpayan
sṛṣṭiṁ yojayati---kevaleti \| sṛṣṭi-kāle mahā-vaikuṇṭha-nāthād āvirbhūya
sa eva śuddha-svarūpa-prabhāva-rūpayā śaktyā **triguṇātmikāṁ**
pradhānaika-rūpāṁ **sva-māyāṁsaṅkṣobhayan sūtraṁsṛjati** \|\|19\|\|
\[bhag.saṁ. 59\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** saṁhāraṁ darśayitvā
sṛṣṭiṁ darśayati---**kevalena ātmānubhāvena** cic-chakti-prabhāvena,
**sva-māyāṁ** pradhānaṁ prabodhya svekṣaṇena **saṅkṣobhayan sūtraṁ**
kriyā-śakti-pradhānaṁ mahat-tattvaṁ **sṛjati** \|\|19\|\|

**\...**

**\|\| 11.9.20 \|\|**

tām āhus tri-guṇa-vyaktiṁ sṛjantīṁ viśvato-mukham \|

yasmin protam idaṁ viśvaṁ yena saṁsarate pumān \|\|

**śrīdhara-svāmī (bhāvārtha-dīpikā) :** sūtrasyaiva
vyakti-śabdenocyamānasya tām iti strī-liṅgena parāmarśaḥ \|
tri-guṇa-vyaktiṁ guṇa-traya-kāryam \| ata eva viśvato-mukhaṁ nānā-vidhaṁ
tri-guṇātmakaṁ viśvam ahaṅkāra-dvāreṇa sṛjantīm \| tri-guṇa-kāryasya
sūtra-saṁjñāyāṁ kāraṇam āha---yasminn iti \| kāraṇa-bhūte samaṣṭi-rūpe
**yasminn idaṁ viśvaṁ protaṁ** grathitam, vāyur vai gautama, sūtraṁ
vāyunā vai gautama, sūtreṇāyaṁ ca lokaḥ paraś ca lokaḥ sarvāṇi ca
bhūtāni sandṛbdhāni \[bṛ.ā.u. 3.7.2\] iti śruteḥ \| **yena** vāyv-ātmanā
prāṇa-rūpeṇa jīvaḥ **saṁsarati** \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tām iti strī-liṅgena
sūtrasyaiva parāmarśaḥ \| tat sūtram eva tri-guṇa-vyaktiṁ
guṇa-traya-kāryam āhur ity arthaḥ \| kīdṛśī ? viśvato-mukhaṁ,
nānā-vidhaṁ tri-guṇātmakaṁ viśvam ahaṅkāreṇa dvāreṇa sṛjantīm \|
tri-guṇa-kāryasya mahat-tattvasya tasya sūtra-saṁjñāyāṁ kāraṇam
āha---yasmin kāraṇa-bhūte sūtre samaṣṭi-rūpe prāṇe viśvam idaṁ protam \|
tathā ca śrutiḥ---vāyur vai gautama, sūtraṁ vāyunā vai gautama,
sūtreṇāyaṁ ca lokaḥ paraś ca lokaḥ sarvāṇi ca bhūtāni sandṛbdhāni
\[bṛ.ā.u. 3.7.2\] iti \| yena cādhyātma-rūpeṇa jīvaḥ saṁsarati
\|\|20\|\|

**\...**

**\|\| 11.9.21 \|\|**

yathorṇa-nābhir hṛdayād ūrṇāṁ santatya vaktrataḥ \|

tayā vihṛtya bhūyas tāṁ grasaty evaṁ maheśvaraḥ \|\|

**śrīdhara-svāmī (bhāvārtha-dīpikā) :** tad evaṁ śikṣitam artham uktvā
dṛṣṭāntam āha---yatheti \| hṛdayād udgatām \| vaktrato vaktreṇa santatya
prasārya vihṛtya krīḍitvā \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad etac ca yat kiñcid aṁśena
kīṭa-viśeṣaṁ guruṁ matvāvagatam ity āha---yatheti \| **ūrṇanābhir** atra
dīrgha-sūkṣma-tantu-latā-viśeṣas tasyaiva
vaktreṇodgirana-nigiraṇa-dṛṣṭeḥ \|\|21\|\| \[bhag.saṁ. 59\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ūrṇanābhir mākaḍīti
khyātaḥ kīṭa-viśeṣaḥ \| hṛdayād udgatāṁ vaktrataḥ vaktreṇa santatya
prasārya vihṛtya krīḍitvā \|\|21\|\|

\[atra śrutiś ca---

> yathorṇa-nābhiḥ sṛjate gṛhṇate ca
>
> yathā pṛthivyām oṣadhayaḥ sambhavanti \|
>
> yathā sataḥ puruṣāt keśa-lomāni

tathā'kṣarāt saṁbhavatīha viśvam \|\| \[mu.u. 1.1.7\] iti \|\]

**\...**

**\|\| 11.9.22 \|\|**

yatra yatra mano dehī dhārayet sakalaṁ dhiyā \|

snehād dveṣād bhayād vāpi yāti tat-tat-svarūpatām \|\|

**śrīdhara-svāmī (bhāvārtha-dīpikā) :** bhagavad-dhyāna-parāṇāṁ
tat-sārūpyaṁ na citram iti peśaskṛto bhramara-viśeṣāj jñātam ity
āha---yatra yatreti \| sakalam ekāgram \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhagavad-dhyāna-parāṇāṁ
tat-sārūpyaṁ na citram iti peśaskṛto bhramara-viśeṣāj jñātam ity
āha---yatreti dvābhyām \| sakalam iti manasa ekasyā api vṛtter
yadānya-gāmitvaṁ na syāt tadaiva dehī dhyeya-sārūpyaṁ labhate nānyathety
arthaḥ \|\|22\|\|

**\...**

**\|\| 11.9.23 \|\|**

kīṭaḥ peśaskṛtaṁ dhyāyan kuḍyāṁ tena praveśitaḥ \|

yāti tat-sātmatāṁ rājan pūrva-rūpam asantyajan \|\|

**madhvācāryaḥ (bhāgavata-tātparyam) :**

bhayād api hariṁ bhaktyā cintayaṁs tat-svarūpatām \|

> peśaskārivad āyāti dviṣan dveṣa-svarūpatām \|\|
>
> sukha-rūpasya hi dveṣo duḥkha-rūpa itīryate \|
>
> tasmād duḥkhaṁ sadā yāti dveṣavān puruṣottame \|\|
>
> nṛsiṁha-dveṣato duḥkhaṁ rakṣo-rūpeṇa rāvaṇaḥ \|
>
> agāc ca rāma-vidveṣāt śiśupālas tathaiva ca \|\|
>
> tato bhaktyā paraṁ yāto dveṣa-rūpas tv adho-gatim \|
>
> tasmāt sarvo guṇodreki-vidveṣāt sarva-doṣavān \|
>
> bhaved iti svarūpatvaṁ dveṣādeḥ puruṣasya hi \|\| iti bhāgavata-tantre
> \|\|
>
> taṁ yathā yathopāsate tad eva bhavati
>
> taṁ bhūtir iti devā upāsañcakrire \|
>
> te babhūvus tasmād vāpy etarhi supto bhūr bhūr ity eva \|
>
> praśvasity ābhur ity asurās te'pa vā bubhūvur ity-ādi ca \|
>
> saty apy atyalpa-viśeṣe bhojanaṁ dāsyatīti tu \|
>
> sneha-bāhulyataḥ kīṭaḥ peśaskāri-samo bhavet \|\|
>
> dveṣe sarvātmanā naṣṭe snehe caiva vivardhite \|
>
> svarūpatāte devasyāt kīṭasyevaṁ harer api \|\|
>
> atyalpo'pi harer dveṣaḥ snehasyānudayaṅkara \|\|
>
> so'yaṁ viśeṣo'trānyaś ca phala-dātā ca keśavaḥ \|
>
> na hi peśaskṛtaḥ kiñcit phala-dātṛtvam iṣyate \|
>
> svātantrād vidviṣāṇāṁ ca keśavo na sukha-pradaḥ \|\| iti
> svātantrya-vivekaḥ \|\|23\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) : kuḍyāṁ** praveśito niruddho
bhayena dhyāyan sātmatāṁ tat sārūpyam \| sāmyatām iti pāṭhe tv ārṣatā \|
pūrva-rūpam asantyajann ity asyāyam abhiprāyaḥ \| yadā tenaiva
dehenānya-sārūpyaṁ dṛśyate tadā kiṁ vaktavyaṁ dehāntareṇa sārūpyaṁ
ghaṭat iti \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.
\[atrānurūpākāra-padya-jataṁ 7.1.28 kīṭaḥ peśaskṛtā .. tat-svarūpam iti
\| tathā bhā. 7.10.39, enaḥ pūrva-kṛtaṁ\... yathā iti ca draṣṭavyam
\|\|\]*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kīṭa iti \| tena
peśaskṛtā \| tat-sātmatāṁ tat-samāna-rūpatām \| sāmyatām iti pāṭhe
ārṣatā \| pūrva-rūpaṁ pūrva-deham asantyajann iti dhyātṛ-deha eva
dhyeya-tulyākāraḥ syāt, yathā dhruvādīnām \| kvacit tathā dhyātṝṇāṁ
bhaktānāṁ dṛśyamāno deha-tyāgaṁ tu bhakti-yogasya rahasyatva-rakṣārthaṁ
matāntareotkhātābhāvārthaṁ ca \| bhagavataiva māyayā darśyate \| yathā
kvacit saccidānanda-maya-svadeha-tyāgo'pi, tathā ca tat pramāṇa-vākyaṁ
ca muni-dvārā tathaiva māyayā prakāśyate \|
yathā---prārabdha-karma-nirvāṇo nyapatat pāñcabhautikaḥ \[bhā.pu.
1.6.29\] iti deha-tyāgaṁ ca tasyaivam iti ca \|\|23\|\|

**\...**

**\|\| 11.9.24 \|\|**

evaṁ gurubhya etebhya eṣā me śikṣitā matiḥ \|

svātmopaśikṣitāṁ buddhiṁ śṛṇu me vadataḥ prabho \|\|

**śrīdhara-svāmī (bhāvārtha-dīpikā) :** sva-dehād eva śikṣitam
āha---svātmeti \| svātmano dehāc chikṣitām \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** eṣāṁ matir iti jātāv ekatvam
\|\|24\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sva-dehād api śikṣitam
āha---svātmeti \|\|24\|\|

**\...**

**\|\| 11.9.25 \|\|**

**deho gurur mama virakti-viveka-hetur**

**bibhrat sma sattva-nidhanaṁ satatārty-udarkam \|**

tattvāny anena vimṛśāmi yathā tathāpi

**pārakyam ity avasito vicarāmy asaṅgaḥ \|\|**

**madhvācāryaḥ (bhāgavata-tātparyam) : sattva-nidhanaḥ** sattvaṁ
nidhīyate'smin parameśvaraḥ \| iti satatā atiśayena uccair arkakaṁ rūpa
iti **satatārty-udarko** bhagavān \|\|25\|\|

---------------------------------------------------------------------------------------------------------------------

**kaivalya-dīpikā : deha** ity-ādi \| kuto **guruḥ** ? yato
**virakti-hetuḥ** \| virakti-hetutvaṁ kutaḥ ? yataḥ **sattva-nidhanam**
\| janma-nāśau bibhrad iti \| **udarka** uttara-kāla-phalam \|
viveka-hetutvam āha---**tattvāni** iti \| tattvāni puruṣādīni **yathā**
yathāvat \| yadyapy evaṁ **tathāpi** **pārakyaṁ** śva-śṛgālādi-bhakṣyam
idam iti niścito'yam \| ato'**saṅgo** mamatva-hīno'haṁ **vicarāmi**
\|\|25\|\| \[mu.pha. 16.6\]

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** gurutve
hetuḥ\--**virakti-vivekayor** hetuḥ \| virakti-hetutvam
āha---**sattva-nidhanam** utpatti-vināśau **bibhrat sma** \| kiṁ ca,
**satataṁ** santatam **ārty-udarkaṁ** duḥsvam evottara-phalaṁ bibhrat \|
yad vā, satatārtir evodarka uttara-phalaṁ yasya tat sattva-nidhanaṁ
bibhrat \| viveka-hetutvam āha---**tattvāni** iti \| **yathā** yathāvat
\| evam atyupakāritve'pi dehenaivāsthā kartavyety āha---**tathāpi** iti
\| **pārakyaṁ** śva-śṛgālādi-bhakṣyam iti niścitavān \|\|25\|\|

---------------------------------------------------------------------------------------------------------------------

**kaivalya-dīpikā : deha** ity-ādi \| kuto **guruḥ** ? yato
**virakti-hetuḥ** \| virakti-hetutvaṁ kutaḥ ? yataḥ **sattva-nidhanam**
\| janma-nāśau bibhrad iti \| **udarka** uttara-kāla-phalam \|
viveka-hetutvam āha---**tattvāni** iti \| tattvāni puruṣādīni **yathā**
yathāvat \| yadyapy evaṁ **tathāpi** **pārakyaṁ** śva-śṛgālādi-bhakṣyam
idam iti niścito'yam \| ato'**saṅgo** mamatva-hīno'haṁ **vicarāmi**
\|\|25\|\| \[mu.pha. 16.6\]

---------------------------------------------------------------------------------------------------------------------

**jīva-gosvāmī (krama-sandarbhaḥ) : deho** mānuṣa-lakṣaṇo'yam anenaiva
dehenaiva **vimṛśāmi** anyatraitādṛśa-buddhy-ādy-abhāvāt \|\|25\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** gurutve hetuḥ,
**virakti-vivekayor hetuḥ** \| tatra virakti-hetutvam
āha---**sattva-nidhanam** utpatti-vināśau **bibhrat** \| tat kīdṛśaḥ ?
**satatārtir** eva **udarka** uttara-phalaṁ yasya tat \| dehaika-deśaḥ
kukṣir api dvitra-divasīya-bhakṣyam asaṅgṛhṇan viraka iveti tasmād apy
asaṅgrahaṁ śikṣet \| viveka-hetutvam āha---**tattvāni** iti \| **yathā**
iti \| **yathā tattvāni vimṛśāmi**, tathaiva śrotrādīndriyavatā anenaiva
śrī-bhagavat-prāpaka-śravaṇa-kīrtanādi-mayaṁ bhakti-yogam api prāpnotīty
arthaḥ \| yathā kaścid rasiko mahā-bhaktaḥ sarva-rasāsvādiny api
rasāliptaḥ, kintu hari-rasāsakto'nurāgī syāt \| evaṁ jihvāpi
ghṛtādi-sarva-rasāsvādiny api na tat-tat-samparkavatī, kintu
tāmbūla-rasa-samparkavaty eva dṛṣṭā \| yata iyam aruṇā syāt, evam
atyupakāriṇi gurāv apy asmin dehe svīya iti, sthira iti, buddhir na
kartvayety āha---**pārakyam** adya śvo vā śva-śṛgālādi-bhakṣyam ity
**avasitaṁ** niścayo yasmin saḥ \| pārakyam iti klībtvam ārṣam \| ata
eva **asaṅgaḥ** atrāsakti-rahitaś carāmi \|\|25\|\|

**\...**

**\|\| 11.9.26 \|\|**

jāyātmajārtha-paśu-bhṛtya-gṛhāpta-vargān

puṣṇāti yat-priya-cikīrṣayā vitanvan \|

svānte sa-kṛcchram avaruddha-dhanaḥ sa dehaḥ

sṛṣṭvāsya bījam avasīdati vṛkṣa-dharmaḥ \|\|

**madhvācāryaḥ (bhāgavata-tātparyam) :** bījārtham ārohaṇādikaṁ kurvann
iti \|\|26\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** satatārty-udarkatāṁ
prapañcayati---jāyeti dvābhyām \| yasya dehasya priya-cikīrṣayā
bhoga-saṁpādanecchayā jāyādi-vargān vitanvan puṣṇāti puruṣaḥ \|
kathaṁ-bhūtaḥ ? sa-kṛcchraṁ yathā bhavati tathāvaruddhāni sañcitāni
dhanāni yena saḥ, deha-viśeṣaṇaṁ vā \| sa dehaḥ svānte
svasyāyuṣo'nte'vasīdati naśyati \| kiṁ ca, deha-nāśe'pi na
duḥkha-samāptir ity āha---asya puruṣasya dehāntara-bījaṁ karma sṛṣṭveti
\| vṛkṣasyeva dharmo yasya saḥ \|\|26\|\|

---------------------------------------------------------------------------------------------------------------------

**KD :** janma-nāśavat tām evāha---**jāyā** iti \| **yasya**
dehābhimānena ātmanaḥ **priya-cikīrṣayā** **vitanvan** samprādayan san
**puṣṇāti** **sakṛcchraṁ** yathā syāt tathā \| **avaruddham** upārjitaṁ
**dhanaṁ** yena \| puṇya-pāpe \| **avasīdati** kliśyati \|
**vṛkṣa-dharmaḥ**\--yathā vṛkṣāntara-janakaṁ **bījaṁ** prasūya naśyati
\| tathāyam ity arthaḥ \|\|26\|\| \[mu.pha. 16.7\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu
virakti-viveka-bhakti-yoga-pradātuḥ sarveṣv api guruṣu śreṣṭhasya
dehasyāsya naśvarasyāpi sevā paramāsaktyaiva kartuṁ yujyate, anyathā
kṛtaghnatva-lakṣaṇo doṣaḥ syād iti \| ataḥ katham asaṅga iti brūṣe ?
satyam \| vicitra-caritro'yaṁ guru yataḥ paramāsaktyā sevyamāno hy ayaṁ
viveka-vairāgyādikaṁ kim api nopadiśati \| pratyuta
saṁsāra-mahāndha-kūpa eva niḥkṣipatīty āha---jāyeti dvābhyām \| yasya
dehasya priya-cikīrṣayā jāyādīn vitanvan vistārayan san puṣṇāti, yasya
dehasya priya-cikīrṣayā ced upapadyate, tarhi jāyādīn sampādya tān eva
puṣṇātīty arthaḥ \| sa dehaḥ avaruddha-dhanaḥ lupta-vivekādi-vittaḥ san
svānte svasyāyuṣāste sva-kṛcchraṁ yathā syāt tathā avasīdati naśyati \|
kiṁ cāsya puruṣasya bījaṁ dehāntara-bījaṁ karma sṛṣṭvā yena
punar-bhava-pravāhaḥ syāt \| vṛkṣasyauṣadhi-rūpasyeva dharmo yasya saḥ
\|\|26\|\|

**\...**

**\|\| 11.9.27 \|\|**

jihvaikato'mum apakarṣati karhi tarṣā

śiśno'nyatas tvag udaraṁ śravaṇaṁ kutaścit \|

ghrāṇo'nyataś capala-dṛk kva ca karma-śaktir

bahvyaḥ sapatnya iva geha-patiṁ lunanti \|\|

**śrīdhara-svāmī (bhāvārtha-dīpikā) :** kiṁ ca, jihveti \| amuṁ dehaṁ
tad abhimāninaṁ puruṣaṁ vā ekato rasaṁ prati jihvā apakarṣaty ācchinatti
\| karhi kadācit tarṣā pipāsā jalaṁ prati \| śiśno vyavāyaṁ prati \|
tvak sparśaṁ prati \| udaram anna-mātraṁ prati \| śravaṇaṁ śabdaṁ prati
\| ghrāṇo gandhaṁ prati \| capala-dṛk rūpaṁ prati \| kva ca kvacit
sva-sva-viṣayaṁ prati karma-śaktiḥ \| anyad api karmendriyam \| lunanti
troṭayanti \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasmād asmai gurave
dehāya kaivalyaṁ prāṇa-dhāraṇa-mātraṁ bhojanaṁ deyaṁ tad apy
anāsaktyaiva, eṣaivāsya guror guru-śuśrūṣā \| śraddhañāsmai bhogāś ced
dīyante, tarhi śṛṇu tattvam ity āha---jihveti \| amuṁ dehāsaktaṁ
puruṣaṁ, ekataḥ rasaṁ prati jihvā apakarṣati, adhaḥ-pātanārtham ākarṣaty
ācchinatti \| karhi kadācit tarṣā pipāsā jalaṁ prati \| śiśno vyavāyaṁ
prati \| evaṁ tvag-ādayaḥ sparśādīn prati \| karma-śaktiṁ karmendriyāṇi
ca lunanti troṭayanti \|\|27\|\|

**\...**

**\|\| 11.9.28 \|\|**

sṛṣṭvā purāṇi vividhāny ajayātma-śaktyā

vṛkṣān sarīsṛpa-paśūn khaga-dandaśūkān \|

tais tair atuṣṭā-hṛdayaḥ puruṣaṁ vidhāya

brahmāvaloka-dhiṣaṇaṁ mudam āpa devaḥ \|\|

**śrīdhara-svāmī (bhāvārtha-dīpikā) :** tad evaṁ deho gurur ity-ādi
tribhir virakti-viveka-hetutvam upapādyedānīm asya dehasyātidurlabhatvaṁ
darśayann īśvara-niṣṭhāṁ vidhatte---sṛṣṭveti dvābhyām \| purāṇi śarīrāṇi
\| puruṣaṁ puruṣa-deham \| brahmaṇo'valokāyāparokṣyāya dhiṣaṇā buddhir
yasmiṁs tam \| tad uktam---tāsāṁ me pauruṣī priyā iti \| śrutiś
ca---puruṣatve cāvistarām ātmā ity-ādi \| \[īśvaro hi karaṇādhiṣṭhātrīr
agnyādi-devatā vāg-ādibhiḥ saha sṛṣṭavān \| tāś ca taṁ prati bhogārthaṁ
śarīram ayācanta \| sa ca tābhyo go-śarīram āśva-śarīraṁ puruṣa-śarīraṁ
yathākramam ānītavān \| tatas tā devatāḥ so'bravīd yathāyatanaṁ
cakṣur-ādi-sthānam asmin dehe praviśateti \| tad āha---tābhya ity-ādi
\|\][^40] tathā---tābhyo gāmānayattā abruvan na vaino'yam alam iti
tābhyo'śvamānayattā abruvan na vaino'yam alam iti tābhyaḥ
puruṣamānayattā abruvan sukṛtaṁ bata iti ca \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yasmād ayam
apavarga-sādhaka eka eva manuṣya-dehaḥ sṛṣṭas tasmād enaṁ
naraka-sādhanaṁ na kuryād ity āha---sṛṣṭveti \| purāṇi śarīrāṇi \|
puruṣaṁ manuṣya-dehaṁ brahmaṇaḥ parameśvarasyāvaloke sākṣātkāre dhiṣaṇā
buddhir yatas tam \| tathā ca śrutiḥ---puruṣatve cāvistarām ātmā iti \|
tathā tābhyo gām ānayanatā abruvan na vai no'yam alam iti tābhyo'śvam
ānayan tā abruvan na vai no'yam alam iti \| tābhyaḥ puruṣam ānayattā
abruvan sukṛtaṁ bateti \|\|28\|\|

**\...**

**\|\| 11.9.29 \|\|**

**labdhvā sudurlabham idaṁ bahu-sambhavānte**

**mānuṣyam arthadam anityam apīha dhīraḥ \|**

**tūrṇaṁ yateta na pated anumṛtyu yāvat**

**niḥśreyasāya viṣayaḥ khalu sarvataḥ syāt \|\|**

**śrīdhara-svāmī (bhāvārtha-dīpikā) :** tasmād **bahūnāṁ sambhavānāṁ**
janmanām **antemānuṣyam anityam apy arthadaṁ** puruṣārtha-prāpakaṁ
daivāl **labdhvedam anumṛtyu** anv anu nirantaraṁ mṛtyavo yasya, tad
**yāvan na patet** tāvad eva **tūrṇaṁ** śīghraṁ **niḥśreyasāya yateta**
\| **viṣayaḥ** punaḥ **sarvataḥ** paśv-ādi-yoniṣv api **syād** eva
\|\|29\|\|

---------------------------------------------------------------------------------------------------------------------

**KD :** viveka-hetutvaṁ punar āha---**labdhvā** iti \| **mānuṣyaṁ**
manuṣyatvam \| **bahūnāṁ** janmanām ante yadyapy **anityaṁ**, tathāpy
**arthadaṁ** mokṣadaṁ mokṣād anyasyānarthatvāt \| **niḥśreyasāya
yateta** \| **anumṛtyuḥ** mṛtyoḥ sammukham \| nanu viṣayārtham eva
prayatatāṁ kim anyena ? atrāha---**viṣaya** iti \| **sarvato** narakādāv
api sulabhatvāt, atra vibhāvādi \| vivekaḥ prāgvat \|\|29\|\| \[mu.pha.
16.8\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : anityam api arthadaṁ**
nityasyāpi vastunaḥ prāpakaṁ, tasmād **idaṁ yāvan na patet** tāvad eva
**niḥśreyasāya yateta**, yata idam **anumṛtyu** anv anujātasya paścād
eva vartamāno **mṛtyur** yasya, tat kṣaṇa-bhaṅguratvenaiva viśvastam ity
arthaḥ \| **viṣayaḥ** punaḥ **sarvataḥ** śvādi-yoniṣv api prāptaḥ
**syād** eva \|\|29\|\|

**\...**

**\|\| 11.9.30 \|\|**

**evaṁ sañjāta-vairāgyo vijñānāloka ātmani \|**

**vicarāmi mahīm etāṁ mukta-saṅgo'nahaṅkṛtaḥ \|\|**

**śrīdhara-svāmī (bhāvārtha-dīpikā) :** tad evaṁ heyopādeya-vivekaṁ
bahudhā nirūpyedānīṁ yad uktaṁ, tvaṁ tu kalpaḥ kavir dakṣaḥ \[bhā.pu.
11.7.28\] ity-ādi tatrottaram āha---evam iti \| evaṁ bahubhyo gurubhyaḥ
śikṣitena viśiṣṭaṁ jñānam evālokaḥ pradīpo yasya saḥ \| saptamy antaṁ vā
ātma-viśeṣaṇam \| ātmani sthita eva mahīṁ vicarāmi \|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yad uktaṁ, tvaṁ tu kalpaḥ
kavir dakṣaḥ \[bhā.pu. 11.7.28\] ity-ādi tatrottaram āha---evam iti \|
ātmani paramātmani yad vijñānam aparokṣānubhavas tatraivāloka
dṛṣṭi-tātparyaṁ yasya saḥ \|\|30\|\|

**\...**

**\|\| 11.9.31 \|\|**

**na hy ekasmād guror jñānaṁ su-sthiraṁ syāt su-puṣkalam \|**

**brahmaitad advitīyaṁ vai gīyate bahudha rṣibhiḥ \|\|**

**madhvācāryaḥ (bhāgavata-tātparyam) :**

ekasmād guror jñānaṁ jāyate naiva kasyacit \|

> ekasmād eva jāyeta yogyād brahma-padasya tu \|\|
>
> svayaṁ copadiśej jñānaṁ vairici-pada-yogini \|
>
> anugrahāt tena cāpi jñānaṁ dattvā vimuktidaḥ \|\|
>
> jñānaṁ prāpya bahubhyo'pi na te muktiś caturmukhāt \|
>
> jñānam aprāpya teṣāṁ tu jñānado viṣṇur eva hi \|\| iti guru-viveke
> \|\|31\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** nanu kiṁ bahubhir gurubhiḥ ? na
hi śvetaketu-bhṛgu-pramukhair bahavo gurava āśritāḥ \| tatrāha---**na hy
ekasmād** iti \| **bahudhā** sa-prapañca-niṣprapañca-bhedādibhiḥ \| ayaṁ
bhāvaḥ---naite paramārthopadeśa-guravaḥ, kintv anvaya-vyatirekābhyām
ātmany asambhāvanādi-mātra-nivartakāḥ, teṣāṁ bahutvaṁ yuktam eveti \|
jñāna-pradaṁ gurum ekam eva vakṣyati, mad-abhijñaṁ guruṁ śāntam upāsīta
\[bhā.pu. 11.10.5\] iti \| uktaṁ ca, tasmād guruṁ prapadyeta jijñāsuḥ
śreya uttamaṁ \[bhā.pu. 11.3.22\] iti \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nanv eka eva yogyo guruḥ kartavyaḥ
\| tasmād eva sa-parikaraṁ jñānaṁ setsyati \| kiṁ vā, matāntara-jñā
evānye praṣṭavyāḥ ? kiṁ gurv-ābhāsair vyāvahārika-padārthaiḥ ? ity
āśaṅkyāha---na hīti \| **ekasmān** mukhyād **guror** labdhaṁ
**supuṣkalaṁ susthiraṁ** yaj **jñānaṁ**, tad api na syāt na sampadyate
\| kutaḥ ? tatrāha---brahmeti \| tat-tan-matena mati-bhaṅgād ity arthaḥ
\| tasmān mahā-gurūpadiṣṭa-mata-poṣāya tad-viruddha-mata-nirasanāya ca
sva-buddhyā mananārthaṁ vyāvahārika-padārthā eva gurutvena sambhāvitāḥ,
na tu kāpilādi-matāntara-sthāpakā iti bhāvaḥ \|\|31\|\|
\[bhakti-sandarbha 203\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu mad-abhijñaṁ guruṁ
śāntam upāsīta \[bhā.pu. 11.10.5\] iti, tasmād guruṁ prapadyeta jijñāsuḥ
śreya uttamaṁ \[bhā.pu. 11.3.22\] ity-ādy-uktibhya eka eva gurur
āśrayaṇīyo'vagamyate \| nāpi śvetaketu-bhṛgu-pramukhair bahavo gurava
āśritāḥ \| satyaṁ, mamāpi mantropadeṣṭā gurur eka eva upāsyo vartate \|
kintūpāsanāyām ānukūlya-prātikūlya-dṛṣṭāntī-bhūtā ete padārthāḥ
parāmṛśya gurūkrtā ity anvaya-vyatirekābhyāṁ me śikṣā-gurava evaite
jñeyāḥ \| tathāpi svāmi-caraṇair upanibaddhau ślokau---

> kapota-mīna-hariṇā kumārī-gaja-pannagāḥ \|
>
> pataṅgaḥ kuraraś cāṣṭau heyārthe guruvo matāḥ \|\|
>
> madhukṛn madhuhartā ca piṅgalā ca dvayos trayaḥ \|
>
> upādeyārtha-vijñāne śeṣāḥ pṛthvy-ādayo matāḥ \|\| iti \|

śikṣā-gurūṇāṁ tu bāhulyam eva prāyo jñāna-dārḍhya-prayojakam ity
āha---na hīti \|

nanu śikṣā-guravo'py abhijña-janā eva bhavyair āśriyante ? satyam,
abhijña-janānāṁ hi gautamādi-nānā-matānusāritvān mayā svajātīyas te
kutra kutra katy anveṣṭavyā ? ity āha---brahmeti \| **advitīyaṁ** yad
**brahma**, etat khalu sa-viśeṣa-nirviśeṣa-bheda-vibhedair **bahudhaiva
ṛṣibhir gīyate** iti \| nāsāv ṛṣir yasya mataṁ na bhinnam \[ma.bhā
3.313.117\] ity abhiyukta-vākyāc ca \| mayā vyavahārikā eva padārthāḥ
śikṣā-guravaḥ krtā iti bhāvaḥ \|\|31\|\|

**\...**

**\|\| 11.9.32 \|\|**

**śrī-bhagavān uvāca---**

**ity uktvā sa yaduṁ vipras tam āmantrya gabhīra-dhīḥ \|**

**vanditaḥ sv-arcito rājñā yayau prīto yathāgatam \|\|**

**śrīdhara-svāmī (bhāvārtha-dīpikā) :** vipro dattātreyaḥ, yoga-rddhim
āpur ubhayīṁ yad uhaihayādyāḥ ity uktatvāt \| yathāgataṁ tathaiva \|
yadṛcchayā yayāv ity arthaḥ \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vipro dattātreyo
yoga-rddhim āpur ubhayīṁ yad uhaihayādyāḥ ity ukteḥ yathaivāgataṁ
tathaiva yadṛcchayā yayau \|\|32-33\|\|

**\...**

**\|\| 11.9.33 \|\|**

**avadhūta-vacaḥ śrutvā pūrveṣāṁ naḥ sa pūrva-jaḥ \|**

**sarva-saṅga-vinirmuktaḥ sama-citto babhūva ha \|\|**

**śrīdhara-svāmī (bhāvārtha-dīpikā) :** bhagavān svīyaṁ brahma-vit kulam
iti ślāghate, naḥ pūrveṣāṁ pūrva-ja iti \| atra saṅgraha-ślokāḥ---

> kapota-mīna-hariṇa- kumārī-gaja-panna-gāḥ \|
>
> pataṅgaḥ kuraraś cāṣṭau heyārthe guravo matāḥ \|\|
>
> madhu-kṛn madhu-hartā ca piṅgalātha dvayos trayaḥ \|
>
> upādeyārtha-vijñāne śeṣāḥ pṛthvy-ādayo matāḥ \|\|
>
> tad avāntara-medaś ca tatra tatra sphuṭī-kṛtaḥ \|
>
> adhyāya-tritaye cāṣṭa- navāṣṭāv īritāḥ kramāt \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) : :** *na vyākhyātam.*

iti sārārtha-darśinyāṁ harṣiṇyāṁ bhakta-cetasām \|

ekādaśasya navamaḥ saṅgataḥ saṅgataḥ satām \|\|\*\|\|

**\...**

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyām ekādaśa-skandhe bhagavad-uddhava-saṁvāde
>
> avadhūta-gītaṁ navamo'dhyāyaḥ \|

\|\|11.9\|\|

**\...**

**(11.10)**

### atha daśamo'dhyāyaḥ

## śrī-bhagavad-uddhava-saṁvāde jñāna-sādhanam

**\|\| 11.10.1 \|\|**

**śrī-bhagavān uvāca---**

mayoditeṣv avahitaḥ sva-dharmeṣu mad-āśrayaḥ \|

**varṇāśrama-kulācāram akāmātmā samācaret \|\|**

**śrīdhara-svāmī (bhāvārtha-dīpikā) :**

catur-viṁśati-gurv-ākhyā labdha-saṁbhāvanābhuvaḥ \|

uddhavasyātma-tattvāptyai sādhanoktir ataḥ paraiḥ \|\|

daśame deha-saṁbandhāt saṁsṛtir nātmanaḥ svataḥ \|

ity etad varṇayām āsa matāntara-nirāsataḥ \|\|

tad evam anvaya-vyatirekābhyām utpanna-viveka-jñānasya
tattva-jñānāyādita ārabhya sādhanāny upadiśati bhagavān---mayeti \| mayā
pañcarātrādy-ukta-vaiṣṇava-dharmeṣv avahito'pramattaḥ saṁs tad
avirodhena varṇādy-ācāram anutiṣṭhet \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad evaṁ śrīmad-uddhavam
upalakṣaṇīkṛtyopadiṣṭam iti yathoktaṁ, tathā sphuṭam evānyān praty
upadiśati---mayeti \|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

jñānasya sādhanaṁ deha-sambandhād baddha ātmanaḥ \|

daśame jaiminīyāṇāṁ matasyoktaṁ ca khaṇḍanam \|\|

śikṣām uktvā sādhanam upadiśati \| mayā sva-dharmeṣu pañcarātrāv ukteṣu
madīya-dharmeṣu \|\|1\|\|

**\...**

**\|\| 11.10.2 \|\|**

**anvīkṣeta viśuddhātmā dehināṁ viṣayātmanām \|**

**guṇeṣu tattva-dhyānena sarvārambha-viparyayam \|\|**

**śrīdhara-svāmī (bhāvārtha-dīpikā) :** katham akāmātmatā saṁbhavati ?
tatrāha---**anvīkṣeteti** \| sva-dharmair viśuddha-cittaḥ san
**dehināṁ** **viṣayeṣu** satyatvābhiniveśena ye **sarve ārambhāḥ,**
teṣāṁ phala-**vaiparītyaṁ** paśyet \| evaṁ phala-vaiparītyād akāmaḥ syāt
\|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** katham akāmātmatā
saṁbhavet ? tatrāha---**anv** iti \| **guṇeṣu** viṣaya-sukheṣu
tattva-dhyānena puruṣārtha-buddhyā ye **sarve ārambhās**
phala-**vaiparītyam anvīkṣeta**, punaḥ punaḥ paśyet \| ata eva vivekī
tat-prāpti-niścayābhāvān niṣkāmaḥ syād iti bhāvaḥ \|\|2\|\|

**\...**

**\|\| 11.10.3 \|\|**

**suptasya viṣayāloko dhyāyato vā manorathaḥ \|**

**nānātmakatvād viphalas tathā bhedātma-dhīr guṇaiḥ \|\|**

**madhvācāryaḥ (bhāgavata-tātparyam) :**

buddhi-guṇaiḥ kāma-krodhādibhir abhedo viphalaḥ \|

> vastu-sthiter anyathātvaṁ nānātvam iti kīrtitam \|\|
>
> jñānasyaiva tu nānātvān na syāt kāmādy-ahaṁ-matiḥ \|
>
> kāmādiṣu svadhīs teṣu kevalaṁ jīva-saṁsthitiḥ \|
>
> iti buddhir abhedaḥ syāt sanakārthyaṁ kathañcana \|\|
>
> aduṣṭa-kāmaś cid-rūpo jīvād bhinnaḥ svarūpataḥ \|
>
> duṣṭa-kāmo mano-dharmas tasmād dhyeyaḥ sadaiva saḥ \|\| iti viveke
> \|\|3\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** kiṁ ca, kāmya-viṣayāṇāṁ
mithyātvād apīty āha---suptasyeti \| viphalo'rtha-śūnyaḥ \| atraiva
prayogaḥ, indriyair yā bahir nānā-buddhiḥ sā viphalā, nānātmakatvāt
aindriyakatvāc ca \| mano-janya-svapna-manoratha-vad iti \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** guṇair indriyaiḥ bhedātma-dhīr
bahir nānā-buddhiḥ bhakti-rūpābhedātma-dhīs tu nānātmikā na bhavati,
śrī-bhagavad-rūpālambanaikātmatvād iti jñeyam \|\|3\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vyavahārika-phalasya
naśvaratvāt prāptir apy aprāpti-tulyaiva, pāramarthika-phalalaṁ tu
kadindriyair naiva prāpyate ity āha---suptasyeti \| nānātmakatvāt
nānā-padārthālambanatvād viphalaḥ pāramārthika-phala-śūnyo yathā,
tathaiva guṇair indriyakair bhedātmasu nāna-viṣayeṣu dhīḥ
nānā-padārthānām ālambanīkṛtya yā dhīḥ, sety arthaḥ \| atraivaṁ prayogaḥ
indriyair guṇamaya-vastuṣu pṛthak pṛthak buddhiḥ
pāramārthaika-phala-śūnyā, bhadrābhadrātmaka-nānā-padārthālambanā
buddhir eva pāramārthika-phalā \| tad-rūpa-guṇa-līlā-bhaktādīnāṁ tataḥ
pārthakābhāvāt cid-eka-mayatvāt kevala-bhadrātmakatvāc ca tadaikyam eva
jñeyam \| ata evoktam---

> vyavasāyātmikā buddhir ekeha kurunandana \|
>
> bahu-śākhā hy anantāś ca buddhayo'vyavasāyinām \|\| \[gītā 2.47\] iti
> \|\|3\|\|

**\...**

**\|\| 11.10.4 \|\|**

nivṛttaṁ karma seveta pravṛttaṁ mat-paras tyajet \|

**jijñāsāyāṁ sampravṛtto nādriyet karma-codanām \|\|**

**madhvācāryaḥ (bhāgavata-tātparyam) :**

niṣkāmaṁ jñāna-pūrvaṁ tu nivṛttam iha cocyate \|

> nivṛttaṁ sevamānaṁ tu brahmābhyeti sanātanam \|\| iti bhārate
> \|\|4\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :**

mokṣarthī na pravarteta tatra kāmya-niṣiddhayoḥ \|

nitya-naimittike kuryāt pratyavāya-jihāsayā \|\| iti smṛtiḥ \|

ataḥ pravṛttaṁ kāmyaṁ karma tyajen nivṛttaṁ nitya-naimittikam eva kuryāt
\| ātma-vicāre tu samyak-pravṛtto nivṛtta-karma-codanām api nādriyeta
\|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mat-para iti kriyā-traye'pi yojyam
\| mad-āśrayaṁ vinā sarvam api tat-tad-vyartham ity abhiprāyāt \|
saṁ-śabdena parama-vairāgya-pūrvakatvaṁ sūcayati \| yathoktaṁ
śrī-gītāsu---

> ārurukṣor muner yogaṁ karma kāraṇam ucyate \|
>
> yogārūḍhasya tasyaiva śamaḥ kāraṇam ucyate \|\|
>
> yadā hi nendriyārtheṣu na karmasv anuṣajjate \|
>
> sarva-saṅkalpa-sannyāsī yogārūḍhas tadocyate \|\| \[gītā 6.3-4\] iti
> \|\|4\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yasmād evaṁ tasmān
mat-paraḥ mad-ekālambana-dhīr niṣkāmaḥ nivṛttaṁ nityaṁ karma, pravṛttaṁ
kāmyaṁ karma jijñāsāyāṁ samyag eva pravṛtto jijñāsottara-daśā-stho
yogārūḍhaś ced ity arthaḥ \| karma-codanāṁ
nitya-naimittikādi-karma-vidhim anadhikārān nādriyeta \| yad uktaṁ---

> ārurukṣor muner yogaṁ karma kāraṇam ucyate \|
>
> yogārūḍhasya tasyaiva śamaḥ kāraṇam ucyate \|\|
>
> yadā hi nendriyārtheṣu na karmasv anuṣajjate \|
>
> sarva-saṅkalpa-sannyāsī yogārūḍhas tadocyate \|\| \[gītā 6\|3-4\] iti
> \|\|4\|\|

**\...**

**\|\| 11.10.5 \|\|**

yamān abhīkṣṇaṁ seveta niyamān mat-paraḥ kvacit \|

**mad-abhijñaṁ guruṁ śāntam upāsīta mad-ātmakam \|\|**

**madhvācāryaḥ (bhāgavata-tātparyam) :** mām eva nityaṁ dhyāyed yo
mad-ātmā sa prakīrtitaḥ iti ca \|\|5\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** kiṁ ca, yamān ahiṁsādīn
abhīkṣṇam ādareṇa seveta, śaucādīṁs tu niyamān kvacit yadā śaktis tadā
ātma-jñānāvirodhena \| yamān dvādaśe, niyamāṁś caikonaviṁśe 'dhyāye
vakṣyati \| kiṁ ca, yameṣv apy ādaraṁ parityajya gurum upāsītety
āha---mad-abhijñam iti \| mad-ātmakaṁ mad-rūpam \|\|5\|\|

---------------------------------------------------------------------------------------------------------------------

**sanātana-gosvāmī :** \[ha.bha.vi. 1.33\] mām abhito
bhakta-vātsalyādi-māhātmyānubhava-pūrvakaṁ jānātīti tathā tam \| ata eva
mayi ātmā cittaṁ yasya taṁ, bahuvrīhau kaḥ \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yamān ity ardhakam \| mad-abhijñam
ity ardhakam \|\|5\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, yamān ahiṁsādīn
abhīkṣṇam ādareṇa sevate, niyamān śaucādīṁs tu kvacit yathā-śakti \|
tāṁś caikonaviṁśo'dhyāye vakṣyati \| kiṁ ca, sarvato'py adhikenāgraheṇa
gurum upāsītety āha---mad-abhijñam iti \|\|5\|\|

**\...**

**\|\| 11.10.6 \|\|**

amāny amatsaro dakṣo nirmamo dṛḍha-sauhṛdaḥ \|

asatvaro'rtha-jijñāsur anasūyur amogha-vāk \|\|

**śrīdhara-svāmī (bhāvārtha-dīpikā) :** guru-sevakasya dharmān
āha---amānīti \| dakṣo'nalasaḥ \| nirmamo jāyādiṣu mamatā-śūnyaḥ \|
gurau tu dṛḍha-sauhṛdaḥ \| asatvaro'vyagraḥ \| amogha-vāk
vyarthālāpa-rahitaḥ \| etāny eva śiṣyasya lakṣaṇāni jñeyāni \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** guru-sevakasya dharmān
āha---amānīti \| nirmamaḥ mamatā-śūnyaḥ gurāv iṣṭa-deve ca
dṛḍha-sauhṛdaḥ \| asatvaraḥ sādhya-vastu-prāptau tvarām akurvan
\|\|6\|\|

**\...**

**\|\| 11.10.7 \|\|**

**jāyāpatya-gṛha-kṣetra- svajana-draviṇādiṣu \|**

**udāsīnaḥ samaṁ paśyan sarveṣv artham ivātmanaḥ \|\|**

**śrīdhara-svāmī (bhāvārtha-dīpikā) :** nanu sva-jāyādiṣu kathaṁ
nirmamaḥ syāt tatrāha---jāyeti \| audāsīnya-hetuṁ vivekaṁ
darśayati---ātmano'rthaṁ prayojanaṁ sarvatra samam iva paśyann iti \|
ayaṁ bhavaḥ, sarva-deheṣv ātmana ekatvāj jāyādi-dehe'smiṁś ca sva-dehe
ātmano'rthaḥ sukhādiḥ sama eva kena viśeṣeṇaiteṣv eva mamatvābhiniveśa
ity evam udāsīnaḥ san guruṁ prapadyeteti \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kīdṛśena vicāreṇa anyatra
nirmamaḥ syād ity āha---jāyeti \| ātmanaḥ svasya arthaṁ
svarṇa-rūpyādi-mudrā-rūpaṁ dhanam iva, samaṁ paśyan, tat yathā
vyavahārikaṁ yāvat yasya kara-gataṁ syāt tāvad eva tasya mamtāspadaṁ, na
tu sarvadaiva, tat tad eva jāyādikam apīti \| tatra tatra mamatāyā
anaikāntikatva-darśanāt nirmamataivocitā \| yad uktaṁ
citraketu-putreṇa---

> yathā vastūni paṇyāni hemādīni tatas tataḥ \|
>
> paryaṭanti nareṣv evaṁ jīvo yoniṣu kartṛṣu \|\|
>
> nityasyārthasya sambandho hy anityo dṛśyate nṛṣu \|
>
> yāvad yasya hi sambandho mamatvaṁ tāvad eva hi \|\| \[bhā.pu.
> 6.16.6-7\] iti \|

śrī-guru-deveṣṭa-devayos tu tādṛśatvāsambhavāt tatra dṛḍha-sauhṛdyam
evocitam \|\|7\|\|

**\...**

**\|\| 11.10.8 \|\|**

vilakṣaṇaḥ sthūla-sūkṣmād dehād ātmekṣitā sva-dṛk \|

yathāgnir dāruṇo dāhyād dāhako'nyaḥ prakāśakaḥ \|\|

**śrīdhara-svāmī (bhāvārtha-dīpikā) :** aho ko'sau dehādi-vyatirikta
ātmā yasyaikyād arthaḥ sarveṣu samaḥ syāt ? tam āha---vilakṣaṇa iti \|
sthūla-sūkṣma-deha-dvayād ātmānyo yato vilakṣaṇaḥ \| dvedhā vailakṣaṇyaṁ
darśayati---īkṣitā sva-dṛg iti \| draṣṭā hi dṛśyād vilakṣaṇaḥ \|
sva-prakāśaś ca jaḍād vilakṣaṇaḥ \| tayor anyatve dṛṣṭāntaḥ---yathāgnir
dāhakaḥ prakāśakaś ca, dāhyāt prakāśyaś ca dāruṇaḥ kāṣṭhāt \| anyas
tadvad iti \|\|8\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** jāyādiṣūdāsīno mamatā-viśeṣam
abhāvayan \| yataḥ sarveṣu jīveṣu sukha-rūpaṁ duḥkha-hāni-rūpaṁ cārtham
ātmana iva paśyan vāñchan \| ataḥ samaṁ ca paśyann iti \|\|8\|\|

dehāditvaṁ nirasyann āha---vilakṣaṇa iti \| vilakṣaṇatve hetur īkṣitā
tasya draṣṭā prakāśakaś ca svayaṁ tu svadṛk sva-prakāśa iti \|\|8\|\|
\[paramātma-sandarbha 19\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** svadehe cāhantāṁ naiva
kuryād ity atra vicāram āha---vilakṣaṇa iti \| sthūla-sūkṣma-deha-dvayāt
jaḍāt dṛśyāc ca ātmā cetayitā īkṣitā draṣṭā ca vilakṣaṇa jīvātmano'pi
kiñcit kiñcit cetayitṛtvādikam asty eva \| yataḥ sva-dṛk svaprakāśaḥ
svaprakāśo hy ātmā prakāśyāt jaḍād dṛśyād dehād anya evety atas tatra
katham ahantāṁ kuryād iti bhāvaḥ \| yadyapi paramātmaiva svaprakāśaḥ
jīvātmā tu paramātma-prakāśya eva prasiddhas tad api tasya
paramātma-prakāśitatve sati kiñcit svaprakāśatvam api syāt \| yathā
sūrya-prakāśitatve saty eva kanaka-rajatāder api kiñcit
sva-para-prakāśakatvaṁ syād iti \| vilakṣaṇayor anyatve
dṛṣṭāntaḥ---yathāgnir dāhyāt dāruṇaḥ kāṣṭhāt sakāśāt dāhako hy anyaḥ
yataḥ prakāśakaḥ prakāśako'gnir hi svato'nyāt prakāśyāt kāṣṭhād anya eva
\| yadyapy avidyād aśāyāṁ jīva iva agniḥ kāṣṭhasyādāhakaḥ kāṣṭhāvṛta eva
tiṣṭhet tathāpi vidyā-daśāyāṁ vidvān jīvo vidyā-dvārā avidyāyā dāhako'pi
syāt kāṣṭhānāvṛtaḥ prakaṭo'gnir ivety arthaḥ \|\|8\|\|

**\...**

**\|\| 11.10.9 \|\|**

nirodhotpatty-aṇu-bṛhan-nānātvaṁ tat-kṛtān guṇān \|

antaḥ-praviṣṭa ādhatta evaṁ deha-guṇān paraḥ \|\|

**madhvācāryaḥ (bhāgavata-tātparyam) :**

adeha-dharmavān viṣṇur deha-dharmavad īryate \|

> jīva-sva-deha-dharmāpi parato deha-dharmavān \|\|
>
> svayaṁ tv anabhimānaḥ sann ajñānām eva darśayet \|
>
> viṣṇur jīvas tv abhimānī yāvad viṣṇupadaṁ vrajet \|\| iti
> viṣṇu-saṁhitāyām \|\|9\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** anenaiva dṛṣṭāntena
nityatvānāditva-vibhutvaikatvādayo'pi sidhyantīty āha---nirodheti \|
yathā dāruṣv antaḥ-praviṣṭo'gnis tat-kṛtān nāśādīn prāpnoti, na tu svato
nāśādimān \| evaṁ deha-guṇān anityatvādīn dehāt paro nityādi-svarūpo'py
ātmānubhavati \| tataś ca nityatvādibhir api vailakṣaṇyād anyatvam iti
bhāvaḥ \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kintu dāru-dharmā
nāśādayo vahnau yathā bhramād āropyante eva, na tu te tatra vartante,
evam eva deha-dharmā api nāśādaya ātmanīty āha---nirodheti \| nirodho
nāśaḥ dāruṣu praviṣṭo'gnis tat-kṛtāṁs tan-niṣṭhān nāśādīn guṇān
puruṣa-bhramād eva dhatte, evaṁ deha-guṇān deha-dharmān nāśādīn dehāt
para ātmā dhatte, yathā agnir naṣṭa utpanno'lpo mahān nānā-kāra ity
ucyate tathaivātmā naṣṭa utpanna ity ādīti \| atra jīvātmanāṁ nānātve
vāstave'pi ekasyāpi jīvasya devāder yugapat krameṇa vā
nānā-deha-gatatvena yan nānātvaṁ tattva-vāstavam evveti jñeyam \|\|9\|\|

**\...**

**\|\| 11.10.10 \|\|**

**yo'sau guṇair viracito deho'yaṁ puruṣasya hi \|**

**saṁsāras tan-nibandho'yaṁ puṁso vidyā cchid ātmanaḥ \|\|**

**śrīdhara-svāmī (bhāvārtha-dīpikā) :** nanv agner dāru-saṁyogāt tad
dharma-bhāktvaṁ ghaṭate, ātmanas tvasaṅgatvāt kathaṁ dehena tad dharmair
vā saṁbandhaḥ, saṁbandhe vā kutas tan nivṛttis tatrāha---yo'sāv iti \|
puruṣasyeśvarasyādhīnair māyā-guṇair yo'sau sūkṣmo'yaṁ ca sthūlo deho
viracitaḥ puṁso jīvasyāyaṁ saṁsāras tan nibandhanas tad adhyāsa-kṛtaḥ \|
hi yasmād evaṁ tasmād ātma-vidyā tan nivartikety āha---ātmano vidya
vijñānaṁ tasya chit chettrī \| ācchid iti vā pada-cchedaḥ \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanv agner dāru-saṁyogāt
tad-dharma-bhāktvaṁ ghaṭate ātmanas tv asaṅgatatvāt kathaṁ dehena
tad-dharmair vā sambandhaḥ \| sambandhe vā kutas tasmin nivṛttiḥ ?
tatrāha---so'sāv iti \| puruṣasyeśvarasyādhīnair māyā-guṇair yo'sau
sūkṣmo dehaḥ \| ayaṁ ca sthūlo deho viracitaḥ puṁso jīvasyāyaṁ saṁsāras
tan-nibaddhas tat-sambandhābhāve'pi tad-adhyāsa-kṛtaḥ \|
tadīyātarkya-śaktyā avidyayā niṣpādito yo dehādhyāsa-rūpo nitarāṁ
baddhas tat-kṛta ity arthaḥ \| yasmād evaṁ tasmāt tat-prasādād eva vidyā
tadīyaiva vidyā-śaktiś chit tad-bandha-cchetrī ātmano jīvasya \|\|10\|\|

**\...**

**\|\| 11.10.11 \|\|**

**tasmāj jijñāsayātmānam ātma-sthaṁ kevalaṁ param \|**

**saṅgamya nirased etad vastu-buddhiṁ yathā-kramam \|\|**

**madhvācāryaḥ (bhāgavata-tātparyam) :**

avastv-aśaktam uddiṣṭaṁ śaktaṁ vastv iha bhaṇyate \|

> tasmād ekaṁ paraṁ brahma vastu śabdoditaṁ sadā \|\| iti lakṣaṇe
> \|\|11\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** yasmād evaṁ tasmāj jijñāsayā
vicāreṇa \| ātma-stham ātmani kārya-kāraṇa-saṅghāta eva sthitaṁ samyag
jñātvā etad etasmin dehādau vastu-buddhiṁ sthūla-sūkṣma-krameṇa niraset
tyajet \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasmāj jijñāsayā
vicāreṇātma-stham ātmani sthūla-sūkṣma-dehāntara eva sthitam ātmānaṁ
paraṁ kevalam asaṅginam atiśayena saṅgamya jñātvā etasmin deha-bandhe
vastu-buddhiṁ yathā-kramaṁ sādhana-bāhulyataḥ krameṇa krameṇa niraset
tyajet \|\|11\|\|

**\...**

**\|\| 11.10.12 \|\|**

**ācāryo'raṇir ādyaḥ syād ante-vāsy uttarāraṇiḥ \|**

**tat-sandhānaṁ pravacanaṁ vidyā-sandhiḥ sukhāvahaḥ \|\|**

**śrīdhara-svāmī (bhāvārtha-dīpikā) :** guror labdhā vidyā
avidyā-tat-kārya-nirasana-kṣameti sphuṭī-kartuṁ vidyotpattim
agny-utpatti-rūpakeṇa nirūpayati---ācārya iti \| **ādyo**'dharaḥ \|
**tat-sandhānaṁ** tayor madhyamaṁ manthana-kāṣṭham \| **pravacanam**
upadeśaḥ \| **vidyā** tu **sandhiḥ**, sandhau bhavann agnir iva \| tathā
ca śrutiḥ---ācāryaḥ pūrva-rūpam \| antevāsy uttara-rūpam \| vidyā
sandhiḥ \| pravacanaṁ sandhānam[^41] \[tai.u. 1.3.3\] iti \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atra ṭīkā dṛśyā \| ata eva tad
vijñānārthaṁ sa gurum evābhigacchet \[mu.u. 1.2.12\] iti, ācāryavān
puruṣo veda \[chā.u. 6.14.2\] iti, naiṣā tarkeṇa matir āpaneyā
proktānyenaiva sujñānāya preṣṭhaḥ \[ka.u. 1.2.9\] iti ca \|\|12\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** guror labdhā vidyā
avidyā-tat-kārya-nirasana-kṣameti spaṣṭī-kartuṁ vidyotpattim
agny-utpatti-rūpakeṇa nirūpayati---ācārya iti \| **ādyo**'dharaḥ \|
**tat-sandhānaṁ** tayor madhyamaṁ mathana-kāṣṭham \| **pravacanam**
upadeśaḥ \| **vidyā tu sandhiḥ**, sandhau bhavann agnir iva \| tathā ca
śrutiḥ---ācāryaḥ pūrva-rūpam \| antevāsy uttara-rūpam \| vidyā sandhiḥ
\| pravacanaṁ sandhānaṁ \[tai.u. 1.3.3\] iti \|\|12\|\|

**\...**

**\|\| 11.10.13 \|\|**

**vaiśāradī sāti-viśuddha-buddhir**

**dhunoti māyāṁ guṇa-samprasūtām \|**

**guṇāṁś ca sandahya yad-ātmam etat**

**svayaṁ ca śāṁyaty asamid yathāgniḥ \|\|**

**madhvācāryaḥ (bhāgavata-tātparyam) :**

piśācavat sthitā māyā tūcyate jīvagā sadā \|

> dahyante tad-guṇāḥ sarve sā ca prātisvikī naraḥ \|\| iti vaibhāvye \|
>
> etac-chabdena duḥkhādir aparokṣatayocyate \|
>
> kvacid viśvaṁ kvacid brahma kvacin nindyam udīryate \|\| iti
> tantra-nirukte \|
>
> bāhyāntaḥ-karaṇāj janyaṁ jñānaṁ naśyati muktige \|
>
> svarūpa-jñānato bhogān muktau bhuṅkte yatheṣṭataḥ \|\| iti
> mukti-tattve \|\|13\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** agni-sādṛśyam
evāha---vaiśāradīti \| viśārado'ti-nipuṇas tena śiṣyeṇa prāptā tena
guruṇopadiṣṭā vā ati-viśuddhā buddhir guṇa-kārya-rūpāṁ māyāṁ nivartayati
\| yadātmakam etad viśvaṁ jīvasya saṁsṛti-nimittaṁ tān guṇaṁś ca dagdhvā
asamin nirindhanaḥ, tasmāt kāryeṇa[^42] kāraṇena vidyaya ca
vyavadhānābhāvāt sākṣāt paramānanda-rūpo bhavatīti \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** asamid yathāgnir iti \| sa yathā
bhūta-sūkṣma-rūpeṇa tiṣṭhan spaṣṭaṁ na tiṣṭhati \| tathety arthaḥ---na
hi draṣṭur dṛṣṭer viparilopo vidyate \[bṛ.ā.u. 4.3.23\] iti śruteḥ
\|\|13\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** agni-sādṛśyam
evāha---vaiśāradīti \| viśārado bhagavāṁs tadīyā ativiśuddha-jñāna-rūpā
vidyā \| māyām avidyāṁ yad-ānandam etad-deha-dvayādhyāsa-rūpaṁ
saṁsāra-bandhanaṁ, tān guṇāṁś ca dagdhvā asamit nirindhano'gnir yathā
nirvāti, tathā svayaṁ vidyāpi śāmyati \| tataḥ kevalayaiva bhaktyā
abhyastayā śānti-ratiṁ prāpya bhagavat-sālokyaṁ prāpnoti \| yad
uktaṁ---bhaktir muktyaiva nirvighnety ātta-yukta-viraktatā \[bha.ra.si.
3.1.15\] iti śānta-ratimatāṁ mataṁ, guṇībhūta-bhaktimatāṁ jñānināṁ tu
vidyāvidyayor uparame, tato māṁ tattvato jñātvā \[gītā 18.55\] iti
gītokter bhakty-uttha-jñānena paramātmaikyam \|\|13\|\|

**\...**

**\|\| 11.10.14 \|\|**

athaiṣāṁ karma-kartṝṇāṁ bhoktṝṇāṁ sukha-duḥkhayoḥ \|

nānātvam atha nityatvaṁ loka-kālāgamātmanām \|\|

**śrīdhara-svāmī (bhāvārtha-dīpikā) :** evaṁ tāvat
sva-prakāśa-jñāna-svarūpo nitya eka evātmā, kartṛtvādayaś ca dharmās
tasya dehopādhikās tad-vyatiriktaṁ sarvam anityaṁ māyā-mayaṁ ca \| ataḥ
sarvato viraktaḥ sann ātma-jñānena mucyata ity uktaṁ, vilakṣaṇaḥ
sthūla-sūkṣmāt \[bhā.pu. 11.10.8\] ity-ādinā, tad eva
śruti[^43]-samanvayena nirṇīte'pi \| atha matāntara-virodhena sandeho mā
bhūd iti tan-mataṁ nirākartum udbhāvayati---atheti \|

atha manyase eṣāṁ jīvātmanāṁ karma-kartṝṇāṁ sukha-duḥkhayor bhoktṝṇāṁ ca
nānātvam iti \| evaṁ hi jaiminīyā manyante \| ahaṁ pratyaya-vijñeya
evātmā sa ca prati śarīraṁ bhinnaḥ kartṛ-bhoktṛ-rūpaś ca na tu tat
svarūpa-bhūto nirvikāra ekaḥ paramātmāstīti \| yathāhuḥ---

ahaṁ pratyaya-vijñeyo jñātavyaḥ sarvadaiva hi iti \| tathā vairāgyaṁ ca
na saṁbhavati \| tathā hi, bhoga-sthaṇānām anityatvād vā vairāgyaṁ
bhavet, bhoga-kālasya vā tad upāya-karma-bodhakāgamasya vā bhoktur
ātmano vā \| nanv etad astīty āha---atha nityatvaṁ loka-kālāgamātmanāṁ
manyasa iti \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atheti yugmakam \| ātmā eṣāṁ mataḥ
\| sa cāsman-mate tad-upahitaṁ liṅga-śarīram \|\|14\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vyavasthāpite'py atrārthe
ye vivadante, teṣāṁ jaiminīyānāṁ matam āśritya vipratipadyase cet, tarhi
śṛṇu tattvam ity āha---athety ādinā guṇa-vyatikare satīty antena eṣāṁ
karma-kartṝṇāṁ sukha-duḥkhayoḥ karma-phalayoś ca bhoktṝṇāṁ jīvānāṁ ye
loka-kālāgamātmānas teṣāṁ nānātvaṁ nānā-vidhatvam \| atha nityatvaṁ
nityatva-viśiṣṭānām eva nānātvam ity arthaḥ \| evam api dehinām asakṛj
janmādayaḥ santy eveti tṛtīyenānvayaḥ \| evaṁ hi te vadanti---vairāgyam
eva tāvan na sambhavati \| tathā hi, bhoga-sthānānāṁ nānā-vidhānām api
nityatvād vairāgyaṁ bhavet \| bhoga-kālasya vā tad-upāya-bodhakāgamasya
vā bhoga-sādhanasya liṅga-dehasya vā na tv etad astīty āha---atha
nityatvaṁ loka-kālāgamātmanā iti \|\|14\|\|

**\...**

**\|\| 11.10.15 \|\|**

manyase sarva-bhāvānāṁ saṁsthā hy autpattikī yathā \|

**tat-tad-ākṛti-bhedena jāyate bhidyate ca dhīḥ \|\|**

**śrīdhara-svāmī (bhāvārtha-dīpikā) :** na ca sarva-bhogyānāṁ vicchedān
māyāmayatvād vā vairāgyaṁ syād ity āha---sarva-bhāvānāṁ
srak-candanādīnāṁ saṁsthā sthitir autpattikī pravāha-rūpeṇa nityā \|
tathā ca vadanti---na kadācid anīdṛśaṁ jagat iti \| atas tat-kartā
kaścid īśvaro nāstīti bhāvaḥ \| kiṁ ca, yathā yathāvat \| na tu
māyāmayīty arthaḥ \| na cātma-svarūpa-bhūtaṁ nityam ekaṁ jñānam astīty
āha---tat tad iti \| ghaṭa-paṭādyākāra-bhedena dhīr jāyate, ato'nityā
bhidyate ca \| ayaṁ gūḍho'bhiprāyaḥ \| nahi nitya-jñāna-rūpa ātmā, api
tu jñāna-pariṇāmavān, na ca vikāritvenānityatva-prasaṅgaḥ \|
yathāhuḥ---vikriyā-jñāna-rūpasya na nityatve virotsyate iti \| ato
muktā-vinidryādi-rahitasya pariṇāmāsaṁbhavāj jaḍatvena tat-prāpter
apuruṣārthatvāt pravṛttir eva śreyasī, na nivṛttir iti \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** manyasa iti \| pūrvam anyān
pratypadiśatīti yad uktam, tad etad atrāpi vyaktam \| na hy asāv
anīśvara-vādī ca bhavatīti \| atra ṭīkāyāṁ---vikriyā iti yathā sūryo
dhūmādy-upādhiṁ prāpya raśmi-dvārā megha-rūpeṇa pariṇamate, nityaṁ ca
tiṣṭhati, tadvad iti jñeyam \|\|15\|\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** na ca bhogya-vastūnāṁ
vicchedān māyāmayatvād vā vairāgyaṁ syād ity āha---sarva-bhāvānāṁ
srak-candana-vanitādīnāṁ saṁsthā samyak sthitiḥ \| autpattikī
pravāha-rūpeṇa nityety arthaḥ \| tathā ca vadanti, na kadācid amīdṛśaṁ
jagat iti \| atas tat-kartā kaścid īśvaro'pi nāstīti bhāvaḥ \| kiṁ ca,
yathā yathāvad eva, na tu māyāmayīty arthaḥ \| na cātma-svarūpa-bhūtaṁ
nityam ekaṁ jñānam astīty āha---tat-tad iti \|
ghaṭa-paṭādy-ākāra-bhedena dhīr jāyate \| ato'nityā bhidyate ca \| ayaṁ
gūḍho'bhiprāyaḥ---na hi nitya-jñāna-rūpa ātmā, api tu jñāna-pariṇāmavān,
na ca vikāritvenānityatva-prasaṅgaḥ \| yathāhuḥ---vikriyā-jñāna-rūpasya
na nityatve virudhyate iti \| ato muktāv indriyādi-rahitatasya
pariṇāmāsambhavāj jaḍatvena tat-prāpter apurṣārthatvāt pravṛttir eva
śreyasī, na nivṛttir iti \|\|15\|\|

**\...**

**\|\| 11.10.16 \|\|**

evam apy aṅga sarveṣāṁ dehināṁ deha-yogataḥ \|

**kālāvayavataḥ santi bhāvā janmādayo'sakṛt \|\|**[^44]

**madhvācāryaḥ (bhāgavata-tātparyam) :**

dehāpakṣam anityatvaṁ jīvānāṁ jananaṁ tathā \|

> svatas tv ajāś ca nityāś ca bahavaḥ sukha-rūpiṇaḥ \|
>
> uttamā jīva-saṅghās tu nīcā vai nitya-duḥkhinaḥ \|\| iti jīva-tattve
> \|\|16\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tatra tāvad uktam aṅgīkṛtya
vairāgyopapādanāya pravṛtti-mārgasyānartha-hetutvaṁ prapañcayati---evam
apīty ādinā lokānāṁ loka-pālānām ity ataḥ prāktanena granthena \| aṅga
he uddhava ! kālāvayavataḥ saṁvatsarādi-rūpāt \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatra tāvat tad uktam
aṅgīkṛtya vairāgyam upapādayituṁ pravṛtti-mārgasyānartha-hetutvaṁ
prapañcayati---evam apīty ādinā \|\|16\|\|

**\...**

**\|\| 11.10.17 \|\|**

**tatrāpi karmaṇāṁ kartur asvātantryaṁ ca lakṣyate \|**

**bhoktuś ca duḥkha-sukhayoḥ ko nv artho vivaśaṁ bhajet \|\|**

**madhvācāryaḥ (bhāgavata-tātparyam) :**

sādhikānāṁ vaśattvāt tu paramaṁ sukham eva tu \|

> tad anyeṣāṁ vaśe yas tu kiṁ-sukhas tasya bhaṇyatām \|\|
>
> svādhikānāṁ vaśatvaṁ ca teṣu bhaktimataḥ sukham \|
>
> tad anyeṣāṁ tu duḥkhāya tasmād bhakto'dhiko bhavet \|\| iti ca
> \|\|17\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** atrāpīti \| svātantrya-pakṣe
duṣkarmaṇo duḥka-bhogasya vāsambhavād ity arthaḥ \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tasmāt ko nu arthaḥ puruṣārtho
vivaśam asvatantraṁ taṁ bhajet ? tatra sthirībhaved ity arthaḥ
\|\|17\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** karmaṇāṁ kartur iti
karma-karaṇe sukha-duḥkhayor bhoktur iti bhoge'py asvātantryaṁ lakṣyate,
svātantrye hi kaḥ khalu duḥkhaṁ bhuñjīta ? ko vā vivekī duṣkarma kuryād
iti bhāvaḥ \| tataś ca vivaśam asvatantram \|\|17\|\|

**\...**

**\|\| 11.10.18 \|\|**

**na dehināṁ sukhaṁ kiñcid vidyate viduṣām api \|**

**tathā ca duḥkhaṁ mūḍhānāṁ vṛthāhaṅkaraṇaṁ param \|\|**

**madhvācāryaḥ (bhāgavata-tātparyam) :** viduṣām api deha-mānināṁ yadā
na vidyate sukham, tadā duḥkhaṁ mūḍhānām ahaṅkāriṇāṁ ca kim ity arthaḥ
\| punaḥ-śabde prastutārthe tathā-śabda udīryate iti skānde \|\|18\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** nanu ye samyak karma kartuṁ
jānanti te sukhina eva \| ye tu na jānanti ta eva duḥkhina \| iti cet
tatrāha---neti \| viduṣām api kvacit sukhaṁ na vidyate, tathā mūḍhānām
api duḥkhaṁ na vidyate \| ato vayaṁ karma-kuśalatvāt sukhina iti teṣāṁ
kevalaṁ vṛthaivāhaṅkāra ity arthaḥ \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** na dehinām iti \| taiḥ
\[śrī-svāmi-pādaiḥ\] tatra viduṣām apīty ādau pramādenāpi
karma-vaiguṇyād iti bhāvaḥ \| mūḍhānām apīty ādāv akasmāt
tīrthādi-sambandha-jāta-puṇyatvād iti bhāvaḥ \|\|18\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu yo duṣkarma kuryāt
sa vidān eva nocyate, tasya duḥkha-bhogo nyāyya eva \| yas tu
karmākurvan karma kartuṁ jānīyāt, tasya na kadāpi duḥkham iti cen,
maivaṁ vādīr \| deha-dhāriṇāṁ madhye sarvadaiva sukhī sarvadaiva duḥkhī
vā ko'pi na dṛṣṭa ity āha---neti \| viduṣām api kadācit sukhaṁ na
vidyate kiñcid api \| na tathaiva mūḍhānām api kadācid duḥkhaṁ kiñcid
api bhavet, ity ato vayaṁ karma-kuśalatvāt sadā sukhina iti teṣāṁ
vṛthaivāhaṅkāra ity arthaḥ \|\|18\|\|

**\...**

**\|\| 11.10.19 \|\|**

**yadi prāptiṁ vighātaṁ ca jānanti sukha-duḥkhayoḥ \|**

**te'py addhā na vidur yogaṁ mṛtyur na prabhaved yathā \|\|**

**madhvācāryaḥ (bhāgavata-tātparyam) :** ye tu vidvattvena prasiddhāḥ
prākṛtānāṁ, te'py addhā na vidur dehābhimāninaś cet, duḥkha-mūḍhā
[adhaḥ]{.mark}rāhaṅkāriṇo viśeṣato'py avidyamāna-guṇābhimāninaḥ
\|\|19\|\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** aṅgīkṛtyāpy āha---yadīti \| taṁ
yogam upāyaṁ na vidur yathā sākṣān mṛtyur na prabhavet \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vijñatvam aṅgīkṛtyāpy
āha---yadīti \| yogam upāyaṁ tathā na vidur yathā sākṣān mṛtyur na
prabhavet \|\|19\|\|

**\...**

**\|\| 11.10.20 \|\|**

ko'nv arthaḥ[^45] sukhayaty enaṁ kāmo vā mṛtyur antike \|

āghātaṁ nīyamānasya vadhyasyeva na tuṣṭi-daḥ \|\|

**śrīdhara-svāmī (bhāvārtha-dīpikā) :** tathāpi yāvaj jīvaṁ sukhaṁ
bhaviṣyatīti cen nety āha---ko nv iti \| yato'ntike vartamāno mṛtyuḥ na
tuṣṭido na tuṣṭiṁ dadāti \| āghātaṁ vadha-sthānaṁ prati nīyamānasya
vadhyasya srak-candanādi yathā na sukhayet \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mṛtyoḥ pūrvaṁ tu sukhaṁ
varteteti cet, maivam ity āha---kiṁ nv iti \| arthas taj-janyaḥ kāmo vā
yataḥ khalv antike mṛtyur na tuṣṭidaḥ, āghātaṁ vadha-sthānaṁ nīyamānasya
vadhya-janasya samprati tvaṁ pāyasāpiṣṭakādikaṁ yatheṣṭaṁ bhūṅkṣveti
dīyamāno'rtho bhogaḥ sa ca na yathā sukha-prada ity artha-kāmau
puruṣārthau khaṇḍitau \|\|20\|\|

**\...**

**\|\| 11.10.21 \|\|**

śrutaṁ ca dṛṣṭa-vad duṣṭaṁ spardhāsūyātyaya-vyayaiḥ \|

bahv-antarāya-kāmatvāt kṛṣi-vac cāpi niṣphalam \|\|

**śrīdhara-svāmī (bhāvārtha-dīpikā) :** evam asmil loke sukhaṁ nāstīty
uktaṁ lokāntare'pi tathaivety āha---śrutam iti \| śrutaṁ svargādi tad
api duṣṭam \| spardhā para-sukhāsahanam \| asūyā para-guṇe
doṣāviṣkaraṇam \| atyayo nāśaḥ \| vyayo'pakṣayas tair duṣṭam \| yad vā,
vyayo nāśaḥ, atyayo'nyasyātiśayaḥ, taṁ dṛṣṭvā tad-aprāptyā duḥkham ity
arthaḥ \| kiṁ ca bahavo'ntarāyā vaiguṇyādi-rūpā vighnā yasmin kāme sukhe
tasya bhāvas tattvaṁ tasmāt \| kṛṣir yathā bahu-vighnā tadvat \|
bahu-sukhatvena śrutam api niṣphalam \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** iha loke sukhaṁ nāstīty
uktam \| para-loke'pi nāstīty āha---śrutaṁ ca svargādy api dṛṣṭam \|
spardhā para-sukhāsahanam \| asūyā para-guṇe doṣāropaḥ \| atyayo nāśaḥ
\| vyayo bhogena bhokṣyamāṇasya svargasyālpatā-pratipādakaḥ kiñcit
kiñcin nāśas taiḥ bahavo'ntarāyā vaiguṇyādi-rūpā vighnā yasmin tasmāt
yajñādikāt kāmaḥ sukhaṁ yatra tasya bhāvas tattvam \| tasmāt kṛṣir yathā
kadācin niṣphalā bhavet tadvat \|\|21\|\|

**\...**

**\|\| 11.10.22 \|\|**

**antarāyair avihito yadi dharmaḥ sv-anuṣṭhitaḥ \|**

**tenāpi nirjitaṁ sthānaṁ yathā gacchati tac chṛṇu \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** vighna-vaiguṇyādy-abhāvam aṅgīkṛtyāpi
nāśa-duḥkhaṁ duṣpariharam ity āha---antarāyair iti pañcabhiḥ \| nirjitaṁ
sādhitam \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

**\...**

**\|\| 11.10.23 \|\|**

iṣṭveha devatā yajñaiḥ svar-lokaṁ yāti yājñikaḥ \|

**bhuñjīta devavat tatra bhogān divyān nijārjitān \|\|**

**śrīdhara-svāmī (bhāvārtha-dīpikā) :** yajñair devatā indrādi-rūpā
iṣṭvā \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.10.24 \|\|**

**sva-puṇyopacite śubhre vimāna upagīyate \|**

**gandharvair viharan madhye devīnāṁ hṛdya-veṣa-dhṛk \|\|**

**śrīdhara-svāmī (bhāvārtha-dīpikā) :** sva-puṇyair upacite
sarva-bhoga-sampanne devīnāṁ madhye viharan gandharvair upagīyate
\|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** devīnām apsarasām
\|\|24\|\|

**\...**

**\|\| 11.10.25 \|\|**

**strībhiḥ kāmaga-yānena kiṅkiṇī-jāla-mālinā \|**

**krīḍan na vedātma-pātaṁ surākrīḍeṣu nirvṛtaḥ \|\|**

**śrīdhara-svāmī (bhāvārtha-dīpikā) :** kāmenecchayā gacchatā vimānena
\| kiṅkaṇī-jāla-mālinā kṣudra-ghaṇṭikā-samūha-śobhinā \| saha strībhiḥ
surā-krīḍeṣu nandanādiṣu krīḍann ātma-pātaṁ na veda \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kāmena icchayā gacchatā
vimānena \|\|25\|\|

**\...**

**\|\| 11.10.26 \|\|**

tāvat sa modate svarge yāvat puṇyaṁ samāpyate \|

**kṣīṇa-puṇyaḥ pataty arvāg anicchan kāla-cālitaḥ \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** kālena cālitaḥ patitaḥ \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

**\...**

**\|\| 11.10.27-29 \|\|**

**yady adharma-rataḥ saṅgād asatāṁ vājitendriyaḥ \|**

**kāmātmā kṛpaṇo lubdhaḥ straiṇo bhūta-vihiṁsakaḥ \|\|**

paśūn avidhinālabhya preta-bhūta-gaṇān yajan \|

**narakān avaśo jantur gatvā yāty ulbaṇaṁ tamaḥ \|\|**

**karmāṇi duḥkhodarkāṇi kurvan dehena taiḥ punaḥ \|**

**deham ābhajate tatra kiṁ sukhaṁ martya-dharmiṇaḥ \|\|**

**śrīdhara-svāmī (bhāvārtha-dīpikā) :** pravṛttir dvi-vidhā \|
viṣyanusāreṇa kāmye karmaṇi vā tal laṅghaneṣu tal laṅghanenādharme vā \|
tatra kāmya-pravṛtter gatir uktā adharma-pravṛtter gatim āha---yadīti \|
yadi vety anvayaḥ \| ajitendriyatvāt kāmātmātaḥ kṛpaṇo'to lubdho
bhoga-tṛṣṇākulo'taḥ straiṇaḥ strī-lampaṭas tad-arthaṁ bhūta-vihiṁsakaḥ
\|\| kiṁ ca, duṣṭa-jana-pralobhito dhanādy-arthaṁ paśūna-vidhinā hatvā
\| tamaḥ sthāvaratāṁ yāti \|\| evaṁ karmasu pravṛttasya na sukhaṁ na ca
duḥkha-nivṛttir ity upasaṁharati---karmāṇīti \|\|27-29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** karmaṇām adhikārī
dvividhaḥ---dhārmiko'dhārmikaś ca \| atra prathamasya gatir uktā,
dvitīyasya gatim āha---yadīti \| vā-śabdāt svato'pi kaścid ajiendriyaḥ
syād ity arthaḥ \| kāmātmā tata eva kṛpaṇo dīnaḥ \| ata eva lubdho
bhoga-tṛṣṇākulaḥ \| straiṇaḥ strī-lampaṭaḥ, tad-arthaṁ bhūta-vihiṁsakaḥ
\|\| avidhinā, śyenenābhicaran yajeta ity-ādi viruddha-vidhinā \|
ulbaṇaṁ tamaḥ sthāvaratvam\| evaṁ karmasu pravṛttasya nāsti sukham ity
upasaṁharati---karmāṇīti \|\|27-29\|\|

**\...**

**\|\| 11.10.30 \|\|**

**lokānāṁ loka-pālānāṁ mad-bhayaṁ kalpa-jīvinām \|**

**brahmaṇo'pi bhayaṁ matto dvi-parārdha-parāyuṣaḥ \|\|**

**śrīdhara-svāmī (bhāvārtha-dīpikā) :** tathāpi lokānāṁ nityatvād
amartya-dharmatvāc ca loka-pālānāṁ sukham astīti cet tatrāha---lokānām
iti \| dvau parārdhau paramāyur yasya tasya brahmaṇo'pi \| tathā ca
śrutiḥ---

> bhīṣā'smād vātaḥ pavate, bhīṣodeti sūryaḥ \|
>
> bhīṣā'smād agniś cendraś ca, mṛtyur dhāvati pañcamaḥ \|\| \[tai.u.
> 2.8.1\] iti \|

ataḥ pravṛtti-mārgasyaivam anartha-hetutvād viraktyā tato nivṛttir eva
yukteti tātparyārthaḥ \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** na dehinām iti taiḥ tatra viduṣām
apīty ādau pramādenāpi karma-vaiguṇyād iti bhāvaḥ \| mūḍhānām apīty ādāv
akasmāt tīrthādi-sambandha-jāta-puṇyatvād iti bhāvaḥ \|\|30\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yac ca tuṣyatu durjana
iti nyāyenāṅgīkṛtaṁ svargādīnāṁ nityatvaṁ tan nirākaroti---lokānām iti
\| svarga-lokasya tat-pālānāṁ ca naiva nityatvam ity āha---lokānām iti
\| mat mattaḥ \| tathā ca śrutiḥ---

> bhīṣā'smād vātaḥ pavate, bhīṣodeti sūryaḥ \|
>
> bhīṣā'smād agniś cendraś ca, mṛtyur dhāvati pañcamaḥ \|\| \[tai.u.
> 2.8.1\] iti \|

etenaiva svayam īśvaratvāviṣkāreṇeśvarābhāvāṅgīkāraḥ parityaktaḥ
\|\|30\|\|

**\...**

**\|\| 11.10.31 \|\|**

guṇāḥ sṛjanti karmāṇi guṇo'nusṛjate guṇān \|

jīvas tu guṇa-saṁyukto bhuṅkte karma-phalāny asau \|\|

**śrīdhara-svāmī (bhāvārtha-dīpikā) :** etenaiva svayam
īśvaratvāviṣkāreṇa īśvarābhavāṅgīkāraḥ parityaktaḥ \| anyad api prauḍhyā
pūrvam aṅgī-kṛtaṁ nirākaroti caturbhiḥ \| tatra yad uktaṁ
kartṛ-bhoktṛ-rūpa evātmeti tan nirākaroti---guṇā iti \| guṇā indriyāṇi
karmāṇi sṛjanti, na tv ātmā \| ātmaivendriyāṇi pravartayan karmāṇi
karotīti cet, nety āha---guṇa iti \| guṇaḥ sattvādir guṇān indriyāṇy
anusṛjate pravartayati, na tv ātmā \| ata ātmanaḥ kartṛtvaṁ tāvan nāsti
\| bhoktṛtvam apy aupādhikam ity āha---jīvas tv iti \| guṇa-saṁyukta
indriyādi-saṁyuktaḥ \| kutaḥ ? ity ata āha---asau teṣv ahaṅkāravān ity
arthaḥ \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** guṇā iti taiḥ tatra etena iti
pūrva-darśita-bhīṣāsmād-ity-ādi-śruty-ātmaka-purāṇa-svarūpa-sva-vākya-prāmāṇyenety
arthaḥ, na tv ātmeti \| ayaskāntasyevātmanaḥ sānnidhyenaiva
tat-tat-prerakatvān, na tu svecchayeti bhāvaḥ \| yad vā, atha jīvasya
svataḥ karma-kartṛ-bhoktṛ-rūpatvaṁ tan-mataṁ sāṅkhya-matena
nirākaroti---guṇā iti \| tat-tat-svabhāva eva tatra tatra kāraṇam iti
bhāvaḥ \|\|31\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** narakānavaśo jantur gatvā
\[bhā.pu. 11.10.28\] ity uktam \| tatra jīvasyaivaṁ vaivaśyaṁ
kiṁ-prayuktam ity apekṣāyām āha---guṇā iti \| guṇā indriyāṇi kartṝṇi
karmāṇi deha-pūjādīni
sva-para-strī-sambhoga-śabdādi-grahaṇa-kṛṣi-vāṇijyādīni
cādṛṣṭa-dṛṣṭa-phalāni sṛjanti kurvanti \| tāṁś ca guṇān
sad-asad-indriyāṇi guṇaḥ sattvādiḥ sṛjate \| jīvaṁ tu guṇaiḥ
sad-asad-indriyaiḥ sattvādibhiś ca saṁyukto bhadrābhadrāṇi karma-phalāni
bhuṅkte \|\|31\|\|

**\...**

**\|\| 11.10.32 \|\|**

yāvat syād guṇa-vaiṣamyaṁ tāvan nānātvam ātmanaḥ \|

**nānātvam ātmano yāvat pāratantryaṁ tadaiva hi \|\|**

**madhvācāryaḥ (bhāgavata-tātparyam) :** yāvat syād guṇa-vaiṣamyam
ity-ādi ya upāsīraṁs te muhyanti \| guṇa-saṁyuktaḥ karma-phalāni bhuṅkte
\|\|32\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** yac coktam ātmano nānātvaṁ tad
apy aupādhikam ity āha---yāvat syād iti \| **guṇānāṁ vaiṣamyam**
ahaṅkārādi-kārya-rūpam \| nanv ātmana ekatve kathaṁ pāratantryam uktaṁ ?
kathaṁ vā loka-pālādīnām api mad-bhayam ity uktaṁ ? tatrāha---nānātvam
iti \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yāvad iti sārdhakam \| nānātvaṁ
cādvaya-vādi-matena nirākaroti---yāvad ity ardhena \|
tatraivādvaya-vādināṁ siddhānta-nirvāhaṁ darśayati---nānātvam ity ekena
\| ayam arthaḥ---eka eva khalu cid-eka-lakṣaṇa-sattā-mātra-svarūpa ātmā
\| sa evātmany anādy-avidyayā guṇa-mayīṁ māyāṁ
tad-vaiṣamya-jāta-kārya-vargaṁ ca kalpayann asmad-artham ekaṁ
yuṣmad-arthāṁś ca bahūn kalpayati svapnavat \| tatrāsmad-arthaḥ
sva-svarūpaḥ puruṣaḥ \| yuṣmad-arthās trividhāḥ puruṣāntara-rūpāḥ
jaḍa-rūpā īśvarākhya-puruṣa-viśeṣa-rūpāś ceti \| tatas tasyām avidyāyāṁ
gatāyāṁ nānātvābhāvād īśvaro nāma yo vastuto nāsti sa nāsty eva kim uta
tat-pāratantryaṁ, kim utatarāṁ tato bhayaṁ, kim utatamāṁ
vānya-pāratantryādikam iti tad evaṁ mata-dvayena, nahi kadācid anīdṛśaṁ
jagad iti jñānaṁ nityaṁ nāstīti parihṛtaṁ tat-tad-upādher
janma-nāśa-darśanāj jñānasya tv anāśa-darśanād iti bhāvaḥ \|\|32\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** guṇair indriyaiḥ kṛtvā
ucca-nīca-gati-prāpti-lakṣaṇaṁ **vaiṣamyaṁ yāvat syāttāvadātmanaḥ**
ekasyāpi jīvasya **nānātvaṁ** deva-tiryag-ādi-rūpatvaṁ syāt \| **yāvad
evaṁ nānātvaṁ tāvat pāratantryaṁ** karmādhīnatvam \|\|32\|\|

**\...**

**\|\| 11.10.33 \|\|**

yāvad asyāsvatantratvaṁ tāvad īśvarato bhayam \|

**ya etat samupāsīraṁs te muhyanti śucārpitāḥ \|\|**

**śrīdhara-svāmī (bhāvārtha-dīpikā) :** yac ca gūḍham abhipretaṁ
pravṛttir eva śreyasīti tatrāha---ya etad iti \| etad guṇa-vaiṣamyaṁ tat
kṛtaṁ bhogaṁ karma cety arthaḥ \| upāsīran severan \| te lokādīnām
anityatvāc chucārpitāḥ protāḥ santo muhyanti \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad etat pūrvoktaṁ trayam api
matānantaraṁ nindati---ya etad ity ardhakena \|\|33\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasmāt pravṛttir eva
śreyasīti ye āhus tān ākṣipati---ya etat karmaiva upāsīran severan te
śucārpitāḥ śoka-protāḥ santo muhyanti \|\|33\|\|

**\...**

**\|\| 11.10.34 \|\|**

kāla ātmāgamo lokaḥ svabhāvo dharma eva ca \|

**iti māṁ bahudhā prāhur guṇa-vyatikare sati \|\|**

**madhvācāryaḥ (bhāgavata-tātparyam) :** asati guṇa-vyatikare
kālādi-nāmānaṁ mām evāhur iti sva-siddhāntaḥ \|

> kālaḥ sarva-guṇodrekād āptatvād ātmanāmakaḥ \|
>
> āgame'vagater asya loke jñāna-svarūpataḥ \|\|
>
> sva-vaśatvāt svabhāvo'yaṁ dhāraṇād dharma ity api \|
>
> upāsate sadā muktāḥ parānandaika-bhāginaḥ \|\|
>
> tad etat tattvam ajñātvā prāhur durmatayaḥ pare \|
>
> yāvat tu guṇa-vaiṣamyaṁ tāvan nānātvam ātmanaḥ \|\|
>
> bheda-buddhis tu yāvat syāt tāvad īśvara-tantratā \|
>
> yāvad īśvara-tantratvaṁ tāvat tasmād bhayaṁ bhavet \|\|
>
> upāsate ya evaṁ tu nitya-śoke patanti te \|
>
> mahā-tamasyyyanānande tasmān naivaṁ vicintayet \|\|
>
> tasmān nityaṁ tu nānātvaṁ jīvānām īśa-tantratā \|
>
> sādhikānāṁ vaśatvaṁ ca muktāv api sadeṣyate \|
>
> evaṁ jñātvā vimucyante parānandaṁ vrajanti ca \|\| iti
> tantra-bhāgavate \|\|34\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** na kevalam anityatā-mātraṁ kintu
māyā-mayatvam apīty āha---kāla iti \| svabhāvo devatvādi-pariṇāma-hetuḥ
\| dharmas tad bhoga-kāraṇam \| guṇa-vyatikare māyā-kṣobhe sati mām eva
prāhur na tu mad-vyatiriktāḥ santi \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yataḥ iti kālādi-catuṣṭayaṁ
jaimini-matānuvādoktaṁ viśva-vyavahāra-siddhi-nimittaṁ tat-pāriśeṣyāt \|
svabhāvaḥ \[sāṅkhya-mataṁ\] guṇādeḥ pratyekaṁ vilakṣaṇa-kārya-karatvam
\| dharmas tu \[advaya-mataṁ\] sattā-mātram \| apūrva-vācitve tu karmety
evāvakṣyat---sukha-duḥkha-bhoga-kāraṇatvasya vivakṣitatvāt \| tataś ca
mām eva te prāhuḥ, kintu kāla ity-ādi rūpeṇa tad yathāvan mad-rūpeṇa,
tatrāpi bahudhā pratyekaṁ kāraṇaṁ prācuryeṇa mithaś ca kaimutyena, na tv
akhaṇḍa-kāraṇatvena, mām ekaṁ prāhur ity arthaḥ \|

> te'pi mām eva kaunteya yajanty avidhi-pūrvakam \|
>
> ahaṁ hi sarvayajñānāṁ bhoktā ca prabhur eva ca \|
>
> na tu mām abhijānanti tattvenātaś cyavanti te \|\| \[gītā
> 9.23-24\]itivat \|

tatra hetuḥ---guṇa-vyatikare guṇais tama-ādibhir āsaṅge parābhūtatve
satīti tat-parābhavād eva śruti-smṛti-yukti-viruddhānīśvara-vādino
bhūtvā te tathā vadantīty arthaḥ \| īśvara-kāraṇa-vādināṁ tu prāyas tāny
api na dūṣaṇāyeti bhāvaḥ \| tathā hi,

> yadaṁśaviddhāḥ pracaranti karmasu
>
> naivānyadā lauham ivāprataptam \|\| \[bhā.pu. 6.16.24\]

iti nyāyena paramātma-svarūpeśvarāṁśatvāt
sva-sva-jaḍa-varga-pravartakatvāt cid-ātmanāṁ jīvānāṁ svarūpa-siddhe api
kartṛtva-bhoktṛtve upādhiṁ vinā na spaṣṭībhavataḥ \|
tat-sānnidhyenopādhito jāte ca ye tābhyāṁ na sākṣāt sambandhaḥ kintv
ajñānenaiva tasmād athaiṣātity atra karmeti sukha-duḥkhayor iti ca
viśeṣitaṁ, tathā pratyātmaṁ nānātvaṁ bhavatu, kintu
paramātma-rūpeṇaikatvam eva \| tatha lokasyāvyaktākhya-kāraṇa-rūpeṇa
bhavatu nāma, nityatvaṁ kintu sthūla-rūpeṇānityatvam eva tathātmanām
upādhy-aṁśena nāsti sarvathā nityatvaṁ, kintu svarūpeṇaiva \| tathā
kālasya tat-prabhāva-rūpatayā āgamasya ca tan-niśvāsātmatayā nityatvam
astu pralaye yatra pracāro nāsty eva tathā guṇāder api svabhāvaḥ kāraṇaṁ
bhavatu avidyopahita ātmā vā kintu
sarva-kāraṇeśvara-śakty-ātmakatvenaiveti \| tad evaṁ
sarvasyeśvarāśrayaika-siddhitayā tasya ceśvarasya ca
śruti-smṛti-vidvad-anubhava-prāmāṇyena sad-rūpatayā matto'nyatra
raktānāṁ bhayam iti vairāgyam eva śreyaḥ tad
etaj-jaimini-mata-nirāsāyātraivoktaṁ lokānāṁ loka-pālānām ity anena
matāntara-nirāsāya cānyatroktaṁ---

> āruhya kṛcchreṇa paraṁ padaṁ tataḥ
>
> patanty adho'nādṛta-yuṣmad-aṅghrayaḥ \[bhā.pu. 10.2.32\]

ity aneneti tātparyam \|\|34\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** loka-kālāgamātmanāṁ
sarveṣām eva nityatvaṁ yat paramatam aṅgīkṛtyoktaṁ, tatrāha---kāla iti
\| svabhāvo devatvādi-pariṇāma-hetuḥ \| dharmas tad-bhoga-hetuḥ \| iti
guṇa-vyatikare māyā-kṣobhe saty eva mām eva bhaudhā-bhūtaṁ teṣāṁ
man-māyā-śakti-kāryatvād āhuḥ \| tasmād asya jīvasya
karma-bandha-vimocanārthaṁ yatanīyam iti mataṁ sādhitam \|\|34\|\|

**\...**

**\|\| 11.10.35 \|\|**

**śrī-uddhava uvāca---**

**guṇeṣu vartamāno'pi deha-jeṣv anapāvṛtaḥ \|**

**guṇair na badhyate dehī badhyate vā kathaṁ vibho \|\|**

**madhvācāryaḥ (bhāgavata-tātparyam) :** adehī paramātmā \| badhyate cet
kathaṁ badhyate \| nitya-mukto nitya-baddha ity
eka-jīva-vādi-matānusāreṇa codayati \|

> śiṣyo'pi pūrva-pakṣasthas tad evātmavataṁ bruvan \|
>
> naiva duspatyasatyena sthiratvārthaṁ hi tad-vacaḥ \|\| iti vikṣepe \|

na me mokṣo na bandhanam \|

> ekasyaiva mamāṁśasya jīvasyaivaṁ mahā-mate \|
>
> bandho syād vidyayānādir vidyayā ca tathetarat \|
>
> atha baddhasya muktasya vailakṣaṇyaṁ vadāmi te \|\| iti parihārāt
> \|\|35\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tato nivṛttir eva
mukti-hetutva-cchreyasīti siddham \| evaṁ tāvad eka evātmā, tasya ca
guṇa-kārya-deha-saṁbandha-kṛtaḥ saṁsāraḥ, ātma-jñānāc ca muktir ity
uktaṁ, vilakṣaṇaḥ sthūla-sūkṣmāt \[bhā.pu. 11.10.8\] ity-ādinā \| tad
eva ca matāntara-nirāsena dṛḍhī-kṛtam athaiṣāṁ \[bhā.pu. 11.10.14\]
ity-ādinā \| tatra pṛcchati---guṇeṣv iti \| ayam arthaḥ---guṇeṣv asatsu
muktiḥ satsv eva vā \| ādye jñāna-sādhanābhāvān na muktiḥ \| dvitīye ca
guṇeṣu vartamāno'pi tat-kārya-deha-jeṣu karmasu sukhādiṣu ca kathaṁ na
badhyeta \| tathāpi tair ākāśa-vad anāvṛtatvān na badhyata iti cet tarhi
bandho na saṁbhavatīty āha---anapāvṛtaḥ kathaṁ badhyata iti \|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** dehajeṣu guṇeṣu vartamāno'pi
kathaṁ tairna badhyate ity anvayaḥ \| vartamānatve'py anāvṛtaś cet
kathaṁ vā badhyata ity anvayaḥ \| anyat taiḥ \| tatra guṇeṣv asatsu
muktir ity atra bandhas tu stabdhatva-nyāyena svata eva jñeyaḥ
\|\|35\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu ca bhavan-mate mokṣa
eva puruṣārtho'vagataḥ \| sa ca bhakti-jñāna-viśeṣguṇābhyāsād bhavati,
tasmin sati puruṣo mukta ucyate, iti mayā na budhyate ity āha---guṇeṣv
iti \| muktasyāpi dattātreya-bharatāder bhojana-śayanāṭanādi-śravaṇāt
sthūla-sūkṣma-deha-dvayaṁ tiṣṭhaty eva \| tasmiṁś ca sthite sati
dehajeṣu guṇeṣu vartamāno'pi tair guṇair dehī kathaṁ na badhyate ?
tathāpi tair ākāśavat cinmayatvād anāvṛto jīvo na bhadyate iti cet,
tarhi bandho na sambhavatīty āha---anāvṛtaḥ kathaṁ badhyata iti
\|\|35\|\|

**\...**

**\|\| 11.10.36 \|\|**

kathaṁ varteta viharet kair vā jñāyeta lakṣaṇaiḥ \|

**kiṁ bhuñjītota visṛjec chayītāsīta yāti vā \|\|**

**śrīdhara-svāmī (bhāvārtha-dīpikā) :** yadi tu satsv eva tad-ahaṅkāreṇa
badhyate, tan-nivṛttyā ca mucyata iti mataṁ tarhi tat kathaṁ jñātavyaṁ ?
iti pṛcchati \| baddho muktā vā kathaṁ vartety ādi \| kiṁ bhuñjīta
kathaṁ bhuñjīta ? ity arthaḥ \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yadi tu satsv eva guṇeṣu
viṣayendriyādiṣu tad-abhimānena badhyate, tan-nivṛttyā ca mucyata iti
mataṁ, tarhi mayā tathā kathaṁ jñātavyaṁ ? iti pṛcchati---kathaṁ vartety
ādinā \|
vartana-viharaṇa-bhojana-mutra-pūrīṣa-visarjana-śayanāsana-gamanāni
karmāṇi sābhimānānīti mayā kair vā lakṣaṇair dhyāyata iti \|\|36\|\|

**\...**

**\|\| 11.10.37 \|\|**

etad acyuta me brūhi praśnaṁ praśna-vidāṁ vara \|

**nitya-baddho nitya-mukta eka eveti me bhramaḥ \|\|**

**śrīdhara-svāmī (bhāvārtha-dīpikā) :** etat etad viṣayaṁ praśnam \| kiṁ
ca eka evātmā'nādi-guṇa-saṁbandhān nitya-baddhaḥ \| mukte
janyatve'nityatva-prasaṅgān nitya-mukta ity apy aṅgī-kāryaṁ syāt \|
tatra me bhramo bhavatīty āha---nitya-baddha iti \|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nitya-muktā
dattātreya-bharatādir nitya-baddho devadatta-yajṇadattādis
tulya-daihika-kriyatvād eka eveti bhrama iti kaivalyaṁ tu mayā grahītum
aśakyam apy asty evaṁ, tat tvayāhaṁ jñāpayitavya iti bhāvaḥ \| atra
nitya-padam anadhikārtham \|\|37\|\|

iti sārārtha-darśinyāṁ harṣiṇyāṁ bhakta-cetasām \|

ekaviṁśo'tra daśame saṅgataḥ saṅgataḥ satām \|\|\*\|\|

**\...**

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyām ekādaśa-skandhe
>
> śrī-bhagavad-uddhava-saṁvāde
>
> daśamo'dhyāyaḥ \|

\|\|11.10\|\|

\...

(11.11)

**ekādaśo'dhyāyaḥ**

**baddha-mukta-lakṣaṇam**

**\|\| 11.11.1 \|\|**

**śrī-bhagavān uvāca---**

**baddho mukta iti vyākhyā guṇato me na vastutaḥ \|**

**guṇasya māyā-mūlatvān na me mokṣo na bandhanam \|\|**

**madhvācāryaḥ (bhāgavata-tātparyam) :** me guṇataḥ \| mad-vaśatvādeḥ \|

> amāyatvān nirguṇo'haṁ bandha-mokṣau na cāpi me \|
>
> mad-adhīnasya jīvasya bandha-mokṣau sadaiva tu \|\| iti svābhāvye
> \|\|1\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :**

ekādaśe tu baddhānāṁ muktānāṁ cātha lakṣaṇam \|

sādhūnāṁ ca tathā bhakter lakṣaṇaṁ hariṇeritam \|\|

nitya-baddho nitya-mukta eka eveti me bhramaḥ \[bhā.pu. 11.10.37\]iti
yad uktaṁ, tat kiṁ vastuto virodhaḥ, pratītito vā ? nādyaḥ,
bandha-mokṣayor vāstavatvābhāvād ity āha---baddho mukta iti dvābhyām \|
ātmā **baddho muktaś** ca **me guṇato**
mad-adhīna-sattvādi-guṇopādhitaḥ, **na** tu **vastutaḥ** \|

nanv aupādhikatve'pi taṇḍula-pākādivad vāstavatvaṁ kiṁ na syāt ?
tatrāha---**guṇasya māyā-mūlatvād bandhanaṁ nāsti** \| ata eva
**mokṣaś** ca nāsti \|

nanu kathaṁ sarva-śāstra-viruddham ucyate ? tatrāha---iti me vyakhyeti
\| evaṁ mat-kṛto nirṇayaḥ, alam atikutarkair ity arthaḥ \|

athavaivam anvayaḥ, ātmā baddho mukta iti yā vyākhyā uktiḥ, sā me guṇato
mad-guṇa-pāratantryāt \| atra hetutvena guṇa-niyantari svasmiṁs
tad-vyatirekam āha---ata eva na me bandhanaṁ mokṣo veti \| anyat samānam
\|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** guṇasya māyā-mūlatvād iti māyayā
tat-sambandhasya mithyaiva sphoraṇād ity arthaḥ \| anyat taiḥ \| tatra
dvitīya-vyākhyāne me matam iti śeṣaḥ \|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

ekādaśe baddha-mukta-vailakṣaṇyasya śikṣaṇam \|

sādhūnāṁ lakṣaṇaṁ bhakter aṅgāny apy uktavān hariḥ \|\|o \|\|

kathaṁ bandhaḥ kathaṁ mokṣaḥ ? iti tava praśno'pi vastuto na ghaṭate ity
āha---baddha iti \| **me guṇataḥ** mad-adhīna-sattvādi-guṇair **baddha**
iti tato **muktaiti vyākhyā vastuto na** sambhavati \| kutaḥ ?
**guṇasya** guṇa-sambandhasya **māyā-mūlatvān** māyayā avidyayā
tarka-śaktyā durghaṭasya dehendriyādi-guṇa-sambandhasya mithyaiva
sphoraṇād ity arthaḥ \| ata eva me mama mate iti śeṣaḥ \| **na
bandhanaṁ**, bandhanābhāvād eva na mokṣaś ca \|\|1\|\|

**\...**

**\|\| 11.11.2 \|\|**

**śoka-mohau sukhaṁ duḥkhaṁ dehāpattiś ca māyayā \|**

**svapno yathātmanaḥ khyātiḥ saṁsṛtir na tu vāstavī \|\|**

**madhvācāryaḥ (bhāgavata-tātparyam) :**

svapno'yam ity avijñānāt svapne duḥkham upāśnute \|

nija-svarūpānubhava-rāhityāt tadvad eva tu \|\|

jāgrad-duḥkham api proktaṁ viṣṇu-tattvaṁ na paśyataḥ \|

tasmāt tv asvabhāvatvāt sad apy etad avāstavam \|\| **iti**
loka-saṁhitāyām**\|\|2\|\|**

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** evaṁ kāraṇa-bhūta-guṇānāṁ
māyā-mayatvāt tat-kārya-saṁsṛtir māyeti prapañcayati---śoka-mohāv iti \|
**yathā svapna ātmano** buddher eva **khyātir** vivartaḥ, tadvat
\|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atra bandhasya
mithyātva-prakāraṁ darśayati---loka-mohāv iti \| **dehāpattir** dehād
dehāntara-prāptiḥ \| dehasyāpattir āpan mṛtyur vā \| **māyayā**
māyikopādhi-sambandhena avidyayā \| māyikopādhir antaḥkaraṇe sūkṣma-dehe
jīvasya abhimānād eva tadīya-dharmāṇāṁ śoka-mohādīnām api svīyatvena
grahaṇam ity arthaḥ \| ataḥ śoka-mohādimattva-lakṣaṇā **saṁsṛtir na
vāstavī** na vastu-bhūtā \| śoka-mohādīnāṁ māyā-sṛṣṭatvena satyatve'pi
tat-sambandhasya jīve avidyā-kalpitatvān mithyātvam ity arthaḥ \|
**yathā ātmano** buddheḥ **khyātir** vivartaḥ **svapno** mithyā, tathā
\|\|2\|\|

**\...**

**\|\| 11.11.3 \|\|**

**vidyāvidye mama tanū viddhy uddhava śarīriṇām \|**

**mokṣa-bandha-karī ādye māyayā me vinirmite \|\|**

**madhvācāryaḥ (bhāgavata-tātparyam) :**

vidyāvidye mama tanū pratimāvat sadodite \|

> sadā tad-vyatiriktasya nitya-jñāna-sukhātmanaḥ \|\|
>
> mad-icchā-vaśage nityam avidyā-nirmitā guṇāḥ \|
>
> sattvādyā mad-adhīnatvād avidyāyā na me guṇāḥ \|\|
>
> avidyā caiva vidyā ca guṇāḥ sattvādikā api \|
>
> dehotpattiḥ sukhaṁ duḥkhaṁ sarvam etan mad-icchayā \|\|
>
> ato'haṁ bandha-mokṣābhyāṁ rahito nityam eva tu \|
>
> mukta-śabdodito bandha-rāhityān na vimokataḥ \|\| iti kāla-saṁhitāyām
> \|
>
> śrīs tu vidyā samuddiṣṭā durgāvidyā prakīrtitā \|
>
> te tv anādi harer icchā niyate sarvadaiva tu \|\| iti māyā-vaibhave
> \|\|3\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** ato vastu-virodhas tāvan nāsti,
pratītis tv aupādhikī ghaṭata ity āha---tanyete bandha-mokṣāv āvābhyām
iti **tanū** śaktī **me māyayā vinirmite** \| māyā-vṛtti-rūpatvād
**bandha-mokṣa-karī** ity eka-vacanaṁ dvi-vacanārthe \|

nanu tat-kāryatve bandha-mokṣayor anāditva-nityatve na syātām ?
tatrāha---**ādye** anādī \| tato yāvad avidyāṁ prerayāmi, tāvad bandhaḥ
\| yadā vidyāṁ dadāmi tadā mokṣaḥ sphuratīty arthaḥ \|tathā ca,
skanda-purāṇe---

> bandhako bhava-pāśena bhava-pāśaś ca mocakaḥ \|
>
> kaivalya-daḥ paraṁ brahma viṣṇur eva sanātanaḥ \|\| iti \|\|3\|\|

---------------------------------------------------------------------------------------------------------------------

**jīva-gosvāmī (paramātma-sandarbha 54) :** atra māyā-vṛttitvād iti
vastuto māyā-vṛttī eva te \| vinirmitatvaṁ tv aparānanta-vṛttikayā tayā
prakāśamānatvād evocyate \| yato'nādī ity arthaḥ \| tathā sphuratīty
asya mokṣa ity anenaivānvayaḥ \| jīvasya svato muktatvam eva \| bandhas
tv avidyā-mātreṇa pratītaḥ \| vidyodaye tu tat prakāśate mātram \| tato
nitya eva mokṣa iti bhāvaḥ \| na ca vācyam eṣā māyety ādau
sāmānya-lakṣaṇo mokṣa-pradatvaṁ tasyā noktam ity asamyaktvam iti \|
antakāritvenātyanta-pralaya-rūpasya mokṣasyāpy upalakṣitatvāt \| atra
vdiyākhyā vṛttir iyaṁ svarūpa-śakti-vṛtti-viśeṣa-vidyā-prakāśe dvāram
eva na tu svayam eva seti jñeyam \| athāvidyākhyasya bhāgasya deva vṛttī
\| āvaraṇātmikā vikṣepātmikā ca \| tatra pūrvā jīva eva tiṣṭhantī
tadīyaṁ svābhāvikaṁ jñānam āvṛṇvānā \| uttarā ca taṁ tad-anyathā-jñānena
sañcayantī vartata iti \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** katham ? tatrāha---vidyeti \| ato
vastuto nitya-mukto'pi pratītito nādi-baddha iti yugapad ubhayatvaṁ
ghaṭata ity arthaḥ \| atra **me** mama **māyayā** śaktyā kartryā
**tanū** sva-dṛṣṭānta-rūpatvāt svāṁśa-rūpe, ata evānādī \| ye
**nirmite** prasārite, ta eva mama **śarīriṇāṁ** madīyānāṁ
mokṣa-bandha-karyau bhavataḥ iti sthite, sā dharmarājavad bhaktā bhayaṁ
dvitīyābhiniveśataḥ syāt \[bhā.pu. 11.2.37\] iti nyāyena yasya yāvan
mad-vaimukhyaṁ, tasya tāvad avidyāṁ prasārya svarūpāvaraṇa-pūrvakaṁ
guṇāveśaṁ kurvatī bandhaṁ karoti \| mat-sāmmukhye tu
guṇāveśa-tyājana-pūrvakaṁ svarūpa-sphuraṇaṁ kurvatī mokṣaṁ karotīti
jñeyam \| atas tasyā eva tayoḥ kartṛtve'pi mad-dhetukatvād
bandhakobhava-pāśena ity-ādy ucyata iti bhāvaḥ \| **bandha-mokṣa-karī**
iti "supāṁ suluk pūrva-savarṇa" ity-ādinā pūrva-savarṇaś chāndasaḥ
\|\|3\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu keyam avidyā yayā
mithyā-bhūte'pi guṇa-sambandhaḥ sphoritas tatrāha---vidyāvidye mama tanū
tanyete bandha-mokṣāv ābhyām iti tanū śaktī \| śarīriṇāṁ
bandha-mokṣa-karī bandha-mokṣa-karṣau vidyā mokṣa-karī, avidyā
bandha-karīty arthaḥ \| ime ca me mama māyayā mahā-śaktyā vinirmite
sṛṣṭe \| kiṁ ca, māyā-vṛttitvād eva tayor māyā-sṛṣṭatvam aupacārikam
evocyate ity āha ādye anādī \| anādy-anantam avyaktaṁ nityaṁ kāraṇam
avyayam \[bhā.pu. 12.4.19\] iti dvādaśokteḥ \| puṁso'sti prakṛtir nityā
iti vaidyakaukteś ca māyā-śaktir iva tad-vṛttī vidyāvidye api nitye eva
\| tad evaṁ māyāyās tisro vṛttayaḥ pradhānam avidyā vidyā ca \|
pradhānenopādhiḥ satya eva sṛjyate \| avidyayā tad-adhyāso mithyā-bhūtaḥ
\| vidyayā tad-uparāma iti tisṛṇāṁ kāryam \|\|3 \|\|

**\...**

**\|\| 11.11.4 \|\|**

**ekasyaiva mamāṁśasya jīvasyaiva mahā-mate \|**

**bandho'syāvidyayānādir vidyayā ca tathetaraḥ \|\|**

**madhvācāryaḥ (bhāgavata-tātparyam) :**

bhinnāṁśasyaiva jīvasya bandha-mokṣau na me kvacit \|

> abhinnāṁśās tu matsādyās tejasaḥ kāla-vahnivat \|\|
>
> jīvābhinnāṁśakās tatra tejasaḥ pratibimbavat \|\| iti vailakṣaṇye \|
>
> muktasya tu na me mokṣo bandhābhāvāt kathañcana \|
>
> mukta ity api nāmaitad dīpyate'sau divākaraḥ \|\|
>
> iti bandha-rāhityān na tu vṛkṣādi-dīptivat \|
>
> kādācitkatayā vācyaṁ bandhābhāvād amokṣataḥ \|
>
> jīvasya bandha-mokṣas tu mat-prasādāt kadācana \|\| iti tattvodaye
> \|\|4 \|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tatra śarīriṇām iti
bahu-vacana-nirdeśād viṣaya-bhedenāvirodha ukta iti bhrāntiṁ vyāvartayan
bandha-mokṣa-vyavasthām upapādayati---ekasyaiveti \|

tarhi kim ātmābhedāt tavāpi bandhaḥ ? nahīty āha---asya jīvasyaiveti \|
nanv ātmābhede jīvo nāma ko'nyo'sti pṛthak ? kathaṁ ca
bandha-mokṣa-sukha-duḥkhādi-vyavasthā ? tatrāha---mamāṁśasyeti \|

ayaṁ bhāvaḥ---yathaikasyāpi candrāder jalādy-upādhinā
bimba-pratibimba-rūpo bhedaḥ, yathā ca tatra jala-kṛtāḥ kampādayaḥ
pratibimbasyaiva, yathā ca pratimbimānām apy upādhi-bhedena bhedād
ekasminn udakumbhe bhagne tad-gata-pratibimbasyaiva bimbaikyaṁ
nānya-gatasya tathāvidyāyāṁ pratimbimbasya mad-aṁśasya jīvasyaiva
tat-kṛto bandhas tasya copādhito bhedān nāvyavastheti \| tathā cāhuḥ---

> yathaikasmin ghaṭākāśe rajo-bhūmādibhir yute \|
>
> na sarve samprayujyante tathā jīvā sukhādibhiḥ \|\| iti \|

etac cātirahasyaṁ sva-buddhyā niścetavyam iti sambodhayati---he mahāmate
! itaro mokṣaḥ \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** evaṁ **śarīriṇām prātītike bandhe
sati pratyekam evaṁ vyavasthety āha---ekasyaiveti \| mamāṁśasya**
raśmi-paramāṇu-sthānīyasya \| ata eva tasya jīvasyaiva, na tu
maṇḍala-sthānīyasya mama \| ata eva caikasyaiva, na tu sarvasyety arthaḥ
\| itaro mokṣaḥ \| atra raśmi-paramāṇu-sthānīyo vyaṣṭiḥ \| tatra
sarvābhimānī kaścit samaṣṭir iti jñeyam \|\|4\|\| \[paramātma-sandarbha
38\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tābhyām eva
madīya-śaktibhyām avidyā-vidyābhyāṁ madīya-jīva-śakter
dehādhyāsa-prasāraṇāprasāraṇābhyām avastu-bhūtāv api bandha-mokṣau
pratyāyitau madīya-sṛṣṭy-ādi-līlā-śakti-preraṇa-vaśād evety
āha---ekasyaiveti \| aṁśasya vibhinnāṁśa-śabda-vācyasya prakṛtiṁ viddhi
me parām jīva-bhūtāṁ mahā-bāho yayedaṁ dhāryate jagat \[gītā 7.5\] iti
mad-ukter jīvasya mac-chaktitve'pi mamaivāṁśo jīva-loke jīva-bhūtaḥ
**sanātana-gosvāmī :** gītā 15.7\] iti mad-ukter evāṁśatvaṁ cety arthaḥ
\|

**nan**u **śarīriṇām iti pūrvokteḥ,** nityo nityānāṁ cetanaś cetanānām
eko bahūnāṁ yo vidadhāti kāmān iti śruteś ca, jīvānāṁ bahutve'pi katham
ekasyety uktam ? ucyate---ekasyā api taṭasthākhya-jīva-śakter
vṛtti-bāhulyād eva bahavo jīvā ity ucyante \| yathā ekasyā api
bahir-aṅgākhyāyā māyā-śakteḥ prathamaṁ avidyā vidyā ceti dve vṛttī,
tayoś cāpi prati jīvaṁ vṛtti-bāhulyād bahutvam eva \| yathā ca
māyā-vṛttīnāṁ māyā-śabda-vācyatvaṁ, tathaiva jīva-vṛttīnām api nityatvam
eva jñeyam \| nityo nityānām iti, bandha-mokṣa-karī ādye
ity-ādi-vacanebhyaḥ avidyā-dhvaṁse sati jīvasya nirvāṇa ity-ādi-vākyeṣu
dhvaṁsa-nirvāṇa-śabdābhyām uparāma-brahma-sāyujye ucyate \| brahmaṇā
saha yujyata iti sa-yuk tasya bhāvaḥ sāyujyam iti jīvasya na tatra
svarūpa-dhvaṁsaḥ \| kiṁ ca---

> viṣṇu-śaktiḥ parā proktā kṣetra-jñākhyā tathāparā \|
>
> avidyā-karma-saṁjñānyā tṛtīyā śaktir iṣyate \|\| \[vi.pu. 6.7.61\]
>
> yayā kṣetra-śaktiḥ sā tāratamyena vartate \|\|

iti viṣṇu-purāṇokter jīva-śaktir māyā-śakteḥ prāyo vaśībhūtā
sṛṣṭi-līlā-siddhy-artham ity āha---baddha iti \| asya jīvasya avidyayā
bandhaḥ, sa ca karmaṇo'nādiḥ mokṣa-sambhavāt śāntaḥ \| itaro mokṣaḥ \|
sa ca janyatvāt sādir anaśvaratvān nirasto jñeyaḥ \|\|4 \|\|

**\...**

**\|\| 11.11.5 \|\|**

**atha baddhasya muktasya vailakṣaṇyaṁ vadāmi te \|**

**viruddha-dharmiṇos tāta sthitayor eka-dharmiṇi \|\|**

**madhvācāryaḥ (bhāgavata-tātparyam) :** muktasya viṣṇoḥ \|\|
nitya-śuddha-buddha-mukta-satya-sukhādvaya-pratyag-eka-pūrṇa ity ataḥ
padānvayādity-ādi-vacanāt \| baddho jīvaḥ \|

> baddhā jīvā ime sarve pūrva-bandha-samanvayāt \|
>
> nitya-muktatvato viṣṇur mukta-nāmā sadoditaḥ \|
>
> abaddhatvād amokṣo'pi dīpyate'sau ravir yathā \|\| iti
> brahma-saṁhitāyām \|\|5 \|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tad evaṁ vyavasthām upapādya
kathaṁ vartetety-ādi-vailakṣaṇya-praśnasyottaram āha---atheti \| tac ca
vailakṣaṇyaṁ dvi-vidham \| jīveśvarayor ekaṁ jīvānāṁ caikam \| tatr
jīveśvarayor vailakṣaṇya-gāha---viruddha-dharmiṇor iti sārdha-dvayena \|
śokānanda-dharma-vator ekasmin dharmiṇi śarīre niyamya-niyantṛtvena
sthitayoḥ \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : yad uktaṁ---kair vā jñāyeta
lakṣaṇaiḥ? iti tatra**sarva-sujñeyāni mukta-lakṣaṇāny āha---yasyeti
tribhiḥ \| hiṁsrair durjanir yasyātmā deho hiṁsyate,
upānat-prahārādibhiḥ pīḍyate \| yadṛcchayā hetunā vinaiva yena kenāpi
srak-candanādinā kiñcid arcyate vā, tatra na vyatikriyate nātivikriyate
durjanān prati na krudhyati, sujanān prati na tuṣyati cety arthaḥ \| yad
uktaṁ yājñavalkyena---

> yaḥ kaṇṭakair vitudati candanaiś ca vilimpati \|
>
> akruddho'parituṣṭaś ca samastasya ca tasya ca \|\|

atheti \| ayaṁ jīvo baddhaḥ, ayaṁ jīvo mukta iti yathocyate, tathā
jīvātmā baddhaḥ paramātmā mukta ity apy ayam ātmā apahata-pāpmetivad
ucyata evety ataḥ prathamaṁ jīvātma-paramātmanor vailakṣaṇyam ākarṇayety
āha---sārdha-dvayena \| viruddha-dharmiṇoḥ śokānanda-dharmavator ekasmin
dharmiṇi śarīre niyamya-niyantṛtvena sthitayoḥ \|\|15\|\|

**\...**

**\|\| 11.11.6 \|\|**

**suparṇāv etau sadṛśau sakhāyau**

**yadṛcchayaitau kṛta-nīḍau ca vṛkṣe \|**

**ekas tayoḥ khādati pippalānnam**

**anyo niranno'pi balena bhūyān \|\|**

**madhvācāryaḥ (bhāgavata-tātparyam) :**

anattṛtvaṁ harer duḥkhān attṛtvād ucyate sadā \|

> viṣayān vināpi pūrṇatvāt svarūpānanda-bhoginaḥ \|\|
>
> sukha atty eva hi sadā sarvatrāpi sthitaṁ vibhuḥ \|
>
> svādorodanabaddhyātti jīvo'svādv api yat sadā \|
>
> anārataṁ pāravaśyāt svādvatīti tataḥ śrutiḥ \|\| iti bhoga-nirṇayaḥ \|
>
> asvādu svāduvad dhy atti jīvo naivaṁ janārdanaḥ \|
>
> ato nātīti vacanam aśnato'pi sukhaṁ sadā \|\| iti para-bhoge \|
>
> sāśanānaśanatvena nara-devau yathoditau \|
>
> attiṁ vināpy adaurbalya tathānattir harer bhujaḥ \|\| iti svābhāvye \|

tadaiva proktaṁ niranno'pi balena bhūyān iti \| svayaṁ tv atty eva
tathāpi nādana-nibandhanaṁ tasya balam ity arthaḥ \|\|

> yatrāsuparṇā amṛtasya bhāgam
>
> animeṣaṁ vidathābhisvaranti \|
>
> inau viśvasya bhuvanasya gopāḥ
>
> samādhīraḥ pākam atrāviveśa \|\|

yasmin vṛkṣe madhva-daḥ suparṇāni viśante suvate cādhiviśve \|
tasyedāhuḥ pippalaṁ svādv-agre tan nonna śadyaḥ pitaraṁ na vedety
ādi-vākya-śeṣāt \| vṛkṣe sthitvā madhvadaḥ suparṇāyam asminn aśannti \|
suparṇe niviśante tasyaiva suparṇasya svādu pippalaṁ anyas tu svāduvad
aśnāti na svādu yāvat pitaraṁ paramātmānaṁ na vedety arthaḥ \|

> suparṇau dvau śarīrasthau jīvaś ca paramas tathā \|
>
> pāravaśyād anaj jīvas tatrāttīti śrutau śrutaḥ \|\|
>
> sa eva hi śubhasyāttā jīvo'ttāsyeva vedanāt \|\| iti karma-saṁhitāyām
> \|

sarvaṁ vā attīti tadadite tvaṁ yasya brahma ca kṣatraṁ cobhe bhavata
odanaḥ \| attā carācara-grahaṇāt \|\| ahaṁ hi sarva-yajñānāṁ bhoktā ca
prabhur eva ca ity ādeś ca \|\|6\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** suparṇau vṛkṣāt pakṣiṇāv iva
dehāt pṛthag bhūtau \| sadṛśau cid-rūpatvāt \| sakhāyau aviyogād
aikamatyāc ca \| yadṛcchayā niruktayā māyayā \| vṛcchyata iti vṛkṣo
dehaḥ, ūrdhva-mūlam avāk-śākhaṁ vṛkṣaṁ yo veda saṁprati \[ka.u. 2.3.1\]
iti śruteḥ,

> ūrdhva-mūlam adhaḥ-śākham aśvatthaṁ prāhur avyayam \|
>
> chandāṁsi yasya parṇāni yas taṁ veda sa veda-vit \|\| \[gītā 15.1\]
> iti smṛteś ca \|

tasmin kṛtaṁ nīḍaṁ niketanaṁ hṛdaya-rūpaṁ yābhyāṁ tau \| tayor madhye
eko jīvaḥ pippalānnaṁ pippalo'śvattho dehas tasminn adanīyaṁ karma
phalam ity arthaḥ \| khādati bhakṣayati \| anya īśvaro niranno'bhoktāpi
nijānanda-tṛpto balena jñānādi-śaktyā bhūyān adhikaḥ \| śrutiś ca---

> dvā supārṇā sayujā sakhāyā
>
> samānaṁ vṛkṣaṁ pariṣasvajāte \|
>
> tayor anyaḥ pippalaṁ svādv atty
>
> anaśnann anyo abhicākaśīti \|\| iti \[mu. 3.1.1, śve.u.4.6\] \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tādṛśa-bhedaṁ vailakṣaṇyenaiva
darśayati---suparṇāv iti dvābhyām \| atra sadṛśāv iti tadaivam
evābheda-nirdeśaḥ kvacid iti bhāvaḥ \| śrutau sayujeti samānaṁ rūpaṁ
cid-rūpatvaṁ yuṅkte bhajata iti samāno'rthaḥ \|\|6\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** suparṇau vṛkṣāt pakṣiṇāv
iva dehāt pṛthag-bhūtau, sadṛśau cid-rūpatvāt, sakhāyau saha-yogāt \|
yadṛcchayeti \| vṛkṣayor āsakty-anāsakti-pūrvaka-nīḍa-karaṇe
tadīya-pippalān nabhojitvābhojitve ca hetv-abhāva uktaḥ \| māyayā
vṛścyata iti vṛkṣo dehaḥ--- ūrdhva-mūlam avāk-śākhaṁ vṛkṣaṁ yo veda
samprati \[ka.u. 2.3.1\] iti śruteḥ \| ūrdhva-mūlam adhaḥ-śākham
aśvatthaṁ prāhur avyayam \[gītā 15.1\] iti smṛteś ca \| tasmin vṛkṣe
āsakty-anāsakti-pūrvakaṁ kṛtaṁ nīḍaṁ niketanaṁ hṛdaya-rūpaṁ yābhyāṁ tau
tayor madhye eko jīvaḥ pippalānnaṁ pippalo'śvattho dehas tasminn
adanīyaṁ karma-phalam ity arthaḥ \| khādati bhuṅkte \| anyaḥ paramātmā
niranna abhoktāpi nijānanda-tṛpto balena jñānādi-śaktyā bhūyān adhikaḥ
\| śrutiś ca---

> dvā suparṇā sayujā sakhāyā
>
> samānaṁ vṛkṣaṁ pariṣasvajāte \|
>
> tayor anyaḥ pippalaṁ svādv atty
>
> anaśnann anyo abhicākaśīti \|\| \[mu. 3.1.1, śve.u.4.6\] iti \|\|6\|\|

**\...**

**\|\| 11.11.7 \|\|**

**ātmānam anyaṁ ca sa veda vidvān**

apippalādo na tu pippalādaḥ \|

yo'vidyayā yuk sa tu nitya-baddho

vidyā-mayo yaḥ sa tu nitya-muktaḥ \|\|

**madhvācāryaḥ (bhāgavata-tātparyam) :**

jīvo mukto'pi no jīvān paramātmānam eva ca \|

> vetti sarvātmanā viṣṇur vety ekaḥ puruṣottamaḥ \|\|
>
> tasya prasādataḥ kiṁcit brahmādyā api jānate \|
>
> anya-jīvān apekṣyaiko jānāti ca caturmukhaḥ \|\|
>
> sāmastyena tad anye tu leśa-jñānāḥ kramāt smṛtā \|\| iti vinirṇaye
> \|\|
>
> tāny ahaṁ veda sarvāṇi na tvaṁ vettha parantapa \|\| ity-ādi ca \|
>
> ajñā jīvās tu kathyante muktā apy alpa-vedanāt \|
>
> ajñā ity evocyate nityaṁ sarva-vettṛtvato hariḥ \|\| iti viśeṣye \|
>
> anādy-avidyayāndhatvaṁ jīvasya yadi yogyatā \|
>
> prayatnaś cānukūlyasya dantavad bhavati dhruvam \|\|
>
> nityam evānyathāndhatvam ayogyā mānuṣādayaḥ \|
>
> baddhatvaṁ sarva-jīvānāṁ niyamāṁ nityam eva tu \|\|
>
> baddhatvaṁ viṣṇv-adhīnatvam andhatvaṁ tad darśanam \|
>
> ataḥ kvacid anityatvam adnhatāyā bhaviṣyati \|\|
>
> muktasyāpi tu baddhatvam asti yat sa harer vaśaḥ \|
>
> muktākhyā duḥkha-mokṣāt syād baddhākhyā harṣy adhīnatā \|
>
> nitya-baddhā api tato muktā duḥkha-vimokṣataḥ \|
>
> nitya-muktas tv eka eva harir nārāyaṇaḥ prabhuḥ \|
>
> svatantratvāt svatantratvaṁ tasyaikasya na cāparaḥ \|\| iti
> mukta-viveke \|
>
> śatam sahasrāṇi caturdaśeha parā gatir jīva-gaṇasya daitya \|
>
> ārohaṇaṁ tat-kṛtam eva viddhi sthānaṁ tathā niḥsaraṇaṁ ca teṣām \|\|
>
> kṛṣṇo muktair iyate vīta-mohaiḥ \| muktānāṁ paramā gatir ity-ādi
> bhārate \|\|
>
> kalāḥ pañcadaśa tyaktvā śvatadvīpa-nivāsinām \|
>
> muktākhyā viṣṇv-adhīnās te svādhikānāṁ vaśe sthitāḥ \|\|
>
> na cāsmād adhikaṁ kiñcit sukham asti hariṁ vinā \|
>
> nitya-muktaḥ sa evaikaḥ svatantraḥ sa yataḥ sadā \|\| iti māhātmye
> \|\|7\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** balādhikyam evāha---ātmānam iti
\| ato yo'vidyayā yug yuktaḥ sa tu nitya-baddho'nādi-baddhaḥ \| yas tu
vidya-pradhānaḥ sa tu nitya-muktaḥ, māyāyā anāvarakatvād
āśrayāvyāmohakatvāc ca \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vidyā-maya ity atra vidyā
svarūpa-śakti-vṛttir eva \| vyākhyātaṁ cākrūra-stutau \[*10.39.55-ṭīkā
draṣṭavyā*\] \|\|7\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sa paramātmā ātmānaṁ svam
anyaṁ jīvaṁ ca veda, na pippalaṁ karma-phalam attīti saḥ \| pippalādo
jīvas tu na tu svam anyaṁ ca veda, yuk yuktaḥ sa nitya-baddho jīvaḥ \|
vidyāmaya iti vidyā-śabdenātrāntaraṅga-cic-chaktir ucyate \| na tu
bahiraṅga-māyā-śakti-vṛttiḥ, tathā ca gopāla-tāpanī śrutiḥ
(2.19-20)---dvā suparṇau bhavato brahmaṇo'ṁśa-bhūtas tathetaro bhoktā
bhavati \| anyo hi sākṣī bhavatīti \| vṛkṣa-dharme tau tiṣṭhataḥ \| \...
yatra vidyāvidye na vidāmo vidyāvidyābhyāṁ bhinnaḥ \| vidyāmayo hi yaḥ
sa kathaṁ viṣayī bhavati iti \| smṛtiś ca---chāyātapau yatra na
gṛdhra-pakṣāv iti chāyātapau avidyā-vidye iti vyākhyā \|\|7\|\|

**\...**

**\|\| 11.11.8 \|\|**

**deha-stho'pi na deha-stho vidvān svapnād yathotthitaḥ \|**

**adeha-stho'pi deha-sthaḥ kumatiḥ svapna-dṛg yathā \|\|**

**madhvācāryaḥ (bhāgavata-tātparyam) :**

śarīra-stho'pi vidvattvān na viṣṇur badhyate kvacit \|

> avidvattvāt tu tatraiva dehe jīvas tu badhyate \|\|
>
> svapna-dṛgvad ime jīvā hariḥ svapnotthito yathā \|
>
> sadā tam evāhiīno'pi jñāpanārtham udīryate \|\| iti viveke \|\|8\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** idānīṁ baddha-mukta-jīvānām eva
mitho vailakṣaṇyam āha---deha-stho'pīti daśabhiḥ \| vidvān muktaḥ
saṁskāra-vaśena deha-stho'pi deha-stho na bhavati \| yathā svapnād
utthitaḥ smaryamāne svapna-dehe sthito'pi tatra-stho na bhavati, tad
gata-sukha-duḥkhādy-abhāvāt, tadvat \| tathā ca vastuto'deha-stho'pi
ku-matir avidvān deha-sthas tan nimitta-sukha-duḥkha-bhāk \| yathā
svapna-deha-gata iti \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atha baddha-muktayor
jīvayor mitho vailakṣaṇyam āha---deha-stho'pīti daśabhiḥ \| tatra
tribhiḥ kathaṁ vartetety asyottaram āha---vidvān muktaḥ saṁskāra-vaśena
deha-stho'pi deha-stho na bhavati \| yathā svapnād utthitaḥ
bādhitānuvṛtti-nyāyena smaryamāne svapna-dehe sthito'pi tatra-stho na
bhavati, tad gata-sukha-duḥkhayoḥ sva-niṣṭhatvenāpratīteḥ \| tathā
vastuto na deha-stho'pi kumatir avidvān deha-sthas tan
nimitta-sukha-duḥkha-bhāk \| yathā svapna-dṛk svapnān paśyan
svapna-deha-gataḥ \|\|8\|\|

**\...**

**\|\| 11.11.9 \|\|**

**indriyair indriyārtheṣu guṇair api guṇeṣu ca \|**

**gṛhyamāṇeṣv ahaṁ kuryān na vidvān yas tv avikriyaḥ \|\|**

**madhvācāryaḥ (bhāgavata-tātparyam) :** guṇair api guṇeṣu \|
apradhānair jīvair apradhāneṣu viṣayeṣu \|

> ātmano vaśagair jīvair ātmano vaśageṣu ca \|
>
> duḥkheṣu gṛhyamāṇeṣu mana-ādibhir indriyaiḥ \|\|
>
> ahaṁ duḥkhīti naiveśas tv ahaṁ parāh pumān \|
>
> jīvagaṁ ceti tad duḥkhaṁ viṣṇuḥ paśyati sarvadā \|\|
>
> pāratantryād ahaṁ duḥkhīt evaṁ jīvaḥ prapaśyati \|
>
> tasmāt sa duḥkhabhāg ukto yāvad īśaḥ prasīdati \|\| iti svātantrye
> \|\|9\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** atra hetutvena vailakṣaṇyāntaram
āha dvabhyām \| indriyair indriyārtheṣu gṛhyamāṇeṣv api yas tu vidvān,
sa nāhaṅkuryād, ahaṁ gṛhṇāmīti matiṁ na kuryād ity arthaḥ \| kutaḥ ?
guṇair guṇeṣu gṛhyamāṇeṣu \| ata evāvikriyo rāgādi-śūnyaḥ \| tad uktaṁ
gītāsu---

> tattva-vit tu mahā-bāho guṇa-karma-vibhāgayoḥ \|
>
> guṇā guṇeṣu vartanta iti matvā na sajjate \|\| \[gītā 3.28\] iti
> \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** indriyair indriyārtheṣv
api guṇeṣu gṛhyamāṇeṣu na ahaṁ kuryāt, ahaṁ gṛhṇāmīti matiṁ na kuryāt \|
nirahaṅkāritve liṅgaṁ avikriyas tat-tad-vikāra-rahitaḥ \|
vikāravattve'pi ahaṁ na kim api karomīti vācaiva burvan kapaṭī
mahā-baddho jñeyaḥ \|\|9\|\|

**\...**

**\|\| 11.11.10 \|\|**

**daivādhīne śarīre'smin guṇa-bhāvyena karmaṇā \|**

**vartamāno'budhas tatra kartāsmīti nibadhyate \|\|**

**madhvācāryaḥ (bhāgavata-tātparyam) :** guṇa-bhāvye na karmaṇā
guṇa-bhūtaḥ asvatantro'ham asmin karmaṇīti bhāvanīyena \|

> asvatantraḥ svatantro'smīty evaṁ jīvaḥ prabhāvayan \|
>
> badhyate hīśa-kopena rāja-bhāvena bhṛtyavat \|\| iti ca \|\|10\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** abudhas tu pūrva-karmādhīne'smin
śarīre vartamāno guṇair indriyair bhāvyena karmaṇā tatra dehādau
nivadhyate \| kutaḥ ? kartāsmīty ahaṅkāreṇa \| tad uktaṁ tatraiva---

> prakṛteḥ kriyamāṇāni guṇaiḥ karmāṇi sarvaśaḥ \|
>
> ahaṅkāra-vimūḍhātmā kartāham iti manyate \|\| \[gītā 3.27\] iti \|

etais tribhiḥ ślokaiḥ kathaṁ vartetety asya praśnasya sukha-duḥkha-śūnyo
nirabhimānaś ca dehe vartata ity uttaram uktaṁ bhavati \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** daivādhīne
pūrva-karmādhīne'smin śarīre vartamānaḥ guṇair indriyair bhāvyena kṛtena
karmaṇā nibadhyate \| kutaḥ kartāsmīty ahaṅkāreṇa \| yad uktaṁ,
ahaṅkāra-vimūḍhātmā kartāham iti manyate \|\| \[gītā 3.27\] iti
\|\|10\|\|

**\...**

**\|\| 11.11.11 \|\|**

**evaṁ viraktaḥ śayana āsanāṭana-majjane \|**

**darśana-sparśana-ghrāṇa- bhojana-śravaṇādiṣu \|**

**na tathā badhyate vidvān tatra tatrādayan guṇān \|\|**

**madhvācāryaḥ (bhāgavata-tātparyam) :** evaṁ viraktaḥ śayane \| evam
asvātantryeṇa nitya-baddho'pi \| evam ātmanoḥ svātantrya-pāratantryayor
vidvān jīvo'py avidvaj --jīvavan na badhyate \| evaṁ vidvān ity anvayaḥ
\|\|11\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** vailakṣaṇyāntaraṁ vadan "kiṁ
bhuñjīta" ity-ādi-praśnottaram āha---evam iti tribhiḥ \| anya-gatam eva
karma māṁ badhnātīty evaṁ virakto vidvān \| tathā avidvān iva
śayanāsanādiṣu na badhyate \| kutaḥ ? tatra tatra viṣayeṣu guṇān
indriyāṇy ādayan bhojayaṁs tat-sākṣitvena vartamānaḥ, na tu svayam adan
\|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ bhuñjīteti yad uktaṁ
tatrāha---evam iti tribhiḥ \| na tathā badhyate iti śayanāsanādiṣu yathā
avidvāṁs tatra tatrāsaktyā tat-tad-upāyotthābhyāṁ harṣa-śokābhyāṁ
badhyate, tathā tena bādhitānuvṛtti-nyāyena,
kiñcin-mātra-harṣa-śokavattve'pi na kṣatiḥ \| yato viraktaḥ tatra tatra
viṣayeṣu guṇān indriyāṇy ādayan bhojayaṁs tat-sākṣitvena vartamānaḥ, na
tu svayam adan \|\|11\|\|

**\...**

**\|\| 11.11.12-13 \|\|**

**prakṛti-stho'py asaṁsakto yathā khaṁ savitānilaḥ \|**

**vaiśāradyekṣayāsaṅga- śitayā chinna-saṁśayaḥ \|**

**pratibuddha iva svapnān nānātvād vinivartate \|\|**

**madhvācāryaḥ (bhāgavata-tātparyam) :**

nitya-baddho'pi jīvo ya ātmano nitya-baddhatām \|

> viṣṇunā nitya-muktatvaṁ tasya vetti samucyate \|\|
>
> tad-adhīnatva-bndhe tu vidyamāne'py aduḥkha-bhāk \|
>
> deha-stho'pi na duḥkhī syād anyavat kim u muktigaḥ \|\| iti parāyaṇe
> \|
>
> nānātvam iti vai mithyā-jñānaṁ kutracid ucyate \|
>
> vastu-yāthāthyato'nyatvāt jñānasyojjho vivakṣitaḥ \|\| iti vākgabhye
> \|\|12-13\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** etad eva kutaḥ ?
tatrāha---prakṛti-stho'pīti sārdhena \| yathā khaṁ sarvatra sthitam api
na sajjate \| yathā savitā jale pratibimbito'pi \| yathānilaḥ sarvatra
sañcarann api tadvat \| asaṅgena vairāgyeṇa śitaya tīkṣṇayā chinnāḥ
saṁśaya asambhāvanādayo yasya saḥ \| nānātvād dehādi-prapañcāt
\|\|12-13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** etad eva kutaḥ ?
tatrāha---prakṛti-stho'pīti sārdhena \| yathā khaṁ sarvatra sthitam api
na sajjate \| yathā savitā sarvatra kiraṇa-jālaṁ prasārayann api, yathā
ca anilaḥ sarvatra sañcarann api tadvat \| asaṅgena vairāgyeṇa śitaya
tīkṣṇayā chinnāḥ saṁśayā asambhāvanādayo yasya saḥ \| nānātvān
nānā-deha-prapañcāt \|\|12-13\|\|

**\...**

**\|\| 11.11.14 \|\|**

**yasya syur vīta-saṅkalpāḥ prāṇendriya-mano-dhiyām \|**

**vṛttayaḥ sa vinirmukto deha-stho'pi hi tad-guṇaiḥ \|\|**

**śrīdhara-svāmī (bhāvārtha-dīpikā) :** kathaṁ viharet ? ity
asyottaratvena vailakṣaṇyāntaram āha---yasya syur iti \| tad-guṇair
deha-guṇaiḥ saṅkalpa-śūnyābhiḥ prāṇādi-vṛttibhir viharan mukta ity
arthaḥ \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yad uktaṁ kathaṁ viharet
? iti tatrāha---yasyeti \| tad-guṇair deha-dharmaiḥ śoka-mohādibhir
vinirmuktaḥ san saṅkalpa-śūnyābhiḥ prāṇādi-vṛttibhir viharatīti
bhāvaḥ \|\|14\|\|

**\...**

**\|\| 11.11.15 \|\|**

**yasyātmā hiṁsyate hiṁsrair yena kiñcid yadṛcchayā \|**

**arcyate vā kvacit tatra na vyatikriyate budhaḥ \|\|**

**śrīdhara-svāmī (bhāvārtha-dīpikā) :** evaṁ tāvad baddha-muktayoḥ
sva-saṁvedyam eva vailakṣaṇyam uktam idānīṁ kair vā jñāyeta lakṣaṇaiḥ"
ity asyottaratayā parair api sujñeyaṁ vailakṣaṇyam āha---yasyātmeti
tribhiḥ \| hiṁsrair durjanair anyair vā prāṇibhir yasyātmā dehaḥ pīḍyate
\| yadṛcchayā yena kenāpi kvacit kiñcid arcyate vā sa budhaś cet tatra
na vyatikriyate, nātivikriyate ity arthaḥ \| tad uktaṁ yājñavalkyena,
"yaḥ kaṇṭakair vitudati candanair yaś ca limpati \| akruddho'parituṣṭaś
ca samas tasya ca tasya ca \|" iti \|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yad uktaṁ kair vā jñāyeta
lakṣaṇair iti tatra sarva-sujñeyāni mukta-lakṣaṇāny āha-yasyeti tribhiḥ
\| hiṁsrair durjanair yasyātmā deho hiṁsyate \| upānat-prahārādibhiḥ
pīḍyate \| yadṛcchayā hetunā vinaiva yena kenāpi srak-candanādinā kiṁcid
arcyate vā \| tatra na vyatikriyate nātivikriyate durjanān prati na
krudhyati sujanān prati na tuṣyati cety arthaḥ \| yad uktaṁ
yājñavalkyena---

> yaḥ kaṇṭakair vitudati candanaiś ca vilimpati \|
>
> akruddho'parituṣṭaś ca samas tasya ca tasya ca \|\| iti \|\|15 \|\|

**\...**

**\|\| 11.11.16 \|\|**

**na stuvīta na nindeta kurvataḥ sādhv asādhu vā \|**

**vadato guṇa-doṣābhyāṁ varjitaḥ sama-dṛṅ muniḥ \|\|**

**madhvācāryaḥ (bhāgavata-tātparyam) :**

doṣaś caiva guṇaś cobhāv īśa-tantrau na me vaśau \|

iti jānan na doṣaḥ syād varjito'lpa-guṇena ca \|\| iti prāthamye \|\|16
\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** kiṁ ca sādhv asādhu vā kurvato
vadato vā janān na stuvīta na ca nindeta \| yo laukika-vyavahāre
vimukhaḥ sa mukta ity arthaḥ \|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : sādhv-asādhū kurvato vadato
vā janān na stuvīta na ca nindet \|\|16 \|\|**

**\...**

**\|\| 11.11.17 \|\|**

**na kuryān na vadet kiñcin na dhyāyet sādhv asādhu vā \|**

**ātmārāmo'nayā vṛttyā vicarej jaḍa-van muniḥ \|\|**

**śrīdhara-svāmī (bhāvārtha-dīpikā) :** api ca, na kuryād iti \| yo
daihike'pi karmaṇy udāsīnaḥ sa muktaḥ \| itaro baddha ity arthaḥ \|
etāny eva sarvāni mumukṣoḥ sādhanāni jñātavyāni \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : anayā vṛttyā anena
svabhāvena mukta-lakṣaṇa-bhinnaṁ baddha-lakṣaṇaṁ ca jñeyam \|\|17\|\|**

**\...**

**\|\| 11.11.18 \|\|**

**śabda-brahmaṇi niṣṇāto na niṣṇāyāt pare yadi \|**

**śramas tasya śrama-phalo hy adhenum iva rakṣataḥ \|\|**

**śrīdhara-svāmī (bhāvārtha-dīpikā) :** yas tu kevalaṁ śabda-brahmaṇy
abhijñaḥ pāṇḍitya-mātra-ślāghī na tūktaiḥ sādhanais tad artha-niṣṭho
bhavet, taṁ nindati \| **śabda-brahmaṇi niṣṇāto**'rthataḥ pāraṁ gato'pi
**pare brahmaṇi na niṣṇāyād** dhyaṇādy-abhiyogaṁ na kuryāt, **tasya**
śāstra-**śramaḥśramaika-phalaḥ**, na tu puruṣārtha-paryavasāyī \|
**adhenuṁ** cira-prasūtām \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** pūrvaṁ jñāna-yogam uktvādhunā
bhakti-yogam udbhāvayitum āha---śabda-brahmaṇīti \| atra
para-brahma-padena paratva-mātram ucyate, na tu
brahmatva-bhagavattvādi-vivekeneti jñeyaṁ \| sarvatra tat-sāmānyāt
\|\|18\|\| \[bhakti-sandarbha 67\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, bhagavati
saccidānanda-mayākāratva-bhāvanayā bhaktiṁ kurvīta \| tadaivāyam
ukta-lakṣaṇo mukta-jīvaḥ siddhyet, anyathā tu pated ity āha---**śabde**
veda-śāstre **brahmaṇi** tat-pratipādye nirviśeṣe brahmaṇi ca \|
**niṣṇātaḥ** viśiṣṭa-jñāna-kuśalaḥ \| kintu **pare** tābhyāṁ sakāśād api
paramāśrayatvena śreṣṭhe bhagavati, **naniṣṇāyāt** bhakti-kauśalavān na
bhavet \| niṣṇāta-śabdasya kuśalārthatvād bhagavati
sac-cid-ānandākāratva-bhāvanayā bhaktir evātra kuśalatā \| yāṁ vinā
tasya **śramaḥ** sādhana-śramaḥ **śramaika-phalo** vyartha eva, na tu
puruṣārtha-prāpakaḥ \| dugdha-kāmasya **adhenuṁ** bandhyāṁ cira-prasūtāṁ
vā **rakṣato** yathā śramaḥ \| atra śabda-brahmaṇi vede niṣṇāto'pi pare
brahmaṇi nirviśeṣe iti vyākhyāyām eka-deśānvaya
uttara-ślokārtha-tātparya-virodhaś ca syāt \|\|18 \|\|

**\...**

**\|\| 11.11.19 \|\|**

**gāṁ dugdha-dohām asatīṁ ca bhāryāṁ**

**dehaṁ parādhīnam asat-prajāṁ ca \|**

**vittaṁ tv atīrthī-kṛtam aṅga vācaṁ**

**hīnaṁ mayā rakṣati duḥkha-duḥkhī \|\|**

**madhvācāryaḥ (bhāgavata-tātparyam) :**

dugdha-dohāṁ tu gāṁ rakṣet kṣīra-mātra-prayojanaḥ \|

yathā tadvad dhare'nya-vāco dhāraṇam iṣyate \|\| iti hari-vaṁśeṣu
\|\|19\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** etad evānyārtha-nidarśanaiḥ
prapañcayati---gām iti \| duhyata iti dohaḥ payaḥ \| **dugdho doho**
nottaratra dohyo'sti yasyās tām artha-śūnyām \| **asatīṁ bhāryāṁ**
kāma-śūnyām \| **dehaṁ parādhīnaṁ** pratikṣaṇaṁ duḥkha-hetum \|
**asat-prajāṁ** dṛṣṭādṛṣṭa-sādhana-śūnyaṁ putram \| **atīrthī-kṛtam**
āgate pātre'dattaṁ **vittaṁ** duṣkīrti-duritāpādakam \| **aṅga** he
uddhava ! **duḥkhānantaraṁ duḥkham** eva yasya sa **rakṣati** \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad evaṁ śabda-brahmābhyāsasya
para-brahmābhyāsaḥ prayojanam ity uktam \| sarveṣv evāṁśeṣu viśeṣata
upaniṣad-bhāge śabda-brahmaṇas tat-pratipādakatve sthite'pi
tad-vicāra-koṭibhir api para-brahma-niṣṭhā na jāyate, kintu yasya
tasminn aṁśe śrī-bhagavad-ākāra-para-brahma-līlādikaṁ pratipādyate,
tad-abhyāsenaiva bhagavad-ākāre ca niṣṭhā jāyate \| tad uktaṁ,
saṁsāra-sindhum atidustaram uttitīrṣor nānyaḥ plava \[bhā.pu. 12.4.40\]
ity-ādi, śreyaḥ-sṛtiṁ bhaktim udasya te \[bhā.pu. 10.14.4\] ity-ādi ca
\| ata eva madīya-līlā-śūnyāṁ vaidikīm api vācaṁ nābhyased ity āha
dvābhyām---**gām** iti \| **mayā** śrī-bhagavatā **hīnāṁ** mama
līlādi-śūnyām \|\|19\|\| \[bhakti-sandarbha 68\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dṛśya-śravyādīn viṣayān
mat-sambandhān eva svīkuryāt, na tu mat-sambandha-śūnyān, etad eva mayi
niṣṇātatvam iti vaktuṁ sarvendriya-vyāpāropalakṣaṇakam ekaṁ
vāg-indriya-vyāpāram eva lakṣīkṛtya sa bahutara-dṛṣṭāntam āha---**gām**
iti \|

duhyata iti dohaḥ payaḥ **dugdho doho** nottaratra dohyo'sti yasyās tāṁ
\| kasmāccit mūlya-dānena vinaiva prāptāṁ **rakṣati** pāti \| gaur iyaṁ
mad-datta-bahutara-ghāsādi-cāraṇair dugdhavatī punaḥ prasūtimatī ca
bhaviṣyatīti buddhyā dugdha-lobhī **duḥkha-duḥkhī** \| aihika-duḥkhavān
āyatyāṁ tasyā gor dugdha-lābha-darśanād upekṣaṇāt, upekṣaṇa-janya-pāpāt
pāratrikaṁ ca yad duḥkhaṁ, tadvān \| evaṁ **asatīṁ bhāryāṁ**,
satī-jana-kṛta-dharmopadeśād iyam āyatyāṁ satī bhaviṣyatīti buddhyā
santāna-kāma-lobhī rakṣatīti \| evam **asat-prajām** ity ādāv api
vyākhyeyam \| **dehaṁ parādhīnaṁ** pratikṣaṇaṁ duḥkha-hetuṁ,
**asat-prajāṁ** dṛṣṭādṛṣṭa-phala-śūnyaṁ putram \| āgate pātre adattaṁ
vittaṁ duṣkīrti-duritāpādakam \| **aṅga**, he uddhava ! duḥkhānantaraṁ
duḥkham eva yasya, sa eva **rakṣati** \|\|19\|\|

**\...**

**\|\| 11.11.20 \|\|**

**yasyāṁ na me pāvanam aṅga karma**

**sthity-udbhava-prāṇa-nirodham asya \|**

**līlāvatārepsita-janma vā syād**

**bandhyāṁ giraṁ tāṁ bibhṛyān na dhīraḥ \|\|**

**madhvācāryaḥ (bhāgavata-tātparyam) :**

sthiti-śabdena niyamaḥ kvacij jīvanam ucyate \|

utthitatvaṁ kvacic caiva kvacid gati-virodhitā \|\| iti śabda-nirṇaye
\|\|20 \|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** mayā hīnāṁ vācam \[11.11.19\]
ity uktaṁ vivṛṇoti\--**yasyāṁ** vāci **me** jagataḥ śodhakaṁ caritraṁ na
syāt \| kiṁ tat ? **asya** viśvasya **sthity**-ādi-rūpam, tad dhetur ity
arthaḥ \| **līlāvatāreṣv īpsitaṁ** jagataḥ premāspadaṁ
śrī-rāma-kṛṣṇādi-**janma** **vā** **na** **syāt** \| tāṁ niṣphalāṁ
**giraṁ dhīro** dhīmān na dhārayet \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : yasyām** iti \| **tāṁ** niṣphalāṁ
**giraṁ** vena-lakṣaṇām api tad uktaṁ śrī-nāradena---idaṁ hi puṁsas
tapasaḥ śrutasya vā \[bhā.pu. 1.5.22\] ity-ādi \| ata eva gītaṁ
kali-yuga-pāvanāvatāreṇa śrī-bhagavatā---

> śrutam apy aupaniṣadaṁ dūre hari-kathāmṛtāt \|
>
> yan na santi dravac-citta-kampāśru-pulakodgamā \|\| \[padyā. 39\] iti
> \|\|20\|\|
>
> \[bhakti-sandarbha 69\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu, tvat-sahitaiva sā
vāk kā kiṁ tattvam asyādi-jīva-brahmaikya-pratipādikā vā kācid
anyaiveveti tāṁ spaṣṭam āvedayety apekṣāyām āha---**yasyāṁ** mama
karma-caritaṁ viśvasya **sthitir udbhavaḥ prāṇa-nirodhaḥ** saṁhāraś ca
yatra, tat \| tato'py utkṛṣṭatamatvena vimṛśyāha---**līlāvatāreṣu
īpsitaṁ** sarva-jagat-subhagaṁ **janma** mat
janmopalakṣita-bālya-līlādikaṁ yatra, tatra caritraṁ **na syāt,**
**tāṁ** **giraṁ** veda-lakṣaṇām api **bandhyāṁ** viphalāṁ **dhīraḥ**
paṇḍito **na bibhr̥yāt**, paṇḍita eva bibhr̥yāt \|\|20\|\|

**\...**

**\|\| 11.11.21 \|\|**

**evaṁ jijñāsayāpohya nānātva-bhramam ātmani \|**

**upārameta virajaṁ mano mayy arpya sarva-ge \|\|**

**madhvācāryaḥ (bhāgavata-tātparyam) :** arthād anyathātvena manasaḥ
parivartanaṁ, nānātva-bhramaḥ \|

> jīvasyeśatva-vijñānaṁ jīvānām ekatā tathā \|
>
> īśasya bahutā jñānam īśasyānīśatā tathā \|
>
> jagato satyatā-jñānaṁ nānātva-bhrama ucyate \|\| iti viveke \|\|21\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** uktaṁ jñāna-mārgam
upasaṁharati---**evaṁ** niścitya vicāreṇa **ātmaninānātva-bhramaṁ**
dehādy-adhyāsaṁ nirasya nirmalaṁ **mano mayisarvage** paripūrṇe
**samarpya** sandhārya **upārameta**, na śāstra-pāṇḍitya-mātreṇety
arthaḥ \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad evaṁ bhaktyaiva jñānaṁ
siddhayatīty uktvā, taṁ ca jñāna-mārgam upasaṁharati---evam iti \|
**jijñāsayā**, baddho mukta iti vyākhyā guṇato me na vastutaḥ \[bhā.pu.
11.11.1\] ity-ādi-pūrvokta-prakāraka-vicāreṇa \| **ātmani** śuddha-jīve
**nānātvaṁ** devatva-manuṣyatvādi-bhedam **apohya** evaṁ
mal-līlādi-śravaṇena **mano mayi** brahmākāre **sarvage arpya**
dhārayitvā **upārameta** \|\|21\|\| \[bhakti-sandarbha 70\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** jñāna-mārgam
upasaṁharati---**evaṁ jijñāsayā** ukta-lakṣaṇa-prakāreṇa vicāreṇa,
**ātmani** svasmin **nānātva-bhramaṁ** deha-dvayābhimāna-lakṣaṇaṁ
devatva-manuṣyatvādi-bhedam **apohya** nirasya ukta-lakṣaṇayā bhaktyā ca
**mayi virajaṁ** vipakva-māyā-kaṣāyaṁ **manaḥsamarpya** bhakty-utthena
vijñānena **upārameta** mat-sāyujyaṁ prāpnuyāt \| tathā coktaṁ---

> bhaktyā mām abhijānāti yāvān yaś cāsmi tattvataḥ \|
>
> tato māṁ tattvato jñātvā viśate tad-anantaram \|\|\[gītā 11.55\] iti
> \|\|21\|\|

**\...**

**\|\| 11.11.22 \|\|**

**yady anīśo dhārayituṁ mano brahmaṇi niścalam \|**

**mayi sarvāṇi karmāṇi nirapekṣaḥ samācara \|\|**

**śrīdhara-svāmī (bhāvārtha-dīpikā) :** yady **anīśo**'śaktas tarhy
āstām idaṁ mad-bhaktyaiva kṛtārtho bhaviṣyasi ? ity āha---mayīti
\|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad evaṁ jñāna-miśrāṁ bhaktim
upadiśya tad-anādareṇānuṣaṅga-siddha-jñāna-guṇāṁ śuddhām eva bhaktim
upadiśati caturbhiḥ \| yadīti niścaye,yathā ṭīkāyāṁ dhatte padaṁ tvam
avitā yadi vighna-mūrdhni \[bhā.pu. 11.4.10\] ity-ādivat \| atra
jñānecchur eva prakṛteḥ \| śrīmad-uddhavaṁ prati ca tādṛśatvam
āropyaivedam ucyate \| tataś ca, śreyaḥ-sṛtiṁ bhaktim udasya te vibho
kliśyanti \[bhā.pu. 10.14.4\] ity-ādipramāṇena bhaktiṁ vinā
kevala-jñāna-mārgeṇa mano brahmaṇi dhārayituṁ niścitam evānīśo bhavasi
\| tato'pi svato jñānādi-sarva-guṇa-sevitaṁ bhakti-yogam evāśrayeti
tat-sopānam upadiśati mayīty-ādinā \|

athavā prāktana-bhakti-balābhāvāt brahma-jñānecchur yadi tatra mano
dhārayitum anīśaḥ syāt, tadādhunāpy evaṁ kurv iti yojyam \| samācara
arpaya nirapekṣaḥ vāñchāntara-rahitaḥ \| kiṁ vā, tad evam api yasya
līlā-kathāyāṁ śraddhā na syāt, tasya brahma-dhāraṇāyām apy aśaktiḥ syat,
kim uta bhagavad-dhāraṇāyām iti lakṣyeṇa śuddha-bhaktāv eva
paryavasāyayitum āha---yady anīśa iti \|\|22\|\| \[bhakti-sandarbha 71\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evaṁ ca
mad-arpita-niṣkāma-karmaṇaivāntaḥ-karaṇa-śuddhir
antaḥkaraṇa-śuddhy-adhīnam eva bhakti-sahita-jñānaṁ, tena ca brahmaṇi
niścala-mano-dhāraṇā, tato brahma-bhūtaḥ prasannātmā \[gītā 18.55\]
ity-ādi mad-ukter vidyoparāma-samaye vidyottīrṇāyā mad-bhakteḥ prāptis
tayā ca vipakva-kaṣāyasya manaso mayi samyaṅ nididhyāsanaṁ, tato
bhakty-utthena śuddha-jñānena sāyujyam iti kramaḥ \| tatra kaścid yadi
niścala-mano-dhāraṇātmikāṁ caturthīṁ bhūmikām apy adhiroḍhuṁ na śaknuyāt
tadā svāntaḥkaraṇasya samyak śuddha-bhāvam anumāya tac-chuddhy-arthaṁ
punar api mad-arpita-niṣkāma-karmaiva kuryād iti uddhavaṁ
lakṣyīkṛtyāha---yady anīśa iti \| sarvāṇi
nitya-naimittika-nivṛtta-karmāṇi \|\|22\|\|

**\...**

**\|\| 11.11.23-24 \|\|**

**śraddhālur mat-kathāḥ śṛṇvan subhadrā loka-pāvanīḥ \|**

**gāyann anusmaran karma janma cābhinayan muhuḥ \|\|**

**mad-arthe dharma-kāmārthān ācaran mad-apāśrayaḥ \|**

**labhate niścalāṁ bhaktiṁ mayy uddhava sanātane \|\|**

**śrīdhara-svāmī (bhāvārtha-dīpikā) :** mad-arpaṇena karmaṇā
viśuddha-sattvasyāntaraṅgāṁ bhaktim āha---śraddhālur iti dvābhyām \|
**abhinayan** svayam anukurvan \| **ācaran** sevamānaḥ \|\|23-24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** śraddhālutve ca sati śuddhāṁ
bhaktim āha---śraddhālur iti yugmakena \|
**abhinayanjanma-karma**-līlayor madhye ye'ṁśā
nijābhīṣṭa-bhāva-bhakta-gatās tān svayam anukurvan bhagavad-gatān
bhaktāntara-gatāṁś ca tān anya-dvārānukurvann ity arthaḥ \|\|23\|\|

kiṁ ca, yo **dharmo** go-dānādi-lakṣaṇas tam api **mad-arthe**
madīya-janmādi-mahotsavāṅgatvenaiva, yaś ca **kāmo**
mahā-prāsāda-vāsādi-lakṣaṇas tam api mad-arthe
madīya-sevārtha-man-mandira-vāsādi-lakṣaṇatvenaiva, yaś **cārtho**
dhana-saṅgrahas tam api mad-arthe mat-sevā-mātropayogitvenaivācaran
sevamānaḥ **mad-apāśraya** āśrayāntara-śūnya-cetāś ca san, tām eva
kathā-śravaṇādi-lakṣaṇāṁ **bhaktiṁ mayi niścalāṁ** sarvadāpy
avyabhicāriṇīṁ **labhate** \| tat-sukhena kaivalyādāv apy anādarāt, na
ca bhajanīyasya calatayā vā sā caliṣyatīti mantavyam ity
āha---**sanātana** iti \|\|24\|\| \[bhakti-sandarbha 72-73\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad evaṁ sārdhaiś
caturbhir jñāna-yogam uktvā, bhakti-yogam āha---śraddhālur ity-ādinā,
mayā syā hy akuto-bhaya \[bhā.pu. 11.12.15\] ity antena \| atra
śīlārthakenāluc-pratyayena bhaktāv aupādhika-śraddhāvanto
jñāni-prabhṛtayo vyāvṛttāḥ \| prathamata eva śraddhālur iti padopanyāso
bhaktāv īdṛśa-śraddhāvān evādhikārīti jñāpayati \| yad vakṣyate---

> yadṛcchayā mat-kathādau jāta-śraddhas tu yaḥ pumān \|
>
> na nirviṇṇo nātisakto bhakti-yogo'sya siddhi-daḥ \|\|
>
> tāvat karmāṇi kurvīta na nirvidyeta yāvatā \|
>
> mat-kathā-śravaṇādau vā śraddhā yāvan na jāyate \|\| \[bhā.pu.
> 11.20.8-9\]

iti jñāna-karmādhikāri-bhedo'sya bhedāś ca **subhadrāḥ**
dadhi-payaḥ-para-strī-caurya-veṇu-gāna-rāsādyā **gāyann anusmarann** iti
gānasya paunaḥpunyena smaraṇasyāpi paunaḥpunyaṁ svata eva bhaved iti
bhāvaḥ \| **karma** kāliya-damanādikaṁ, **janma** nandotsavādikaṁ,
nāṭakādi-rītyā **abhinayan** \| ca-kārāt gāyann anusmaraṁś ca \|

**mad-arthe** mat-sevārthaṁ maj-janma-yātrādi-divase,
mat-svarūpa-śrī-guru-devārādhana-divase ca, **dharmā**
brāhmaṇa-vaiṣṇava-sampradānakānna-vastrādi-dānāni \| **kāmā**
vaiṣṇava-samāja-prāpta-madhura-mahā-prasādānna-bhojana-srak-candana-tāmbūlopayoga-vasana-paridhānādyāḥ
\| **arthā** viṣṇu-vaiṣṇava-sevārtha-dravyāharaṇāni ācaran kurvan \|
**niścalāṁ** sādhana-sādhya-daśayoḥ sthirāṁ naiṣṭhikīṁ \[**bhaktiṁ
labhate**\] \| **sanātane** iti tad-ārādhyasya mad-vigrahasyāsya
**sanātanatvāt** tad-bhaktir api sanātanī niścalaiveti bhāvaḥ
\|\|23-24\|\|

**\...**

**\|\| 11.11.25 \|\|**

**sat-saṅga-labdhayā bhaktyā mayi māṁ sa upāsitā \|**

**sa vai me darśitaṁ sadbhir añjasā vindate padam \|\|**

**śrīdhara-svāmī (bhāvārtha-dīpikā) :** tataś cānena prakāreṇa
**mayisat-saṅgena labdhayā bhaktyā** sa bhakto **māmupāsitā** dhyātā
bhavati \| **sa** ca dhyāna-śīlaḥ sadbhir **darśitaṁ, vai** niścitaṁ,
sukhenaiva **me padaṁ** svarūpaṁ prāpnoti \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nanv evaṁ bhūta-bhakti-mārge
pravṛttir niṣṭhā vā kathaṁ syāt ? ity āśaṅkya tatra hetum
āha---sat-saṅgeti \| **bhaktyā** bhakti-rucyā **sa** bhakto **mām
upāsitā** bhajamāno bhavati \| tasya ca bhaktasya madīyaṁ brahmākāraṁ
bhagavad-ākāraṁ ca sarvam api svarūpa-vijñānam anāyāsenaiva bhavatīty
āha---**sa vai ma** iti \| **añjasā**bhakty-anuṣaṅgenaiva \| **padaṁ**
svarūpam \|\|25\|\| \[bhakti-sandarbha 73-74\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evaṁ-bhūtāyāṁ bhaktau kaḥ
pravartakaḥ ? ity apekṣāyām āha---sat-saṅgeti \| **bhaktyā**
ukta-lakṣaṇayā naiṣṭhikyā **upāsitā** bhajamāno bhavati \| tataś ca
sadbhir eva **darśitaṁpadaṁ** mac-caraṇaṁ mad-dhāma vā **añjasā**
śīghraṁ rucy-āsakti-rati-prema-bhūmikārūḍhaḥ san **vindate** prāpnoti
\|\|25\|\|

**\...**

**\|\| 11.11.26-27 \|\|**

**śrī-uddhava uvāca**

sādhus tavottama-śloka mataḥ kīdṛg-vidhaḥ prabho \|

bhaktis tvayy upayujyeta kīdṛśī sadbhir ādṛtā \|\|

etan me puruṣādhyakṣa lokādhyakṣa jagat-prabho \|

praṇatāyānuraktāya prapannāya ca kathyatām \|\|

**śrīdhara-svāmī (bhāvārtha-dīpikā) :** sat-saṅga-labdhayā bhaktyety
uktaṁ tatra satāṁ bhakteś ca viśeṣaṁ pṛcchati---sādhur iti \| sādhavaḥ
sva-sva-mati-kalpitāḥ santi bahavaḥ, tava tu kīdṛśaḥ saṁmataḥ \| bhaktir
api bahu-vidhā loke, kīdṛśī punas tvayy upayujyeta \| sadbhiś ca
nāradādibhir ādṛtā \|\|26\|\|

etac ca kathyatām \| idaṁ cātiguhyaṁ tvayaiva vaktavyam ity aiśvaryam
āviṣkaroti---he puruṣādhyakṣety ādinā \| brahmādi-niyantaḥ \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** upa ādhikyena yujyeta, saiva
sadbhir ādṛtā, sādhūnāṁ sva-bhaktānāṁ māhātmyaṁ tvam eva suṣṭhu jānāsi
\| bhaktes tattvaṁ tu te sādhava eveti bhedena pṛṣṭam---he
puruṣādhyakṣa! mahat-sraṣṭrādy-avatārin ! loko vaikuṇṭhaḥ \| jagac
cānanta-brahmāṇḍātmakaṁ praṇatāya bhaktāya anuraktāya snigdhāya
prapannāya svaika-śaraṇāya \|\|26-27\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhakti-prādurbhāvakaṁ
sādhum eva śrutvā tal-lakṣaṇaṁ pṛcchati sādhur iti \| matas tava
saṁmataḥ \| sadbhir ādṛtāpi bhaktis tvayi kīdṛśy upayujyeta
\|\|26-27\|\|

**\...**

**\|\| 11.11.28 \|\|**

tvaṁ brahma paramaṁ vyoma puruṣaḥ prakṛteḥ paraḥ \|

avatīrṇo'si bhagavan svecchopātta-pṛthag-vapuḥ \|\|

**madhvācāryaḥ (bhāgavata-tātparyam) :** svecchopātta-pṛthag-vapuḥ \|

vasudevādi-śarīraṁ svecchayānena svīkṛtam iti \|

nityānanda-śarīro'pi vasudevādi dehagaḥ \|\|

pradarśayej janiṁ svasya nityaṁ deha-vivarjitaḥ \|

> vasudevādi-deheṣu praveśas tasya bhaṇyate \|\|
>
> dehopādānam iti tu na hy anyo deha iṣyate \|
>
> anyābhimata-deheṣu praviṣṭaḥ sarvadā hariḥ \|\|
>
> nānyānabhimato deho viṣṇor asti kadācana \|
>
> ato śarīro bhagavān putratābhimatis tu yā \|
>
> vasudevādi-kānāṁ tu saiva mithyā-matir bhavet \|\|
>
> anyāhaṁ bhāva-yug deha evāsau harir āsthitaḥ \|
>
> na tad anyeṣu deheṣu kvacit tasya praveśanam \|
>
> mama putras tv ayam iti bhramaṇāya yadā hariḥ \|
>
> vasudevādi-deheṣu tanūpāttis tu sā gatiḥ \|\|
>
> anupātta-śarīrasya tanūpātir itīṣyate \|
>
> tad-dehaṁ pitṛ-dehatve upādatte yato hariḥ \|\| iti prakāśa-saṁhitāyām
> \|\|28 \|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** atra hetuḥ, tvam iti \|
vyoma-vad-asaṅgaḥ \| yataḥ prakṛteḥ paraḥ \| sveṣāṁ bhaktānām
icchayopāttaṁ pṛthak parimitaṁ vapuryena saḥ \|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sākṣād-bhagavān eva tvam
avatīrṇo'si \| bhagavata eva vaibhavam āha---brahma tvaṁ
parama-vyomākhyo vaikuṇṭhas tvam \| prakṛteḥ paraḥ puruṣo'pi tvam iti \|
bhagavān api kathaṁbhūtaḥ sann avatīrṇaḥ ? svecchā-mayasya \[bhā.pu.
10.14.2\] ity anusāreṇa sveṣāṁ sarveṣām eva bhaktānām icchāyai tāṁ
pūrayitum upāttāni \| tatas tata ākṛṣṭāni pṛthag-vapūṁṣi
nija-tat-tad-āvirbhāvā yena tathābhūtaḥ sann iti taṁ prati yathāha
jāmbavān---yasyeṣad-utkalita-roṣa-kaṭākṣa-mokṣaiḥ \[bhā.pu. 10.56.58\]
ity-ādi \| tathā ca devāḥ--- ketus tri-vikrama-yutas
tri-patat-patākaḥ\[bhā.pu. 11.6.13\] ity-ādi \| yathā ca
brahmā---nārāyaṇas tvam ity ādau nārāyaṇo'ṅga nara-bhū-jalāyanāt
\[bhā.pu. 10.14.14\] iti \| yathā ca devāḥ---syān nas tavāṅghriḥ
\[bhā.pu. 11.6.10\] ity-ādi \| ata evākrūraḥ---adbhutānīha \[bhā.pu.
10.41.4\] ity-ādi \| ata eva govinda-bhuja-guptāyām\[bhā.pu. 11.2.1\]
ity-ādi \|\|28\|\| \[kṛṣṇa-sandarbha 90\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca,
tvad-bhakti-pravartakaḥ sādhus tvat-svarūpād bhinno'pi tat-svarūpa-bhūta
evety āha tvam iti \| vyomavad asaṅgaḥ \| yataḥ prakṛteḥ paraḥ \| tad
api prākṛte'smin loke kṛpayā jīvoddhārārtham avatīrṇo'si \| kīdṛśaḥ ?
svair bhaktair icchayopāttāni gṛhītāni pṛthag bhūtāni vapūṁṣi yataḥ saḥ,
svarūpa-bhūtāni vapūṁṣy eva tvaṁ sva-bhakti-pravartanārthaṁ bhaktebhyo
dadāsīty arthaḥ \| yad uktaṁ nāradena prayujyamāne mayi tāṁ śuddhāṁ
bhāgavatīṁ tanum \[bhā.pu. 1.6.29\] iti \| ata eva tvad-bhaktaṁ guruṁ
lokās tvat-svarūpatvenaiva dhyāyantīti bhāvaḥ \| yad vā, tvam
ātmārāmatvāt jagaty asminn udāsīno'pi svabhakti-pracāraṇārtham avatarasy
evety āha -- tvam iti \| svecchayā upāttāni pṛthak pṛthag vapūṁṣi
śrī-kapila-dattātreya-śrī-nāradādyākārā yena saḥ \| yad uktaṁ
bahu-mūrtyaika-mūrtikam iti \|\|28\|\|

**\...**

**\|\| 11.11.29-31 \|\|**

**śrī-bhagavān uvāca**

kṛpālur akṛta-drohas titikṣuḥ sarva-dehinām \|

satya-sāro'navadyātmā samaḥ sarvopakārakaḥ \|\|

kāmair ahata-dhīr dānto mṛduḥ śucir akiñcanaḥ \|

anīho mita-bhuk śāntaḥ sthiro mac-charaṇo muniḥ \|\|

apramatto gabhīrātmā dhṛti-māñ jita-ṣaḍ-guṇaḥ \|

amānī māna-daḥ kalyo maitraḥ kāruṇikaḥ kaviḥ \|\|

**śrīdhara-svāmī (bhāvārtha-dīpikā) :** tatra triṁśal-lakṣaṇaiḥ sādhuṁ
nirūpayati---kṛpālur iti pañcabhiḥ \| kṛpāluḥ para-duḥkhāsahiṣṇuḥ \|
sarva-dehināṁ keṣāñcid apy akṛta-drohaḥ \| titikṣuḥ kṣamāvān \| satyaṁ
sāraṁ sthiraṁ balaṁ vā yasya saḥ \| anavadyātmā asūyādi-rahitaḥ \|
sukha-duḥkhayoḥ samaḥ \| yathā-śakti sarveṣām apy akārakaḥ \| kāmair
akṣubhita-cittaḥ \| dāntaḥ saṁyata-bāhyendriyaḥ \| mṛdur akaṭhina-cittaḥ
\| akiñcanaḥ aparigrahaḥ \| anīho dṛṣṭa-kriyā-śūnyaḥ \| mitabhuk
laghv-āhāraḥ \| śānto niyatāntaḥ-karaṇaḥ sthiraḥ sva-dharme \|
mac-charaṇo mad-ekāśrayaḥ \| munir manana-śīlaḥ \| apramattaḥ sāvadhānaḥ
\| gabhīrātmā nirvikāraḥ \| dhṛtimān vipady apy akṛpaṇaḥ \|
jita-ṣaḍ-guṇaḥ śoka-mohau jarā-mṛtyū kṣt-pipāse ṣaḍ-ūrmaya ete jitā yena
saḥ \| amānī na mānākāṅkṣī \| anyebhyo mānadaḥ \| kalyaḥ para-bodhane
dakṣaḥ maitraḥ avañcakaḥ \| kāruṇikaḥ karuṇayaiva pravartamāno na tu
dṛṣṭa-lobhena \| kaviḥ samyak jñānī \|\|29-31\|\|

---------------------------------------------------------------------------------------------------------------------

**sanātana-gosvāmī** \[ha.bha.vi. 10.18-20\] śrī-bhagavatā prakarṣeṇa
datte uddhava-kṛta-praśnasya---sādhus tavottamaḥ-ślokam ataḥ
kīdṛg-vidhaḥ prabho \[bhā.pu. 11.11.26\] ity asyottare prativacane \|
kṛpāluḥ para-duḥkhāsahiṣṇuḥ \| sarva-dehināṁ keṣāñcid apy
akṛta-drohaḥ \| yad vā, sarva-dehinām uttama-madhyama-nīcānāṁ titikṣuḥ
aparādha-sahiṣṇuḥ \| satyaṁ sāraṁ sthiraṁ balaṁ yasya saḥ \| anavadyātmā
asūyādi-rahitaḥ \| sukha-duḥkhayoḥ samaḥ \| yathā-śakti sarveṣām
upakārakaḥ \| kāmair akṣubhita-cittaḥ \| dāntaḥ saṁyata-bāhyendriyaḥ \|
mṛdur akaṭhina-cittaḥ \| śuciḥ sadācāraḥ \| akiñcanaḥ aparigrahaḥ \|
anīho dṛṣṭa-kriyā-śūnyaḥ \| mita-bhuk laghv-āhāraḥ \| śānto
niyatāntaḥ-karaṇaḥ \| sthiraḥ sva-dharma-niyamādau \| mac-charaṇo
mad-ekāśrayaḥ \| munir manana-śīlaḥ, vṛthā-vārtā-tyāgī vā \| apramattaḥ
sāvadhānaḥ \| gabhīrātmā nirvikāraḥ \| dhṛtimān vipady apy akṛpaṇaḥ \|
jita-ṣaḍ-guṇaḥ śoka-mohau jarā-mṛtyū kṣt-pipāse ṣaḍ-ūrmaya ete jitā yena
saḥ \| amānī mānākāṅkṣa-rahitaḥ \| anyebhyo mānadaḥ \| kalyaḥ
para-bodhane dakṣaḥ \| maitraḥ avañcakaḥ \| kāruṇikaḥ karuṇayaiva
sarvatra pravartamānaḥ, na tu dṛṣṭa-lobhena \| kaviḥ samyag-jñānī
bhagavad-varṇana-śīlo vā \|

yadyapy ete para-duḥkha-sahiṣṇutādayo guṇāḥ katicid anyeṣv api
sambhaveyuḥ, tathāpi yasyāsti bhaktir bhagavaty akiñcanā sarvair guṇais
tatra samāsate surāḥ \[bhā.pu. 5.18.12\] ity-ādi nyāyena sarveṣām eṣāṁ
guṇānāṁ bhagavad-bhaktiṣv eva samyag-vṛtteḥ \| kiṁ vā,
bhagavad-bhaktānāṁ śuddha-sāttvikatayā teṣv eva niṣṭhā-vyāptyā tair
guṇair bhagavad-bhaktatvaṁ bodhyate iti dik \| evam agre'py ūhyam
\|\|29-31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atah sādhana-tāratamyena sādhūnāṁ
tāratamyam āha pañcabhiḥ \| tatrāvaraṁ miśra-bhakteḥ \[karmākārāyāḥ
jñānākārāyāḥ vā\] sādhakam āha---kṛpālur iti trikeṇa \| atra mac-charaṇa
iti viśeṣyam \| uttaratra sa ca sattama iti ca-kāreṇa tu pūrvokto yathā
sattamaḥ tathāyam api sattama iti vyaktir evam evambhūto mac-charaṇaḥ
sattama ity ākṣipyate \| anyat taiḥ tatra sthiraḥ svadharme iti svakān
dharmān santyajya ity uttaroktād bhinnatvāpādanārtham \| atraiva mūle
sarvān iti padena ko'pi na tyaktaḥ \| astu tāvad viruddhānāṁ
\[dharmāṇāṁ\] vārteti bhāvaḥ \|\|29-31\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** karma-jñānādi-miśrā,
kevalā ceti mad-bhakter dvaividhyāt tat-pravartakaḥ sādhur api dvividhas
tatra prathamam āha kṛpālur iti tribhiḥ \| **kṛpāluḥ**
para-saṁsāra-duḥkhāsahiṣṇuḥ \| svadrohiṇy api jane **akṛta-drohaḥ** \|
**sarva-dehinām** svan avajānatām api **titikṣur** aparādha-kṣamantā \|
**satyam** eva **sāro** balaṁ yasya saḥ \| **anavadyātmā**
asūyādi-doṣa-rahitaḥ \| **samaḥ** sukha-duḥkhābhyāṁ mānāpamānābhyāṁ ca
tulyaḥ \| **sarvopakārakaḥ** sarveṣāṁ hita-kārī suhṛt \| **kāmair**
akṣubhita-cittaḥ \| **dāntaḥ** saṁyata-bāhyendriyaḥ \| **mṛdur**
akaṭhora-cittaḥ \| **śuciḥ** sad-ācāraḥ \| **akiñcanaḥ** aparigrahaḥ \|
**anīhaḥ** vyavahārika-kriyā-śūnyaḥ \| **mita-bhuk**
pavitra-laghv-āhāraḥ \| **śāntaḥ** śānti-ratimān \| **sthiraḥ**
sva-dharme sva-kṛtyeṣu phalodaya-paryantam avyagraḥ \| ā-phalodaya-kṛtaḥ
sthira iti tal-lakṣaṇāt \| **mac-charaṇo** mad-ekāśrayaḥ \| **munir**
manana-śīlaḥ \| **apramattaḥ** sāvadhānaḥ \| **gabhīrātmā** anyair
duravagāha-svabhāvaḥ \| **dhṛtimāñ** nirvikāraḥ \| **jita-ṣaḍ-guṇaḥ**
kṣut-pipāsādy-ūrmi-rahitaḥ \| **amānī** mānākāṅkṣā-śūnyaḥ \| anyebhyo
**māna-pradaḥ** \| **kalyaḥ** para-bodhane dakṣaḥ \| **maitraḥ**
avañcakaḥ \| **kāruṇikaḥ** karuṇayaiva pravartamānaḥ \| **kavir**
baddha-mokṣa-jñaḥ \| ity aṣṭa-viṁśati-guṇavān ayaṁ sattamaḥ ity
uttarasyānuṣaṅgaḥ \|

atra śānta iti jita-ṣaḍ-guṇa iti padābhyām ayaṁ siddha-bhakto
nirvāṇa-vāñchā-śūnyatvāt bhaktātmārāmaḥ śānta-bhakta iti saṁjñābhyām
ucyate \| ayaṁ sva-pūrva-daśāyāṁ jñāna-miśra-bhaktimān \|
tat-pūrva-daśāyāṁ karma-miśra-bhaktimān āsīd atas tadā tad āsya bhakteḥ
prādhānyaṁ siddhi-daśāyāṁ tu karma-jñānādy-anāvaraṇāc chuddha-bhakta
evāyam ucyate ity ataḥ sattama iti jñāna-miśra-bhaktimān sattaraḥ,
karma-miśra-bhaktimān sann ity avagamyate \| ato'yaṁ sva-saṅginaṁ
sva-tulyaṁ cikīrṣuḥ \| prathamaṁ karma-miśrāṁ bhaktim upadiśati, tatas
tenopadiṣṭaḥ sa ca niṣkāmaḥ \| karma-miśrām eva bhaktiṁ kurvan \| na
karmāṇi tyajed yogī karmabhis tyajyate hi saḥ iti nyāyenārūḍha-daśāyām
anādṛtatvāt svata evakarmaṇām uparāme sati jñāna-miśrāṁ bhaktiṁ labhate
\| tatas tat-pādaka-daśāyāṁ bhakteḥ prābalye sati jñāne'py anādṛtatvād
upāramat prāye sati bhaktātmārāma iti śānta-bhakta iti saṁjñābhyāṁ
sadāpy ucyamāno bhavati tasya jñāne'nādaro yathā
bhakti-rasāmṛta-sindhu-dhṛtā tad-uktiḥ --

> asmin sukha-ghana-mūrtau
>
> paramātmani vṛṣṇi-pattane sphurati
>
> ātmārāmatayā me
>
> vṛthā gato bata ciraṁ kālaḥ \|\| \[bha.ra.si. 3.1.34\] iti \|

harer guṇākṣipta-matir bhagavān bādarāyaṇiḥ \[bhā.pu. 1.7.11\] iti \|

prathame ca tad-daśāyāṁ bhakti-bādhitasya jñānasya sattve'pi tasya
bhakty-anāvarakatvāt --

> anyābhilāṣitā‑śūnyaṁ jñāna‑karmādy‑anāvṛtam \|
>
> ānukūlyena kṛṣṇānu‑śīlanaṁ bhaktir uttamā \|\| \[bha.ra.si. 1.1.11\]

iti śuddha-bhakti-lakṣaṇasya tatra nāvyāptir jñeyā \|\|29-31 \|\|

**\...**

**\|\| 11.11.32 \|\|**

**ājñāyaivaṁ guṇān doṣān mayādiṣṭān api svakān \|**

**dharmān santyajya yaḥ sarvān māṁ bhajeta sa sattamaḥ \|\|**

[^46]

**śrīdhara-svāmī (bhāvārtha-dīpikā) :** kiṁ ca, **mayā** veda-rūpeṇa
**ādiṣṭān api** sva-**dharmān santyajyayo māṁ bhajetaso**'py **evaṁ**
pūrvoktavat **sattamaḥ** \| kim ajñānāt ? nāstikyād vā ? na,
dharmācaraṇe sattva-śuddhy-ādīn **guṇān**, vipakṣe naraka-pātādīn
**doṣāṁścājñāya** jñātvāpi mad-dhyāna-vikṣepakatayā mad-bhaktyaiva
sarvaṁ bhaviṣyatīti dṛḍha-niścayenaiva dharmān santyajya \| yad vā,
bhakti-dārḍhyena nivṛttādhikāratayā santyajya \| athavā,
viddhaikādaśy-upavāsa-kṛṣṇaikādaśy-anupavāsānivedya-śrāddhādayo ye
bhakti-viruddhā dharmāḥ, tān santyajety arthaḥ \|\|32\|\|

**sanātana-gosvāmī** \[ha.bha.vi. 10.62\] sā ca sarva-nairāpekṣyeṇa
tad-eka-niṣṭhatā-rūpā ekāntitā caturdhā caturbhiḥ prakāraiḥ---eko
dharmānādaraḥ, anyaś ca karma-jñānādy-aśeṣa-nirapekṣatā, aparo
vighna-mūlatve'pi rati-paratā, aparaś ca premaika-parateti \| tatra
dharmānādareṇaikāntitāṁ likhati---ājñāyaivam iti \| **mayā**
veda-rūpeṇādiṣṭān **sva-dharmān santyajya** samyak tyaktvā **yo māṁ
bhajeta,** tv-arthe ca-kāraḥ, **sa tu sattamaḥ**, pūrvokta-sādhutaḥ
śreṣṭha ity arthaḥ \| kim ajñānāt, nāstikyād vā ? na, dharmācaraṇe evam
īdṛśān kṛpālutādi-sadṛśān sattva-śuddhy-ādīn **guṇān**, vipakṣe
**doṣāṁś** ca **ājñāya** samyak jñātvāpi mad-bhaktyaiva sarvaṁ
bhaviṣyatīti dṛḍha-niścayenaiva sarva-dharmān man-niṣṭhatā-vikṣepakatayā
santyajyety arthaḥ \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** madhyamaṁ
miśra-sākṣād-bhakti-sādhakam āha---ājñāyaivam iti \| bhakti-dārḍhyena
nivṛttādhikāratayā santyajya ity-antā ṭīkā grāhyā \| tathā ca
hāyaśīrṣa-pañcarātrokta-nārāyaṇa-vyūha-stave---

> ye tyakta-loka-dharmārthā viṣṇu-bhakti-vaśaṁ gatāḥ \|
>
> dhyāyanti paramātmānaṁ tebhyo'pīha namo namaḥ \|\| iti \|

vyaktyānanya-bhaktasya pūrvata ādhikyaṁ darśitam \|

atra tv evaṁ vyākhyā---yadi ca svātmani tat-tad-guṇa-yogābhāvaḥ, tathāpy
**evaṁ** pūrvokta-prakāreṇa **guṇān** kṛpālutvādīn **doṣāṁs**
tad-viparītāṁś **cājñāya** heyopādeyatvena niścityāpi,**yo mayā** teṣu
guṇeṣu madhye tatra **ādiṣṭānapi svakān** nitya-naimittika-lakṣaṇān
sarvān eva varṇāśrama-vihitān **dharmān** tad-upalakṣaṇaṁ jñānam api
mad-ananya-bhakti-vighātakatayā **santyajya māṁ bhajet, sa ca sattamaḥ**
\| ca-kārāt pūrvokto'pi sattama ity uttarasya tat-tad-guṇābhāve'pi
pūrva-sāmyaṁ bodhayati \| tato yas tu tat-tad-guṇān labdhvā
dharma-jñāna-parityāgena māṁ bhajati kevalaṁ, sa tu parama-sattama eveti
vyakty-ananya -bhaktasya pūrvata ādhikyaṁ darśitam \|

atra \[miśra-bhakter avara-sādhakatva nirūpaṇe\] adveṣṭā sarva-bhūtānāṁ
\[gītā 12.12\] ity-ādi śrī-gītā-dvādaśādhyāya-prakaraṇam apy
anusandheyam \| sattama ity anena tad avaratrāpi \[avara-sādhakatve'pi\]
sattaratvaṁ sattvam apy astīti darśitam \| astu tāvat sadācārasya
tad-bhaktasya sattvam \| ananya-devatā-bhaktatva-mātreṇāpi durācārasyāpi
sattvānya-paryāyaṁ sādhutvaṁ vidhīyate,api cet sudurācāraḥ \[gītā 9.30\]
ity-ādau \| atra ca sādhu-saṅga-prastāve yat tādṛśaṁ lakṣaṇaṁ
notthāpitaṁ, tat khalu tādṛśa-saṅgasya bhakty-unmukhatve
\[bhakty-unmukha-janane\]'nupayuktatābhiprāyeṇa \| yathoktaṁ
śrī-prahlādena--- saṅgena sādhu-bhaktānām \[bhā.pu. 7.7.25\] iti \|
sādhur atra sad-ācāraḥ \|\|32\|\| \[bhakti-sandarbha 200\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atha kevalāyā bhakteḥ
pravartakaṁ sādhuṁ lakṣayati **ājñāya** iti \| yathā dharmān naiva
santyajya sattama uktaḥ \| evaṁ mayā veda-rūpeṇādiṣṭān api sarvān
santyajya mad-bhaktāv eva śraddhā-viśeṣavattayā samyak-prakāreṇaiva
tyaktvā yo māṁ bhajet, kim ajñānān nāstikyād vā ? na, dharmācaraṇe
sattva-śuddhy-ādīn guṇān, vipakṣe doṣāṁś ca ājñāya samyag eva jñātvāpi,
bhaktyaiva me sarvaṁ bhaviṣyatīti dṛḍha-niścayenaiva \| dharmān
santyajyeti svāmi-caraṇāḥ \| sa ca sattama iti pūrvādhikārī dharmān na
santyajya bhajed ayaṁ tu santyajyaiveti bhedaḥ \| tathā pūrvaḥ
kṛpālutvādi sampūrṇa-guṇavān eva sattamaḥ \| ayaṁ tu
viśeṣaṇāntarānupādānāt tāvat saṅkhyaka-guṇavattvābhāve'pi sattamaḥ \| na
cāsya tāvad-guṇābhāva evety āśaṅkanīyam \|

> bhaktiḥ pareśānubhavo viraktir
>
> anyatra caiṣa trika eka-kālaḥ \[bhā.pu. 11.2.42\] iti \|
>
> yasyāsti bhaktir bhagavaty akiñcanā
>
> sarvair guṇais tatra samāsate surāḥ \[bhā.pu. 5.18.12\] ity-ādi \|

śravaṇādi-cireṇaiva sarva-doṣopaśama-pūrvaka-sarva-guṇatvāt
siddha-daśāvastha eva sattamaḥ \| ayaṁ tu tādṛśatvāyukteḥ
sādhaka-daśāvastho'pi sattamaḥ \| ity asya pūrvata etāvān vyañjita
utkarṣaḥ prathamata eva śuddha-bhakti-mattvāj jñeyaḥ \|\|32\|\|

**\...**

**\|\| 11.11.33 \|\|**

**jñātvājñātvātha ye vai māṁ yāvān yaś cāsmi yādṛśaḥ \|**

bhajanty ananya-bhāvena te me bhaktatamā matāḥ \|\|

**śrīdhara-svāmī (bhāvārtha-dīpikā) :** kiṁ ca, **yāvān**
deśa-kālāparicchinnaḥ \| **yaś ca** sarvātmā \| **yādṛśaḥ**
sac-cid-ānandādi-rūpaḥ \| taṁ **māṁ jñātvā ajñātvāpi** \| yad vā,
viśeṣataḥ punaḥ punar jñātvā **ekānta-bhāvena ye bhajantīti** \|\|33\|\|

---------------------------------------------------------------------------------------------------------------------

**sanātana-gosvāmī :** \[ha.bha.vi. 10.24, 61\] **yāvān**
deśa-kālāparicchinnaḥ \| **yaś ca** sarvātmā \| **yādṛśaḥ**
sac-cid-ānandādi-rūpaḥ \| taṁ **māṁ jñātvā ajñātvāpi** \| yad vā,
viśeṣataḥ punaḥ punar jñātvā ekānta-bhāvena ye bhajantīti \| yadi caivaṁ
vyākhyeyam, **yāvān** nitya-kaiśorādi-rūpaḥ, **yaś ca**
śrī-devakī-nandana-yaśodā-vatsalety-ādi-rūpo **yādṛśaḥ**
sahaja-parama-saundārya-guṇa-līlā-rasa-viśeṣāśrayaḥ \| anyat samānam \|

bhāvaḥ premṇa eva pūrvāvasthā, tatrāpīśvara-dṛṣṭyā bhaya-gauravādinā
viśuddhatvābhāvād viśuddha-parama-puruṣārtha-rūpa-premṇo nyūnaḥ \| ata
eva śrī-svāmi-pādaiś ca tad-vyākhyātaṁ sarva-lakṣaṇa-sāram āheti \| yad
vā, prathamaṁ jñātvā athānantaram ajñātvā bhakti-paripākenānusandhāyeti
\| yad vā, apy-arthe atha-śabdaḥ \| jñātvā tv ajñātvāpi kevalam
ekāntitvena ye bhajanti paricaranty eva, tadā prema-paratādau padyam
etad draṣṭavyam \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad evam īśvara-buddhyā
vidhi-mārga-bhaktayoḥ \[ananya-śaraṇāgata-mātra-bhaktasya tathā
sva-dharma-jñāna-parityāga-pūrvaka-bhagavad-bhajana-mātra-rata-bhaktasya
cety etayos\] tāratamyam uktam \| tatraivottarasyānanyatvena śreṣṭhatvaṁ
darśitam \| tatraivārcana-mārge trividhatvaṁ labhyate pādmottara-khaṇḍāt
\| tatra mahattvaṁ---

> tāpādi-pañca-saṁskārī navejyā-karma-kārakaḥ \|
>
> artha-pañcaka-vid vipro mahā-bhāgavataḥ smṛtaḥ \|\| \[6.253.27\] \|

ity-ādau jñeyam asiddha-prītitvāt \| atra tāpādi-pañca-saṁskāritvaṁ---

> tāpaṁ puṇḍraṁ tathā nāma mantro yāgaś ca pañcamaḥ \|
>
> amī pañcaiva saṁskārāḥ paramaikānti-hetavaḥ \|\|

ity-ādinā tatraiva darśitam \| navejyā-karma-kārakatvaṁ cānena vacanena
dṛśyate---

> arcanaṁ mantra-paṭhanaṁ yogo yāgo hi vandanam \|
>
> nāma-saṅkīrtanaṁ sevā tac-cihner aṅkanaṁ tathā \|\|
>
> tadīyārādhanaṁ cejyā navadhā bhidyate śubhe \|
>
> nava-karma-vidhānejyā viprāṇāṁ satataṁ smṛtā \|\| iti \|

artha-pañcaka-vittvaṁ tu---upāsyaḥ śrī-bhagavān, tat-paramaṁ-padaṁ,
tad-dravyaṁ, tan-mantraḥ, jīvātmā ceti pañca-tattva-jñātṛtvam \| tac ca
śrī-hāyaśīrṣe vivṛtaṁ saṅkṣipya likhyate---

> eka eveśvaraḥ kṛṣṇaḥ sac-cid-ānanda-vigrahaḥ \|
>
> puṇḍarīka-viśālākṣaḥ kṛṣṇa-cchurita-mūrdhajaḥ \|\|
>
> vaikuṇṭhādhipatir devyā līlayā cit-svarūpayā \|
>
> svarṇa-kāntyā viśālākṣyā svabhāvād gāḍham āśritaḥ \|\|
>
> nityaḥ sarva-gataḥ pūrṇo vyāpakaḥ sarva-kāraṇam \|
>
> veda-guhyo gabhīrātmā nānā-śaktyodayo nava[^47] \|\|ity-ādi \|
>
> sthāna-tattvam ato vakṣye prakṛteḥ param avyayam \|
>
> śuddha-sattva-mayaṁ sūrya-candra-koṭi-sama-prabham \|\|
>
> cintāmaṇi-mayaṁ sākṣāt sac-cid-ānanda-lakṣaṇam \|
>
> ādhāraṁ sarva-bhūtānāṁ sarva-pralaya-varjitam \|\| ity-ādi \|
>
> dravya-tattvaṁ śṛṇu brahman pravakṣyāmi samāsataḥ \|
>
> sarva-bhoga-pradā yatra pādapāḥ kalpa-pādapāḥ \|\|
>
> bhavanti tādṛśā vallyas tad-bhavaṁ cāpi tādṛśam \|
>
> gandha-rūpaṁ svādu-rūpaṁ dravyaṁ puṣpādikaṁ ca yat \|\|
>
> heyāṁśānām abhāvāc ca rasa-rūpaṁ bhaved dhi tat \|
>
> tvag-bījaṁ caiva heyāṁśaṁ kaṭhināṁśaṁ ca yad bhavet \|\|
>
> sarvaṁ tad bhautikaṁ viddhi na hy abhūtamayaṁ ca tat \|
>
> rasasya yogato brahman bhautikaṁ svāduvad bhavet \|\|
>
> tasmāt sādhyo raso brahman rasaḥ syād vyāpakaḥ paraḥ \|
>
> rasavad bhautikaṁ dravyam atra syād rasa-rūpakam \|\| iti \|
>
> vācyatvaṁ vācakatvaṁ ca deva-tan-mantrayor iha \|
>
> abhedenocyate brahmaṁs tattvavidbhir vicāritaḥ \|\| ity-ādi \|
>
> marut-sāgara-saṁyoge taraṅgāt kaṇikā yathā \|
>
> jāyante tat-svarūpāś ca tad-upādhi-samāvṛtāḥ \|\|
>
> āśleṣād ubhayos tadvad ātmanaś ca sahasraśaḥ \|
>
> sañjātāḥ sarvato brahman mūrtāmūrta-svarūpataḥ \|\| ity ādy api \|

atra madhyamatvam---tāpaṁ puṇḍraṁ ity atra \|

kaniṣṭhatvaṁ ca---

> śaṅkha-cakrādy-ūrdhva-puṇḍra-dhāraṇādy-ātma-lakṣaṇam \|
>
> tan-namaskaraṇaṁ caiva vaiṣṇavatvam ihocyate \|\| ity atra \|

kiṁ ca śrī-bhagavad-āvirbhāvādiṣu sva-svopāsanā-śāstrānusāreṇāparo'pi
viśeṣaḥ kaścij jñeyaḥ \|

jīva-nirūpaṇaṁ cedam---na ghaṭata udbhavaḥ \[bhā.pu. 10.87.31\] ity
ādy-anusāreṇopādhi-sahitam eva kṛtam \| nirupādhikaṁ tu---

> viṣṇu-śaktiḥ parā proktā
>
> kṣetrajñākhyā tathāparā \|
>
> avidyā-karma-saṁjñānyā
>
> tṛtīyā śaktir iṣyate \|\| \[vi.pu. 6.7.61\] iti viṣṇu-purāṇānusāreṇa
> \|

tathā---

> apareyam itas tv anyāṁ prakṛtiṁ viddhi me parām \|
>
> jīvabhūtāṁ mahābāho yayedaṁ dhāryate jagat \|\| \[gītā 7.5\] iti \|

mamaivāṁśo jīva-loke jīva-bhūtaḥ **sanātana-gosvāmī :** gītā 15.7\] iti
ca gītānusāreṇa \| tathā---

> yat taṭasthaṁ tu cid-rūpaṁ
>
> sva-saṁvedyād vinirgatam \|
>
> rañjitaṁ guṇa-rāgeṇa
>
> sa jīva iti kathyate \|\| iti śrī-nārada-pañcarātrānusāreṇa jñeyam
> \|\|

atha śuddha-dāsya-sakhyādi-bhāva-mātreṇa yo'nanyaḥ sa tu sarvottama ity
āha---jñātveti \| ṭīkā ca---yāvān deśa-kālādy-aparicchinnaḥ \| yaś ca
sarvātmā \| yādṛśaḥ saccidānanda-rūpaḥ ity eṣā \| taṁ māṁ jñātvājñātvā
vā ye kevalam ananya-bhāvena śrī-vraja-rāja-nandanādy-ālambano yaḥ
svabhīpsito dāsyādīnām ekataro bhāvo'bhimānas tenaiva bhajanti, na
kadācid anyenety arthaḥ, te tu mayā bhaktatamā matāḥ \| atra sādhus tava
\[11.11.26\] ity ādy-anusāreṇa, "te me bhaktatamā matāḥ" ity
antimasyaiva sva-matasyātiśayo darśitaḥ \| ata eva śrī-yogeśvarair api
caturthe prārthitam---preyān na te'nyaḥ \[bhā.pu. 4.7.38\] iti \|

"jñātvājñātvā" ity atra jñānājñānayor heyopādeyatvaṁ niṣiddham \|
bhaktatamā ity atra pūrva-vākya-sthaṁ \[sattama iti pada-sthitaṁ\]
sat-pada-nirdeśam atikramya viśeṣato bhakta-pada-nirdeśād bhakteḥ
svarūpādhikyam atraiva vivakṣitam \| te me matā ity atra mama tu viśiṣṭā
sammatir atraiveti sūcitam īdṛśānukta-caratvāt \| ata eva
prakaraṇa-prāptim eka-vacana-nirdeśam apy atikramya gauraveṇaiva ye ta
iti bahu-vacanaṁ nirdiṣṭam \| tataḥ kim uta tad-bhāva-siddha-premāṇa iti
bhāvaḥ \|\|33\|\| \[bhakti-sandarbha 201\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ayaṁ siddha-daśāvasthatve
tu parama-mahotkṛṣṭa evocyate ity āha---jñātvājñātveti \| vīpsā
bhaktyāham ekayā grāhyaḥ \[bhā.pu. 11.14.21\] iti mad-ukter
bhakti-tāratamyena man-mādhuryam adhikaṁ pratikṣaṇam
anubhava-gocarīkṛtyety arthaḥ \| **yāvān** kāla-deśābhyām
aparicchinno'py ahaṁ bhaktecchā-vaśāt paricchinnaś ca \| **yaś ca**
sākṣāt para-brahmāpy ahaṁ śyāmasundarākāro vasudeva-putraś ca,
**yādṛśa** ātmārāma āpta-kāmo'py ahaṁ bhakta-prema-vaivaśyād
anātmārāmo'nāpta-kāmaś ca \| **ananya-bhāvena** aikāntikatvena
ananya-mamatākatveneti vā **te** iti gauraveṇa bahutvam \| **bhaktatamā
matā** iti pūrvokta-lakṣaṇaḥ sattama eva mayā mad-bhakta-śabdenocyate \|
ayaṁ tu me bhaktatamo mayā saṁmata ity arthaḥ \|\|33\|\|

**\...**

**\|\| 11.11.34-41 \|\|**

mal-liṅga-mad-bhakta-jana- darśana-sparśanārcanam \|

paricaryā stutiḥ prahva- guṇa-karmānukīrtanam \|\|

mat-kathā-śravaṇe śraddhā mad-anudhyānam uddhava \|

sarva-lābhopaharaṇaṁ dāsyenātma-nivedanam \|\|

maj-janma-karma-kathanaṁ mama parvānumodanam \|

gīta-tāṇḍava-vāditra- goṣṭhībhir mad-gṛhotsavaḥ \|\|

yātrā bali-vidhānaṁ ca sarva-vārṣika-parvasu \|

vaidikī tāntrikī dīkṣā madīya-vrata-dhāraṇam \|\|

mamārcā-sthāpane śraddhā svataḥ saṁhatya codyamaḥ \|

udyānopavanākrīḍa- pura-mandira-karmaṇi \|\|

sammārjanopalepābhyāṁ seka-maṇḍala-vartanaiḥ \|

gṛha-śuśrūṣaṇaṁ mahyaṁ dāsa-vad yad amāyayā \|\|

amānitvam adambhitvaṁ kṛtasyāparikīrtanam \|

api dīpāvalokaṁ me nopayuñjyān niveditam \|\|

yad yad iṣṭatamaṁ loke yac cātipriyam ātmanaḥ \|

tat tan nivedayen mahyaṁ tad ānantyāya kalpate \|\|

**śrīdhara-svāmī (bhāvārtha-dīpikā) :** sādhu-lakṣaṇam uktam, bhakter
lakṣaṇam āha---mal-liṅgety aṣṭabhiḥ \| liṅgāni pratimādīni \|
sarva-labhopaharaṇaṁ sarvasya labdhasya samarpaṇam \| parvāṇi
janmāṣṭamy-ādīni tad-anumodanam \| bali-vidhānaṁ
puṣpopahārādi-samarpaṇam \| sarva-vārṣika-parvasu cāturmāsyaikādaśādiṣu
viśeṣataḥ \| udyānādikaraṇe sāmarthye sati svataḥ \| asati cānyaiḥ
saṁbhūyodyamaḥ \| udyānaṁ puṣpa-pradhānam \| upavanaṁ phala-pradhānaṁ
vanam \| ākrīḍaṁ krīḍā-sthānam \| saṁmārjanaṁ rajasopākaraṇam \| upalepo
go-mayādibhir ālepanam \| sekas tair eva prokṣaṇam \| maṇḍala-vartanaṁ
sarvatobhadrādi-karaṇam \| mahyaṁ mama \|\|34-39\|\|

kṛtasya dharmasyāpari-kīrtanam \| svayam anyena vā niveditaṁ na
svīkuryāt \| etac ca sādhāraṇaṁ sthāvara-viṣayaṁ rāga-prāpta-viṣayaṁ vā
\| bhaktyā tu grāhyam eva \|

> ṣaḍbhir māsopavāsais tu yat phalaṁ parikīrtitam \|
>
> viṣṇor naivedya-sikthena puṇyaṁ tad bhuñjatāṁ kalau \|\|
>
> hṛdi rūpaṁ mukhe nāma naivedyam udare hareḥ \|
>
> pādodakaṁ ca nirmālyaṁ mastake yasya so'cyutaḥ \|\| ity-ādi
> vacanebhyaḥ \|

yad vā, anyasmai niveditaṁ me nopayuñjyāt \| mahyaṁ na nivedayed ity
arthaḥ---

> viṣṇor niveditānnena yaṣṭavyaṁ devatāntaram \|
>
> pitṛbhyaś caiva tad deyaṁ tad ānantyāya kalpate \|
>
> pitṛ-śeṣaṁ tu yo dadyād dharaye paramātmane \|
>
> retodhāḥ pitaras tasya bhavanti kleśa-bhāginaḥ \|\| ity-ādi
> vacanebhyaḥ \|\|40\|\|

---------------------------------------------------------------------------------------------------------------------

**kaivalya-dīpikā :** mal-liṅgeti mal-liṅgāni ye mad-bhaktās teṣāṁ
darśanādi-trayam \| yeṣāṁ darśanād ahaṁ sphurāmīti te tathā yatra-śrute
ca liṅgaṁ mad-bhakta-viṣayatvena darśanādeḥ ṣaṭtvāc
caturviṁśatitvānupapattiḥ \| paricaryā puṣpa-gumphanādi \| prahvo
namratā \|\|30\|\| anu anuvṛttyā \|\|31\|\| parva janmāṣṭamy-ādi
\|\|32\|\| yātrā dvārakādi-gamanam \| bali-vidhānaṁ puṣpopahārādi
vārṣika-parvasv iti viśeṣa-nirdeśaḥ \| tatra phalādhikyād ity arthaḥ \|
tantraṁ pañcarātram \| vrataṁ devatārcanādi-niyamaḥ \|\|33\|\| mama
pratimā-sthāpane udyānādi-karaṇe ca śraddhā udyamaś ca asāmarthy tu
saṁhṛtya militvā udyānaṁ puṣpāṇām \| upavanaṁ tu phalānām \| ākrīḍaṁ
jalādi-krīḍā-thānam \|\|34\|\|

sammārjanam avakara-nirasanam \| upalepo gomayādinā \| seko jala-secanam
\| maṇḍala-varttanaṁ catuṣkaraṅga-mālikādi vā etair evākapaṭena
gṛha-śuśrūṣaṇam \|\|35\|\|

māno darpaḥ \| dambhaḥ para-vañcanam \| yatrāpi-śabdas tato'nyatra
tātparyam \| yathā---aśnīyād viṣam apy ugraṁ brahmasvaṁ tu na karhicit
ity-ādau ato dīpāvalokam apīty asya devāya svayam \| anyena dattaṁ
vastu-devopabhogam ācchidya nopayuñjītety atra tātparyam \|
prasāda-buddhyā niveditaṁ gṛhṇīyāt \| anyathā---nirmālyaṁ śirasā dhāryaṁ
naivedyam udare hareḥ \|\|

tvayopabhukta-srag-gandha- vāso-\'laṅkāra-carcitāḥ \|

ucchiṣṭa-bhojino dāsās tava māyāṁ jayema hi \|\| \[bhā.pu. 11.6.46\]

ity ādiṣu vākya-virodho dīpāvaloka-doṣa-parihārārthaṁ devasyāgre
vatti-dvayena dīpaḥ kāryaḥ \|\|36\|\| sarva-lābhārpaṇasya phalam
āha---yad yad iti \| iṣṭaṁ dharma-sādhanam \| śrī-kṛṣṇa uddhavam
\|\|34-41\|\| \[mu.pha. 7.30-37\]

---------------------------------------------------------------------------------------------------------------------

**sanātana-gosvāmī :** \[ha.bha.vi. 10.506-511\] kṛpālur \[bhā.pu.
11.11.29-33\] ity-ādibhiḥ pañcabhiḥ ślokaiḥ sādhu-lakṣaṇam uktvā, idānīṁ
bhakter lakṣaṇam āha---mal-liṅgety aṣṭabhiḥ \| liṅgāni pratimādīni \|
mal-liṅga-mad-bhakta-janānāṁ eva paricaryādi \| tatra prahvo namaskāraḥ
\| parvāṇi janmāṣṭamy-ādīni tad-anumodanam \| bali-vidhānaṁ
puṣpopahārādi-samarpaṇam \| sarva-vārṣika-parvasv iti
cāturmāsyaikādaśādiṣu viśeṣata ity arthaḥ \| udyānādikaraṇe sāmarthye
sati svataḥ \| asati cānyaiḥ sambhūya codyamaḥ \| udyānaṁ
puṣpa-pradhānam, upavanaṁ phala-pradhānaṁ vanam \| ākrīḍaṁ krīḍā-sthānam
\| saṁmārjanaṁ rajasopākaraṇam \| upalepo go-mayodakādibhir ālepanam \|
sekas tair eva prokṣaṇam \| maṇḍala-vartanaṁ sarvatobhadrādi-karaṇam \|
mahyaṁ mama \|\|34-39\|\|

---------------------------------------------------------------------------------------------------------------------

**sanātana-gosvāmī :** \[ha.bha.vi. 4.7\] saṁmārjanaṁ rajaso'pākaraṇam
\| upalepaḥ gomayodakādibhir ālepanam \| sekaḥ tair eva prokṣaṇaṁ \|
maṇḍala-vartanaṁ sarvato-bhadrādi-racanam \| mahyaṁ mama gṛha-śuśrūṣaṇam
ālaya-saṁskāraḥ \|\|7\|\|

---------------------------------------------------------------------------------------------------------------------

**sanātana-gosvāmī :** \[ha.bha.vi. 10.512-513\] kṛtasya
dharmasyāpari-kīrtanam \| svayam anyena vā niveditaṁ na svīkuryāt \|
etac ca sādhāraṇaṁ sthāvara-viṣayaṁ rāga-prāpta-viṣayaṁ vā bhaktyā tu
grāhyam eva \|

> ṣaḍbhir māsopavāsais tu yat phalaṁ parikīrtitam \|
>
> viṣṇor naivedya-sikthena puṇyaṁ tad bhuñjatāṁ kalau \|\|
>
> hṛdi rūpaṁ mukhe nāma naivedyam udare hareḥ \|
>
> pādodakaṁ ca nirmālyaṁ mastake yasya so'cyutaḥ \|\| ity-ādi
> vacanebhyaḥ \|

yad vā, anyasmai niveditaṁ me nopayuñjyāt, mahyaṁ na nivedayed ity
arthaḥ---

> viṣṇor niveditānnena yaṣṭavyaṁ devatāntaram \|
>
> pitṛbhyaś caiva tad deyaṁ tad ānantyāya kalpate \|
>
> pitṛ-śeṣaṁ tu yo dadyād dharaye paramātmane \|
>
> retodhāḥ pitaras tasya bhavanti kleśa-bhāginaḥ \|\| ity-ādi
> vacanebhyaḥ \|

yad vā, pūrvaṁ me niveditaṁ santaṁ punar na nivedayed ity arthaḥ \| etac
ca sthāvarātirikta-nirmālya-viṣayakaṁ jñeyaṁ, bhūṣaṇādīnāṁ punar arpaṇe
doṣābhāvāt, sa ca pūrvam eva tat-tat-prakaraṇe likhito'sti
\[*hari-bhakti-vilāse draṣṭavyam*\] \| ānantyāya śrī-viṣṇu-lokāya \|
mal-liṅgety ādiṣu cātra bhakter aṅgāny eva prāyeṇoktāni \| tatra kānicin
mukhyāni kānicid amukhyāni ca \| amānitvam ity ādau ca sādhanāny eveti
vivecanīyam \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yad yad iti ca-kārān mama priyaṁ
ca \|\|40\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yad uktaṁ bhaktis tvayi
kīdṛśy upayukteti tatrāha mal-liṅga-mad-bhakta-janety atra ṣaṣṭhī-lug
ārṣaḥ uttarārdhe'py anvayāt \| **prahveti** prahvatvaṁ namaskāraḥ \|
**sarva-lobhopaharaṇaṁ** bhagavataiva sva-sevārthaṁ svayam ānītam iti
buddhyā sarvasya labdha-vastuno mamatāspadasya tasmai samarpaṇaṁ \|
**dāsyena** hetunā **ātmano** jīvasya dehasya cāhantāspadasyāpi
samarpaṇam \| **janma-karma-kathanam** iti \| anukīrtana-kathanayo
rāga-svara-tālādi-yuktatvābhyāṁ bhedo jñeyaḥ \| parvāṇi janmāṣṭamy-ādīni
teṣām **anumodanam** evāha dvābhyāṁ gītādibhiḥ \| mad-gṛhādhikaraṇaka
utsavaḥ \|

sarveṣu vārṣikeṣu vatsara-sambandhiṣu parvasu phālguna-pūrṇimādiṣu yā
dolādi-yātrās tāsu bali-vidhānaṁ
vividha-vastrālaṅkāra-miṣṭānna-srak-candana-puṣpādi-pūjopahāra-karaṇaṁ
vratāny ekādaśy-ādīni \| arcā pratimā udyānādi-karaṇe sāmarthye sati
svata eva asati anyaiḥ sambhūyāpy udyamaḥ \| ākrīḍaṁ krīḍā-sthānaṁ puraṁ
cakra-veṣṭanam \| **saṁmārjanaṁ** tṛṇa-dhūly-ādy-apasāraṇaṁ prathamaṁ
gomaya-mṛj-jalair upalepo, dvitīyaḥ sthale śuṣke sati **sekaḥ**
puṣpodakais, tṛtīyaḥ **maṇḍala-vartanaṁ** sarvatobhadrādi-nirmāṇaṁ,
caturthaṁ tair mahyaṁ mama **gṛhasya śuśrūṣaṇaṁ** sevā \| **dāsavat**
laukikena rājakīya-dāsena rājño gṛhasya yathā yad anyad api tad api
tathety arthaḥ \|

**amānitvam** anahaṅkāraḥ \| adambhitvaṁ loke mithyā
svabhakti-khyāpana-rāhityam \| me mahyaṁ niveditaṁ dīpāvalokam api
nopayuñjyāt \| mahyaṁ dattasyānnāder dīpasya ca sva-vyavahāra-mātre
upayogo na kartavya ity arthaḥ \| kintu paramārtha-siddhy-arthaṁ
vaiṣṇavebhyo dattvā svayam upabhuñjītaivety arthaḥ \|

> ṣaḍbhir māsopavāsaiś ca yat phalaṁ parikīrtitam \|
>
> viṣṇu-naivedya-sikthena puṇyaṁ tad bhuñjatāṁ kalau \|\|
>
> hṛdi rūpaṁ mukhe nāma naivedyam udare hareḥ \|
>
> pādodakaṁ ca nirmālyaṁ mastake yasya so'cyutaḥ \|\| ity-ādi
> vacanebhyaḥ \|

loke śāstre ca yad iṣṭatamaṁ tan mahyaṁ nivedayet \| tena
darbha-mañjary-ādīni śāstra-vihitāny api loke iṣṭatamatvābhāvān na
nivedayed iti bhāvaḥ \| tatrāpi yac ca ātmanaḥ svasyātipriyaṁ tat tu
viśeṣato nivedanīyam ity arthaḥ \|\|34-41 \|\|

**\...**

**\|\| 11.11.42-43 \|\|**

sūryo'gnir brāhmaṇā gāvo vaiṣṇavaḥ khaṁ maruj jalam \|

bhūr ātmā sarva-bhūtāni bhadra pūjā-padāni me \|\|

sūrye tu vidyayā trayyā haviṣāgnau yajeta mām \|

ātithyena tu viprāgrye goṣv aṅga yavasādinā \|\|

**madhvācāryaḥ (bhāgavata-tātparyam) :**

sarva-devottamo vāyur iti jñānān na cāparam \|

> priyam asti hareḥ kiñcit tathā vāyor harer vidaḥ \|\|
>
> bhāratī vāyu-lakṣmīṇām ātmanaś ca yathā kramam \|
>
> ādhikya-jñānato viṣṇuḥ sarvataḥ sat-prasīdati \|\| iti māhātmye \|
>
> vāyur bhīmo bhīma-nādo mahaujāḥ
>
> sarveṣāṁ ca prāṇināṁ prāṇa-bhūtaḥ \|
>
> nānā-vṛttir dehināṁ deha-bhede
>
> tasmād vāyur deva-devo viśiṣṭa \|\| \[ma.bhā. 12.250.39\] iti
> mokṣa-dharmeṣu \|

tasmād vāyur vyāṣṭir vāyuḥ samaṣṭir atha punar mṛtyuṁ jayati ya evaṁ
vedeti ca \|\|

> pañca-bhūta-mano-buddhi-rudrāṇāṁ prati dehakam \|
>
> bāhyataś cāpi netṛtvād vāyur vyaṣṭi samaṣṭi kaḥ \|\| iti prabhañjane
> \|\|42-44\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** idānīm ekādaśa pūjādhiṣṭhānāny
āha---sūrya iti \| he bhadra ! adhiṣṭhāna-bhedena pūjā-sādhanāny
āha---sūrya iti tribhiḥ \| trayyā vidyayā sūktair upasthānādinā \| aṅga
he uddhava \| yavasādinā tṛṇādinā \|\|42-43\|\|

---------------------------------------------------------------------------------------------------------------------

**sanātana-gosvāmī :** ha.bha.vi. 5.252-253\] me mama bhadrāṇi uttamāni
pūjāyāḥ padāni adhiṣṭhānāni \| bhadreti yantrādy-apekṣayā \| yad vā, he
bhadra he kalyāṇa-rūpoddhaveti pṛthak padam \|\|42\|\|

tatraivādhiṣṭhāna-bhedena pūjā-sādhana-bhedān āha---sūrye tv iti tribhiḥ
\| trayyā vidyayā \| sūktair upasthānādinā ca \| aṅga he uddhava !
\|\|43\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kiṁ vā, sūrya iti yugmakam \|
sūryāntaryāmi-toṣaṇārthaṁ trayī-paṭhitavyety arthaḥ \| yathā tithau
kriyate tathaivāharahaś ca gṛhāgate viprāgrye kartavyam ity arthaḥ \|
viprāgryaṁ tu bhāgavata-śāstrād vicārya viprād dvi-ṣaḍguṇa-yutāt
\[bhā.pu. 7.9.10\] ity ādeḥ, anyatrādara-mātraṁ kāryam iti jñeyam \|
vaiṣṇava iti vipratvādi-rahite'pi tat-sāmānye'pi, na tu pūrvavat
tad-agrya evety arthaḥ \| vāyor yat sarva-jīvana-hetutvaṁ, tat tu
tad-antaryāmi-śaktyeti bhāvanayety arthaḥ \| svādiṣu bhūteṣu
tejaso'nuktiḥ sūryāgnibhyāṁ caritārthatvāt \|\|42-43\|\|
\[bhakti-sandarbha 295\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tvāṁ kutra pūjayed ity
apekṣāyām ekādaśa-pūjādhiṣṭhānāny āha---sūrya iti \|\|42\|\| tatra
tatrādhiṣṭhitaṁ sveṣṭa-devaṁ kena prakāreṇa pūjayed ity apekṣāyām
āha---sūrya iti tribhiḥ \| trayyā vidyayā sūktair
apasthāna-namaskārādinā yavasādinā tṛṇa-pradāna-kaṇḍūyādibhiḥ \|\|43\|\|

**\...**

**\|\| 11.11.44 \|\|**

**vaiṣṇave bandhu-sat-kṛtyā hṛdi khe dhyāna-niṣṭhayā \|**

**vāyau mukhya-dhiyā toye dravyais toya-puraḥ-saraiḥ \|\|**

**śrīdhara-svāmī (bhāvārtha-dīpikā) :** bandhu-sat-kṛtyā
bandhu-vat-saṁmānena \| hṛdi khe hṛdayākāśe \| mukhya-dhiyā prāṇadṛṣṭyā
\| toye toyādibhir dravyais tarpaṇādinā \|\|44\|\|

---------------------------------------------------------------------------------------------------------------------

**sanātana-gosvāmī :** \[hari-bhakti-vilāsa 10.364\] vaiṣṇave'dhiṣṭhāne
mat-pūjanaṁ ca tasminn eva bandhuvat sammānanety arthaḥ \|\|44\|\|

---------------------------------------------------------------------------------------------------------------------

**sanātana-gosvāmī :** \[ha.bha.vi. 5.254\] bandhu-sat-kṛtyā
bandhu-sammānena, mukhya-dhiyā prāṇa-dṛṣṭyā \| toyādibhir dravyais
tarpaṇādinā toye \|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ayaṁ mamātmā tad adhiṣṭhānam iti
buddhyā bhogair ity-ādi kṣetrajñam antaryāmi-rūpaṁ māṁ samatvena
sukha-duḥkhayoḥ svayoḥ samatva-dṛṭyā \|\|44\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bandhu-sat-kṛtyā
svīya-bandhāv ivāsakti-pūrvaka-saṁmānena \| hṛdi khe hṛdayākāśe \|
dhyānena mukhya-dhiyā prāṇo'yaṁ mukhya iti buddhyā \| toye dravyair
jala-puṣpa-tulasy-ādibhiḥ \|\|44\|\|

**\...**

**\|\| 11.11.45 \|\|**

**sthaṇḍile mantra-hṛdayair bhogair ātmānam ātmani \|**

**kṣetra-jñaṁ sarva-bhūteṣu samatvena yajeta mām \|\|**

**madhvācāryaḥ (bhāgavata-tātparyam) :**

svāmini stho hariḥ pūjā ātmanām aśanādikaiḥ \|

> tat-sambandhātma-śabdo jīve syād upacārataḥ \|\| ity ātma-saṁhitāyām
> \|\|45\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** sthaṇḍile bhuvi \|
mantra-hṛdayaiḥ rahasya-mantra-nyāsaiḥ \|\|45\|\|

---------------------------------------------------------------------------------------------------------------------

**sanātana-gosvāmī :** \[ha.bha.vi. 5.255\] sthaṇḍile bhuvi \|
mantra-hṛdayaiḥ rahasya mantra-nyāsaiḥ \| yadyapi tat-tat-pūjāyāṁ
gandhādikam apekṣate, tathāpi tatra tatra trayī-vidyādīnāṁ
prādhānyābhiprāyeṇa tāny evoktāni \|\|45\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sthaṇḍila iti bhūmau \| ayaṁ
mamātmā tad-adhiṣṭhānam iti buddhyā bhogair ity-ādi kṣetrajñam
antaryāmi-rūpaṁ māṁ samatvena sukha-duḥkhayoḥ sva-samatva-dṛṣṭyā
\|\|45\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sthaṇḍile
pralipta-saṁskṛtāyāṁ bhuvi \| mantra-hṛdayaiḥ rahasya-mantra-nyāsair
ātmani dehe ātmānaṁ jīva-bhogair ayaṁ mamātmani mat-prabhor adhiṣṭhānam
iti buddhyaiva dattair bhogair, na tu lobhena \| sarva-bhūteṣu
kṣetrajñam antaryāmināṁ yajeta \|\|45\|\|

**\...**

**\|\| 11.11.46 \|\|**

**dhiṣṇyeṣv ity eṣu mad-rūpaṁ śaṅkha-cakra-gadāmbujaiḥ \|**

**yuktaṁ catur-bhujaṁ śāntaṁ dhyāyann arcet samāhitaḥ \|\|**

**śrīdhara-svāmī (bhāvārtha-dīpikā) :** sarvādhiṣṭhāneṣu dhyeyam
āha---dhiṣṇyeṣv iti \| ity anena mantra-prakāreṇa \| eṣu dhiṣṇyeṣu
\|\|46\|\|

---------------------------------------------------------------------------------------------------------------------

**sanātana-gosvāmī :** \[ha.bha.vi. 5.256\] sarvādhiṣṭhāneṣu madhye
dhyeyam āha---dhiṣṇyeṣv iti \| iti anenokta-prakāreṇa \| eṣu dhiṣṇyeṣu
mad-rūpam eva dhyāyann arcayet \|\|46\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** dhiṣṇyeti \| atra sarvatra
caturbhujasyaivānusandhāne saty api dvidhā gatiḥ
ekādhiṣṭhāna-paricaryayaivādhiṣṭhātur upāsanā-lakṣaṇā mandira-lepanādinā
tad-adhiṣṭhātṛ-pratiṣṭhāyā iva yathā vaiṣṇave bandhu-satkṛtyā goṣv
aṅga-yavasādinety ādi \| yato bandhu-satkāro vaiṣṇava-viṣayakaḥ, īśvare
tu prabhu-bhāva upadiśyate---īśvare tad-adhīneṣu \[bhā.pu. 11.2.46\] ity
ādau \| tathā go-sampradānakam eva yavasādi-bhojana-dānaṁ prayujyate, na
tu śrī-caturbhuja-sampradānakam, abhakṣyatvāt \| yad yad iṣṭatamaṁ loke
\[bhā.pu. 11.11.41\]ity-ādi-pūrvam uktam \|

athānyā tu sākṣād-adhiṣṭhātur upāsanā-lakṣaṇā, yathā hṛdi khe
dhyāna-niṣṭhayā \[bhā.pu. 11.11.44\], toye dravyaistoya-puraskṛtaiḥ
\[bhā.pu. 11.11.44\] ity-ādi \| atrāgny-ādau tad-antaryāmi-rūpasyaiva
cintanaṁ kāryaṁ, na
jātu-nija-prema-sevā-viśeṣāśraya-svābhīṣṭa-rūpa-viśeṣasya \| sa tu
sarvathā parama-sukumāratvādi-buddhi-janitayā prītyaiva sevanīyaḥ \|
yathoktaṁ śrī-bhagavataiva vastropavītābharaṇa \[bhā.pu. 38.16.39\]
ity-ādi \| teṣāṁ yathā bhakti-rītiḥ, parameśvarasyāpi tathā bhāvaḥ[^48]
śrūyate \| yathā nāradīye---

> bhakti-grāhyo hṛṣīkeśo na dhanair dharaṇī-dhara \|
>
> bhaktyā saṁpūjito viṣṇuḥ pradadāti manoratham \|\|
>
> tasmād viprāḥ sadā bhaktiḥ kartavyā cakra-pāṇinaḥ \|
>
> janenāpi jagannāthaḥ pūjitaḥ kleśahā bhavet \|\| \[nā.pa. 2.3.3-4\]
> iti \|

atraiṣa dṛṣṭānta upajīvyaḥ \| vaiparītye tu doṣaś ca \| yathā grīṣme
jalasya pūjā praśastā, varṣāsu ninditā \| yad uktaṁ gāruḍe---

> śuci-śukra-gate kāle ye'rcayiṣyanti keśavam \|\
> jalasthaṁ vividhaiḥ puṣpair mucyante yama-tāḍanāt \|\|
>
> dhanāgame prakurvanti jalasthaṁ vai janārdanam \|
>
> ye janā nṛpati-śreṣṭha teṣāṁ vai narakaṁ dhruvam \|\| iti \|

evam anyatrāpi paricaryā-vidhau tad-deśa-kāla-sukhadāni śataśo vihitāni
\| tad-viparītāni niṣiddhāni ca \| viṣṇu-yāmale--- viṣṇoḥ
sarva-rtu-caryām iti \| ata evoktaṁ yad yad iṣṭatamo loke \[bhā.pu.
11.11.40\] ity-ādi \| tatra tatreṣṭa-mantra-dhyāna-sthalaṁ ca
sarvartu-mukha-maya-manohara-rūpa-rasa-gandha-sparśa-śabda-mayatvenaiva
dhyātuṁ vihitam asti \| anyathā tat-tad-āgrahasya vaiyarthyaṁ syāt \|
tasmād agny-ādau tat-tad-antaryāmi-rūpa eva bhāvya iti sthitam \|\|
\[bhakti-sandarbha 295\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ity eṣu ity anena
prakāreṇa eṣu dhiṣṇyeṣu caturbhujam iti prāyikatvenoktam \| vastutas tu
śrī-rāmādy-upāsakā api sva-sva-mantra-dhyeyaṁ svarūpam eva \|\|46\|\|

**\...**

**\|\| 11.11.47 \|\|**

**iṣṭā-pūrtena mām evaṁ yo yajeta samāhitaḥ \|**

**labhate mayi sad-bhaktiṁ mat-smṛtiḥ sādhu-sevayā \|\|**

**śrīdhara-svāmī (bhāvārtha-dīpikā) :** uktāyā bhakteḥ phalam
āha---iṣṭā-pūrteneti \| sad-bhaktiṁ dṛḍhāṁ bhaktim \| asyā bhakter
antaraṅga-sādhanam āha---itthaṁ mat-smṛtiḥ sādhu-sevayā bhavati \| yad
vā, smṛtir jñānam \| tataś ca dṛḍha-bhakti-mataḥ puṁsaḥ sādhu-sevayā
maj-jñānaṁ bhavatīty arthaḥ \|\|47\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** iṣṭāpūrteneti \| atreṣṭa-śabdena
saptama-skandhokta-rītyāgnihotra-darśapaurṇamāsa-cāturmāsya-yāga-paśu-yāga-vaiśvadeva-baliharaṇāny
ucyante \| pūrta-śabdena surālayārāma-kūpa-vāpī-taḍāga-prapānna-satrāṇy
ucyante \| evam ukta-prakāreṇeṣṭā-pūrtena yo māṁ yajeta sa mat-smṛtis
tatra sādhu-sevayā satāṁ prasaṅgena sad-bhaktim antaraṅga-bhakti-niṣṭhāṁ
prāpnotīty arthaḥ \| tatrāgnihotrādīnāṁ bhaktau praveśo
'gny-antaryāmi-rūpa-bhagavad-adhiṣṭhānatvenāgny-ādi-santarpaṇāt
kūpārāmādīnāṁ ca tat-paricaryārtha-kriyamāṇatvāt tatra praveśaḥ
\|\|47\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** iṣṭa-pūrteneti iṣṭaṁ
haviṣāgnau yajeta mām ity upalakṣitaṁ pūjādikaṁ, pūrtaṁ udyānopavanety
ādy uktaṁ, tena mad-bhaktiṁ satīm uttamāṁ prema-lakṣaṇāṁ, mat-smṛtir
mat-kartṛkā smṛtiḥ \| sādhu-sevayeti yas tu sādhanādhikyena seveta tat
tv ahaṁ sadā smarāmīty arthaḥ \|\|47\|\|

**\...**

**\|\| 11.11.48 \|\|**

**prāyeṇa bhakti-yogena sat-saṅgena vinoddhava \|**

**nopāyo vidyate samyak prāyaṇaṁ hi satām aham \|\|**

**śrīdhara-svāmī (bhāvārtha-dīpikā) :** jñāna-bhakti-mārgāv uktau, tatra
jñāna-mārgād api bhakti-mārgaḥ śreṣṭha ity āha---**prāyeṇa** iti \|
**sat-saṅgena** yo **bhakti-yogaḥ**, tena **vinā upāyaḥ** saṁsāra-taraṇe
**na vidyate** \| **sat-saṅgena** ity atra hetum āha---**hi** yasmāt
**satām ahaṁ prāyaṇaṁ** prakṛṣṭam ayanam āśrayaḥ \| ataḥ sat-saṅgo mayy
antaraṅga ity arthaḥ \|\|48\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : prāyeṇa** iti vitarke \| yad vā,
sarvatra sādhāraṇena **bhakti-yogena vinā upāyo na vidyate**,
tal-lakṣaṇaś copāyaḥ **sat-saṅgena vinā** na vidyata ity evārthaḥ \|
tatra hetuḥ **prāyaṇam** \|\|48\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** jñāna-bhakti-mārgāv uktau
\| vastutas tu saṁsāra-taraṇādy-upeya-vastunā bhaktir evopāya ity āha---
***prāyeṇa** iti vitarke* iti sandarbhaḥ \| yad vā, **sat-saṅgena**
hetunaiva yaḥ **prāyeṇa** bhakti-yogaḥ, tena **vinā nopāyo vidyate** \|
pradhāna-bhūtā kevalā ceti dvividhā bhaktiḥ sādhu-saṅgenaiva bhaved iti
vyākhyātam eva \| yac ca mokṣa-sādhakaṁ bhakti-miśra-jñānaṁ, tatra
guṇa-bhūtā bhaktir yā sā tu sādhu-saṅgaṁ vināpi bhaved ity ato'tra
prāya-grahaṇaṁ, tasyā bhaktes taj jñānam eva kāraṇaṁ, yathā karṣakasya
kara-dānādinā yat pṛthvīśvaropāsanaṁ, tasya kāraṇaṁ kṛṣir eva, anyathā
tasyā vaiphalyād iti prathama-skandha eva vyākhyātam \[REF\] \|

evaṁ ca, yat karmabhir yat tapasā \[bhā.pu. 11.20.32\] ity-ādi
bhagavad-ukter jñānādikaṁ vināpi bhaktiḥ sarva-phala-dātrī, bhaktyā tu
vinā jñānādikaṁ, na mokṣādi-sādhakam iti \| tatra tatrāpi bhaktir eva
tat-tat-phala-dāyinī vyākhyeyety ato'nye upāyo'jāgalambhana-nyāyenaiveti
kecid āhus tatreyaṁ bhagavad-uktir api pramāṇam \|

> tāpa-trayeṇābhihatasya ghore
>
> santapyamānasya bhavādhvanīśa \|
>
> paśyāmi nānyac charaṇaṁ tavāṅghri-
>
> dvandvātapatrād amṛtābhivarṣāt \|\| \[bhā.pu. 11.19.9\] ity
> uddhavoktir api \|
>
> saṁsāra-sindhum atidustaram uttitīrṣor
>
> nānyaḥ plavo bhagavato puruṣottamasya \|
>
> līlā-kathā-rasa-niṣevanam antareṇa
>
> puṁso bhaved vividha-duḥkha-davārditasya \|\| \[12.4.40\] iti
> śuktoktir api \|
>
> kiṁ vā yogena sāṅkhyena nyāsa-svādhyāyayor api \|
>
> kiṁ vā śreyobhir anyaiś ca na yatrātma-prado hariḥ \|\| \[bhā.pu.
> 4.31.12\]

iti nāradoktir api samyak **prāyaṇaṁ** samyak prakṛṣṭa āśrayaḥ
\|\|48\|\|

**\...**

**\|\| 11.11.49 \|\|**

**athaitat paramaṁ guhyaṁ śṛṇv ato yadu-nandana \|**

**sugopyam api vakṣyāmi tvaṁ me bhṛtyaḥ suhṛt sakhā \|\|**

**śrīdhara-svāmī (bhāvārtha-dīpikā) :** idānīṁ sāṅkhya-yogādīni
sādhanāntara-sa-vyapekṣāṇi sa-vyabhicārāṇi ca, sat-saṅgas tu svatantra
eva samarthaḥ phalāvyabhicārī ceti varṇayitum āha---**atha** iti \| etad
vakṣyamāṇaṁ paramaṁ guhyamataḥ śṛṇv ity arthaḥ \|\|49\|\|

---------------------------------------------------------------------------------------------------------------------

**sanātana-gosvāmī :** \[ha.bha.vi. 10.280\] sāṅkhya-yogādīni
sādhanāntara-sa-vyapekṣāṇi sa-vyabhicārāṇi ca, sat-saṅgas tu svatantra
eva samarthaḥ phalāvyabhicārī ceti varṇayitum āha---**atha** iti \| etad
vakṣyamāṇaṁ **paramaṁ guhyaṁ śṛṇu**, yatas tvaṁ mama **bhṛtyaḥ suhṛt**
jñātiḥ, **sakhā** ca \| ataḥ **sugopyam api vakṣyāmi** \|\|49\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** brūyuḥ snigdhasya
śiṣyasya guravo guhyam apy uta \[bhā.pu. 1.1.8\] iti smṛtes tubhyam aham
ananya-prakāśyam api vastu vācmīty āha---**athaitad** iti \|
sāṅkhya-yogādīni sādhanāntara-sāpekṣāṇi sa-vyābhicārāṇi ca \| sat-saṅgas
tu svatantra eva samarthaḥ phalāvyabhicārī ca iti svāmi-caraṇāḥ
\|\|49\|\|

iti sārārtha-darśinyāṁ harṣiṇyāṁ bhakta-cetasām \|

ekādaśe saṅgato'tra ekādaśaḥ saṅgataḥ satām \|\|\*\|\|

**\...**

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ daśama-skandhe
>
> bhagavad-uddhava-saṁvāde
>
> ekādaśo'dhyāyaḥ \|

\|\|11.11\|\|

**...**

**(11.12)**

**dvādaśo'dhyāyaḥ**

**sat-saṅga-mahimā karma-tyāga-vidhiś ca**

**\|\| 11.12.1-2 \|\|**

**śrī-bhagavān uvāca---**

**no rodhayati māṁ yogo na sāṅkhyaṁ dharma eva ca \|**

**na svādhyāyas tapas tyāgo neṣṭā-pūrtaṁ na dakṣiṇā \|\|**

**vratāni yajñaś chandāṁsi tīrthāni niyamā yamāḥ \|**

**yathāvarundhe sat-saṅgaḥ sarva-saṅgāpaho hi mām \|\|**

**madhvācāryaḥ (bhāgavata-tātparyam) :**

saṅgas tu guṇa-samprītir guṇavattve'tiniścayāt \|

> sa ced dharau bhavet tena mucyate nātra saṁśayaḥ \|\|
>
> aparokṣa-dṛśor hetur bhavet sa syād yadi kṣayaḥ \|
>
> anyathā sukha-bhāg eva yad dṛṣṭir mokṣa-kāraṇam \|\| iti darśane \|
>
> jñātvāpi hari-vidveṣī tamo yāti na saṁśayaḥ \|
>
> viśeṣa-rūpasyājño'pi guṇavattve'tiniścitaḥ \|\|
>
> guṇa-samprītimān nityaṁ taṁ dṛṣṭvā muktim eṣyati \|
>
> athavā sukha-bhāg eva syād yāvad darśanopagaḥ \|\| iti vyakte \|
>
> hari-saṅga-vihīnas tu harer darśanavān api \|
>
> na mucyate'khilajño'pi tamo yāti ca niścayāt \|\|
>
> guṇair anyair vihīno'pi tad-bhakteṣv api ca kramāt \|
>
> saṅgavān sukha-bhāg eva syād guṇair muktim eti vā \|\|
>
> sva-bhakta-saṅga-hīnasya vyutkramāt saṅgino'pi vā \|
>
> sva-saṅga-vighna-kṛd viṣṇus tat-sajye teṣu tatra ca \|\| iti satsaṅge
> \|\|1-2\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :**

dvādaśe sādhu-saṅgasya mahimā varṇitaḥ purā \|

karmānuṣṭhāna-tat-tyāga-vyavasthā ca tataḥ param \|\|

na rodhayati na vaśīkaroti \| yoga āsana-prāṇāyāmādiḥ \| sāṅkhyaṁ
tattvānāṁ vivekaḥ \| dharmaḥ sāmānyato'hiṁsādiḥ \| svādhyāyo veda-japaḥ
\| tapaḥ kṛcchrādi \| tyāgaḥ sannyāsaḥ \| iṣṭāpūrtam iṣṭaṁ ca pūrtaṁ ca
\| tatreṣṭam agnihotrādi \| pūrtaṁ kūpārāmādi-nirmāṇam \|
dakṣiṇā-śabdena sāmānyato dānaṁ lakṣyate \| vratāni ekādaśy-upavāsādīni
\| yajño deva-pūjā \| chandāṁsi rahasya-mantrāḥ \| avarundhe vaśīkaroti
\|\|1-2\|\|

**sanātana-gosvāmī** \[ha.bha.vi. 10.281-282\] **na rodhayati** na
vaśīkaroti \| **yogo**'ṣṭāṅgaḥ, **sāṅkhyaṁ** tattvānāṁ vivekaḥ,
**dharmaḥ** sāmānyato'hiṁsādiḥ \| varṇāśramācāro vā, **svādhyāyo**
veda-japaḥ, **tapaḥ** kṛcchrādi, **tyāgaḥ** sannyāsaḥ, **iṣṭā-pūrtam**
iṣṭaṁ pūrtaṁ ca \| tatra iṣṭam agnihotrādi, pūrtaṁ kūpārāmādi-nirmāṇam
\| **dakṣiṇā**-śabdena sāmānyato dānaṁ lakṣyate \| **vratāni**
ekādaśy-upavāsādīni \| **yajño** deva-pūjā \| **chandāṁsi**
rahasya-mantrāḥ \| **niyamā** bāhyendriya-nigrahādayaḥ, **yamā**
antaḥ-karaṇa-saṁyamādayaḥ \|

yad vā,

> ahiṁsā satyam asteyam asaṅgo hrīr asañcayaḥ \|
>
> āstikyaṁ brahma-caryaṁ ca maunaṁ sthairyaṁ kṣamābhayam \|\|
>
> śaucaṁ japas tapo homaḥ śraddhātithyaṁ mad-arcanam \|
>
> tīrthāṭanaṁ parārthehā tuṣṭir ācārya-sevanam \|\| \[bhā.pu. 11.19.34\]

iti bhagavad-ukta-lakṣaṇā grāhyāḥ \| atra *asteyaṁ* manasāpi
parasvāgrahaṇam \| *āstikyaṁ* dharme viśvāsaḥ \| *bhayaṁ* pāpādibhyaḥ \|
*śaucaṁ* bāhyam āntaraś ceti dvayam \| ato dvādaśa-niyamāḥ
śraddhā-dharmādaya iti \| **avarundhe** vaśīkaroti \|
**sarva-saṅgāpahaḥ** bāhyāntarāśeṣāsakti-nirastaḥ \|\|1-2\|\|

**sanātana-gosvāmī (dig-darṣinī) : bṛ.bhā. 2.7.14\]** : etayor
arthaḥ---**na rodhayati māṁ** na vaśīkaroti \| **yoga**
āsana-prāṇāyāmādi-śamādi-samādhi-paryantaḥ, **sāṁkhyaṁ** tattvānāṁ
vivekaḥ, **dharmaḥ** sāmānyato\'hiṁsādi varṇāśramācāro vā, **svādhyāyo**
veda-japaḥ, **tapaḥ** kṛcchrādi, **tyāgaḥ** sannyāsaḥ iṣṭāpūrte
**iṣṭam** agnihotrādi **pūrtaṁ** kūpārāmādi-nirmāṇam \|
**dakṣiṇā**-śabdena sāmānyato dānaṁ lakṣyate \| **vratāni**
ekādaśy-upavāsādīni, **yajño** devatā-pūjā, **chandāṁsi**
rahasya-mantrāḥ, **tīrthāni** gaṅgādīni tad-āśrayāṇām ity arthaḥ \|
**niyamāḥ** śaucādayo dvādaśa, **yamāś** cāhiṁsādayo dvādaśaiva, te ca
tatra tenaiva uktāḥ santi \|

> ahiṁsā satyam asteyam asaṅgo hrīr asañcayaḥ \|
>
> āstikyaṁ brahmacaryaṁ ca maunaṁ sthairyaṁ kṣamā bhayam \|\|
>
> śaucaṁ japas tapo homaḥ śraddhātithyaṁ mad-arcanam \|
>
> tīrthāṭanaṁ parārthehā tuṣṭir ācārya-sevanam \|\| \[bhā.pu.
> 11.19.33-34\] iti \|

tatra *asteyaṁ* manasāpi parasvā-grahaṇam, *āstikyaṁ* dharma-viśvāsaḥ,
*śaucaṁ* ca bāhyābhyantaraṁ ceti dvayam iti \| **avarundhe** vaśīkaroti
\| sarvatra guṇamaye guṇātīte ca **saṅgaṁ** mano\'bhiniveśam
**apahantīti** tathā saḥ \| yad vā, mamaiva **sarva-saṅgāpahaḥ**
vaikuṇṭhādi-viṣayaka-krīḍāsaktito\'py ākarṣaka ity artha iti \| ata eva
mahatāṁ saṅgataḥ kṛtārthatā syād iti kiṁ vaktavyam ? \|\|1-2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atha sarvasyaiva
bhāgavata-cihna-dhāri-mātrasya tu yathā-yogyaṁ sevā-vidhānam \| tatra
mahā-bhāgavata-sevā dvividhaḥ---prasaṅga-rūpā, paricaryā-rūpā ca \|
tatra prasaṅga-rūpā yathā---na rodhayatīti \|
pūrvādhyāyānte---iṣṭā-pūrtena ity ādau mat-smṛtiḥ sādhu-sevayā \[bhā.pu.
11.11.47\] ity anena sat-saṅgasya nāma sādhu-sevāyā bhakti-niṣṭhā-janane
sādhanānantara-savyapekṣatvam ivoktam \|

punaś ca tatraiva tasya svātantryeṇa yatheṣṭha-phala-dātṛtvaṁ
sarvāpekṣayā parama-sāmarthyaṁ ca vaktuṁ parama-guhyatvam upadiṣṭam,
athaitat \[bhā.pu. 11.11.49\] ity-ādinā \| etādṛśa-mahimatvenānūktatvāt
tad etat parama-guhyatvam āha---na rodhyatīti \| tyāgaḥ sannyāsaḥ \|
dakṣiṇā dāna-mātram \| yajño deva-pūjā \| chandāṁsi rahasya-mantrāḥ \|
tataś ca, yathā sat-saṅgo mām avarundhe vaśīkarotīti, tathā yogo na
vaśīkaroti, na ca sāṅkhyam ity-ādiko'nvayaḥ \| tatas te'pi kiñcid
vaśīkurvantīty artha-labdher bhagavat-parā eva jñeyāḥ, na sādhāraṇāḥ \|
ata eva ca vratāny ekādaśy-ādīni īti ṭīkā-kārāḥ \|

na caitāvatā teṣāṁ nityānāṁ vaiṣṇava-vratānām akartavyatvaṁ
prāptam---ekasya phalātiśaya-sāmarthya-praśaṁsayetarasya
nityatva-nirākaraṇāyogāt \| yathā karmādhikāriṇaḥ---

> na hy agni-mukhato'yaṁ vai bhagavān sarva-yajña-bhuk \|
>
> ijyeta haviṣā rājan yathā vipra-mukhe hutaiḥ \|\| \[bhā.pu. 7.14.17\]

iti śrutvāpi pūrvoktam agnihotrādinā yajeta \[bhā.pu. 7.14.16\] iti
vidhiṁ na parityaktuṁ śaknuvanti, tadvat \| bhakty-adhikāriṇaś ca
yathāgre, mad-bhakta-pūjābhyadhikā \[bhā.pu. 11.19.29\] ity
vakṣyamāṇa-śrutyāpi dīkṣānantaraṁ nityatayā prāptāṁ bhagavat-pūjāṁ
tyaktuṁ na śaknuvanti tadvad iti \| ata eva skānde---

> ṣaḍbhir māsopavāsais tu yat phalaṁ parikīrtitam \|
>
> viṣṇor naivedya-sikthena tat phalaṁ bhuñjatāṁ kalau \|\| ity api na
> bādhakam \|

ekādaśy-ādau hi nityatve'py ānuṣaṅgikam eva mahāphaladatvaṁ tatra tatra
matam \| ata eva nityatva-rakṣaṇārtham api tādṛśaṁ vaiṣṇavaṁ vratam
avaśyam eva kartavyam ity āgatam \| nitya-vaiṣṇava-vratatvādikaṁ
caikādaśyādāv arcana-prasaṅge kiñcid darśayiṣyāmaḥ \| ata eva
pūrvādhyāye ṭīkākārair api ājñāyaiva guṇān doṣān \[bhā.pu. 11.11.32\]
ity atra viddhaikādaśī-kṛṣṇaikādaśy-upavāsānupavāsānivedya-śrāddhādayo
ye bhakti-viruddhā dharmās tān santyajya ity artha ity uktam \| prathame
ca śrī-bhīṣma-yudhiṣṭhira-saṁvāde bhagavad-dharmān \[bhā.pu. 1.9.24\]
ity atra hari-toṣaṇād dvādaśy-ādi-niyama-rūpān ity vyākhyātam \| vratāni
cere hari-toṣaṇāni \[bhā.pu. 3.1.19\] ity atra tṛtīya ekādaśyādīnīti \|
ata eva bhagavan-mahā-prasādaika-vratasya śrīmad-ambarīṣasya
sac-chiromaṇer ācāra-darśanāya tad eva niścīyata iti \|

ata eva śrī-gautamenāpi nirṇīya sva-tantre likhitam---

> vaiṣṇavo yadi bhuñjīta ekādaśyāṁ pramādataḥ \|
>
> viṣṇv-arcanaṁ vṛthā tasya narakaṁ ghoram āpnuyāt \|\| iti \|\|1-2\|\|
>
> (bhakti-sandarbha 238)

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

dvādaśe sādhu-saṅgasya mahimokto vrajaukasām \|

premṇaḥ sarva-mahotkarṣaḥ sūcitaḥ saṁśaya-cchidā \|\|

yoga āsana-prāṇāyāmādiḥ \| sāṅkhyam ātmānātma-vivekaḥ \| dharmo'hiṁsādiḥ
\| svādhyāyo veda-pāṭhaḥ \| tapaḥ kṛcchrādi \| tyāgaḥ sannyāsaḥ \|
iṣṭāpūrtam iṣṭaṁ ca pūrtaṁ ca \| tatreṣṭam agnihotrādi \| pūrtaṁ
kūpārāmādi-nirmāṇam \| dakṣiṇā-śabdena sāmānyato dānaṁ lakṣyate \|
vratāni cāturmāsyādīni \| yajño deva-pūjā \| chandāṁsi rahasya-mantrāḥ
\| na rodhayati pratyekenānvayād ekatvam \|

vratānīty ādau vacana-vipariṇāmena na rodhayantīty arthaḥ, rudher
vaśīkaraṇārthakatvāt \| yogādayo na mad-vaśīkāra-prayojakā iti tair aham
aṣṭāṅga-yogi-prabhṛtibhir na vaśīkṛtaḥ, na prāptaḥ syām iti
phalito'rthaḥ \|

> na sādhayati māṁ yogo na sāṅkhyaṁ dharma uddhava \|
>
> na svādhyāyas tapas tyāgo yathā bhaktir mamorjitā \|\| \[bhā.pu.
> 11.14.20\]

bhaktyāham ekayā grāhyaḥ \[bhā.pu. 11.14.20\] ity agrima-vākyenaikārthāt
\| yogādayo na mat-prāpty-upāyā ity ato nopāyo vidyate iti pūrvoktir eva
dṛḍhīkṛtā \| sat-saṅgo yathāvarundhe vaśīkarotīty ananta-prayogeṇa
bhakty-utpatteḥ pūrvam api sa eva svayaṁ māṁ viśeṣśakturyāt, kiṁ punar
bhaktiṁ janayitvā ity artho labhyate \| atra yathā-śabdas tatra ca
yathā-śabdas ca yathāvad ity artha eva prayuktaḥ \| bhaktyāham ekayā
grāhyaḥ \[bhā.pu. 11.14.20\] ity agrima-vākye ekayeti pada-prayogād ity
eke \| yogādīnām api bhakti-miśratvāt \| kiñcid viśeṣśaktāratvam asty
evety ato yathā-śabdaḥ sārthakaḥ ity apare āhuḥ \| sarva-saṅgāpahaḥ
sārvatrikāsakti-nirāsaka iti viśeṣśaktāre hetuḥ \|\|1-2\|\|

**\...**

**\|\| 11.12.3-6 \|\|**

**sat-saṅgena hi daiteyā yātudhānā mṛgāḥ khagāḥ \|**

**gandharvāpsaraso nāgāḥ siddhāś cāraṇa-guhyakāḥ \|\|**

**vidyādharā manuṣyeṣu vaiśyāḥ śūdrāḥ striyo'ntyajāḥ \|**

**rajas-tamaḥ-prakṛtaya tasmiṁs tasmin yuge yuge \|\|**

**bahavo mat-padaṁ prāptās tvāṣṭra-kāyādhavādayaḥ \|**

**vṛṣaparvā balir bāṇo mayaś cātha vibhīṣaṇaḥ \|\|**

**sugrīvo hanumān ṛkṣo gajo gṛdhro vaṇik-pathaḥ \|**

**vyādhaḥ kubjā vraje gopyo yajña-patnyas tathāpare \|\|**

**śrīdhara-svāmī (bhāvārtha-dīpikā) :** yātudhānā rākṣasāḥ \| tvāṣṭro
vṛtraḥ \| kāyādhavaḥ prahrādaḥ \| ṛkṣo jāmbavān \| gṛdhro jaṭāyuḥ \|
vaṇik-pathas tulādhāraḥ \| vyādho dharma-vyādhaḥ \| yajñapatnyo
dīkṣita-bhāryāḥ \|\|3-6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atha prastutam anusarāmaḥ \|
vaśīkaraṇam atra dvividham---mukhyaṁ gauṇaṁ ca \| tatra mukhyena prema
labhyate \|

> astv evam aṅga bhagavān bhajatāṁ mukundo
>
> muktiṁ dadāti karhicit sma na bhakti-yogam \[bhā.pu. 5.6.18\] iti
> nyāyena \|

ata eva gauṇenānyat phalam \| atra mukhyaṁ śrī-gopyādau, gauṇaṁ bāṇādau
\| uttaratra vaśīkaraṇatvaṁ ca phala-dānonmukhīkaraṇatayopacaryate \|
tad etad vaśīkaraṇe dṛṣṭāntam āha---satsaṅgenety ādi-caturbhiḥ \| tatra
satsaṅgeneti sārdha-yugmakam \| daiteyās tad-upalakṣitāsura-dānavāś ca
\| yātudhānā rākṣasāḥ \| rajas-tama ity asura-rākṣasādi-jātiṣu
dig-darśanam---tvāṣṭrety ādi \| tvāṣṭrā vṛtrāsuraḥ \| vṛtāsurasya
sat-saṅgaḥ prāg-janmani śrī-nāradāṅgirasoḥ saṅgaḥ śrī-saṅkarṣaṇa-saṅgaś
ca prasiddhaḥ \|

kāyādhavaḥ kayādhu-putraḥ prahlādaḥ \| asya garbhe śrī-nārada-saṅgaḥ \|
ādi-śabda-gṛhītān pūrvokta-jāti-krameṇa katicid gaṇayati vṛṣeti \|
vṛṣa-parvā dānavaḥ \| ayaṁ hi jāta-mātra-mātṛ-parityakto muni-pālitā
viṣṇu-bhakto babhūveti purāṇāntara-prasiddhiḥ \|

baleḥ śrī-prahlāda-saṅgaḥ śrī-vāmana-saṅgaś ca \| tad-anantaram eva
bhakty-udbodha-darśanāt \| bāṇasya bali-maheśa-bhagavat-saṅgaḥ \| asya
bhuja-kartanānantaraṁ jñāta-viṣṇu-mahimno mahā-bhāgavata-maheśa-prāptir
eva sva-prāptir ity ucyate \| mayo dānavaḥ \| asya sabhā-nirmāṇādau
pāṇḍava-saṅgo bhagavat-saṅgaś ca \| ante tat-prāptis tu jñeyā \|
vibhīṣaṇo yātudhānaḥ \| asya hanūma-saṅgo bhagavat-saṅgaś ca \|

sugrīvādyā gajāntā mṛgāḥ \| tatra ṛkṣo jāmbavān \| asya bhagavat-saṅgaḥ
\| gajo gajendraḥ \| asya pūrva-janmani sat-saṅga unneyaḥ \|
uttara-janmānte bhagavat-saṅgaś ca \| gṛdhro jaṭāyu-nāmā khagaḥ \| asya
śrī-garuḍa-daśarathādi-saṅgaḥ \| śrī-sītā-darśanaṁ śrī-bhagavad-darśanaṁ
ca \|

gandharvādīs tv anati-prasiddhatvenānudāhṛtya manuṣyeṣu vaiśyādīn
udāharati \| vaṇik-pathas tulādhāraḥ \| asya bhārate
jājali-muni-gandharva-prasaṅge prokta-mahimnaḥ sat-saṅgo'nveṣaṇīyaḥ \|

vyādho dharma-vyādhaḥ śūdro'ntyajo'pi \| atra ādivārāhe
katheyam---kvacit prācīna-kali-yuge vasu-nāmnā vaiṣṇavena rājñā
prāg-janmani mṛga-bhrāntyā nihato brāhmaṇo brahma-rākṣasatāṁ prāptaḥ \|
tasya rājñaḥ prāpañcika-viṣṇu-loka-gamana-samaye tac-charīraṁ praviṣṭaḥ
\| punaś ca tasya tad-bhogānte rājatāṁ prāptasya dehāt
tat-kartṛka-brahma-pārākhya-stava-pāṭha-tejasā nirgatas
tat-kṛta-dharma-vyādha-saṁjño hiṁsātiśaya-vimukhaḥ paryavasāne
dṛṣṭa-nīlādri-nāthas taṁ ca stutavān \| prāpta-tad-āliṅganas
tat-sāyujyam avāpeti \|

kubjāyā bhagavat-saṅgaḥ pūrva-janmani ca nārada-saṅga iti
māthura-hari-vaṁśa-prasiddham \| gopyo'tra sādhāraṇyaḥ śrī-kṛṣṇa-vraje
tadānīṁ vivāhādinā samāgatāḥ \| āsāṁ tan-nitya-preyasī-vṛnda-saṅgaḥ
śrī-kṛṣṇa-darśanādi-rūpo bhagavat-saṅgaś ca \| yajña-patnīnāṁ
śrī-kṛṣṇa-guṇa-kathaka-loka-saṅgas tat-saṅgaś ca \| apare
daiteyādayo'nye ca \|\|3-6\|\| (bhakti-sandarbha 239)

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vaśīkaraṇam atra gauṇam
\| mukhyaṁ ca yathā-sambhavaṁ bāṇādau śrī-gopy-ādau ca
darśayati---sat-saṅgeneti caturbhiḥ \| santaḥ
pradhānī-bhūta-bhaktimantaḥ \| kevala-bhaktimantaś ca \| atra pūrveṣāṁ
saṅgibhir bhagavad-vaśīkāro gauṇaḥ, uttareṣāṁ tu mukhya iti jñeyam \|

yātudhānā rākṣasāḥ \| tvāṣṭro vṛtraḥ \| kāyādhavaḥ prahlādaḥ \| anayor
janmataḥ prāg eva nārada-saṅgaḥ \| vṛṣa-parvety ayaṁ jāta-mātra eva
mātṛ-parityakto muni-pālito viṣṇu-bhakto'bhūd iti paurāṇikī prasiddhiḥ
\| baleḥ prahlāda-saṅgaḥ \| bāṇasya bāhu-ccheda-samaye kṛpālor
mahādevasya saṅgaḥ \| sugrīvādīnāṁ trayāṇāṁ lakṣmaṇa-saṅgaḥ \| gajo
gajendraḥ, asya pūrva-janmani nāradādi-saṅgaḥ \| gṛdhro jaṭāyuḥ, asya
garuḍa-daśarathādi-saṅgaḥ \| vaṇik-pathas tulādhāro bhārate prasiddhaḥ
\| asya sat-saṅgo mṛgyaḥ \| vyādho dharma-vyādhaḥ \| asya
prāg-brahma-rākṣasatāṁ prāptasya varāha-purāṇa-dṛṣṭena vaiṣṇavena rājño
saha saṅgaḥ \| kubjāyāḥ pūrva-janmani nārada-saṅga iti
māthura-hari-vaṁśe prasiddham \| gopyo muni-cary-ādayaḥ pūrva-janmani
kṛta-bahu-sādhu-saṅgā eva \| etaj-janmani nitya-siddha-gopī-saṅginyaḥ \|
yajña-patnīnāṁ vrajastha-śrī-kṛṣṇa-dūtībhir mālika-tāmbūlikādi-strībhiḥ
kraya-vikrayādy-arthaṁ mathurā-prasthāna-samaye saṅgaḥ \|\|3-6\|\|

**\...**

**\|\| 11.12.7 \|\|**

**te nādhīta-śruti-gaṇā nopāsita-mahattamāḥ \|**

**avratātapta-tapasaḥ sat**[^49]**-saṅgān mām upāgatāḥ \|\|**

**śrīdhara-svāmī (bhāvārtha-dīpikā) :** teṣāṁ
sat-saṅga-vyatirikta-sādhanāntarābhāvam āha---**ta** iti \| **na
adhītāḥ** **śruti-gaṇā** yaiḥ, tad-arthaṁ ca **nopāsitā mahattamā**
yaiḥ, te tathā \| kiṁ ca, **avratātapta-tapasaḥ**---na vratāni yeṣāṁ, na
taptāni tapāṁsi yais te ca te ca tathā \| **sat-saṅgāt** iti sadbhiḥ
saṅgo nāma mayaiva saṅga ity abhipretyoktam \| yad vā, sva-saṅgasyāpi
sat-saṅgatvaṁ vivakṣyate, svasyāpi sattvāt \| yad vā, madīya-saṅgād ity
arthaḥ \|\|7\|\|

---------------------------------------------------------------------------------------------------------------------

**kaivalya-dīpikā :** ukte'rthe nidarśanam āha---**te na** iti \| **te**
daityādayaḥ \| **avratāś** ca te **atapta-tapasaś** ca \| śrī-kṛṣṇa
uddhavam \|\|7\|\| \[mu.pha. 6.30\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** teṣāṁ
sat-saṅga-vyatirikta-sādhanābhāvam āha---**te nādhīteti** \| **nādhītāḥ
śruti-gaṇāḥ** yaiḥ \| tad-arthaṁ ca **nopāsitā mahattamā** yaiḥ \| kiṁ
ca, **akṛta-vratā** akṛta-tapaskāś ca \| pūrvavad adhyayanādikaṁ
bhagavat-prīṇanam eva grāhyam \| atraikeṣāṁ vṛtrādīnāṁ prāg-janmādau
sādhanānantaraṁ yat, tad api **sat-saṅgān**uṣaṅga-siddham ity abhipretya
sat-saṅgasyaiva tat tat phalam uktam \| dharma-vyādhādīnāṁ tu
kevalasyaiva tasyeti jñeyam \|

sat-saṅga-śabdenātra mama saṅgo madīyādīnāṁ ca saṅga ity abhidhāpyate \|
ubhayatrāpi mat-sambandhitvād ity abhiprāyeṇa \| tatra svasyāpi sattvāt
sat-saṅgo'py antarbhāvitaḥ \| yat tu purā bhāgavata-saṅgenaiva
bhagavat-kṛpā bhavatīty uktaṁ, tat tu tat-sāmmukhya-janmany eva \| atra
tu sa eva bhāgavata-saṅgaḥ sādhana-viśeṣatvenocyata iti na doṣaḥ \| yadi
vātra kutracit sāmmukhya-janma-kāraṇam api bhagavat-saṅgo bhavet, tadāpy
evam ācakṣmahe \| sac-chabdārtham avatāra-saṅgī-kṛtya yat kadācit
sarvatra kṛpāṁ vitanoti bhagavān tac ca sat-sambandhenaivety ato
nābhyupagama-hānir iti \|\|7\|\| (bhakti-sandarbha 240)

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** teṣāṁ sādhu-saṅgotthā
yathā-prakṛti pradhānībhūtā kevalā ca bhaktir eva, na tu sādhanāntaram
ity āha---**te** iti \| **na adhītāḥ śruti-gaṇā** yais tad-arthaṁ ca
**upāsitā mahattamāḥ** śruty-artha-grāhayitāro munayo yais te, **na
vratāni** yeṣāṁ, **na taptāni** na **tapāṁsi** yais te ca te ca tathā \|
kintu **sat-saṅgenaiva** hetunā bhaktyā, mat-saṅgāt mat-saṅgaṁ prāpya
**māṁ upāgatāḥ** prāptāḥ \| sadbhiḥ saṅgo nāma mamaiva saṅga ity arthaḥ
\|\|7\|\|

**\...**

**\|\| 11.12.8 \|\|**

**kevalena hi bhāvena gopyo gāvo nagā mṛgāḥ \|**

**ye'nye mūḍha-dhiyo nāgāḥ siddhā mām īyur añjasā \|\|**

**śrīdhara-svāmī (bhāvārtha-dīpikā) :** tatra vṛtrādīnāṁ bhavatu nāma
kathañcit sādhanāntaraṁ, gopī-prabhṛtīnāṁ tu nānyad astīty
āha---kevaleneti \| sat-saṅga-labdhena kevalenaiva bhāvena prītyā nagā
yamalārjunādayaḥ \| nāgāḥ kāliyādayaḥ \| yad vā, tadānīntanānāṁ
sarva-taru-gulmādīnām api bhagavati bhāvo'stīti gamyate \| tad uktaṁ
bhagavataiva,

> aho amī deva-varāmarārcitaṁ
>
> pādāmbujaṁ te sumanaḥ-phalārhaṇam \|
>
> namanty upādāya śikhābhir ātmanas
>
> tamo-'pahatyai taru-janma yat kṛtam \|\| \[bhā.pu. 10.15.5\] ity-ādi
> \|

siddhāḥ kṛtārthāḥ santa īyuḥ prāpuḥ \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atha mukhyaṁ vaśīkaraṇam
asambhāvita-sādhanāntareṇa sat-saṅga-mātreṇa śrī-gopy-ādīnāṁ
darśayati---kevaleneti \| bhāvena
prakaraṇa-prāpta-mat-saṅgamātra-janmanā prītyā \| bhāvo'tra
vaśīkāra-mukhyatve cihnam \| vaśe kurvanti māṁ bhaktyā sat-striyaḥ
sat-patiṁ yathā \[bhā.pu. 9.4.48\] ity ādeḥ \| bhaktyāham ekayā grāhyaḥ
\[bhā.pu. 11.14.20\] ity ādeś ca \| gāvo'pi gopīvad āgantukya eva jñeyāḥ
\| nagā yamalārjunādayaḥ \| mṛgā api pūrvavat \| nāgāḥ kāliyādayaḥ \|
yamalārjuna-kāliyayoḥ prāptis
tadānīntana-tat-kṣaṇika-bhagavat-prāpty-āvaśyambhāvi-nitya-prāptim
apekṣyoktā \| siddhāḥ pūrvavad dvividhāt sat-saṅgāt \| sa tu teṣāṁ bhāvo
yogādibhir aprāpya eveti \| yathāvarundhe \[bhā.pu. 11.12.2\] ity atra
yathā-śabdārthasya parākāṣṭhā \|\|8\|\| (bhakti-sandarbha 241)

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatrāpi gopī-prabhṛtīnāṁ
sarvato'py ativaiśiṣṭyam āha---kevalena jñāna-karmādy-amiśreṇa niṣkāmeṇa
bhāvena śṛṅgāra-vātsalya-sakhya-dāsya-bhāva-śālinā bhakti-yogena gopyaḥ
śṛṅgāra-rasena, gāvo vātsalya-rasena, nagā govardhanādi-parvatāḥ
sakhya-rasena, mṛgā api, mūḍha-dhiyo vṛndāvanīya-taru-gulmādyā, nāgāḥ
kāliyādyāḥ dāsya-rasenam mām īyuḥ \| atra gopy-ādayaḥ siddhā eva
pūrva-rāgādy-anantaraṁ mām īyur iti kevalena bhāvena teṣāṁ
mat-prāptimattvam anādito nitya-siddham evety artho'vasīyate \| anyathā
siddhā iti padasya vaiyarthyaṁ syāt \|\|8\|\|

**\...**

**\|\| 11.12.9 \|\|**

**yaṁ na yogena sāṅkhyena dāna-vrata-tapo-'dhvaraiḥ \|**

**vyākhyā-svādhyāya-sannyāsaiḥ prāpnuyād yatnavān api \|\|**

**śrīdhara-svāmī (bhāvārtha-dīpikā) :** sva-prāpter durlabhatām
āha---yam iti \| yogādibhiḥ kṛta-prayatno'pi yaṁ na prāpnuyāt taṁ mām
īyur iti pūrveṇānvayaḥ \| atra ca prathamaṁ yā gopyaḥ paśvādayo vā
śrī-kṛṣṇena saha saṅgatās te santas tat-saṅgo'nyeṣāṁ sat-saṅgas tena ca
teṣāṁ bhaktir iti jñātavyam \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tām eva vyanakti---yam iti \| yaṁ
bhāvam \| atrāpi yogādayo bhagavat-parā eva \| yogādibhir yatnavān apīty
anena tat-prāpty-arthaṁ prayujyamānatvāvagamāt \| eṣv api śrī-gopīnāṁ
paramakāṣṭhā-prāptiṁ darśayitum---asyaitat paramaṁ guhyaṁ śṛṇvato
yadunandana ity etat-pūrvokta-parama-guhyatvasya \[bhā.pu. 11.11.48\]
parama-kāṣṭhāṁ darśayituṁ rāmeṇa sārdhaṁ \[bhā.pu.
11.12.9\]ity-ādi-prakaraṇam anusandheyam \|\|9\|\| \[bhakti-sandarbha
242\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kevalasya bhakti-yogasya
sat-saṅga eva hetur na tu sukṛtāntaraṁ kim apīty āha---yam iti \|
yatnavān api yogādīnāṁ samyag anuṣṭhāna-nirato'pi \|\|9\|\|

**\...**

**\|\| 11.12.10 \|\|**

**rāmeṇa sārdhaṁ mathurāṁ praṇīte**

**śvāphalkinā mayy anurakta-cittāḥ \|**

**vigāḍha-bhāvena na me viyoga-**

**tīvrādhayo'nyaṁ dadṛśuḥ sukhāya \|\|**

**śrīdhara-svāmī (bhāvārtha-dīpikā) :** gopīnāṁ bhāvaṁ
prapañcayati---**rāmeṇa** iti caturbhiḥ \| **śvāphalkinā** akrūreṇa
**mayi praṇīte** sati **me** matto'**nyaṁ sukhāya na dadṛśuḥ** \| kutaḥ
? **viyogena tīvro** duḥsaha **ādhir** yāsāṁ, tāḥ \| atra
hetuḥ\--**mayi** **vigāḍhena** atidṛḍhena **bhāvena** premṇā
**anuraktāni** saṁsaktāni **cittāni** yāsāṁ, tāḥ \|\|10\|\|

---------------------------------------------------------------------------------------------------------------------

**sanātana-gosvāmī (dig-darṣinī) :** \[bṛ.bhā. 2.7.143\] adhunā
aśeṣa-sattama-gaṇa-pūjitaṁ sādhutva-carama-kāṣṭhā-prāptaṁ
parama-māhātmyaṁ caturbhiḥ śrī-dvārakāyāṁ śrīmad-uddhavaṁ prati
satsaṅga-mahima-prasaṅgena
hṛdayākrānta-sajjana-gaṇa-śiraś-cūḍāmaṇi-śrī-gopikā varṇayan
tat-prema-rasākṛṣṭacetāḥ prastutaṁ vihāyaiva tāsām eva
parama-gāḍha-bhāva-mahimānaṁ śrī-bhagavān āha---**rāmeṇa** \[bhā.pu.
11.12.10\] iti \|

**śvāphalkinā** akrūreṇa **mathurāṁ** prati **mayi** **pra**sahya
**nīte** sati, evaṁ mathurā-gamane mad-icchā na syāt[^50], tatrāpi na
tvarayeti dhvanitam \| **śvāphalkinā** iti kevalaṁ
muni-vara-sadṛśa-yādava-putratvenaiva tad-aparādho mayā tatratyaiś ca
soḍhavya iti bhāvaḥ \| kiṁ vā, yadu-vaṁśasya tasya kaṁsāt
sva-kula-rakṣārthaṁ tathācaraṇam ucitam eveti bhāvaḥ \| **rāmeṇa
sārdham** iti tasminn api tatra sthite sati tac-cāturyeṇa
kāliya-hrada-krīḍāyām iva tāsāṁ kiñcij jīvanāśvāso\'bhaviṣyat, tac ca
nābhūd iti dhvanitam \|

yad vā, rāmaṁ praty akrūreṇa pitṛ-mātṛ-prabhṛtīnāṁ yādava-vaṁśyānāṁ
bandhu-vargāṇāṁ parama-bhaya-duḥkha-vegam asmad-dhetukaṁ pratipādya tena
saha militvā mayi praṇīte sati anyathā mayā nāgataṁ syād iti bhāvaḥ \|
**me** matto\'nyaṁ janaṁ kam api **na dadṛśuḥ** dṛgbhyāṁ nāvalokayāmāsur
api \| kim-artham ? **sukhāya** \[yato mayi praṇīte\]
mad-anya-darśane\'pi \[-namapi\] tāsāṁ duḥkhotpattiḥ syāt
parama-dṛśya-viyoge'py atituccha-darśane cakṣuḥ-pravṛtteḥ tan na bhavatv
ity etad-artham \| yad vā, anyaṁ kañcid api padārthaṁ sukha-hetukatvena
na viduḥ dṛśer jñānārthakatvāt api tu parama-duḥkha-karam iti viduḥ \|
tatra hetuḥ---viyogena mad-virahena tīvrāḥ parama-dāruṇāḥ suduḥsahā
ādhayo manaḥpīḍā yāsāṁ tāḥ \| tatraiva hetuḥ---mayi vigāḍheṇa bhāvena
atidṛḍhena bhāvena mat-premṇā mayyevānuraktāni anunirantaram āsaktāni
cittāni yāsāṁ tāḥ \| yad vā, pūrvam eva prakṛtyā **mayy
anurakta-cittāḥ** samprati ca **viyoga-tīvrādhayaḥ,** tata eva jātena
dṛḍhabhāva-viśeṣeṇa hetunā **anyaṁ** **sukhāya na dadṛśuḥ** \|

athavā parama-sarvajña-gaṇa-pūjita-pādābhis tābhiḥ katham īdṛśādhi-hetau
tvayi cittam anurañjitam ? tatrāha---mama **vigāḍha-bhāvena**
tad-viṣayakena, yathāha śrī-parāśaraḥ---

> sa tathā saha gopībhī rarāma madhusūdanaḥ \|
>
> yathābda-koṭi-pratimaḥ kṣaṇas tena vinā\'bhavat \|\| \[vi.pu.
> 5.13.38\] iti \|

asyārthaḥ---yena prakāreṇa kṣaṇa-parimito\'lpako\'pi kālaḥ, **tena**
madhusūdanena **vinā** **abda-koṭi-tulyo gopīnām abhavat** bhavet \|
maitreyaṁ prati kathana-kālād atītatvenātīta-prayogaḥ \| **tena**
prakāreṇa **gopibhiḥ saha reme** \| gopībhir iti śabda-śleṣeṇa gā
indriyāṇi pānti viṣayebhyo rakṣantīti tathā-bhūtābhir api
nija-mohanatara-bhāvenaiva tādṛśam akrīḍad ity arthaḥ \| evaṁ
viraha-duḥkhādhikya-vistāraṇāyaiva tādṛśī tasya krīḍeti bhāvaḥ \| ata
eva **madhusūdanaḥ** padminīnāṁ lampaṭa-līla-bhramara iva priya-janānāṁ
madhu sukha-kāraṇa-sarvasvam eva sūdayati nāśayatīti tathā sa iti \|
\"evaṁ mamaiva svabhāvo\'yam yena vicitra-cāturya-mādhuryā lokānāṁ
cittam ākṛṣya ramayāmi \| sā ca **mat-krīḍā** paścāt
paramādhi-paryavasāyiny eveti \| tāsāṁ tatra ko doṣaḥ ?\" ity abhiprāyaḥ
\|

itthaṁ ca mad-ātmikā ity anena tābhiḥ saha viraha-duḥkhādau sandeśārthaṁ
svasya sāmyaṁ yad uddiṣṭaṁ tad apy adhunā nirastam iti jñeyam \| yatas
tā evedṛśyaḥ, na tv aham iti \| evaṁ para-śloka-dvaye\'py ūhyam \| ataḥ
sakala-sal-loka-śiromaṇer matto'py adhikatarās tāḥ
kāṭhinyākṛtajñatvādi-rāhityena tādṛśa-bhāvavattvād ity uktaṁ bhavati
\|\|143\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atra śrī-kṛṣṇasya gokulāgamanaṁ
dantavaktra-vadhānantaram eva śrī-bhāgavata-sammataṁ, yataḥ jñātīn vo
draṣṭum eṣyāmo vidhāya suhṛdāṁ sukham \[bhā.pu. 10.45.23\] iti
kaṁsa-vadhānte---api smaratha naḥ sakhyaḥ svānām artha-cikīrṣayā
\[bhā.pu. 10.82.41\] iti kurukṣetra-yātrāyāṁ ca śrī-bhagavad-vākyena
tad-āgamane dantavaktra-vadhāntaṁ tac-chatru-pakṣa-kṣapaṇa-lakṣaṇaṁ
sukha-dānam evāpekṣitam āsīt \|

tad evaṁ māsa-dvayaṁ prakaṭaṁ krīḍitvā śrī-kṛṣṇo'pi tān
ātma-virahārti-bhaya-pīḍitān avadhāya punar evaṁ mābhūd iti
bhū-bhāra-haraṇādi-prayojana-rūpeṇa nija-priya-jana-saṅgamāntarāyeṇa
saṁvalita-prāyāṁ prakaṭa-līlāṁ tal-līlā-bahiraṅgeṇāpareṇa janena
durvedyatayā tad-antarāya-sambhāvanā-leśa-rahitayā tayā
nija-santatā-prakaṭa-līlayaikīkṛtya pūrvoktāprakaṭa-līlāvakāśa-rūpaṁ
śrī-vṛndāvanasyaiva prakāśa-viśeṣaṁ, tebhyaḥ kṛṣṇaṁ ca tatra chandobhiḥ
stūyamānam \[bhā.pu. 10.28.18\] ity ādy-ukta-diśā svena nāthena
sa-nāthaṁ śrī-gokulākhyaṁ padam āvirbhāvayāmāsa \| ekena prakāśena ca
dvāravatīṁ ca jagāmeti \| tathā pādmottara-khaṇḍa eva tad-anantaraṁ
gadyam---

> atha tatrasthā nandādayaḥ sarve janāḥ putra-dāra-sahitāḥ
> paśu-pakṣi-mṛgādayaś ca vāsudeva-prasādena divya-rūpa-dharā vimānam
> ārūḍhā parama-vaikuṇṭha-lokam avāpur iti \| kṛṣṇas tu
> nanda-gopa-vrajaukasāṁ sarveṣāṁ paramaṁ nirāmayaṁ sva-padaṁ dattvā
> divi deva-gaṇaiḥ saṁstūyamāno dvāravatīṁ viveśa \|\| \[pa.pu.
> 6.252.28-29\] iti ca \|

itthaṁ māthura-hari-vaṁśe'pi prasiddhir astīti śrūyate \| tatra
nandādayaḥ putra-dāra-sahitāḥ ity anena putrāḥ śrī-kṛṣṇādayaḥ \| dārāḥ
śrī-yaśodādaya iti labdhe putrādi-rūpair eva śrī-kṛṣṇādibhiḥ saha
tat-prāpteḥ kathanāt \| prakāśāntareṇa tatra teṣāṁ sthitiś ca tair api
nāvagateti labhyate \| vāsudeva-prasādenākasmāt āgamana-rūpeṇa
parama-prasādena divya-rūpa-dharās tadānandotphullatayā pūrvato'py
āścarya-rūpāvirbhāvaṁ gatā ity arthaḥ \| vimānam ārūḍhā iti golokasya
sarvopari-sthiti-dṛṣṭy-apekṣayā vastutas tv ayam abhisandhiḥ \| kṛṣṇo'pi
taṁ hatvā yamunām uttīrya iti gadyānusāreṇa yamunāyā uttara-pāre eva
vraja-vāsas tadānīm ity avagamyate \| sa ca teṣāṁ
vṛndāvana-darśanākṣamatayā eva tat-parityāgena tatra gatatvāt \| tataś
ca vimāna-śiromaṇinā svenaiva rathena punaḥ tasyāḥ
dakṣiṇa-pāra-prāpaṇa-pūrvakaṁ śrīmad-gopebhyaḥ śrī-vṛndāvana eva pūrvaṁ
golokatayā darśite tat-prakāśa-viśeṣa eva nigūḍhaṁ niveśanaṁ
vaikuṇṭhāvāptir iti \| akke cen madhu vindeta kim arthaṁ parvataṁ vrajed
iti nyāyena \| samīpārthe'vyayam akke-śabdaḥ \| na veda svāṁ gatiṁ
bhramann \[bhā.pu. 10.28.14\] iti vadatā śrī-bhagavatā teṣāṁ gatitvenāpi
vibhāvito'sau lokaḥ \| tasmād vṛndāvane nigūḍha-praveśa eva samañjasaḥ
\| atra vṛndāvana-nitya-līlā-vākya-vṛndaṁ cādhikam apy asti pramāṇam \|

evam eva śrī-garga-vākyaṁ kṛtārthaṁ syāt---eṣa vaḥ śreya ādhāsyad
\[bhā.pu. 10.8.16\] iti \| atha gadyānte dvāravatīṁ viveśa iti ca
śālva-vadhārthaṁ nirgataiḥ śrī-bhagavat-pratyāgamanaṁ pratīkṣamāṇaiḥ
yādavaiḥ sahaiveti śrī-bhāgavatavad eva labhyate \| taṁ vinā svayaṁ
gṛha-praveśānaucityāt \| kṣaṇārdhaṁ menire'rbhakāḥ \[bhā.pu. 10.14.43\]
itivad alpa-kāla-bhāvanena vā \| tad evaṁ punaḥ
śrī-gokulāgamanābhi-prāyeṇaiva śrī-vṛndāvana-nāthopasanā-mantre
nihata-kaṁsatvena tad-viśeṣaṇaṁ dattam \| yathā bodhāyanokteḥ---govindaṁ
manasā dhyāyed gavāṁ madhye sthitaṁ śubham iti dhyānānantaraṁ, govindaṁ
gopī-jana-vallabheśa kaṁsāsura-ghna tridaśendra-vandya ity-ādi \|
anyatra ca, govinda gopī-jana-vallabheśa vidhvasta-kaṁsa ity-ādi \|

tatra tatrettham eva punaḥ prāpty-abhiprāyeṇoktam---anusmarantyo māṁ
nityam acirān mām upaiṣyatha \[bhā.pu. 10.47.36\] iti, diṣṭyā yad āsīn
mat-snehaḥ \[bhā.pu. 10.82.44\] iti, athānugṛhya bhagavān gopīnāṁ
\[bhā.pu. 10.83.1\] iti ca \|[^51]

atha kevalena hi bhāvena \[bhā.pu. 11.12.8\] ity-ādi-padya-dvaya-kṛtena
sādhaka-carīṇāṁ gopīnāṁ prathamaṁ tat-prāpti-prastāvena nitya-preyasīnām
api tan-mahā-viyogānantara-prāptiṁ tasya viyogasyātītatva-nirdeśād
draḍhayati---**rāmeṇa** iti dvābhyām \| **vigāḍha-bhāvena
viyoga-tīvrādhayaḥ** satyo **matto'nyaṁ** nija-sakhy-ādikam api **na
sukhāya dadṛśuḥ** \| priya-sakhī-mālāpi jvālāyata itivat \| tataś
cādhunā tu sukhāya paśyantīti viyogo nāstīty arthaḥ \|\|10\|\|
(kṛṣṇa-sandarbha 175)

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tathāpi gopīnāṁ bhāvasya
sarvopari-virājamānatvam āha---**rāmeṇa** iti caturbhiḥ \|
**śāphalkinā** akrūreṇa **mayi** mathurāṁ **pra**karṣeṇa **nīte** sati,
**me** matto'**nyaṁ sukhāya na dadṛśuḥ**, yato'**nurakta-cittāḥ** \|
premṇaḥ ṣaṣṭhī bhūmikā yo'nurāgaḥ, tanmayī-bhūtāni cittāni yāsāṁ, tāḥ \|
tatrāpi **vi**śiṣṭo **gāḍho bhāvaḥ** \| anurāgottara-bhūmikā-gato
mahā-bhāva-bhedo rūḍhābhidhaḥ, tena hetunā **viyoge** sati **tīvra
ādhir** yāsāṁ, tāḥ \| atra **dadṛśur** iti bhūta-nirdeśād adhunā tu
dantavakra-vadhānte mayā saha saṁyuktā eva vartante iti dyotitam
\|\|10\|\|

**\...**

**\|\| 11.12.11 \|\|**

**tās tāḥ kṣapāḥ preṣṭhatamena nītā**

**mayaiva vṛndāvana-gocareṇa \|**

**kṣaṇārdha-vat tāḥ punar aṅga tāsāṁ**

**hīnā mayā kalpa-samā babhūvuḥ \|\|**

**śrīdhara-svāmī (bhāvārtha-dīpikā) :** tīvrādhitvaṁ vyanakti---**tās
tā** iti \| **mayā** saha yā eva **kṣapā** rātrayaḥ **kṣaṇārdhavan
nītās** tā eva punar **mayā hīnās** tāsāṁ **kalpa-samā babhūvuḥ** \|
kathaṁ-bhūtāḥ ? tās tāḥ vācām {?} agocarā ity arthaḥ \|\|11\|\|

---------------------------------------------------------------------------------------------------------------------

**sanātana-gosvāmī (dig-darṣinī) :** \[bṛ.bhā. 2.7.144\] tīvrādhitvam
eva darśayati---**tās tāḥ** \[bhā.pu. 11.12.11\] iti \| he **aṅga** !
mama gātravat priya **mayā** saha yā eva **kṣapā** bahvyo rātrayaḥ
**kṣaṇārdhavat** atyalpa-kālavan **nītāḥ**
rāsa-krīḍādi-paramānanda-bhareṇa gamitāḥ \| **punar** iti vākyālaṅkāre,
paścād-arthe vā \| **tā** evādhunā **mayā hīnāḥ** satyaḥ **kalpa-samāḥ**
parama-śoka-duḥkha-bhareṇa **babhūvuḥ** \|

katham-bhūtāḥ ? **tās tāḥ** nirvaktum aśakyā ity arthaḥ \|
**preṣṭhatamena** iti kṣaṇārdhatve kalpa-samatve ca hetuḥ \| evaṁ
rātri-śabdena smṛti-śāstrādy-anusāreṇa aho-rātrāṇīty apy uktaṁ syāt \|
tataś ca kadāpi kadāpi bhagavac-chakti-viśeṣeṇāho-rātrāṇi vyāpya
rāsa-krīḍaikaivākhaṇḍā anyair alakṣitāsīd iti vitarkyaṁ syāt \| ata eva
bahvīnām api rātrīṇām eka-kṣaṇārdhavan nayanena[^52]
bhagavat-saṅga-sukha-mahimā sampadyeta, na tv eka-mātra-rātreḥ
kṣaṇārdhatvena \|

athavā, asyāḥ kalpanāyā aprasiddhatvena rātrīṇāṁ tāsāṁ pratyekam eva
kṣaṇārdha-tulyatvam iti vaktavyam \| itthaṁ ca yāsu śaraj-jyotsnāvatīṣu
rātriṣu mayā saha rāsa-krīḍāsīt \| tā eva tathā babhūvuḥ, na tv anyā iti
tādṛśa-madīya-krīḍaiva tāsāṁ tādṛśa-duḥkha-hetur iti pūrvavat sūcitam \|
yad vā, sarvāsv api kṣapāsu tena saha tāsāṁ krīḍā vṛttaiveti tā ity
anena rātrayo na vyavacchedanīyāḥ \| kāścit kintu divasā eva prāyo
rātriṣv eva tādṛśa-krīḍā-samyak-siddheḥ \|

tathā cāyam arthaḥ---pūrvaṁ **mayā saha kṣapāḥ** sarvā eva
**kṣaṇārdhavan nītāḥ**, **mayā hīnās tāḥ punaḥ** sarvā eva pratyekaṁ
**kalpa-samā babhūvur** iti \| evam api **preṣṭhatamena** iti viśeṣaṇān
**mayi** prema-bhareṇaiva tāsāṁ tādṛśaṁ duḥkham ity uktaṁ syād eva \|

nanv aho bata bhagavan parama-duḥkha-kātara katham atra tāḥ samānāya
[pūrvavatra]{.mark} ramante ? tatrāha---**vṛndāvana-gocaraṇeti** mama
**vṛndāvana**-nivāsinaiva tādṛśī krīḍā tāsām api tādṛśānandaḥ
sampadyate, na tv anyatrety arthaḥ \| gobhiś caratīti **gocareṇa** ity
evaṁ śleṣeṇa ca gavāṁ cāraṇena tādṛśa-gopa-veśādinaiva paramānandena
tathā bhaven nānyathety api sūcitam \| evaṁ katham api mama tādṛktvaṁ
nāstīti dāruṇatvam akṛtajñatvaṁ ca paryavasyatīti \| tā eva sādhutve
matto'py adhikatarā iti pūrvavad eva tātparyam \|\|144\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** evaṁ tās tāḥ kṣapāḥ mayā hīnāḥ
satyaḥ kalpa-samā babhūvuḥ, adhunā tu tādṛśyo na bhavantīti nāsty eva
viyoga ity arthaḥ \| pūrvaṁ tv etam evoddhavaṁ prati---

> mayi tāḥ preyasāṁ preṣṭhe dūra-sthe gokula-striyaḥ \|
>
> smarantyo'ṅga vimuhyanti virahautkaṇṭhya-vihvalāḥ \|\|
>
> dhārayanty atikṛcchreṇa prāyaḥ prāṇān kathañcana \|
>
> pratyāgamana-sandeśair ballavyo me mad-ātmikāḥ \|\| \[bhā.pu.
> 10.46.5-6\]

ity atra vartamāna-prayoga eva kṛta iti so'yam arthaḥ spaṣṭa eva
pratipattavyaḥ \|\|11\|\| (kṛṣṇa-sandarbha 175)

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kalpasya kṣaṇatā yoge
viyoge tad-viparyayaḥ iti premṇaḥ saptamyā bhūmikāyā mahābhāva-bhedasya
rūḍha-bhāvasya lakṣaṇaṁ[^53] sarvato vilakṣaṇaṁ darśayati---**tās tā**
iti \| **mayā** saha rāsa-kṣapā brahma-rātri-parimitā api
**kṣaṇārdhavat** yābhir **nītāḥ**, tāsāṁ **mayā vṛndāvana-gocareṇa**
vṛndāvana-sthena, atha ca vṛndāvane gobhiḥ saha caratā, **hīnās** **tāḥ
kṣapāḥ** prahara-catuṣṭaya-parimitā api yāpayitum aśakyatvāt **kalpair**
bahubhiḥ **samāḥ** \|\|11\|\|

**\...**

**\|\| 11.12.12 \|\|**

**tā nāvidan mayy anuṣaṅga-baddha-**

**dhiyaḥ svam ātmānam adas tathedam \|**

**yathā samādhau munayo'bdhi-toye**

**nadyaḥ praviṣṭā iva nāma-rūpe \|\|**

**śrīdhara-svāmī (bhāvārtha-dīpikā) :** kiṁ ca, evaṁ tīvrādhayas tā
moha-miṣeṇa samādhiṁ prāptā ity āha---tā iti \| **mayyanuṣaṅgeṇa**
āsaktya **baddhā dhiyo** yābhis tāḥ **svam ātmānaṁ** sva-deham \|
**ado** dūra-stham, **idaṁ** sannihitaṁ ca **nāvidan** \| yad vā,
**svaṁ** pati-putrādi-mamatāspadam, **ātmānam** ahaṅkārāspadaṁ deham \|
**adaḥ** paraṁ lokam, **idam** imaṁ lokaṁ ca nāvidann iti \| **yathā
munayaḥ samādhau nāma-rūpe** na viduḥ, tadvat \| kintv **abdhi-toye
nadyaiva** mayi praviṣṭā ity anvayaḥ \|\|12\|\|

---------------------------------------------------------------------------------------------------------------------

**sanātana-gosvāmī (dig-darṣinī) :** \[bṛ.bhā. 2.7.145\] nanv āsāṁ
pati-putrādi-saṅgo vartate, tat kathaṁ sarva-saṅga-parityāgibhyaḥ
siddhātma-samādhibhyaḥ, tad-bhaktebhyaḥ sakāśād āsāṁ sattve mahattvaṁ
ghaṭatām ? tatrāha---**tā na** \[bhā.pu. 11.12.12\] iti \| yathā munayo
manana-śīlāḥ yamaniyam āsana-prāṇāyāma-pratyāhāra-dhyāna-dhāraṇābhir
vaiṣṇavāṣṭāṅga-yogena sādhite sati samādhau nāma-rūpe nāma-rūpātmakaṁ
jagat param anyam ātmānaṁ ca na viduḥ \| tathaiva tā api mayi
nitya-vartamānenānuṣaṅgeṇa sahaja-sambandhena baddhā
dhiyo\'ntaḥkaraṇa-vṛttayo yābhis **tāḥ** \| sva-pati-putrādi dehaṁ vā
ātmānam ahaṅkārāspadaṁ kṣetrajñaṁ vā \| ata eva **adaḥ** para-lokam idaṁ
ca imaṁ lokaṁ **nāvidan,** kintu **abdhi-toye nadya** iva mayi tāḥ
**praviṣṭāḥ** \|

evaṁ gṛhe pati-putrādi-saṅge sthitānām api tādṛg-bhāvena tāsāṁ munibhyo
mahān viśeṣaḥ agny-antaḥ-sthityāpy agni-dāhābhāvāt, pratyuta
nijeṣṭa-sādhana-sampatteḥ \| kiṁ ca, tāsāṁ svataḥ sadā saṁsiddhena
mat-saṅgenākṛṣṭa-cittatvāt svayam evānyat sarvaṁ vismṛtaṁ bhavati \|
munīnāṁ tu parama-duḥsādhyāṣṭāṅga-yoga-sampattyā mananādinā
mahā-durnigrahasya manasaḥ kadācit **samādhau** sampanna eva
nāma-rūpa-vismṛtiḥ syād ity evaṁ tāsāṁ sukhenāyatnato\'nārata-samyak
samādhi-siddher munibhyo\'pi mahattvaṁ saṅgacchata evaṁ \|

athavā, nanu parama-sādhutve prasiddhā ātmārāmā eva sanakādayas
tatrāha---abdhi-toye praviṣṭa-nadīvan **mayi** **praviṣṭā munaya**
ātmārāmāḥ **samādhau,** yathā **nāma-rūpe** mama **nāvidan,** tā api
tathaiva kim api tu naiva kintu svādikaṁ na vidanti, madīye nāma-rūpe
vidanty eveti kākvā vyākhyeyam \| asmin pakṣe ātma-śabdena deho vācyaḥ
\|

kiṁ ca, teṣāṁ samudra-praviṣṭa-nadī-dṛṣṭāntenābhihitayā
sāyujya-muktyālpakaṁ sukham \| āsāṁ cārtha-sattayā[^54] bhedasya
vartamānatvena bhakti-siddhes tatra ca mayy āsaktyābaddha-buddhitayā
kadācid api man-nāma-rūpāvismaraṇāt prema-bhareṇa parama-mahā-sukhaṁ
svayam eva sat padyata iti munibhyas tā eva śreṣṭhā iti bhāvaḥ \|

athavā nanu,

> nāham ātmānam āśāse mad-bhaktaiḥ sādhubhir vinā \|
>
> śriyam ātyantikīṁ vāpi[^55] yeṣāṁ gatir ahaṁ parā \|\| \[bhā.pu.
> 9.4.64\]

ity-ādi tvad-vacana-prāmāṇyāt kila sarvataḥ śreṣṭhās tad-bhaktā eva
gopyas tu śrī-tulyā eva kutas tāsāṁ sarvataḥ śreṣṭhyaṁ ghaṭatām ? ity
āśaṅkāṁ pariharan pūrvaṁ gopī-māhātmya-varṇane[^56] tat-prātikūlyenaiva
gopitam tad-viṣayaka-nija-bhāva-mahimānam idānīm uddhava-santoṣaṇārthaṁ
nija-hṛdaya-kāṭhinyādi-doṣa-parihārāya prakāśayan tātparya-vṛttyā tāsām
eva sarvato viśiṣṭaṁ sādhutvaṁ varṇayati \|

tatra **avidann** iti śatṛṅ-pratyaye prathamā-nirdeśaḥ \| tataś ca
prakaraṇa-balāt pūrva-ślokastha-mayeti vibhakti-vipariṇāmenāham iti
prāptaṁ syād eva \| tathā tad-balād bhavāmīty api \|

tataś cāvidann ity asya munaya ity anena sambandhād
vibhakti-vipariṇāmenāvidanta iti ca \| evaṁ cāyam arthaḥ---abdhi-toye
praviṣṭa-nadīvan mayi praviṣṭā api, samādhau nāma-rūpe madīye avidanto
yathā munayo na bhavanti sarvendriya-vṛtti-layena śūnyatāvāptyā
paramānandānubhavān manana-śīlatā-rāhityādinā munaya eva te yathā na
kathyanta ity arthaḥ \| tathā tā gopīr avidan nānusandhāno\'cintayann
ahaṁ na bhavāmi, bhagavān śrī-kṛṣṇa eva na syām \| kintu
nija-prakṛti-viparyayeṇetara evāham abhidheya ity arthaḥ \|

yad vā, na bhavāmi na jīvāmi \| aślīlatvādinā
śrīmad-uddhava-duḥkha-śaṅkyā spaṣṭatayā na tathoktam \| tatra
hetuḥ---mayi anuṣaṅgeṇa nirantara-paramāsaktyā baddha-dhiyaḥ
grathitāntaḥkaraṇākhila-vṛttīḥ \| aho bhrātar mamedṛśo bhāvas tu
nānyatra kutrāpy astīty āha---svaṁ pitṛ-mātṛ-bhātṛ-patnī-putrādikam
ātmānaṁ śrī-kṛṣṇa-rūpam **idam adaḥ** sa-parikara-parivāraṁ
śrī-vaikuṇṭha-padam **idaṁ** ca śrī-dvārakā-śrī-mathurādi-sthānam avidan
vismaran tathā na bhavāmi \| kim ? kākvā api bhavāmy eva
tat-tad-vismaraṇenedṛśīṁ marma-pīḍāṁ na prāpnomīty arthaḥ \| kiṁ vā,
nañaḥ pūrveṇaiva sambandhaḥ \| atas tad-bhāveneyaṁ vyākhyā \| tat tad
vidan tathā kim api tu naiva yathā gopī-vismaraṇena parama-pīḍā bhavati
tathā svādi-vismaraṇena na hīty arthaḥ \| ataḥ paramāsaktyā
prema-bhareṇāhaṁ tā dhyāyāmīti bhāvaḥ \| yathoktaṁ mahadbhir
gopī-viṣayakoddhava-vacanaṁ\--

> viyoginīnām api paddhatiṁ vo
>
> no yogino gantum api kṣamante \|
>
> yad dhyeya-rūpasya parasya puṁso
>
> yūyaṁ gatā dhyeya-padaṁ durāpam \|\| \[padyā. 347\] iti \|

yogino nitya-bhakti-yoga-yuktā evaṁ mad-bhakta-vargāṇām aham eva dhyeyaḥ
\| tās tu mamāpi sadānudhyeyāḥ \| atas tā eva sarvataḥ śreṣṭhatamā iti
tātparyam \|\|145\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tataś ca, prakaṭāprakaṭa-līlayoḥ
pṛthaktvāpratipattyaivāprakaṭa-bhāvam āpadya sva-nāma-rūpayor eva tāḥ
sthitā ity āha---**tā** iti \| **tās**
tathābhūta-virahautkaṇṭhyātiśayenābhivyakta-durdhara-mahā-bhāvāḥ satyaḥ,
tathā āgamiṣyaty atidīrghena kālena vrajam acyutaḥ \[bhā.pu. 10.46.34\]
iti bhagavad-ukty-anusāreṇa yarhy ambujākṣāpasasāra bho bhavān kurūn
madhūn vā \[bhā.pu. 1.11.9\] iti dvārakā-vāsi-prajā-vacanānusāreṇa ca,
kadācit tāsāṁ darśanārthaṁ gate **mayi** labdho yo'**nuṣaṅgo**
mahā-modana-bhāvābhivyakti-kārī punaś ca saṁyogas tena **baddhā dhīr**
yāsāṁ tathābhūtāḥ satyaḥ **svaṁ** mamatāspadam **ātmānam**
ahaṅkārāspadaṁ **cādaḥ** aprakaṭa-līlānugatatvenābhimataṁ vā
**tathedaṁ** prakaṭa-līlānugatatvenābhimataṁ vā yathā syāt tathā
**nāvidan**, kintu dvayor aikyenaivāvidur ity arthaḥ \|

prakaṭāprakaṭatayā bhinnaṁ prakāśa-dvayam abhimāna-dvayaṁ līlā-dvayaṁ
cabhedenaivājānann iti vivakṣitam \| tataś ca **nāma** ca **rūpaṁ** ca
tasmin tat-tan-nāma-rūpātmani aprakaṭa-prakāśa-viśeṣe **praviṣṭā iva**,
na tu praviṣṭā vastv-abhedād ity arthaḥ \| nāma-rūpa iti samāhāraḥ \|

tatra prakaṭāprakaṭa-līlā-gatayor nāma-rūpayor abhede
dṛṣṭāntaḥ---**yathā samādhau munayaḥ** iti \| samādhir atra
śuddha-jīvasyeti gamyam \| tayor līlayor bhedāvedane
dṛṣṭāntaḥ---**yathābdhi-toye nadya** iti \| yathā nadyaḥ pṛthivī-gatām
abdhi-toya-gatāṁ ca sva-sthitiṁ bhedena na vindanti, kintūbhayasyām api
sthitau samudra-toyānugatāv eva praviśanti, tathā mad-anuṣaṅge sati
prakaṭām aprakaṭāṁ ca līlā-sthitiṁ tāś ca bhedena na viduḥ, kintu mayy
evāviviśur ity arthaḥ \| dṛṣṭāntas tv ayam līlā-bhedāvedanāṁśa eva, na
tu sarvāvedanāṁśe, lokavat tu līlā-kaivalyam \[ve.sū. 2.1.33\] itivat
\|\|12\|\| (kṛṣṇa-sandarbha 176)

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mohādy-abhāve'pi
sarva-vismaraṇam iti vigāḍha-bhāvasyāparam apy anubhāvam
ujjvala-nīlamaṇy-uktaṁ darśayati \| **mayi anuṣaṅgena** nitarāṁ saṅgena,
**baddhā dhiyo** yābhis tāḥ \| atra baddha-padena kṛṣṇasya
trijagan-mohana-vicitra-līla-stambhatvaṁ anuṣaṅgasya balavad-dāmatvaṁ,
dhī-vṛttīnāṁ kṛṣṇa-vāñchita-sampādaka-kāma-dhenu-ghaṭatvam āropitam \|
**svam ātmānaṁ** dehaṁ **na viduḥ**, rāsābhisārādau kva sthitaṁ kva
vāyāntam iti nānusandadhuḥ \| tathā **adaḥ** para-lokaṁ dharmātikramād
iti bhāvaḥ \| **samādhaumunaya** iti teṣāṁ yathā sarva-vismaraṇe
brahmānubhavo'tiricyate, tathaitāsāṁ mad-anubhava iti sarva-vismaraṇāṁśe
dṛṣṭāntaḥ, na tu prāpyāṁśe \| gopī-prāpya-prema-muni-prāpya-nirvāṇayor
aho mahad evāntaram, yasmān mamatvāmamatve tayoḥ \|

tathā hi, sarva-santāpa-nivartakāt paramāhlādakāt dṛśyamānāt candrād
api, sakāśāt sarva-guṇa-hīno'pi dṛśyamānaḥ pati-putrādiko yat sukham
adhikaṁ datte, tatra mamataiva yadi kāraṇaṁ, tadā kiṁ punaḥ
sarva-guṇa-maṇḍite svabhāvād eva niravadhika-sukha-prade śrī-kṛṣṇe
para-brahmaṇi niravadhikaiva mamatā sudhādhikya-kāraṇaṁ bhaktānām iti \|
ata evoktaṁ---

> brahmānando bhaved eṣa cet parārddha-guṇīkṛtaḥ \|
>
> naiti bhakti-sukhāmbhodheḥ paramāṇu-tulām api \|\| \[bha.ra.si.
> 1.1.38\] iti \|

brahma ca bhakteṣv āsaktaṁ tad-vaśyaṁ ca muniṣu tu naivāsaktaṁ na
tad-vaśyaṁ ceti \| **nadyo yathā abdhi-toye** praviṣṭā **nāma-rūpe**
svīye na vidur iti rasa-carvaṇāṁśe dṛṣṭāntaḥ \|\|12\|\|

**\...**

**\|\| 11.12.13 \|\|**

**mat-kāmā ramaṇaṁ jāram asvarūpa-vido'balāḥ \|**

**brahma māṁ paramaṁ prāpuḥ saṅgāc chata-sahasraśaḥ \|\|**

**madhvācāryaḥ (bhāgavata-tātparyam) :**

gopikādyā divaṁ gatvā hariṁ jñātvā yathā tathā \|

> padaṁ padaṁ yayuḥ pūrva-saṅgād eva śobhocitā \|\| iti ca \|\|13\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** evaṁ tā **abalāḥ** kevalaṁ
**mat-kāmā asvarūpa-vidaḥ** svarūpaṁ tu na jānanti, tathāpi
sat-**saṅgājjāraṁbrahma** jāra-buddhi-vedyam api brahma-svarūpam eva
**māṁ paramaṁ prāpur** ity arthaḥ \|\|13\|\|

---------------------------------------------------------------------------------------------------------------------

**sanātana-gosvāmī (dig-darṣinī) :** \[bṛ.bhā. 2.7.146\] aho sakhe kiṁ
varṇayāni ? gopīnāṁ tāsām abhīṣṭa-siddhy-ādi-māhātmyam tāsāṁ
saṅga-prabhāveṇa pulindī-prabhṛtayo\'pi vanya-nīca-janā lakṣa-śastādṛśīm
eva parama-durlabha-gatiṁ prāptā ity āha---**mat-kāmā** \[bhā.pu.
11.12.13\] iti \|

**abalā** jāti-kriyā-jñāna-bhakty-ādi-bala-hīnāḥ pulindādyā api \| ata
eva **asvarūpa-vidaḥ** ātma-tattva-jñāna-rahitā api \| kiṁ vā,
darśanādy-abhāvān mama saundaryādikam ajānantyo\'pi kadācid
gṛhādy-āgamanena tṛṇādi-lagna-kuca-kuṅkuma-sparśanādinā vā gopīnāṁ tāsāṁ
saṅgāt **mat-kāmāḥ** satyaḥ \| yad vā, tāsāṁ **saṅgād** eva
asvarūpa-vidaḥ vraja-bhū-vāsāvāntara-phalatayā svarūpaṁ jñānaṁ prāptā
api gopī-saṅga-prabhāva-jānitayā parama-bhaktyā
cātma-tattvānusandhāna-śūnyāḥ satya ity arthaḥ \| yad vā,
vivarṇatva-malinatvādi-yuktaṁ nija-rūpam ananusandhānā ata eva mat-kāmāḥ
satyaḥ \| abalāḥ antyaja-striyaḥ paramaṁ brahma para-brahma-ghana-rūpaṁ
tatra ca māṁ śrī-nandanandanaṁ tatrāpi ramaṇaṁ svāmibhāvenety arthaḥ \|
tatrāpi ca jārama upapatitvena saṅgopanādinā bhāva-viśeṣeṇa
pratikṣaṇa-nūtana-madhura-madhura-parama-mahā-sakhāntya-kāṣṭhā-pradatvena
tad-dhana-rūpatvena cety arthaḥ \| gopī-saṅgād eva hetor gopīvat prāptā
dehāntare tasminn eva dehe veti \|\|146\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad evaṁ prakaṭāprakaṭa-līlayor
dvayor api tāsāṁ sva-prāptau bhāva eva kāraṇaṁ darśitam \| tataś
cāprakaṭa-līlāyāṁ praviṣṭā api yādṛśaṁ tasya svarūpaṁ prāptās tad
darśayann anyad apy anuvadati---mat-kāmā iti \|

ayam arthaḥ---yathā "bhīṣmam udāraṁ darśanīyaṁ kaṭaṁ karoti" ity atra
kriyā khalu viśeṣyasya kṛtiṁ pratyāyantī viśeṣaṇānām api pratyāyayati,
\"kaṭaṁ karoti taṁ ca bhīṣmam\" ity-ādi-rītyā \| tathātrāpi pratīyate
viśeṣyaṁ cātra brahmaiva \| sarva-viśeṣaṇāśrayaṇīya-parama-vastutayā
teṣu viśeṣaṇeṣu tasyābhedenānugamāt ekam evādvitīyaṁ brahma \[chā.u.
6.1.1\] iti śruteḥ \| tad evaṁ sthite
\[kumārila-bhaṭṭa-kṛta-tantra-vārtike\] anuvādam anuktvaiva na vidheyam
udīrayet ity-ukta-diśā pāṭhāntarodhenātra na vidheyaṁ nirṇīyate, kintv
arthānurodhena---tasyaiva balavattvāt \| yathā yasya parṇamayī juhur
bhavati, na sa pāpaṁ ślokaṁ śṛṇoti ity atra, pacyantāṁ vividhāḥ pākāḥ
\[bhā.pu. 10.24.26\] ity ādau, sarva-dohaś ca gṛhyatām ity atra
agni-hotraṁ juhoti, yavāgaṁ pacati ity atra ca parṇa-mayī ity-ādīnām eva
vidheyatvaṁ, tadvat \| tasminn evākāṅkṣā-pūrter arthānurodhasya
balavattvam \|

tataś ca, pūrvokta-rītyā tā brahma prāpuḥ \| kiṁ nirviśeṣatayāvirbhūtam
? na, kintu paramaṁ parā mā lakṣmīr yasmin tad iti bhagavad-rūpam ity
arthaḥ \| paramaṁ yo mahad brahma iti sahasra-nāma-stotrāt \| tādṛśatvaṁ
ca--- śubhāśrayaḥ sva-cittasya sarvagasya tathātmanaḥ \[vi.pu. 6.7.75\]
iti viṣṇu-purāṇa-rītyānyatrāpi bhagavad-āvirbhāve sambhavatīty
āśaṅkyāha---māṁ śrī-kṛṣṇākhyam eva prāpuḥ \| yathoktaṁ tāsu svayam
eva---mayy āveśya manaḥ kṛtsnaṁ \[bhā.pu. 10.47.36\] iti, mayi bhaktir
hi \[bhā.pu. 10.82.44\] iti \|

tatra ca māṁ nija-bhāva-viśeṣa-maya-bhedena dvidhā prāpur iti bodhayituṁ
tāsāṁ tat-tad-viśeṣaṇa-sāhityena viśeṣaṇa-dvayam āha---mat-kāmā ramaṇaṁ
jāram iti \| **ramaṇaṁ jāram asvarūpa-vida** iti ramaṇa-śabdenātra patir
evocyate \| nandana-śabdena putra iva rūḍhyā yaugikatva-bādhāt \| yathā
mitrā-putro mitrā-nandana evocyate, na tu mitrā-patiḥ \|
mitrā-ramaṇa-śabdena ca mitrā-patir, na tu mitrā-putraḥ, tadvad atrāpi
jāra-śabdenopapatir evocyate, na tu patiḥ \| koṣa-kāra-mate ca tatra
tatraiva rūḍhaḥ \| ramaṇaṁ syāt paṭolasya mūle'pi ramaṇaṁ tathā iti
viśva-prakāśāt \| strī-jāti-sambandhena ramaṇa-śabdavat priya-śabdena
patir evocyate, tathaiva prasiddheḥ, dhavaḥ priyaḥ patir bhartā ity
amara-koṣāc ca \| jāraḥ pāpa-patiḥ samau iti trikāṇḍā-śeṣāc ca \|
patitvaṁ tūdvāhenaiva kanyāyāḥ svīkāritvam iti loka eva, bhagavati tu
svabhāvenāpi dṛśyate, parama-vyomādhipasya mahā-lakṣmī-patitvaṁ hy
anādi-siddham iti \|

tataś ca **asvarūpa-vida** iti svarūpaṁ nityam eva
mat-preyasītva-lakṣaṇam avatāra-samaye madīya-līlā-śaktyā mohitatvān na
vidanti yās tathā satyo jāraṁ jāra-buddhi-vedyaṁ santaṁ māṁ prāpuḥ \|
tathāpi ramaṇatayā prāptau hetuḥ---mat-kāmā iti \| mayi kāmaḥ katham
asmākam anyasmin patitvaṁ svapnavad vilīyeta, śrī-kṛṣṇa eva jāgaravat
tat prādurbhaved ity abhilāṣo yāsāṁ tathā satyo **māṁ ramaṇaṁ prāpuḥ**
\| tādṛg abhilāṣaś cāsāṁ spaṣṭam evopalabhyate \| yathā---api bata
madhu-puryām ārya-putro'dhunāste \[bhā.pu. 10.47.21\] ity anena tasya
svīyā eva vayam iti vyajya tatra ca kiṅkarīṇām iti, syama sundara te
dāsyaḥ \[bhā.pu. 10.22.15\] itivad dainyāt kiṅkarītvenāpi niścitya,
bhujam aguru-sugandhaṁ mūrdhny adhāsyat kadā nu \[bhā.pu. 10.47.21\] ity
anena tad evāsāvasaṅkocāṅgīkāreṇa kadā sāṅgīkariṣyatīti śrī-rādhā svayam
eva prārthitavatīti, tathā kātyāyani mahāmāye \[bhā.pu. 10.22.4\] ity
ādau, gopyaḥ kim ācarayat \[bhā.pu. 10.21.9\] ity ādau, yat
paty-apaty-suhṛdām \[bhā.pu. 10.29.32\] ity ādau ca \| śrī-bhagavatā ca
sva-mataṁ tad eva śrīmad-uddhavāyopadiṣṭam---vallavyo me mad-ātmikāḥ
\[bhā.pu. 10.46.6\] iti \| atra yāta yūyaṁ \[bhā.pu. 10.45.23\] ity
ādy-anusāreṇa śrīman-nanda-rāje nija-pitṛtvābhimananena svasmin
gopatva-mananāt, brāhmaṇasya mama brāhmaṇī itivat khalu vallabhasya mama
vallavī-rūpās tā iti \| śrī-śukadevena ca kṛṣṇa-vadhvaḥ \[bhā.pu.
10.33.7\] ity evoktam \|

tad evaṁ jāra-buddher heyatvaṁ ramaṇa-buddhes tūpādeyatvaṁ iti vyākhyāya
śrī-svāmibhir avagamitam \| bhartrābhilāṣa-prāptiś cāvaśyam avagantavyā
\| anyathā---ye yathā māṁ prapadyante tāṁs tathaiva bhajāmy aham \[gītā.
4.11\] iti śrī-gītopaniṣadbhyo, yathā iti yad abhilāṣeṇety evārthāt,
tasmād ramaṇatayā vidyate iti pratijñā-hānir na syāt, tat-kratu-nyāyāt
\| ahaṁ bhakta-parādhīnaḥ \[bhā.pu. 9.4.63\] iti pratijñā-hāniś ca syāt
\| svayam evedaṁ dṛṣṭānta-dvārā bodhitam \| mayy āveśya manaḥ kṛtsnam
\[bhā.pu. 10.47.36\] ity ādy-anantaraṁ,

yā mayā krīḍatā rātryāṁ vane'smin vraja āsthitāḥ \|

alabdha-rāsāḥ kalyāṇyo māpur mad-vīrya-cintayā \|\| \[bhā.pu. 10.47.37\]

atha khalv antar-gṛha-gatānāṁ tāsāṁ tān patīn tāṁś ca dehāṁs
tyaktavatīnām aupapatyaṁ na sambhavatīti, he kalyāṇyaḥ ity anena
bhavatīnāṁ na tadvad deha-parityāga iti vaiśiṣṭyam avagamitam \| tad
etad abhipretyaiva pūrvam api taṁ śrīmad-uddhavaṁ prati, dhārayanty
ati-kṛcchreṇa prāyaḥ prāṇān kathañcana \| pratyāgamana-sandeśaiḥ
\[bhā.pu. 10.46.6\] ity uktvā tāsāṁ prāṇa-dhāraṇe āgraho darśitaḥ \|
jāratayā pratītatvena ramaṇatvena ca mat-prāptau mama kāruṇyaṁ tu
parama-sahāyam ity āha---abalā iti \| tādṛśa-mat-premaika-balyena tāsu
sva-svarūpānusandhāna-bala-tirodhānān na vidyate balaṁ mat-sāhāyyaṁ
vinānyad yāsāṁ tādṛśya ity ata eva mamātikāruṇyodayād iti bhāvaḥ \| aho
āstāṁ nitya-preyasīnāṁ vārtā, tāsāṁ saṅgād anyā api śata-sahasraśas
tathā māṁ prāpur iti \| kiṁ ca brahmatvaṁ paramatvaṁ ca tatra
svābhāvikam eveti tādṛśa-prema-viśeṣeṇa tayor āvaraṇam eva, na tu
nirdhūnanam \| para-mādhuryasya tu paramollāsaḥ \| atha jāratvaṁ tu
tatrāsatyaṁ duḥkha-maya-jugupsitānya-sambandhād dhikkṛtaṁ ceti tena
prema-viśeṣeṇa tasya nirdhūnanam eva, na tu pūrvavad āvaraṇa-mātram \|
parama-ramaṇatvasya tu paramollāsa iti \| atra padye viśeṣaḥ
śrī-kṛṣṇa-sandarbhe draṣṭavyaḥ \|\|13\|\| (kṛṣṇa-sandarbha 177)

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca tā māṁ prāpur
ity āha---mat-kāmā māṁ kāmayante iti tāḥ \| māṁ paramaṁ brahma prāpuḥ \|
kīdṛśaṁ ? ramaṇaṁ tābhiḥ saha ramamāṇaṁ tā ramayantaṁ ca \| vīkṣya
rantuṁ manaś cakre \[bhā.pu. 10.29.1\] iti śukokteḥ \| kiṁ pati-svarūpaṁ
na jāraṁ upapati-svarūpaṁ ? kīdṛśyaḥ ? asvarūpa-vidaḥ
man-mahā-mādhurya-mātrānubhavitvād aiśvarya-lakṣaṇaṁ mat-svarūpa-viśeṣaṁ
na vidantīti tāḥ \|

yad vā, anye bhakta-janā iva mat-svarūpaṁ mat-sārūpyaṁ na vidanti, na
prāpnuvanti \| tat-prāptau tābhir mad-vihārāsiddher iti \| yad vā, tāḥ
svasya rūpaṁ saundaryādikaṁ na jānanti, kintu mat-saundaryādikam
evānubhavantīti tāḥ \| yad vā, na vidyante svarūpavidaḥ svarūpajñā yāsāṁ
tāḥ \|\|13\|\|

**\...**

**\|\| 11.12.14-15 \|\|**

**tasmāt tvam uddhavotsṛjya codanāṁ praticodanām \|**

**pravṛttiṁ ca nivṛttiṁ ca śrotavyaṁ śrutam eva ca \|\|**

**mām ekam eva śaraṇam ātmānaṁ sarva-dehinām \|**

**yāhi sarvātma-bhāvena mayā syā hy akuto-bhayaḥ \|\|**

**madhvācāryaḥ (bhāgavata-tātparyam) :**

śrotavyaṁ ca śrutaṁ caiva vaktavyaṁ kāryam eva ca \|

> nivartyaṁ ca hareḥ pūjety evaṁ kuryān na cākramāt \|\|
>
> evaṁ kṛtvā tu sannyāsī sarvotsaṅgād dharau smṛtaḥ \|
>
> anyathā naiva sannyāsī niṣkriyo'pi śilā yathā \|\| iti karma-viveke \|
>
> nāhaṁ kartā tu sarvasya kartaiko viṣṇur avyayaḥ \|
>
> iti vittvā tu sannyāsī nānyatheti kathañcana \|\| iti nivṛtte \|
>
> mayi sarvāṇi karmāṇi saṁnyasyādhyātma-cetasā \|
>
> nirāśīr nirmamo bhūtvā yudhyasva vigata-jvaraḥ \|\| iti ca \|\|14-15
> \|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** yasmād evaṁ-bhūto
mad-bhajana-prabhāvas tasmāt tvaṁ codanāṁ śrutim praticodanāṁ smṛtiṁ
ca \| yad vā, vidhiṁ ca niṣedhāṁ cotsṛjya māṁ śaraṇaṁ yāhi \|\|14\|\|
mayaivākutobhayaḥ syāḥ bhava \|\|15\|\|

---------------------------------------------------------------------------------------------------------------------

**sanātana-gosvāmī :** \[ha.bha.vi. 11.648-9\] yasmād evambhūto
madīya-jana-prabhāvas tasmāt \| codanāṁ śrutim \| praticodanāṁ smṛtiṁ
ca \| yad vā vidhi-niṣedhāṁ cotsṛjya sarvam eva parityajyety arthaḥ \|
mām evaikaṁ śaraṇaṁ yāhi \| mayaivākutobhayaḥ syā bhava \| sarva-dehinām
ātmānam antaryāmitvena hṛdi nitya-santam ity arthaḥ \| anena
tvadīya-kṣetra-viśeṣāśrayaṇa-niyamo nirastaḥ \| sarveṇātmano bhāvena
bhāvanayā iti tad-eka-niṣṭhoktyānyākhila-parityāgena sukaratvam api
darśitam iti dik \| kecic ca bhagavataḥ sarvātnaryāmitva-dṛṣṭyā sarveṣu
jīveṣu yo'pṛthag-bhāvo bhagavad-dṛṣṭir vā \| tad eva śaraṇāgatatvaṁ
manyante \| tac ca jñāna-bhakty-antargatam eveti jñāna-bhakti-lakṣaṇe
sarva-bhūteṣu yaḥ paśyet \[bhā.pu. 11.2.45\] ity atra vivṛtam evāsti \|
evaṁ sākṣāt-śrī-bhagavad-vākyena śaraṇāgatatvasya vidheyatvaṁ likhitam
\|\|14-15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad evaṁ tad-abhīṣṭatamāṁ
śrī-gopīnām api sva-prāptiṁ kathayitvā tasyāpi tāṁ kroḍīkurvann
upasaṁharati---tasmād iti yugmakena \| yasmān madīyatvena
labdha-sambhāvanānāṁ teṣāṁ śrī-nāradāṅgiraḥ-prabhṛtīnām api
saṅga-mātrasyaitāvan-mahimā, tasmāt tad-gaṇa-paramāśrayatvena paramaṁ
santaṁ tad abhīṣṭaṁ mām ekam eva śaraṇaṁ yāhi---śaraṇāgati-paryantatayā
bhajety arthaḥ \| tataś ca hi niścitaṁ mayā tvam akutobhayaḥ syāḥ,
bhaviṣyasi \| tatra kaimutya-nyāyātmanaḥ svabhāvataḥ sarva-hitatvaṁ
darśayati---sarva-dehinām ātmānaṁ paramātmānam iti \| ekam eva śaraṇam
ity eva darśayati---sarvātma-bhāveneti, tad eva vivṛṇoti---utsṛjyety
ādinā \| śrotavyaṁ śrutam eveti jñānāśrayatvam api
nirākaroti---tatraikam iti \| tadātve eveti kālāntare ca āśrayāntarasya
bhāvanām api niṣedhati sma \|\|14-15\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad evaṁ śrīmad-uddhavena
sādhu-lakṣaṇaṁ pṛṣṭaḥ śrī-bhagavāṁs tāratamyena trividhaṁ sādhuṁ
lakṣayitvā tat-tat-saṅga-prādurbhūtāṁ pradhānībhūtāṁ kevalāṁ ca bhaktiṁ
sāmānyato nirūpya bhakteḥ sva-vaśīkāraṁ vivakṣuḥ kaimutyena
sat-saṅgasyaiva vaśīkāritvam uktvā sat-saṅgino bhaktāṁś ca nirdiśyānte
gopy-ādi-niṣṭhaṁ kevalaṁ bhakti-yogaṁ durlabhatvena stutvā sahasaiva
rāmeṇa sārdham ity-ādinā tatrāpi gopī-viṣayaka-sva-prema-bāṣpaṁ sadā
jājvalyamānaṁ gāmbhīryeṇa hṛdi mudritam apy adhīratayaivodghaṭayya tāsām
eva sādhutvasyāpi sarva-mahā-mahokṛṣṭa-kakṣā-viśrāmitvam abhivyajya
kevale tad-anuṣṭhite bhakti-yoge evoddhavaṁ pravartayitum āha---tasmād
iti \| codanāṁ vidhiṁ praticodanāṁ pratiṣedhaṁ ca \| vihitaṁ karma
niṣiddhaṁ ca karma tyaktvā ity arthaḥ \| tarhi kiṁ sannyāsaṁ kurve ? na,
pravṛttaṁ gṛhasthānāṁ dharmaṁ ca nivṛttaṁ sannyāsināṁ dharmaṁ ca tyaktvā
tatrāpi śrotavyaṁ śrutaṁ ca tyaktvā iti bhāvi-dharma-śravaṇam anākāṅkṣya
bhūta-śravaṇaṁ ca vismṛtyety arthaḥ \| sarvātma-bhāvena sarvopāya ātmano
manaso bhāvo dāsya-sakhyādis tenaikam eva mām ālambanīkṛtya śaraṇaṁ yāhi
\| mayaiva akutobhayaḥ syā iti \| tava nāsti karmādhikāro nāpi
jñānādhikāras tad api taṁ tam ātmany āropya pratyavāya-bhayaṁ
saṁsāra-bhayaṁ ca manyase cet tadā tad-bhaya-dvayāt trātā ahaṁ vidyamāna
evāsmīty arthaḥ \|\|14-15\|\|

**\...**

**\|\| 11.12.16 \|\|**

**śrī-uddhava uvāca---**

**saṁśayaḥ śṛṇvato vācaṁ tava yogeśvareśvara \|**

na nivartata ātma-stho yena bhrāmyati me manaḥ \|\|

**madhvācāryaḥ (bhāgavata-tātparyam) :** vāyau mukhya-dhiyety uktvā
viśeṣato gopikā praśaṁsanāt saṁśayaḥ \| śṛṇvata iti codayati \| gopikā
api mām āpuḥ kim u vāyv-ādyā iti darśayituṁ gopikā-praśaṁsanam
\|\|16\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** pūrvaṁ tāvat---mayoditeṣv
avahitaḥ sva-dharmeṣu ityādinā karma kartavyam ity uktam \| idānīṁ tu
sarvaṁ tyaktvā māṁ śaraṇaṁ yāhīty ucyate \| tatra kim ātmanaḥ kartṛtvādy
asti nāsti vety ātmastha ātma-viṣayaḥ saṁśayo na nivartate \| yad vā,
karma kāryaṁ tyājyaṁ vety ātmastho hṛdisthaḥ saṁśayo na nivartata iti
pṛcchati saṁśaya iti \| yena saṁśayena \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** pūrvokta
evāprakaṭa-līlā-praveśa-prakaṭa-līlāviṣkāra-rūpo'rthas
tad-anantara-praśnottarābhyām apy abhipreto'sti \| praśnas tāvat
śrī-uddhava uvāca---saṁśaya iti \| tava vācaṁ śṛṇvato'vadhārayato'pi
mamātmasthaḥ saṁśayo mayoditeṣv avahita
ity-ādikādhyāya-traya-gata-mahā-vākyārtha-paryālocanāsāmarthyaṁ na
nivartate \| kutaḥ ? yena yata eva rāmeṇa sārdhaṁ mathurāṁ praṇīte
\[bhā.pu. 11.12.10\] ity-ādi lakṣaṇāt tava vākyān mama mano bhrāmyati \|
\"hanta ! tāsām anena saṅgamaḥ kutra kathaṁ vidyate ?\" iti cintayā na
svasthaṁ vartate ity arthaḥ \|\| (kṛṣṇa-sandarbha 178)

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** saṁśayo na nivarteta ity
etat pūrva-lakṣaṇa eva---mayi sarvāṇi karmāṇi nirapekṣaḥ samācara
\[bhā.pu. 11.11.22\] iti vadatā tvayā mahyaṁ karmādhikāro dattaḥ \|
tat-pūrvaṁ tu---

> yad idaṁ manasā vācā cakṣurbhyāṁ śravaṇādibhiḥ
>
> naśvaraṁ gṛhyamāṇaṁ ca viddhi māyā-mano-mayam \|\| \[bhā.pu. 11.7.7\]
> iti,
>
> tasmād yuktendriya-grāmo yukta-citta idaṁ jagat \|
>
> ātmanīkṣasva vitatam ātmānaṁ mayy adhīśvare \|\| \[bhā.pu. 11.7.9\]

ity uktavatā mahyaṁ jñānādhikāra eva dattaḥ \| adhunā tu sarvaṁ tyaktvā
māṁ śaraṇaṁ yāhīti bhakty-adhikāraṁ dadāsi \| na jāne punar agre
karmādhikāraṁ mahyaṁ dāsyasīti sakhya-rasodbhūtā vakroktir dyotitā
\|\|16\|\|

**\...**

**\|\| 11.12.17 \|\|**

**śrī-bhagavān uvāca---**

**sa eṣa jīvo vivara-prasūtiḥ**

**prāṇena ghoṣeṇa guhāṁ praviṣṭaḥ \|**

**mano-mayaṁ sūkṣmam upetya**

**rūpaṁ mātrā svaro varṇa iti sthaviṣṭhaḥ \|\|**

**madhvācāryaḥ (bhāgavata-tātparyam) :** sarvair guṇaiḥ sarvottamas tu
vāyur eva \| sa eva ca hiraṇyagarbha iti darśayitum āha---sa eṣa jīva
vivara-prasūr ity-ādi \|

> viśeṣeṇa varāṇāṁ ahaṅkārādīnām api prasūti-kartā \|
>
> prāṇena viṣṇunā ghoṣeṇa vedātmikayā prakṛtyā \|\|

mano-mātrādayaś ca hirānyagarbhasya devyāḥ paramātmanaś ca sthānānīty
uktam \| prāṇena ghoṣeṇa saha vivara-prasūtir manomayaṁ rūpam apaiti
ity-ādinā \|\|17\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** uttaram, sa eṣa ity aṣṭabhiḥ \|
ayaṁ bhāvaḥ---īśvaras tāvat sva-māyā-vaśāt prapañcātmanā bhāti, tat
prapañcādhyāsāc ca jīvānām anādy-avidyayā kartṛtvādi, tato
vidhi-pratiṣedhādhikāras tadānīṁ sattva-śuddhy-arthaṁ karmāṇi kurv ity
uktam \| sattve ca śuddhe punaḥ karma-jāḍya-parihārāya
bhakti-vikṣepaka-karmādaraṁ parityajya dṛḍha-viśvāsena bhajety uktam \|
jātāyāṁ tu vidyāyāṁ na kiñcit kartavyam astīti \| tatra tāvad īśvarād
vāg-ādīndriya-dvārā jīva-saṁsṛti-kāraṇa-bhūtaṁ prapañcodgamam āha
sārdhaiś caturbhiḥ \|

**sa eṣo**'parokṣaḥ \| jīvayatīti **jīvaḥ** parameśvaraḥ \| aparokṣatve
hetuḥ, **vivareṣv** ādhārādi-cakreṣu **prasūtir** iva prasūtir
abhivyaktir yasya saḥ \| tām evābhivyaktim āha---**ghoṣeṇa** iti \|
ghoṣeṇa parākhyena nādavatā **prāṇena** saha **guhām** ādhāra-cakraṁ
praviṣṭaḥ san, **mano-mayaṁsūkṣmaṁrūpaṁ** paśyanty-ākhyaṁ madhyamākhyaṁ
ca maṇipūra-cakre viśuddhi-cakre ca **upetya** prāpya, vaktre **mātrā**
hrasvādiḥ, **svara** udāttādiḥ, **varṇaḥ** ka-kārādir ity evaṁ
vaikhary-ākhyaḥ **sthaviṣṭho**'tisthūlo nānā-veda-śākhātmako bhavati \|
tathā ca śrutiḥ,

> catvāri vāk-parimitā padāni
>
> tāni vidur brāhmaṇā ye manīṣiṇaḥ \|
>
> guhā trīṇi nihitā neṅgayanti
>
> turīyaṁ vāco manuṣyā vadanti \|\| \[ṛ.ve. 1.164.24\]iti[^57] \|

abhiyukta-ślokaś ca,

> yā sā mitrā-varuṇa-sadanād uccarantī tri-ṣaṣṭiṁ
>
> varṇān antaḥ-prakaṭa-karaṇaiḥ prāṇa-saṅgāt prasūte \|
>
> tāṁ paśyantīṁ prathamam uditāṁ madhyamāṁ buddhi-saṁsthaṁ
>
> vācaṁ vaktre karaṇa-viśadāṁ vaikharīṁ ca prapadye[^58] \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tathottaraṁ tatra tasya saṁśayam
apanetuṁ dvābhyāṁ tāvat tac-cittaṁ svasthayan śrī-bhagavān uvāca---sa
eṣa jīva iti \| **sa eṣa** mal-lakṣaṇo **jīvo** jagato jīvana-hetuḥ,
viśeṣato vrajasya jīvana-hetur vā parameśvaraḥ \| **prāṇena**
mat-prāṇa-tulyena **ghoṣeṇa** vrajena saha **vivara-prasūtir** vivarād
aprakaṭa-līlātaḥ prasūtiḥ, prakaṭa-līlāyām abhivyaktir yasya,
tathābhūtaḥ san punar **guhām** aprakaṭa-līlām eva **praviṣṭaḥ** \|
kīdṛśaḥ san ? kiṁ kṛtvā ? **mātrā** mama cakṣur-ādīni **svaro**
bhāṣā-gānādi **varṇo** rūpam iti \| itthaṁ **sthaviṣṭaḥ**
sva-parijanānāṁ prakaṭa eva san, anyeṣāṁ sūkṣmam adṛśyaṁ,
bahiraṅga-bhaktānāṁ ca **mano-mayaṁ** kathañcin manasy eva gamyaṁ \| yad
rūpaṁ prakāśas tad **upetya** \|\|17\|\| (kṛṣṇa-sandarbha 179)

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bho priya-sakhoddhava !
maivaṁ maṁsthāḥ \| sarveṣām eva jīvānāṁ upakārārthaṁ
bhakti-jñāna-vairāgya-yoga-tapo-dharmādīni mat-prāpty-upāya-ratnāni,
tattvatas tv ananya-jñeyāni, tvayi vinyāsatvenaivārpayāmi \| tvaṁ tu
tatra tatra vastuni sattvam āropya mamaivaitad ity abhimanyamāno lajjām
api kiṁ na anubhavasi \| ahaṁ tu, bho uddhava, tvayā jñānam abhyasyatāṁ,
karmāṇi kriyantāṁ, bhaktiḥ kartavyā, yogo anuṣṭheyaḥ, tapaś caraṇīyam
ity-ādikaṁ sarva-jīvān uddiśyāpi tvām ekam eva lakṣyī-kṛtya yad avocaṁ
vacmi, vakṣyāmi vā, tenaiva kiṁ tvaṁ tat-tad-anuṣṭhānādhikārī khalv
abhūḥ ? tvaṁ tu me yo'pi so'sy eva \| sāmprataṁ tu na te kvāpi
sādhakateti sa-narmāśvāsam abhivyañjann ekasyāpi jīvasya daśā-bhedena
karmādhikāro jñānādhikāro bhakty-adhikāraś ca, yato jñāyate, tasya
vedasyārthaṁ samyag aham eva jānāmi, nānyaḥ \| yato veda-svarūpeṇa
caturmukha-vaktrebhyo'ham eva prādurabhūvam ity āha---sa iti \|

jīvayatīti jīvaḥ parameśvaraḥ, sa prasiddha eva mal-lakṣaṇaḥ puruṣa
eveti sva-tarjanyā sva-vakṣaḥ spṛśati \| vivareṣu
caturmukha-śarīra-sthādhārādi-cakreṣu prasūtir iva prasūtir abhivyaktir
yasya saḥ \| tām evābhivyaktim āha---ghoṣeṇa parākhyena nādavatā prāṇena
saha guhām ādhāra-cakraṁ praviṣṭaḥ san \| **mano** mano-mayaṁ sūkṣmaṁ
rūpaṁ paśyanty-ākhyaṁ madhyamākhyaṁ ca maṇipūra-cakre viśuddhi-cakre
copetya prāpya vaktreṣu mātrā hrasvādiḥ, svara udāttādiḥ, varṇaḥ
ka-kārādir ity evaṁ vaikhary-ākhyaḥ sthaviṣṭho'tisthūlo
nānā-veda-śākhātmako bhavati \|\|17\|\|

**\...**

**\|\| 11.12.18 \|\|**

**yathānalaḥ khe'nila-bandhur uṣmā**

**balena dāruṇy adhimathyamānaḥ \|**

**aṇuḥ prajāto haviṣā samedhate**

**tathaiva me vyaktir iyaṁ hi vāṇī \|\|**

**madhvācāryaḥ (bhāgavata-tātparyam) :** tatrāpi viśeṣato bhagavata eva
vyakti-sthānam ity āha---yathānala ity-ādinā \|\|18\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** avyaktasya sataḥ
sūkṣma-madhyama-krameṇābhivyaktau dṛṣṭāntaḥ---yatheti \| yathāgniḥ khe
ūṣmā avyaktoṣma-rūpaḥ \| dāruṇy adhikaṁ mathyamāno'nila-sahāyaḥ sann
aṇuḥ sūkṣma-visphuliṅgādi-rūpo bhavati \| punaḥ prakṛṣṭo jāto haviṣā
saṁvardhate \| tathaiveyaṁ vāṇī mamābhivyaktiḥ \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatra prathame'rthe---yathānala
iti \| tathaiva mama vyakti-rūpā vāṇī cety arthaḥ \| dvitīye'rthe
prakaṭa-līlāviṣkāraṁ ca sa-dṛṣṭāntaṁ spaṣṭayati---yathānala iti \|
dṛṣṭānto'yaṁ garbhādi-krameṇāvirbhāva-mātrāṁśe \| tṛtīye'pi tad uktaṁ
śrīmad-uddhavenaiva---ajo'pi jāto bhagavān yathāgniḥ \[bhā.pu. 3.2.15\]
iti \| vyaktir āvirbhāvaḥ \| hi yasmād iyaṁ svarahasyaika-vijñasya
mamaiva vāṇī, nātrāsambhāvanā vidheyety arthaḥ \| tataś cānantaraṁ
vakṣyamāṇa evaṁ gadir \[bhā.pu. 11.12.19\] ity-ādi granthas tu
saṁśayāpattodane vyākhyeyaḥ \| evaṁ pūrvokta-vākyasyaivārtha-bhedena
gadir laukika-bhāṣaṇam iti jñeyam \| tasyāpy utpattir jñeyety arthaḥ \|
sa ca sa-tātparyako'rtha-bhedaṣ ṭīkāyām eva dṛśyate iti \|\|18\|\|
(kṛṣṇa-sandarbha 180)

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** krameṇābhivyaktau
dṛṣṭānto---yatheti \| yathāgniḥ khe dāru-gatākāśe uṣmā prathama-mathane
avyaktoṣma-rūpaṁ, tato dāruṇy adhikaṁ mathyamāno'nila-sahāyaḥ sann aṇuḥ
sūkṣma-visphuliṅgādi-rūpo bhavati \| tataś ca prajātaḥ prakarṣeṇa
sthūlatayā jāto haviṣā samedhate pravardhate \| tathaiva me vyaktir
mad-āvirbhāva-rūpeyaṁ veda-lakṣaṇā vāṇī \| ato'syā atigūḍham arthaṁ mām
vinā ko jñāsyati jñātvā ca jīvasya saṁsāra-nistāraṇārthān
bhakti-jñāna-karmādy-upāyān ko vyavasthāsyatīty atas tvayi parama-yogye
pātre sva-tulye tān upāyān sāmprataṁ kṛpayā nyasyāmi, tvatto
badarikāśrama-sthā munayaḥ prāpya kṛtārthā bhaviṣyantīti bhāvaḥ
\|\|18\|\|

**\...**

**\|\| 11.12.19 \|\|**

**evaṁ gadiḥ karma gatir visargo**

**ghrāṇo raso dṛk sparśaḥ śrutiś ca \|**

**saṅkalpa-vijñānam athābhimānaḥ**

**sūtraṁ rajaḥ-sattva-tamo-vikāraḥ \|\|**

**śrīdhara-svāmī (bhāvārtha-dīpikā) :** uktāḥ vāg-vṛttim upasaṁharann
itarendriya-vṛttiṣv atidiśati \| evaṁ gadir gadanaṁ bhāṣaṇaṁ me vyaktir
ity upasaṁhāraḥ \| karma-has tayor vṛttir gatiḥ pādayor visargaḥ
pāyūpasthayor iti karmendriyāṇām \| ghrāṇo'vaghrāṇaṁ raso rasanaṁ dṛk
darśanaṁ sparśaḥ sparśanaṁ śrutiḥ śravaṇam iti jñānendriyāṇām \|
saṅkalpo manaso vijñānaṁ buddhi-cittayor abhimāno'haṅkārasya sūtraṁ \|
pradhānasya sattva-rajas-tamasāṁ vikāro'dhidaivādis trividhaḥ prapañco
me vyaktir iti pūrveṇānvayaḥ \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad evaṁ vedasya svāvirbhāvatvaṁ
darśayitvā tad-artha-dvārā jīvānāṁ jagad-āveśaṁ tyājayituṁ jagati
laukika-vāg-ādi-vṛttīnām api tata udbhavaṁ darśayati---evaṁ gadir iti \|
yathā parākhyādi-krameṇa vaidikī vāg-vṛttir utpannā \| tathaivaṁ
pūrvokta-vākya-dvayasyaivārtha-bhedena gadir laukiky apy utpannā \|
kintu pūrvā svarūpa-śaktyā \| parā tu māyayeti jñeyam ity arthaḥ \|
tataś ca yathā gadis tathā karmādayo'pīty arthaḥ \|\|19\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, mat-svarūpa-bhūtā
veda-lakṣaṇā vāṇī yathā brahma-śarīrād udbhūtā, tathaiva prākṛty api
vāṇī prākṛta-loka-śarīrād apabhraṁśādi-rūpā sambhavatīty āha---evaṁ
gadir vāg-indriya-vyāpāro bhāṣaṇam \| tathā ca śrutiḥ---

> catvāri vāk parimitā padāni tāni vidur brāhmaṇā ye manīṣiṇaḥ \|
>
> guhā trīṇi nihitā neṅgayanti turīyaṁ vāco manuṣyā vadanti \|\| \[ṛ.ve.
> 1.164.22\]

asyā arthaḥ---vāk vacanāni catvāri parimitāḥ parimitāni padāni sup-tiṅas
tāni \| atra trīṇi parā paśyantī madhyamākhyāni prāṇa-mano-buddhi-sthāni
ādhāra-nābhi-hṛdayeṣu sphuranty api neṅgayanti svarūpaṁ na prakāśayanti
\| turīyaṁ vaikhary-ākhyaṁ vāg-indriya-gataṁ vāco vacanam iti, yathā
gadir evam eva samaṣṭi-vyaṣṭīnāṁ sarvendriya-vyāpāro mamaiva prākṛtī
vyaktir ity āha---karma hastayor vyāpāraḥ \| gatiḥ padayoḥ \| visargaḥ
pāyūpasthayor iti karmendriyāṇāṁ, ghrāṇo'vaghrāṇaṁ, raso rasanaṁ, dṛk
darśanaṁ, sparśaḥ sparśanaṁ, śrutiḥ śravaṇam iti jñānendriyāṇāṁ,
saṅkalpo manasaḥ, vijñānaṁ buddhi-cittayoḥ, abhimāno'haṅkārasya, sūtraṁ
pradhānasya, rajaḥ-sattva-tamasāṁ vikāro adhyātmādis trividhaḥ prapañcaḥ
vyaktir māyikīti pūrveṇānvayaḥ \|\|19\|\|

**\...**

**\|\| 11.12.20 \|\|**

**ayaṁ hi jīvas tri-vṛd abja-yonir**

**avyakta eko vayasā sa ādyaḥ \|**

**viśliṣṭa-śaktir bahudheva bhāti**

**bījāni yoniṁ pratipadya yadvat \|\|**

**madhvācāryaḥ (bhāgavata-tātparyam) :** viśeṣeṇa śliṣṭa-śaktiḥ \|
anapagata-sāmarthyaḥ \| yathaikaṁ kalam ādi-bījam \| bhūmāv uptaṁ
bahva-aṅkuraṁ bhavati \| evaṁ paramātmānugṛhīto brahmāhaṁkārādiṣu
bahudhā vyaktībhavati \|

> suparṇa-śeṣa-rudrādi prasūtiś ca caturmukhaḥ \|
>
> sarva-jīvottamo jīvo guṇair jñāna-sukhādibhiḥ \|\|
>
> viṣṇu-bhaktyādibhiḥ sarvair niyamāt sarva-kālikam \|
>
> muktāv api na sandehaḥ sa hi devena viṣṇunā \|\|
>
> prāṇa-prāṇena jagatām īśena ramayā tathā \|
>
> vedātmikyā ca sahitaḥ sūkṣma-san-manasi sthitaḥ \|\|
>
> vīndrādīnāṁ tu sarveṣāṁ mātrā-varṇaḥ svareṣu ca \|
>
> sthūla-rūpī sadā tiṣṭhann evaṁ śrotrādikheṣu ca \|\|
>
> sarveṣāṁ prerako he eko jñānānandā balais trivṛt \|
>
> nitya-śaktiḥ sarvagaḥ san bahudhaiva pratīyate \|\|
>
> tasminn otam idaṁ sarvaṁ paṭe lakṣaṇa-tantuvat \|
>
> sa eva vāyur uddiṣṭo vāyur hi brahmatām agāt \|\|
>
> viśeṣato harer vyakti-sthānāny etāni sarvaśaḥ \|
>
> mana-ādiny ahaṅkāro brahmā vedātmikā ramā \|\|
>
> triguṇātmikā ca saiva śrīḥ saivoktā saṁvidātmikā \|
>
> tasyā api niyantaiko viṣṇuḥ sarveśvareśvaraḥ \|\|
>
> yathā dāruṣu sūkṣmaḥ san mathito'gniḥ samidhyate \|
>
> tathā vedādiṣu harir mathitaḥ vedādīni harer viduḥ \|\| iti
> tantra-bhāgavate \|
>
> manasi vyaktatāṁ yāmi tasmāt vyaktir hi me manaḥ \|\| iti bhārate
> \|\|20\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tasmād īśvarādi-vyakti-rūpaḥ
prapañco neśvarād bhinno'stīty āha---ayam iti \| ayaṁ jīva īśvara ādāv
avyakta eka eva \| vayasā kālena viśliṣṭā vibhaktā vāgādīndriya-rūpāḥ
śaktayo yasya \| yad vā, viśeṣeṇa śliṣṭā āliṅgitā māya śaktir yena saḥ
\| bahu-prakāra ivābhāti \| yataḥ sa evādyaḥ \| tri-vṛt tri-guṇāśrayaḥ
\| abja-yonir loka-padmasya kāraṇa-bhūtaḥ \| ekasya bahudhā bhāne
dṛṣṭāntaḥ, yoniṁ kṣetraṁ pratipadya prāpya bījāni yadvad iti \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tathaiva darśayati---ayaṁ hīti
sārdhakam \| bījānīti bījānāṁ madhye yad ekam apīty arthaḥ \| ata eva
yasminn iti \|\|20\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasmād
īśvarābhivyakti-rūpaḥ prapañco neśvarād bhinna iti vaktuṁ prathamam
īśvaram āha---ayaṁ jīva īśvaras trivṛt triguṇa-māyāśrayaṁ,
trivṛt-rūpatvenaiva abja-yoniḥ ajasya loka-padmasya kāraṇa-bhūtaḥ \|
prathamaṁ sṛṣṭeḥ pūrvam avyakta eka eva, vayasā kālena sa eva ādya
īśvaraḥ prapañcātmako bhavatīty āha---viśliṣṭa-śaktir viśliṣṭāḥ pṛthak
pṛthag vibhaktā vāgādīndriya-rūpāḥ śaktayoḥ yasya tathā-bhūtaḥ san
bahudhā deva-manuṣyādi-bahu-prakārako bhāti \| ekasya bahudhā bhāne
dṛṣṭāntaḥ---yoniṁ kṣetraṁ pratipadya prāpya bījāni yadvat \| ekaikasyāpi
bījasya bahuśaḥ udgamā bhavantīty arthaḥ \|\|20\|\|

**\...**

**\|\| 11.12.21 \|\|**

**yasminn idaṁ protam aśeṣam otaṁ**

**paṭo yathā tantu-vitāna-saṁsthaḥ \|**

**ya eṣa saṁsāra-taruḥ purāṇaḥ**

**karmātmakaḥ puṣpa-phale prasūte \|\|**

**śrīdhara-svāmī (bhāvārtha-dīpikā) :** tasmāt tan-māyā-vilasitatvāt
tad-āśrayam idaṁ jagan na tataḥ pṛthag iti sa-dṛṣṭāntam āha---yasminn
iti \| tantu-vitāne saṁsthā sthitir yasya sa paṭo yathā tathā yasminn
idaṁ viśvam otaṁ dīrgha-tantuṣu paṭa iva, protaṁ tiryak tantuṣv iva \|
evaṁ-bhūtaṁ samaṣṭi-vyaṣṭy-ātmakaṁ viśvam avidyayātmany adhyastaṁ
vṛkṣa-rūpaṁ jīvasya kartṛtvādi-saṁsāra-hetur atas tad-viveka-jñānena
karmādi sarvaṁ tyājyam ity uktam ity āśayenāha---ya eṣa iti sārdhais
tribhiḥ \| purāṇo'nādiḥ \| karmātmakaḥ pravṛtti-svabhāvaḥ \| puṣpa-phale
bhogāpavargau karma tat-phale vā \| prasūte janayati \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** viśeṣa-bodhāya jagad eva rūpakeṇa
varṇayati---ya eṣa iti sārdhakena \|\|21\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tan-māyā-vilasitatvāt
tad-āśrayam idaṁ jagan na tataḥ pṛthag, iti sa-dṛṣṭāntam āha---yasminn
iti \| tantu-vitāne saṁsthā sthitir yasya sa paṭo yathā, tathā yasminn
idaṁ viśvam otaṁ dīrgha-tantuṣu, protaṁ tiryak tantuṣu, paṭa iva \|
evaṁ-bhūtaṁ samaṣṭi-vyaṣṭy-ātmakaṁ viśvam śarīram eva saṁsāra-hetutvāt
saṁsāras taṁ taru-rūpakeṇa varṇayati---ya iti \| purāṇo'nādiḥ \|
karmātmakaḥ karma-pravāha-mayaḥ \| puṣpaṁ phalasyādimo bhāgaḥ \|
śubhādṛṣṭa-duradṛṣṭe---phalaṁ sukha-duḥkhe \|\|21\|\|

**\...**

**\|\| 11.12.22 \|\|**

**dve asya bīje śata-mūlas tri-nālaḥ**

**pañca-skandhaḥ pañca-rasa-prasūtiḥ \|**

**daśaika-śākho dvi-suparṇa-nīḍas**

**tri-valkalo dvi-phalo'rkaṁ praviṣṭaḥ \|\|**

**madhvācāryaḥ (bhāgavata-tātparyam) :**

yathaiva vastre dīrghaṁ ca tiryak cāpi susaṁsthitāḥ \|

> tantubhiḥ kriyamāṇaiva padmādy-ākāra-saṁsthitiḥ \|\|
>
> yathā jīrṇāni vastrāṇi tantv-ādhārāṇi vā punaḥ \|
>
> kanthāvayava-bhūtāni tad etac caturmukhe \|
>
> so'pi tadvad dharau nityaṁ saṁsthitaḥ śrīr api sphuṭam \|\| iti
> prātisvike \|
>
> jagad-vṛkṣasya bīje dve brahmā caiva sarasvatī \|
>
> mūla-bhūtāni karmāṇi mano-buddhir ahaṅkṛtiḥ \|\|
>
> nālatvena samuddiṣṭāḥ svamādyāḥ skandha-saṁjñitāḥ \|
>
> ekādaśendriyāṇy eva śākhās tu tirguṇās tvacaḥ \|\|
>
> pravṛttaṁ ca nivṛttaṁ ca phale asya prakīrtite \|
>
> puṣpam aihikam uddiṣṭaṁ rasāḥ śabdādayas tayoḥ \|\|
>
> pravṛttāś ca nivṛttāś ca pakṣiṇas tatra saṁsthitāḥ \|
>
> vṛkṣasya pṛthivīvac chrīr viṣṇur ākāśa-vāyuvat \|
>
> tasyā api sadādhāra evaṁ jñātvā kim ucyate \|\| iti nivṛtte \|
>
> bīja-bhūtāni hy asya brahmā caiva sarasvatī \|
>
> nariṣyato jagat-sṛṣṭau baṭa-vṛkṣādi-bījavat \|\|
>
> sva-kāryato mahāntau ca guṇato rūpatas tathā \|
>
> pṛthivy-udakavat tasmāt bījatvaṁ na tu bījavat \|\|
>
> vyañjakatvān na cālpatvān mahān kṣmāvad ramā-smṛtāḥ \|
>
> anto mahān kṣmā-samproktas tataḥ pṛthvy-udakas tathā \|\|
>
> jāyate nityaśas tasmād bhuktaṁ bhuktaṁ na hīyate \|
>
> tatrāpy udakavat brahmā mṛdvac cāpi sarvasvatī \|\|
>
> jala-dhārā yato mṛc ca sarvatrāpi vyavasthitā \|
>
> anyathā tu rajo-bhūtā nīyate vāyunākhilā \|
>
> athavā sarva-nāśaḥ syāj jala-dhārā tataḥ smṛtāḥ \|\|
>
> baṭādi-bījavat tasya puṇyāpuṇyam udīritam \|
>
> bāhyodavac cāgnivac ca viṣṇur eva prakīrtitaḥ \|\| iti
> satya-saṁhitāyām \|

śriyāder apyayanatvād bāhyodavat \| brahmāder api laya-kartṛtvād agnivat
\| ādhāratvāt sukhadatvāc ca vāyuvat \| avakāśa-pradatvāt vyomavad
viṣṇuḥ \|

> brīhy-ādivat tu mūlatvaṁ karmaṇāṁ jagataḥ smṛtam \|
>
> udavat pṛthivīvac ca brahmaṇo vāca eva vā \|\|
>
> mūla-bhūvac-chriyaś caiva mūla-bhūr aṇḍam ucyate \|
>
> bāhyodāgnīr akhaṁvat tu viṣṇor bījatvam iṣyate \|\| iti
> viśva-saṁhitāyām \|
>
> dehendriya-mano-vākṣu sthito bhakty-ādi-sādhakaḥ \|
>
> suparṇa-śeṣa-rudrāder api brahmā caturmukhaḥ \|\|
>
> ato bhakty-ādikāḥ sarve guṇās tasyaiva sarvagāḥ \|
>
> atiriktāś ca sampūrṇāḥ suparṇādeḥ śatādhikāḥ \|\|
>
> suparṇādibhir ajñātās tad-abhimāna-varjitāḥ \|
>
> brahmaṇas tu punaḥ santi teṣāṁ kartā janārdanaḥ \|\|
>
> tasmāt sarvādhiko brahmā guṇaiḥ sarvair na saṁśayaḥ \|
>
> varṇastho varṇa-nāmāsau svarasthaḥ svara-nāmakaḥ \|\|
>
> manasthaś ca mano-nāmā tan-nṁā cakṣur-ādi-gaḥ \|
>
> tasmāt sarvāṇi nāmāni mukhyataḥ kavayo viduḥ \|\|
>
> tat-sthānatvād indriyāder varṇādeś copacārataḥ \|
>
> etasyopacāreṇa viṣṇoḥ sākṣāt tu mukhyataḥ \|\| iti śabda-nirṇaye \|
>
> kṛṣṇa-priyābhyo gopībhyo bhaktito dviguṇādhikāḥ \|
>
> mahiṣyo'ṣṭau vinā yās tāḥ kathitāḥ kṛṣṇa-vallabhāḥ \|\|
>
> tābhyaḥ sahasra-mitā yaśodā-nanda-gehinī \|
>
> tato'py abhyadhikā devī devakī bhaktis tataḥ \|\|
>
> vasudevas tato jiṣṇus tato rāmo mahā-balaḥ \|
>
> na tato'bhyadikaḥ kaścit bhakty-ādau puruṣottame \|
>
> vinā brahmāṇam īśeśaṁ sa hi sarvādhikaḥ smṛtaḥ \|\| ity
> antaryāmi-saṁhitāyām \|
>
> pāpa-dveṣādikā doṣā avarāṇāṁ na saṁśayaḥ \|
>
> bhakty-ādi-guṇa-pūgas tu parāṇām āviriñcataḥ \|\|
>
> svātantryaṁ sarva-deheṣu sthitānām api sarvaśaḥ \|
>
> spṛśyante naiva doṣais te guṇa-dānaika-tat-parāḥ \|\| iti viveke \|

yad u kiṁ cemāḥ prajāḥ śocyanty amaivāsāṁ tad bhavati \| puṇyam evāmuṁ
gacchati, na ha vai devān pāpaṁ gacchati iti ca \|\|21-23\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** vṛkṣa-rūpakaṁ prapañcayati, dve
iti \| dve puṇya-pāpe asya bīje \| sa ca śata-mūlaḥ śatam aparimitā
vāsanā mūlāni yasya \| trayo guṇā nālāni prakāṇḍā yasya \| pañca-bhūtāni
skandhā yasya \| pañca-rasāḥ śabdādi-viṣayās teṣāṁ prasūtir yasmāt \|
daśa ca ekā ca śākhā indriyāṇi yasya \| dvayoḥ suparṇayor
jīva-paramātmanor nīḍaṁ yasmin \| trīṇi valkalāni tvaco
vāta-pitta-śleṣmāṇo yasya \| dve sukha-duḥkhe phale yasya saḥ \| arkaṁ
praviṣṭaḥ sūrya-maṇḍala-paryantaṁ vyāptaḥ, tan nirmidya gatasya
saṁsārābhāvāt \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** rūpakaṁ vivṛṇoti---dve
iti \| dve puṇya-pāpe asya bīje, śataṁ aparimitā vāsanā mūlāni yasya \|
trayo guṇā nālāni prakāṇḍā yasya \| pañca bhūtāni skandhā yasya \| pañca
rasāḥ śabdādi-viṣayas teṣāṁ prasūtir yasmāt \| daśa ekā ca śākhā
indriyāṇi yasya \| dvayoḥ suparṇayor jīva-paramātmanor nīḍaṁ vāso yasmin
\| trīṇi valkalāni tvaco vāta-pitta-śleṣmāṇo yasya \| dve sukha-duḥkhe
phale yasya saḥ \| arkaṁ praviṣṭaḥ sūrya-maṇḍala-paryantaṁ vyāptaḥ \|
taṁ nirbhidya gatasya saṁsārābhāvāt \|\|22\|\|

**\...**

**\|\| 11.12.23 \|\|**

**adanti caikaṁ phalam asya gṛdhrā**

**grāme-carā ekam araṇya-vāsāḥ \|**

**haṁsā ya ekaṁ bahu-rūpam ijyair**

**māyā-mayaṁ veda sa veda vedam \|\|**

**śrīdhara-svāmī (bhāvārtha-dīpikā) :** tat-phala-bhoktṝn
āha---gṛdhyantīti gṛdhrāḥ kāminaḥ \| grāme-carā gṛha-sthāḥ \| asya
vṛkṣasyaikaṁ phalaṁ duḥkham adanti \| pariṇāmataḥ svargāder api
duḥkha-rūpatvāt \| haṁsā vivekino'raṇya-vāsāḥ sannyāsina ekaṁ phalaṁ
sukham adanti \| ekaṁ paramātmaṇaṁ māyā-mayam eva bahu-rūpam ijyair
gurubhiḥ kṛtvā yo veda sa vedaṁ veda tattvārthaṁ veda \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad evaṁ veda jagac ca nirūpya
tasmāt tvam uddhavotsṛjya \[bhā.pu. 11.12.19\] iti paryavasānaṁ
pūrvoktam eva samāsena darśayati dvābhyām \| tatra
vedokta-sādhana-sādhyeṣv adhikāri-bhedam āha---adantīty ekena \|
tatrāraṇya-vāsāḥ sannyāsino haṁsā sārāsāra-vivekinaḥ khalu ekaṁ phalaṁ
vidyā-mayaṁ sukham adanti, tat-phalena brahma-loka-gatās tatraiva
brahmaṇā saha mokṣaṁ prāpnuvanti, jñāna-vastunaḥ sarvathā
duḥkha-pātābhāvāt \| ekam eva svarūpa-śakti-vaicitryā bahu-rūpaṁ,
caturvyūhādi-lakṣaṇaṁ, kvacin māyā-mayaṁ, māyā-śaktyā jagad-rūpaṁ ca, yo
veda mām iti śeṣaḥ, sa vedaṁ veda-tattvārthaṁ vedeti \|\|23\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tat-phala-bhoktṝn
āha---gṛdhryantīti gṛdhryāḥ kāminaḥ \| grāme-carā gṛha-sthāḥ \| asya
vṛkṣasyaikaṁ phalam avidyā-mayaṁ duḥkham adanti \| avidyā-mayasya
naraka- svargāder api duḥkha-rūpatvāt \| araṇya-vāsāḥ sannyāsino haṁsā
vivekina ekaṁ phalaṁ vidyāmayaṁ sukham adanti \| jñāna-vastunaḥ sarvathā
sukha-rūpatvāt \| evaṁ bahu-rūpaṁ māyā-śaktyā samudbhūtatvāt māyā-mayaṁ
ijyaiḥ pūjair gurubhiḥ kṛtvā yo veda sa vedaṁ veda tattvārthaṁ veda
\|\|23\|\|

**\...**

**\|\| 11.12.24 \|\|**

**evaṁ gurūpāsanayaika-bhaktyā**

**vidyā-kuṭhāreṇa śitena dhīraḥ \|**

**vivṛścya jīvāśayam apramattaḥ**

**sampadya cātmānam atha tyajāstram \|\|**

**madhvācāryaḥ (bhāgavata-tātparyam) :**

prākṛtāntaḥkaraṇaṁ jñānam astraṁ sṛti-cchidaṁ \|

> tad eva tena sañchedyaṁ cittaṁ prakṛti-sambhavam \|\|
>
> tenaiva saha santyajya naiva pūrvaṁ kadācana \|
>
> jñānaṁ prakṛtijaṁ vāpi mūla-nāśe vinaśyati \|
>
> tataḥ paraṁ svarūpeṇa jñānenaiva janārdanam \|
>
> vetti muktas tathātmānaṁ jīvān anyāṁś ca sarvaśaḥ \|\| iti māhātmye
> \|\|24\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tvaṁ caiva jñātvā kṛta-kṛtyaḥ
sarvaṁ sādhanaṁ tyajety āha---evam iti \| ekānta-bhaktyā śitena tīkṣṇena
jñāna-kuṭhāreṇa \| svatantratā vā dvayor jñāna-bhaktyoḥ jīvopādhiṁ
tri-guṇātmakaṁ liṅga-śarīraṁ vivṛścya chittvā paramātmānaṁ ca saṁpadya
prāpyāthāstraṁ sādhanaṁ tyajeti \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** etad vidyā-phalam āha---evam iti
\| evam ukta-prakāreṇa sad-gurūpāsanayā pradhāna-bhaktyā niśitena
vidyā-kuṭhāreṇa prākṛtāntaḥ karaṇa-janya-jñāna-paraśunā jīvāśayaṁ
bāhyāntaḥ-karaṇaṁ vivṛścya chittvā nirmalīkṛtya
prākṛtāntaḥ-karaṇa-janya-jñānam astraṁ saṁsāra-nirāsakaraṁ tyaja \| atha
taj-jñāna-tyāgānantaraṁ nija-jñānenātmānaṁ paramātmānaṁ sampadya mukto
yathā-yogya-sukham anubhavasi ceti bhāvaḥ \| vakṣyate ca---

> sañchidya hārdam anumāna-sad-ukti-tīkṣṇa-
>
> jñānāsinā bhajata mākhila-saṁśayādhim\[bhā.pu. 11.13.33\] iti \|

[^59]prākṛtāntaḥkaraṇaṁ jñānam astraṁ sṛti-cchidaṁ \|

> tad eva tena sañchedyaṁ cittaṁ prakṛti-sambhavam \|\|
>
> tenaiva saha santyajya naiva pūrvaṁ kadācana \|
>
> jñānaṁ prakṛtijaṁ vāpi mūla-nāśe vinaśyati \|
>
> tataḥ paraṁ svarūpeṇa jñānenaiva janārdanam \|
>
> vetti muktas tathātmānaṁ jīvān anyāṁś ca sarvaśaḥ \|\|

iti vākyān na jñāna-mātrocchedo vivakṣitaḥ, kintu prākṛtasyeti
\|\|24\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tvaṁ caiva jñātvā
kṛta-kṛtyaḥ san sarva-sādhanaṁ santyajyety āha---ekayā guṇa-bhūtayāpi
mukhyayā bhaktyā śitena tīkṣnīkṛtena jñāna-kuṭhāreṇa jīvopādhiṁ
tri-guṇātmakaṁ liṅga-śarīraṁ vivṛścya chittvā paramātmānaṁ ca sampadya
prāpya, athāstraṁ jñāna-rūpaṁ sādhanaṁ tyajeti sarva-vākyānāṁ mayā tvam
eva lakṣyī-kriyase, yathā gītā-śāstre pūrvam arjuna \| ity ataḥ
svasyāniṣṭaṁ nāśaṅkanīyam iti bhāvaḥ \|\|

iti sārārtha-darśinyāṁ harṣiṇyāṁ bhakta-cetasām \|

ekādaśe dvādaśo'yaṁ saṅgataḥ saṅgataḥ satām \|\|\*\|\|

**\...**

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyām ekādaśa-skandhe
>
> śrī-bhagavad-uddhava-saṁvāde
>
> dvādaśo'dhyāyaḥ \|

\|\|11.12\|\|

**\...**

**(11.13)**

**atha trayodaśo'dhyāyaḥ**

**haṁsopadeśaḥ**

**\|\| 11.13.1 \|\|**

**śrī-bhagavān uvāca---**

**sattvaṁ rajas tama iti guṇā buddher na cātmanaḥ \|**

**sattvenānyatamau hanyāt sattvaṁ sattvena caiva hi \|\|**

**śrīdhara-svāmī (bhāvārtha-dīpikā) :**

trayodaśe'tha sattvasya vṛddhyā vidyodaya-kramaḥ \|

haṁsetihāsataś citta-guṇa-viśleṣa-varṇanam \|\|

vidyā-kuṭhāreṇa jīvāśayaṁ vivṛścya sādhanaṁ tyajety uktam \| nanu tatra
tama-ādi-guṇa-traya-vṛtti-pratibandhe sati kathaṁ vidyotpattir ity
āśaṅkya tan nivṛttyā vidyotpatti-prakāram āha---sattvam iti saptabhiḥ \|
tatra yady ānandādivad ātma-dharmā guṇāḥ syus tarhi tat svarūpatvat
teṣām anivṛttyā vidyotpattir na syāt, na tv etad astīty āha---buddheḥ
prakṛter ete guṇā na tvātmana iti \| ataḥ sattvena
sattva-vṛddhyānyatamau hanyāt \| rajas-tamo-vṛttīr jayed ity arthaḥ \|
sattvaṁ ca satya-dayādi-vṛtti-rūpam upaśamātmakena sattvenaiva hanyāt
\|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

trayodaśe guṇāṁs tyaktum upayaṁ haṁsa-guhyataḥ \|

itihāsād dhari-dhyānād ūce cittād guṇa-cyutim \|\|

vidyā-kuṭhāreṇa chittvety uttamato vidyotpatti-prakāram āha---sattvam
iti saptabhiḥ \| na cātmanaḥ naiva jīvasya \| ato bandhakā avidyāyā
guṇās te hantavyā iti bhāvaḥ \| anyatamau rajas-tamo-bhāgau, sattvaṁ
satya-dayādi-rūpaṁ upaśamātmakena sattvena hanyāt \|\|1\|\|

**\...**

**\|\| 11.13.2 \|\|**

**sattvād dharmo bhaved vṛddhāt puṁso mad-bhakti-lakṣaṇaḥ \|**

**sāttvikopāsayā sattvaṁ tato dharmaḥ pravartate \|\|**

**śrīdhara-svāmī (bhāvārtha-dīpikā) :** nanu guṇa-traya-vṛttīnāṁ
parasparopamardana-rūpatvāt kathaṁ sattva-vṛttyaivetara-vṛttayo niyamena
hantavyās tatrāha---sattvād iti \| mad-bhaktiṁ lakṣayati yo dharmaḥ sa
mad-bhakti-rūpa eva vā \| sattvam eva kathaṁ vardheta ?
tatrāha---sāttvikānāṁ padārthānām upāsayā sevayā sattvaṁ vṛddhaṁ
bhavatīty arthaḥ \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** pūrvokta-rītyā sat-saṅga-labdho
mad-bhakti-lakṣaṇo dharmo vṛddhāt vṛddhiṁ prāptāt sattvād bhavet
mālākāreṇoptaḥ campaka-bīja-viśeṣaḥ kṣīra-sekena jātād vīryād iveti
bhāvaḥ \|\|2\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
sattvasyetara-guṇa-parābhāvakatve balam āha---sattvād iti \| mad-bhaktiḥ
guṇa-bhūta-lakṣaṇaṁ cihnaṁ yatra saḥ \| yad vā, mad-bhaktyaiva lakṣaṇaṁ
yasya saḥ \| tāṁ vinā tal-lakṣaṇo vigīta eva dharma ity arthaḥ \|
sattvam eva kathaṁ vardheta ? tatrāha---sāttvikānāṁ vastūnām upāsayā
sevayā sattvaṁ vṛddhaṁ bhavatīty arthaḥ \|\|2\|\|

**\...**

**\|\| 11.13.3 \|\|**

**dharmo rajas tamo hanyāt sattva-vṛddhir anuttamaḥ \|**

**āśu naśyati tan-mūlo hy adharma ubhaye hate \|\|**

**śrīdhara-svāmī (bhāvārtha-dīpikā) :** sa ca dharmo rajas tamaś ca
hanyāt \| kutaḥ ? na vidyate uttamo yasmāt sa sarvottamaḥ, yataḥ
sattva-vṛddhiḥ sattvasya vṛddhir yasmin kāraṇe saḥ \| ata eva tat-kāryo
dharma-pratibandho'pi nāstīty āha tasminn ubhayasmin hate tan-mūlaḥ \|
te rajas-tamasī rāga-dveṣādinā pramādālasyādinā ca mūlaṁ yasya saḥ
\|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sattva-vṛddhir iti mitho-vardhanāt
\|\|3\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ubhaye hate rajas-tamasor
hatayoḥ satoḥ tan-mūlaḥ rajas-tamo-mūlaḥ \|\|3\|\|

**\...**

**\|\| 11.13.4 \|\|**

**āgamo'paḥ prajā deśaḥ kālaḥ karma ca janma ca \|**

**dhyānaṁ mantro'tha saṁskāro daśaite**[^60] **guṇa-hetavaḥ \|\|**

**śrīdhara-svāmī (bhāvārtha-dīpikā) :** sāttvikopāsayā sattvaṁ vardhata
ity uktam \| tān eva sattva-vṛddhi-hetūn darśayituṁ sāmānyato
guṇa-traya-vṛddhi-hetūn āha---āgamaḥ śāstram \| apaḥ āpaḥ \| kvacid
āgamo'rtha iti pāṭhaḥ \| (prajā sat-putraḥ \| deśaḥ kṛṣṇāmṛga-sañcāraḥ
\| kālo vasantādiḥ \| karma varṇāśramādi-vihitam \| janma
ubhaya-kūla-viśuddham \| dhyānaṁ devatā-viṣayam \| mantro gāyatry-ādiḥ
\| saṁskāro garbhādhānādiḥ \| ete daśa triguṇotpatti-hetavaḥ \|)[^61]
\|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sāttvikopāsanayety
ukta-mataḥ sāttvikāni vastūni jñāpayitum āha dvābhyām \| āgamaḥ śāstram
\| apaḥ āpaḥ \| prajā janaḥ \| tri-guṇa-hetavaḥ guṇa-traya-janyāḥ \|
āgamādayaḥ sāttvikā rājasās tamasāś ca syur ity arthaḥ \|\|4\|\|

**\...**

**\|\| 11.13.5 \|\|**

**tat tat sāttvikam evaiṣāṁ yad yad vṛddhāḥ pracakṣate \|**

**nindanti tāmasaṁ tat tad rājasaṁ tad-upekṣitam \|\|**

**śrīdhara-svāmī (bhāvārtha-dīpikā) :** eṣu sāttvikādi-nirṇayam
āha---eṣām eva madhye yad yad vṛddhāḥ śāstra-jñāḥ pracakṣate
praśaṁsanti, tat tat sāttvikam \| yac ca nindanti, tat tāmasam \| yat tu
tair vṛddhair upekṣitaṁ na stutaṁ na ca ninditaṁ, tad rājasam \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vṛddhāḥ śrī-vyāsādayaḥ
sāttvikādīnāṁ guṇa-doṣau pādmottara-khaṇḍe darśitau vartete \|\|5\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** eṣāṁ madhye pracakṣate
praśaṁsanti, tad-upekṣitaṁ tair na stutaṁ nāpi ninditam ity arthaḥ
\|\|5\|\|

**\...**

**\|\| 11.13.6 \|\|**

**sāttvikāny eva seveta pumān sattva-vivṛddhaye \|**

**tato dharmas tato jñānaṁ yāvat smṛtir apohanam \|\|**

**śrīdhara-svāmī (bhāvārtha-dīpikā) :** sāttvikāny eveti \|
nivṛtti-śāstrāṇy eva seveta, na pravṛtti-pākhaṇḍa-śāstrāṇi \| tīrthāpa
eva, na gandhodaka-surādyāḥ \| prajā-janāḥ nivṛttān janān, na
pravṛtta-durācārān \| vivikta-deśaṁ, na rathyā-dyūta-deśān \| kālaṁ
brāhma-muhūrtādikaṁ dhyānādau, na pradoṣa-niśīthādīn \| karma ca nityaṁ,
na kāmyābhicārādīni \| janma ca vaiṣṇava-śaiva-dīkṣā-lakṣaṇaṁ, na
śākta-kṣudra-dīkṣā-rūpam \| dhyānaṁ śrī-viṣṇoḥ, na kāminī-vidviṣām \|
mantraṁ praṇavādikaṁ, na kāmya-kṣudrān \| saṁskāram ātmanaḥ śodhakaṁ, na
tu kevalaṁ deha-gṛhādīnām \|

nanu jñānaṁ mahā-vākya-śravaṇād evotpadyate, kiṁ tatra sattva-vṛddhyā
dharmeṇa vā ? ata āha---yāvat smṛtir ātmāpārokṣyam \| yāvac ca
deha-dvaya-tat-kāraṇa-bhūta-guṇāpohaḥ, tavat-paryantaṁ jñānaṁ bhavatīty
arthaḥ \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sāttvikāny evety asya ṭīkāyāṁ
tāvat-paryantaṁ jñānaṁ bhavatīty arthaḥ, iti
tāvac-chāstrottha-parokṣa-jñānam evānuvartate \| tata ātmā-parokṣārthaṁ
sāttvikāny eva sevetety arthaḥ \|\|6\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sāttvikāni
nivṛtti-śāstrāṇy eva, na tu rājasa-tāmasāni pravṛtta-pāṣaṇḍa-śāstrāṇi \|
tīrthāpa eva, na gandhodaka-surodakādyāḥ \| janān nivṛttān eva, na
pravṛtta-durācārān \| deśān viviktān eva, na tu rathyā-dyūta-sadanāni \|
kālān brāhma-muhūrta-prātar-ādīn, na pradoṣa-niśīthān \| karmāṇi ca
nitya-naimittikāni, na kāmyābhicārādīni \| janmāni
praṇava-dīkṣādi-lakṣaṇāni, na śākta-kṣudra-dīkṣā-lakṣaṇāni \| dhyānāni
yajñeśvara-jñāni-dhārmikāṇāṁ, na tu kāminī-vidviṣām \| mantrān
praṇavādīn, na tu kāmya-kṣudrān \| saṁskārān ātma-śodhakān, na tu
deha-geha-sūnāsthānādi-śodhakān \|

tataḥ sattva-vṛddher hetor dharmaḥ, dharmāc ca jñānam \| kiṁ paryantam ?
smṛtir ātmāpārokṣyaṁ yāvat, deha-dvayādhyāsa-tat-kāraṇa-bhūta-guṇāpohaś
ca yāvat, tavat-paryantaṁ bhavet \| tad eva jñānaṁ vidyā, saiva
jīvopādhiṁ dagdhvā nirindhanāgnivad ante svayam apii śāmyatīty arthaḥ
\|\|6\|\|

**\...**

**\|\| 11.13.7 \|\|**

**veṇu-saṅgharṣa-jo vahnir dagdhvā śāmyati tad vanam \|**

**evaṁ guṇa-vyatyaya-jo dehaḥ śāmyati tat-kriyaḥ \|\|**

**madhvācāryaḥ (bhāgavata-tātparyam) :** vedāvṛtti-jñānam \|

> muktāś cādhīyate vedān jaḍa-jñāna-bahiṣkṛtāḥ \|
>
> svarūpa-bhūta-jñānena paśyantaḥ sarvam añjasā \|\| iti tattvike
> \|\|7\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** nanu guṇa-vyatikarāj jāto dehaḥ
kathaṁ svāśraya-bhūtān guṇān svata evotpannayā vidyaya'pohya svayam apy
uparamet tatrāha---veṇūnāṁ saṅgharṣāj jāto'gnir yathā svata
evotpannābhir jvālābhis tad vanaṁ sarvaṁ dagdhvā paścāt svayaṁ śāmyati
\| evaṁ deho'pi tat-kriyas tasyāgner iva kriyā-vyāpāro yasya saḥ
\|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu
guṇa-vyatikara-maya-buddhīndriyādibhya eva sādhanābhyāsenotpannaṁ jñānaṁ
kathaṁ sva-hetu-bhūtān guṇān nirasyet ? ata āha---veṇūnāṁ saṅgharṣāj
jāto'gnir yathā tad vanaṁ veṇu-vanaṁ dagdhvā śāmyati, evam eva
guṇa-vyatyayajo deho dehotthaṁ jñānaṁ, tat-kriyā yasya saḥ \| jīvopādhiṁ
dagdhvā paścāt svayaṁ śāmyati \|\|7\|\|

**\...**

**\|\| 11.13.8 \|\|**

**śrī-uddhava uvāca---**

**vidanti martyāḥ prāyeṇa viṣayān padam āpadām \|**

**tathāpi bhuñjate kṛṣṇa tat kathaṁ śva-kharāja-vat \|\|**

**śrīdhara-svāmī (bhāvārtha-dīpikā) :** nanu niyatendriyatayā
sāttvika-sevāyām iyān asti puruṣārthaḥ \| tathāpi rājasādīn viṣayān
duḥkham iti jānanto'pi kathaṁ sevante ? iti pṛcchati---vidantīti \|
padaṁ sthānam \| śvāno yathā bhartsyamānā api,[^62] kharā yathā padbhyāṁ
tāḍyamānā api kharīm anudhāvantaḥ, ajā yathā nirlajjā hantum ānītā api,
tadvat \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yadyapi vidanti tathāpi śvādayo ye
na vidanti tadvat kathaṁ bhūñjate ? prāyeṇeti \| ye na vidanti te
śvādi-nirviśeṣās tāvad bhuñjatām ity arthaḥ \| viṣayāṁs try-ādīn āpadāṁ
bhāvi-duḥkhānāṁ padam avyabhicāri-sthānaṁ duḥkhodarkāṇi saṁpaśyann
\[bhā.pu. 11.13.11\] iti vakṣyamāṇāt \| tatra śvā maithunānte śunyāṁ
bandhaṁ, kharo rajaka-darśita-tṛṇa-muṣṭi-bhogānte mahā-bhāra-vahanam,
ajo nitya-nānā-bhojanādy-ante śiraś-chedaṁ na jānantīti tathā
dṛṣṭāntitam \|\|8\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu ye na jāntas te
durviṣayān bhuñjatāṁ, sāttvika-sevayā iyān puruṣārthaḥ syād iti
jānanto'pi tān kathaṁ bhuñjate ? ity āha---vidantīti \| śvāno yathā
bhartsyamāno'pi ucchiṣṭa-grāsaṁ, kharā yathā padbhyāṁ tāḍyamānā api
kharīm, ajā yathā hantum ānītā api, tadvat \|\|8\|\|

**\...**

**\|\| 11.13.9 \|\|**

**śrī-bhagavān uvāca---**

**aham ity anyathā-buddhiḥ pramattasya yathā hṛdi \|**

**utsarpati rajo ghoraṁ tato vaikārikaṁ manaḥ \|\|**

**śrīdhara-svāmī (bhāvārtha-dīpikā) :** mithyābhiniveśena bhuñjata iti
sa-hetukam āha---aham iti tribhiḥ \| pramattasya viveka-śūnyasya dehādāv
aham iti mithyā-buddhir hṛdi yathāvad utsarpati \| tato'haṁ buddheś ca
vaikārikaṁ sattva-pradhānam api manaḥ prati ghoraṁ duḥkhātmakaṁ raja
utsarpati \| mano vyapnotīty arthaḥ \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** pramattasya pūrva-karma-viśeṣeṇa
lupta-vivekasya dehādāv aham ity anyathā buddhir hṛdi yathotsarpati
atiśete tathā rajo'py utsarpanti \| tato hetor vaikārikaṁ sāttvikam api
manaḥ utsarpati durvaśaṁ bhavati \|\|9\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ye durviṣayān bhuñjate,
te vidvāṁsa eva nocyante, kintu vidvan-mānina eva \| te viṣayān
nindanto'pi yathā bhuñjate, tatra prakāraṁ śṛṇu, ity āha---aham iti
tribhiḥ \| prathamaṁ dehādāv aham iti hṛdi mithyā-buddhir utkarṣeṇa
sarpati \| tataḥ pramattasya tasya ghoraṁ rajaḥ kartṛ vaikārikaṁ
sāttvikam api manaḥ prati utsarpati, mano vyapnotīty arthaḥ \|\|9\|\|

**\...**

**\|\| 11.13.10 \|\|**

**rajo-yuktasya manasaḥ saṅkalpaḥ sa-vikalpakaḥ \|**

**tataḥ kāmo guṇa-dhyānād duḥsahaḥ syād dhi durmateḥ \|\|**

**śrīdhara-svāmī (bhāvārtha-dīpikā) :** idam evam idam evaṁ bhogyam iti
sa-vikalpaḥ saṅkalpaḥ syāt \| tataś ca, aho rūpam aho bhāva iti
guṇābhidhyānād durdharaḥ kāmaḥ syāt \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad evāha---rajo-yuktasyety
ardhakena \|\|10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prathamam idam bhogyam
iti saṅkalpaḥ, tataś ca idam eva bhogyam idam evaṁ bhogyam iti
sa-vikalpaḥ sa-viśeṣaḥ saṅkalpaḥ syāt \| tataś ca, aho rūpam aho bhāva
iti guṇābhidhyānād durnirodhaḥ kāmaḥ syāt \|\|10\|\|

**\...**

**\|\| 11.13.11 \|\|**

**karoti kāma-vaśa-gaḥ karmāṇy avijitendriyaḥ \|**

**duḥkhodarkāṇi sampaśyan rajo-vega-vimohitaḥ \|\|**

**śrīdhara-svāmī (bhāvārtha-dīpikā) :** tato viṣayān bhoktuṁ karmāṇi
karoti \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** duḥkhodarkāṇīti jānann api
\|\|11\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatas
tad-viṣaya-prāpty-arthaṁ karmāṇi dṛṣṭādṛṣṭa-phalāni tāni ca
duḥkhodarkāṇi paśyan jānan api \|\|11\|\|

**\...**

**\|\| 11.13.12 \|\|**

**rajas-tamobhyāṁ yad api vidvān vikṣipta-dhīḥ punaḥ \|**

**atandrito mano yuñjan doṣa-dṛṣṭir na sajjate \|\|**

**śrīdhara-svāmī (bhāvārtha-dīpikā) :** evaṁ cen na kasyāpi
duḥkha-nivṛttiḥ syād ity āśaṅkyāha \| yad api yady api rajas-tamobhyāṁ
vikṣipta-dhīr mūḍha-dhīś ca tathāpi vidvān vivekī punar mano nirundhan
na sajjate \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vidvāṁs tu yadyapi
rajas-tamobhyāṁ vikṣipta-dhīḥ paratantra-dhīś ca kathañcit syāt tad api
\|\|12\|\|

**\...**

**\|\| 11.13.13 \|\|**

**apramatto'nuyuñjīta mano mayy arpayañ chanaiḥ \|**

**anirviṇṇo yathā-kālaṁ jita-śvāso jitāsanaḥ \|\|**

**śrīdhara-svāmī (bhāvārtha-dīpikā) :** viṣaya-doṣa-dṛṣṭyāpi
mano-nirodhā-śaktau sukhaṁ tan nirodhopāyam āha---apramatta iti \|
anirviṇṇo'lasaḥ \| yathā-kālaṁ triṣa-vaṇam \| mayi
paramānanda-rūpe'rpayan samādadhyāt \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atandrita ity asyārtham
ācaṣṭe---apramatta iti \| kutra mano yuñjann ity ata āha---mayi
anuyuñjīteti \| anirviṇṇa iti tad api mano-nirodho yadi na syāt, tad api
tat-prayatnān na viramed iti bhāvaḥ \|\|13\|\|

**\...**

**\|\| 11.13.14 \|\|**

**etāvān yoga ādiṣṭo mac-chiṣyaiḥ sanakādibhiḥ \|**

**sarvato mana ākṛṣya mayy addhāveśyate manaḥ \|\|**

**śrīdhara-svāmī (bhāvārtha-dīpikā) :** viṣayaiḥ saṅgrathitasya manasas
tad-viyogeneśvara-niṣṭhatvam asaṁbhāvitaṁ manyamānaṁ prati
tan-nirūpaṇāyetihāsam upakṣipati---etāvān iti \| yathā yathāvan mayy
āveśyate etāvān ity arthaḥ \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ṭīkā ca---yathā yathāvan mayy
āveśyate etāvān ity arthaḥ ity eṣā \| addhā sākṣāt \| tathā ca skānde---

> āloḍya sarva-śāstrāṇi vicārya ca punaḥ punaḥ \|
>
> idam eva suniṣpaṇṇaṁ dhyeyo nārāyaṇaḥ sadā \|\| ity-ādi
> \|\|14\|\|[^63]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 11.13.15 \|\|**

**śrī-uddhava uvāca---**

**yadā tvaṁ sanakādibhyo yena rūpeṇa keśava \|**

**yogam ādiṣṭavān etad rūpam icchāmi veditum \|\|**

**śrīdhara-svāmī (bhāvārtha-dīpikā) :** mac-chiṣyair ity ukte teṣām
atijyāyasāmanena rūpeṇa nirūpaṇāsambhavāt pṛcchati---yadeti \| taṁ kālaṁ
tad etad rūpaṁ ca veditum icchāmi tat kathayeti \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yadeti \| tvaṁ tvaṁ
nitya-narākṛti-para-brahma-rūpaḥ sarvāvatārī yadā yena rūpeṇāvatāreṇa
taṁ samayaṁ tad-rūpaṁ ca veditum icchāmi \|\|15\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 11.13.16 \|\|**

**śrī-bhagavān uvāca---**

**putrā hiraṇyagarbhasya mānasāḥ sanakādayaḥ \|**

**papracchuḥ pitaraṁ sūkṣmāṁ yogasyaikāntikīṁ gatim \|\|**

**śrīdhara-svāmī (bhāvārtha-dīpikā) :** mānasāḥ putrāḥ \| sūkṣmāṁ
durjñeyām \| aikāntikīṁ gatiṁ parāṁ kāṣṭhām \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** aikāntikīṁ gatiṁ parāṁ
kāṣṭhām \|\|16\|\|

**\...**

**\|\| 11.13.17 \|\|**

**sanakādaya ūcuḥ---**

**guṇeṣv āviśate ceto guṇāś cetasi ca prabho \|**

**katham anyonya-santyāgo mukukṣor atititīrṣoḥ \|\|**

**madhvācāryaḥ (bhāgavata-tātparyam) :** praśno bījam asyeti
praśna-bījaṁ parihāram \| guṇānāṁ cetasaś ca karma-kāraṇam iti mandvānaḥ
karma-dhīḥ \|

> brahmā pṛṣṭas tu yogīndraiḥ sanakādyair mano-gataiḥ \|
>
> kāraṇaṁ viṣayeṣv addhā karmeti pratyapadyata \|\|
>
> hetur anyo'pi tatrāstīty evaṁ jānann api prabhuḥ \|
>
> viśeṣato manas tatra nādhāj jānan hareḥ priyam \|\|
>
> svātmanā parihāroktis tadā hy āsīd dhare priyā \|
>
> ataḥ sa tat-priyaṁ jānann ākarot tad-vicāraṇam \|\|
>
> tam eva cintayad devaḥ praṇca-nirṇaya-kāraṇāt \|
>
> bhramatīva manaḥ kvāpi brahmaṇo viṣṇu-māyayā \|\|
>
> sarvajñasyāpi tatrātmā vaktum icchedj janārdanaḥ \|
>
> taj jñātvā cintitaṁ tasya cintayaty amum eṣa tu \|\|
>
> na svayaṁ cintayaty arthaṁ sa hi tad-bhāva-vit sadā \|
>
> anye tv ajñāna-saṁyuktā moham īyur yathā-kramam \|
>
> naivājñānaṁ yathā sūrye tamo nāsti kadācana \|\| iti tattva-viveke
> \|\|17-18\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tad evāha---guṇeṣv iti \|
viṣayeṣu svabhāvato rāgādi-vaśāc cetaḥ praviśati \| te cānubhūtā viṣayā
vāsanā-rūpeṇa cetasi praviśanti \| atititīrṣor viṣayān atikramitum
icchoḥ \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** guṇeṣu viṣayeṣu
svabhāvato rāgād eva cetaḥ praviśati \| te cānubhūtā viṣayāś cetasi
praviśanti \| atititīrṣor viṣayān atikramitum icchoḥ \|\|17\|\|

**\...**

**\|\| 11.13.18 \|\|**

**śrī-bhagavān uvāca---**

**evaṁ pṛṣṭo mahā-devaḥ svayam-bhūr bhūta-bhāvanaḥ \|**

**dhyāyamānaḥ praśna-bījaṁ nābhyapadyata karma-dhīḥ \|\|**

**śrīdhara-svāmī (bhāvārtha-dīpikā) :** evam iti \| mahān devo'pi
svayaṁbhūr api bhūtānāṁ sraṣṭāpi dhyāyamāno vicārayann api praśnasya
bījaṁ yad ajñānād ayaṁ praśnas tan nāvindat \| yataḥ karma-vikṣipta-dhīḥ
\|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** evam iti,

> yāvān ahaṁ yathābhāvo yad-rūpa-guṇa-karmakaḥ \|
>
> tathaiva tattva-vijñānam astu te mad-anugrahāt \|\| \[bhā.pu. 2.9.31\]
> iti \|
>
> etan-mataṁ samātiṣṭha parameṇa samādhinā \|
>
> bhavān kalpa-vikalpeṣu na vimuhyati karhicit \|\| \[bhā.pu. 2.9.36\]
> iti

ṛṣim ādyaṁ na badhnāti pāpīyāṁstvāṁ rajo-guṇa \[bhā.pu. 3.9.35\] iti
labdha-bhagavad-varatve'pi, na bhāratī me'ṅga mṛṣopalakṣyate \[bhā.pu.
2.6.34\] ity-ādinā vyañjita-tādṛśa-svānubhavatve'pi, yo'ntarhita
\[bhā.pu. 3.15.46\] ity ādau pitrānuvarṇitarahā iti śrī-bhagavantaṁ
prati sanakādīnāṁ vākyatve'pi ca \| brahmaṇaḥ karmadhīnatvaṁ samprati
sva-mahima-vyañjanāya śrī-bhagavad-icchayaiva jñeyaṁ haṁsopaniṣadi
vāyv-ādi-śakti-stambhanetihāsavat \|\|18\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mahā-devo'pi svayaṁbhūr
api bhūtānāṁ sraṣṭāpi dhyāyamāno vicārayann api praśnasya bījaṁ yad
ajñānād ayaṁ praśnas tat śudhatvaṁ padārthatvaṁ nābhyapadyata, jñātuṁ
nāśaknod ity arthaḥ \| yataḥ karma-dhīḥ,
svīya-sṛṣṭi-mātra-karmāsakta-buddhiḥ \|\|18\|\|

**\...**

**\|\| 11.13.19 \|\|**

**sa mām acintayad devaḥ praśna-pāra-titīrṣayā**[^64] **\|**

**tasyāhaṁ haṁsa-rūpeṇa sakāśam agamaṁ tadā \|\|**

**śrīdhara-svāmī (bhāvārtha-dīpikā) :** praśnasya pāram uttaram
abhiprāyo vā tasya titīrṣayā jijñāsayā \| haṁsa-rūpeṇeti \| yathā haṁso
nīraṁ kṣīraṁ ca pṛthak kartuṁ śaktaḥ, evam ahaṁ guṇāṁś cetaś ceti
dyotayituṁ haṁsa-rūpeṇa gato'smīti \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** haṁsa-rūpeṇa gato'smīty abhiprāya
iti śeṣaḥ \|\|19\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** haṁsa-rūpeṇeti \| yathā
haṁso nīraṁ kṣīraṁ ca pṛthak kartuṁ śaktaḥ, tathāhaṁ guṇāṁś cetaś ceti
dyotayitum iti bhāvaḥ \|\|19\|\|

**\...**

**\|\| 11.13.20 \|\|**

**dṛṣṭvā māṁ ta upavrajya kṛtvā pādābhivandanam \|**

**brahmāṇam agrataḥ kṛtvā papracchuḥ ko bhavān iti \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kṛta-pādābhivandanatvāt ko bhavān
iti praśno nājñānajaḥ, kintu tenaiva tad-abhiprāya-jñānārthaḥ \|\|20\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 11.13.21 \|\|**

**ity ahaṁ munibhiḥ pṛṣṭas tattva-jijñāsubhis tadā \|**

**yad avocam ahaṁ tebhyas**[^65] **tad uddhava nibodha me \|\|**

**śrīdhara-svāmī (bhāvārtha-dīpikā) :** ity ahaṁ munibhiḥ pṛṣṭa iti
pṛthag vādyam, yad avocam iti ca pṛthak \| ato'smac-chabdāvṛttir adoṣaḥ
\| tebhyo yad avocaṁ tan me vacanaṁ nibodha \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ata evāha tattva-jijñāsubhir iti
\|\|21\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ahaṁ tebhyaḥ ahantā
abhimānas tasyā ibhyaḥ svāmī, tan-niyantā, na tu tan-niyamyaḥ \| ibhyaḥ
āḍhyo dhanī svāmī ity amaraḥ \|\|21\|\|

**\...**

**\|\| 11.13.22 \|\|**

**vastuno yady anānātva ātmanaḥ praśna īdṛśaḥ \|**

**kathaṁ ghaṭeta vo viprā vaktur vā me ka āśrayaḥ \|\|**

**madhvācāryaḥ (bhāgavata-tātparyam) :** ātmano vastunaḥ
paramātma-vastuna ekaṁ yadya aṅgīkṛtaṁ, tadā kathaṁ praśno ghaṭeta \|
nahi paramātmano'nyo'tra brahmaṇā pūjyasyād abhivandanādinā \| tasmād
brahmaṇe vadnyaḥ paramātmaiva sa caika evātaḥ kathaṁ praśna-parihāro vā
\|\|22\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** dehādi-viviktātma-jñāne sati
tan-niṣṭhasya rāgādy-asaṁbhavāt svayam eva viṣaya-cetasor viśleṣo
bhavatīti vaktuṁ praśna-khaṇḍana-miṣeṇaiva tāvad ātmānātma-vivekam
āha---vastuna iti tribhiḥ \| kim ātmano'yaṁ praśnas tad-upādher
bhūta-saṅghasya vā \| yady ātmanas tarhi tasya vastutaḥ
paramārtha-rūpasyānānātve sati---he viprāḥ ! vo yuṣmābhiḥ kṛtaḥ praśna
īdṛśo bahuṣu nirdhāraṇa-rūpaḥ kathaṁ ghaṭeta ? vaktur uttara-dātur vā me
mama ka āśrayaḥ ? aviśeṣe ātmani kaṁ jāti-guṇādi-viśeṣam āśrityottaraṁ
vakṣyāmīty arthaḥ \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kiṁ māṁ jīvaṁ jñātvāyaṁ ko bhavān
? iti praśnaḥ kriyate \| bhautika-dehaṁ jñātvā vā ? kiṁ veśvaraṁ jñātvā
? iti vikalpya jīva-pakṣaṁ dūṣayati---ātmano jīva-rūpasya vastuno yady
anānātvaṁ sarvasyāpi tasya cid-eka-rūpatayā viśeṣāṁśa-nirdeśāyogyatvaṁ
tarhīdṛśaḥ praśnaḥ kathaṁ ghaṭeta ? yadīti niścaye \| tasmāt, he viprāḥ!
vo yuṣmākaṁ praṣṭṝṇāṁ vaktur vā mama ka āśrayaḥ ? yuṣmābhiḥ kiṁ
jātyādi-viśeṣam āśritya kaḥ ? iti proktaṁ mayā cottarayitavyam ity
arthaḥ \|

atra jñānino laukika-guru-rītiṁ tadīya-prākṛta-dṛṣṭiṁ vānusṛtya svasya
jīvānantara-sādhāraṇya-kalpanā-maye śrī-haṁsa-deva-vākye yat tu
jīvātmanām ekatvam, tat khalv aṁśa-bhede'pi jñānocchūn prati
jñānopayogitvena tam avivicyaiva samānākāratvenābheda-vyapadeśo yathā
vakṣyamāṇa-granthe \|\|22\|\| \[paramātma-sandarbha 32\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ māṁ jīvaṁ jñātvā ko
bhavān ? iti praśnaḥ kriyate, bhautika-dehaṁ jñātvā vā ? kiṁ
parameśvaraṁ jñātvā vā ? iti vikalpya prathama-jīva-pakṣaṁ dūṣayati \|
vastuno vastu-bhūtasya ātmano jīvasya yadi praśnas tadā sarvasyāpi tasya
cit-kaṇaika-rūpatayā jāti-guṇādi-viśeṣābhāvena ca vastunaḥ khalu
nānātmakasyāy anānātve sati ko bhavān iti vaḥ praśnaḥ kathaṁ ghaṭeta ?
vaktur uttara-dātur vā me ka āśrayaḥ ? kaṁ jāti-guṇādi-viśeṣam
āśrityāmuko'ham ity uttaraṁ dāsyāmīty arthaḥ \|\|22\|\|

**\...**

**\|\| 11.13.23 \|\|**

**pañcātmakeṣu bhūteṣu samāneṣu ca vastutaḥ \|**

**ko bhavān iti vaḥ praśno vācārambho hy anarthakaḥ \|\|**

**madhvācāryaḥ (bhāgavata-tātparyam) :** vastutaḥ samāneṣu
hiraṇyagarbhāvaratvāt tad-vandyatvābhāvāpekṣayā \| tasmāt brahmaṇo
vandanānataraṁ vicāro na ghaṭate \| tasmāt ko bhavān iti vācā prārabdhaḥ
praśno nirarthakaḥ \|\|23\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** bhūta-saṅgha-viṣayatve'py ayaṁ
vaḥ praśno vācārambho vāṅ-mātreṇārabdhaḥ, yato'narthakaḥ \| kutaḥ ?
bhūteṣu deva-manuṣyādi-deheṣu mañca-bhūtātmakeṣv ataḥ samāneṣv aminneṣu
punaś ca vastutaḥ parama-kāraṇātmanā abhinneṣu \| vācārambhaṇaṁ vikāro
nāma-dheyaṁ mṛttikety eva satyam iti śruteḥ \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** deha-pakṣaṁ dūṣayati---pañceti \|
vastuto vastu-vicāre sati bhūtānāṁ pañcātmakatvāt ko bhavān ity ekatvena
praśno'yaṁ nārthavān \| yadi ca deha-rūpāṇāṁ teṣāṁ militatvenaikatvaṁ
manyadhve tathāpy ātmavat samānatvāt praśno'yaṁ nārthavān \| nanu
viduṣām api vyavahāro'yaṁ dṛśyate, yato bhavatāpi viprā iti va iti
coktam ? ity āśaṅkyāha---vācārambha iti \| vāṅ-mātreṇārabhyate
mad-vidhena tad-apohārtham eva tad-anuvādaḥ kriyate bhavadbhiś ca
mad-vidhavad iti cet jñātam eva tattvaṁ kiṁ pṛcchata iti bhāvaḥ
\|\|23\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** deha-pakṣaṁ
dūṣayati---pañceti \| vastuto vastu-vicāre sati deha-sthānāṁ bhūtānāṁ
pañcātmakatvāt ko bhavān ity ekatvena praśno na ghaṭate \| tasmāt ke
yūyaṁ pañcety ucyatām iti bhāvaḥ \| nanu teṣāṁ pañcānāṁ
militatvenaikatvaṁ manyāmahe ity ata āha---samāneṣu satsu samānatvād eva
pūrvo jīvavad aikyāt ko bhavān iti punar api praśno na ghaṭate \|

nanu ca viduṣām api praśnottareṣv evam eva vyavahāro'yaṁ dṛśyate, yato
bhavatāpi vo viprā iti coktam ? ity āśaṅkyāha---vācārambha iti \| mama
tv ayaṁ vācārambho hy anarthaka eva, mayā tu vāṅ-mātreṇārabhyate,
yuṣmad-vacanānuvāda-rītyā yuṣmat-praśnavad-aghaṭamānatvād anarthakam eva
prayuktam ity arthaḥ \| athaivāsmābhir apīti ced brūdhve \| tarhi yūyam
ajñānina eva kathaṁ tattvaṁ jijñāsadhve ? kim atra na lajjadhve ? iti
bhāvaḥ \|\|23\|\|

**\...**

**\|\| 11.13.24 \|\|**

**manasā vacasā dṛṣṭyā gṛhyate'nyair apīndriyaiḥ \|**

**aham eva na matto'nyad iti budhyadhvam añjasā \|\|**

**madhvācāryaḥ (bhāgavata-tātparyam) :** yasmān mana-ādibhir gṛhyamāṇam
ahaṁ na bhavāmy eva svayam api prasādāt kathañcit gṛhyata ity ata
āha---matto'nyad iti \| yan mana-ādibhir vicyārya matto'nyatvenaiva
jñāyate \| tad ahaṁ na bhavāmy eveti buddhyadhvam \| vicāritasyāpi punaḥ
saṁśayaḥ kāraṇaṁ parikāpy asaṁśayo na kartavyaḥ \| ataḥ ko bhavān iti
nāradhvavyaḥ \| guṇeṣv āviśate ceta ity eva praśna āradhvavyaḥ \|

> na uṣmākam api praśno ghaṭetāyaṁ kathañcana \|
>
> mām ṛte nahi vandyo'sti viriñcaiḥ kvāpi kaścana \|\|
>
> abhivandita-pādaṁ māṁ viriñcena kathaṁ punaḥ \|
>
> pṛcchathānye samācāsmāc avaratve caturmukhāt \|\|
>
> devā manuṣyāḥ pitaro gandharvā asurās tathā \|
>
> iti pañcātmakaṁ sarvaṁ brahmaṇas tavaraṁ yataḥ \|\|
>
> yan mad-anyad-vicāreṇa gṛhyate tan na cāsmy aham \|
>
> iti jānīdhvam avaiddha mat-prāsādād dhi mad-dṛśi \|\|
>
> anyas tv abhāvato dṛśyaṁ mama preraṇayaiva tu \|
>
> tasmāt vivakṣitārthe tu praśnārambho na mad-gataḥ \|\| iti
> tantra-bhāgavate \|\|

idaṁ hi sarvaṁ bhagavān ivetara iti ca \|

> prakṛteḥ prākṛtā caivaṁ vyatiriktaṁ guṇādhikam \|
>
> ye viduḥ paramātmānaṁ te yānti paramaṁ padam \|\| iti ca \|
>
> naitad icchanti puruṣam ekaṁ kuru-kulodvaha \|
>
> bahūnāṁ puruṣāṇāṁ hi yathaikā yonir ucyate \|
>
> tathā taṁ puruṣaṁ viśvam ākhyāsyāmi guṇādhikām \|\| iti ca \|\|24\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tatra pañcātmakatvaṁ
pratyakṣādi-siddham eveti parama-kāraṇābhedam evopapādayati---manaseti
\| mana-ādibhir yad gṛhyate tat tad aham evety arthaḥ \| añjasā
tattva-vicāreṇa \| etenaiva[^66] sarvātmako'ham ity añjasāpy uttaram
uktaṁ bhavati \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** īśvara-pakṣaṁ dūṣayati---manaseti
\| mana-ādibhir yad gṛhyate tat sarvam aham eva \| kutaḥ ? yato na
matto'nyat parama-kāraṇaṁ \| māṁ vinā tan nāsty evety arthaḥ \| tathāpi
praśno'yaṁ na ghaṭata iti bhāvaḥ \|\|24\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** parameśvara-pakṣaṁ
dūṣayati---manaseti \| parameśvarāntarābhāvān mama sajātīya-bhedo nāsty
eva, yac ca mana-ādibhir gṛhyate tad aham eva, na tv anyat
mac-chakti-kāryatvād iti vijātīya-bhedo'pi nāsti \| ataḥ ko bhavān iti
praśno na ghaṭate iti bhāvaḥ \|\|24\|\|

**\...**

**\|\| 11.13.25 \|\|**

**guṇeṣv āviśate ceto guṇāś cetasi ca prajāḥ \|**

**jīvasya deha ubhayaṁ guṇāś ceto mad-ātmanaḥ \|\|**

**madhvācāryaḥ (bhāgavata-tātparyam) :** mayy evātmā mano yasya
samadātmā tasya bhayaṁ dehe \| dagdham abhavat \|\|25\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** evaṁ
praśna-khaṇḍana-miṣeṇaivātma-svarūpaṁ sāmaṇyato nirūpya brahmaṇo'pi
duṣpariharaṁ yat pṛṣṭaṁ tatrottaram āha---guṇeṣv ity-ādinā yāvad
adhyāya-samāpti \| ayam abhiprāyaḥ, yadi kartṛtva-bhoktṛtvādi-rūpatayā
viṣayaiḥ saṅgrathitaṁ cittaṁ buddhyādi-śabda-vācyam eva jīvasya svarūpaṁ
bhavet tatas tad-viyogo na ghaṭeta \| tasya tu svarūpam ahaṁ brahmaiva
\| cittādhyāsena tu tat svabhāvatayā viṣayaiḥ saṅgrathitam \| ataḥ
svasya brahmatva-bhāvanayā viṣayāṇāṁ ca mithyātvānusandhānena sarvato
nirvidya bhagavantaṁ bhajato bhavaty eva paripūrṇa-svarūpāvasthānam iti
\| he prajāḥ putrakāḥ, satyaṁ guṇeṣu ceta āviśati guṇāś ca cetasi evaṁ
guṇāś cetaś cobhayaṁ grathitaṁ mad-ātmano brahma-rūpasya jīvasya
deho'dhyasta upādhir na tu svarūpam \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nanv evaṁ sati guṇāś cetaś ca
mithaḥ prasajyaiva sthitāni bhavanty api prasajjanti, kim uta jīve ? ity
asmākaṁ dviguṇībhūyaiva praśno jātaḥ \| ity āśaṅkya jīve teṣām
asvābhāvika-sambandhaṁ kathayan svasmiṁs tat kaimutyaṁ
darśayati---guṇeṣv iti \| guṇeṣv ity-ādikaṁ satyam eva, kintu jīvasya
tad-ubhayam api deha upādhi-mātreṇaiva jīve sambaddham ity arthaḥ, yato
mad-ātmanaḥ aham evātmā paramāṁśi-rūpo yasya tasya mad-aṁśasya tato mayi
tu tat-sambaddhaḥ sutarām eva nāstīty arthaḥ \| ayaṁ bhāvaḥ---yathā
sūryāṁśānāṁ raśmīnāṁ sūrya-kārya-bhūtena meghena svābhāvika-sambandho
nāsti, sūryasya tu dūrata eva tad-vārtā, tathā jīvānāṁ mama ca sambandha
iti \|\|25\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanv evaṁ cet satyam
ajñānina eva vayaṁ smaḥ, kintu bhavān eva cet sarvaṁ tarhi cetaś ca
guṇāś ca tvam eva \| ataś ceto-vṛttiṣu viṣayāḥ praviṣṭāḥ, viṣayeṣv api
ceto-vṛttayaḥ praviṣṭā ity ubhayeṣām eṣām anyonya-santyāgaṁ bhavān
evāsmābhiḥ praṣṭavyo'bhūt \| vadata kṛpayottaraṁ dehīty āha---guṇeṣv iti
\| he prajāḥ ! he putrakāḥ ! satyaṁ guṇeṣu ceta āviśati, guṇāś ca
cetasi, evaṁ guṇāś cetaś cobhayaṁ mad-ātmanaś cinmayatvena
brahma-svarūpasya jīvasya dehaḥ adhyasta upādhir eva, na tu svarūpam \|
evaṁ ca cetaso guṇānāṁ ca paraspara-santyāgārthaṁ kathaṁ yatadhve ?
ubhayam eva tad-anartha-kāri dūratas tyaktvā kathaṁ na
nirdvandvībhavateti dhvaniḥ \|\|25\|\|

**\...**

**\|\| 11.13.26 \|\|**

**guṇeṣu cāviśac cittam abhīkṣṇaṁ guṇa-sevayā \|**

**guṇāś ca citta-prabhavā mad-rūpa ubhayaṁ tyajet \|\|**

**madhvācāryaḥ (bhāgavata-tātparyam) :** mat-svarūpe tad ubhayaṁ tyajet
\| mayi sthitāś ceto guṇāś ceti \|

> viṣṇusthā viṣayāḥ sarve viṣṇor eva mano mama \|
>
> iti mayy arpayan sarvaṁ tyajet tat tan na bādhate \|\| iti sāmye
> \|\|26\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tasmād abhīkṣṇaṁ punaḥ punar
guṇa-sevayā tat-saṁskāreṇa guṇeṣv āviśac cittaṁ te ca punar
vāsanā-rūpeṇa citte prakarṣeṇa bhavantīti \| tathā te guṇāc cetaś ca \|
evaṁ yad ubhayaṁ tan mad-rūpaḥ santyajet \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad evam api jīvas tu sva-śaktyā
tān viyojayituṁ na śaknoti
mad-abhedopāsanādi-labdhamac-chakty-aṁśenaivety āha---guṇeṣu ceti \|
mad-rūpaḥ mad-abheda-bhāvanāviṣṭaḥ iti jñānānusāreṇoktam \|
bhakti-rūpopāsanā cet mama rūpaṁ yatra sa dhyāteti jñeyam \|\|26\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad
ubhaya-paraspara-santyāgaś ca durghaṭa evety āha---guṇeṣv iti \| anādita
evābhīkṣṇaṁ guṇa-sevayā dṛḍhatareṇa tat-saṁskāreṇa guṇeṣv āviśad eva
cittaṁ vartate, kathaṁ tāṁs tyaktuṁ prabhavatv iti bhāvaḥ \| guṇāś ca
punaḥ punar vāsanā-rūpeṇa citte prakarṣeṇa bhavanti, sadā tatra
vartanta, iti te guṇāś ca \| kathaṁ vā tat tyaktuṁ prabhavantv iti
bhāvaḥ \| kiṁ ca, jñānināṁ kaṣṭena paraspara-tad-ubhaya-tyājanā ca
niṣprayojanaiva \| tair ubhayair api prāyaḥ prayojanaṁ teṣāṁ nāstīty
āha---mad-rūpaḥ mad-abheda-bhāvanāveśān manmayaḥ san, jñānī ubhayaṁ
tyajet \| bhaktānāṁ tu mat-sevām eva parama-puruṣārthatvena niścitavatāṁ
mad-rūpa-guṇa-līlā-rasa-nimagnāc cetasaḥ sakāśāt svata eva guṇā
apayāntīti na teṣāṁ ceto guṇayoḥ paraspara-santyāgo durghaṭaḥ \|
manmayī-bhāvas tu teṣāṁ neṣṭa iti jñeyam \|\|26\|\|

**\...**

**\|\| 11.13.27 \|\|**

**jāgrat svapnaḥ suṣuptaṁ ca guṇato buddhi-vṛttayaḥ \|**

**tāsāṁ vilakṣaṇo jīvaḥ sākṣitvena viniścitaḥ \|\|**

**śrīdhara-svāmī (bhāvārtha-dīpikā) :** nanu jāgrad-ādy-avasthāvataḥ
kutāh kūṭasthatva-rūpatā tatrāha---jāgraj jāgaraḥ, svapaḥ suṣuptaṁ ceti
buddher etā vṛttayaḥ, na tu jīvasya \| tāś ca na svābhāvikyaḥ, kintu,

> sattvāj jāgaraṇaṁ vidyād rajasā svapnam ādiśet \|
>
> prasvāpaṁ tamasā jantos turīyaṁ triṣu santatam \|\| \[bhā.pu.
> 11.25.20\]

iti vakṣyamāṇa-krameṇa guṇata eva \| jīvas tu vilakṣaṇas
tad-avasthā-rahita eva viniścitaḥ \| kutaḥ ? tāsāṁ sākṣitvena \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** jīvasya taiḥ
svābhāvika-sambandhābhāvaṁ darśayati \| jāgrad iti taiḥ \|\|27\|\|
\[paramātma-sandarbha 18\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vastutas tu nilepasya
jīvasya guṇaiś cittādibhiś ca sambandha eva nāsti, mithyādhyāsa-tyāga
eva tat-tyāga ucyate, ity āha---jāgrad iti \| jāgrat jāgaraḥ---

> sattvāj jāgaraṇaṁ vidyād rajasā svapnam ādiśet \|
>
> prasvāpaṁ tamasā jantos turīyaṁ triṣu santatam \|\| \[bhā.pu.
> 11.25.20\]

iti vakṣyamāṇa-guṇata eva hetor buddher vṛttayaḥ \| jīvas tu vilakṣaṇas
tat-tad-avasthā-rahita eva \| kutaḥ ? tāsāṁ sākṣitvenaiva niścitaḥ
\|\|27\|\|

**\...**

**\|\| 11.13.28 \|\|**

**yarhi saṁsṛti-bandho'yam ātmano guṇa-vṛtti-daḥ \|**

**mayi turye sthito jahyāt tyāgas tad guṇa-cetasām \|\|**

**madhvācāryaḥ (bhāgavata-tātparyam) :** guṇa-cetasāṁ tyāga eva
bandha-tyāgaḥ \|\|28\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** nanu tarhi katham ahaṁ jāgarmi
ity-ādi pratītiḥ ? tatrāha---yarhi yasmāt samyak sṛtiḥ saraṇam, anayeti
saṁsṛtir buddhis tayā bandho'yam ātmano guṇa-vṛttīr dadāti \| tasmān
mayi turye sthitaḥ sann imaṁ saṁsṛti-bandhaṁ jahyāt \| tat tadā
guṇa-cetasāṁ guṇānāṁ cetasaś cānyonyaṁ tyāgo bhavati \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** jīvasya svato'śaktiṁ darśayaṁs tad
eva draḍhayati---yarhīti \| mayi turya iti---

> virāḍ hiraṇyagarbhaś ca kāraṇaṁ cety upādhayaḥ \|
>
> īśasya yat tribhir hīnaṁ turīyaṁ tat padaṁ viduḥ \|\|

iti nyāyena etad eva mūla-praśnasyottaram ity āha---tyāga iti \| tataḥ
svata evācetanānāṁ teṣāṁ mithas tyāgo bhavatīti bhāvaḥ \|\|28\|\|
\[paramātma-sandarbha 18\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca yadyapi guṇāḥ
sarvathaiva jīvasya na bhavati2, tad api dehādhyāsa-prasādād guṇa-vṛttīḥ
sa prāpnoti \| tataś ca dehādhyāsa-bhaṅge saty eva tāḥ sa tyajatīty
āha---yarhi ātmano jīvasyāyaṁ dehādhyāsa-rūpaḥ saṁsāra-bandho'bhūt tarhy
eva sa-guṇa-vṛttidaḥ jīvāya tasmai guṇa-vṛtti-prado'bhūt \| yarhi ca
mayi turye sthitaḥ san jahyāt imaṁ saṁsṛti-bandhaṁ jyajet, tadā
guṇa-cetasāṁ guṇānāṁ cetasaś caṇyonyaṁ svata eva tyāgo bhavati
\|\|28\|\|

**\...**

**\|\| 11.13.29 \|\|**

**ahaṅkāra-kṛtaṁ bandham ātmano'rtha-viparyayam \|**

**vidvān nirvidya saṁsāra- cintāṁ turye sthitas tyajet \|\|**

**śrīdhara-svāmī (bhāvārtha-dīpikā) :** kathaṁ saṁsṛtyā bandhaḥ kathaṁ
ca taṁ jahyāt ? tad āha---ahaṅkāreṇa kṛtaṁ bandham
ātmano'rtha-viparyayam ānandādy-āvaraṇenānartha-hetuṁ vidvān jānan san,
nirvidya duḥkham etad iti jñātvā turye sthito bhūtvā saṁsāra-cintāṁ
saṁsāro'buddhis tāsmiṁś cintām abhimānaṁ tat kṛtāṁ bhoga-cintāṁ ca
tyajed iti \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** punar viśiṣya tat-tyāgam eva
śikṣayati---aham iti \| turye mayy eveti jñeyam \|\|29\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** uktam evārthaṁ spaṣṭayann
āśvāsayati---ahaṅkāreṇa dehe'haṁ-buddhyaiva kṛtaṁ bandhaṁ vidvān jānan
\| kīdṛśaṁ ? ātmano'rtha-viparyayam ānandādy-āvaraṇenānartha-hetuṁ,
nirvidya taṁ tyaktvā, turye mayy ānanda-rūpe sthitaḥ san
saṁsāra-bhaya-bhāvanāṁ tyajet \|\|29\|\|

**\...**

**\|\| 11.13.30 \|\|**

**yāvan nānārtha-dhīḥ puṁso na nivarteta yuktibhiḥ \|**

**jāgarty api svapann ajñaḥ svapne jāgaraṇaṁ yathā \|\|**

**madhvācāryaḥ (bhāgavata-tātparyam) :**

bhinnasya tv eka-bhāvena tathaikasya ca bhedataḥ \|

> jñānaṁ nānārtha-dhīḥ proktānānātvād artha-tad-dhiyoḥ \|\| iti
> brahma-tarke \|30\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** yāvad eva na tyajet tāvat tasya
karma jñānādi sarvaṁ vyartham, ity āha---yāvad iti \| yadyapi jāgarti
karmādiṣu, tathāpi svapan svapnān paśyann iva bhavati \| yato'jñaḥ
asamyag darśī \| ajña-jāgarasya svapnatve dṛṣṭāntaḥ---svapna iti
\|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, yāvan
nānātma-dhīḥ nānā-viṣaya-grahaṇaṁ na mameyam ity ākāraka-yuktibhir na
nivartate, tāvat jāgarty api samsāra-bandhān mukto'pi svapan
saṁsāra-bandha eva ajñaḥ sa ajñāny evocyate \| svapna-madhye eva svapnād
yathā jāgaraṇaṁ, tathaiva tasya ajñāna-madhya eva jñānam ity arthaḥ
\|\|30\|\|

**\...**

**\|\| 11.13.31 \|\|**

**asattvād ātmano'nyeṣāṁ bhāvānāṁ tat-kṛtā bhidā \|**

**gatayo hetavaś cāsya mṛṣā svapna-dṛśo yathā \|\|**

**madhvācāryaḥ (bhāgavata-tātparyam) :**

abhidā kiṁ kṛtais teṣāṁ bhāvānāṁ parameśvare \|

> yato sattvam aśaktatvād bhāvānāṁ tasya śaktatā \|\|
>
> tataḥ sattvaṁ sādhu-bhāvaḥ sattvam ity ucyate budhaiḥ \|
>
> sādhu-bhāvaś ca śaktasya tato'nyat sādhu-bhāvataḥ \|\|
>
> abhede jagato viṣṇor yā vāco ye ca hetavaḥ \|
>
> svapna-jāgrat kalpakavat sarve te bhrama-darśitāḥ \|\| iti
> satya-saṁhitāyām \|\|31\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** nanu kathaṁ
veda-pramita-varṇāśrama-karmādi-nānā-dhīr nivarteta ? tatrāha---asattvād
iti \| bhāvānāṁ dehādīnāṁ tat kṛtā bhidā varṇāśramādi-rūpā \| gatayaḥ
svargādi-phalāni \| hetavaḥ karmāṇi cāsyātmano mṛṣā \| avidyā-vad viṣayo
veda iti bhāvaḥ \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu kathaṁ
veda-pramita-varṇāśrama-karmādi-nānā-dhī-jñānino nivarteta ?
tatrāha---asattvād iti \| anyeṣāṁ bhāvānāṁ dehādy-abhimānānām asattvān
mithyātvāt tat-kṛtā dehādy-abhimāna-kṛtā varṇāśramādi-rūpā bhidā gatayaḥ
svargādi-phalāni ca hetavaḥ karmāṇi cāsya jīvātmano mṛṣā mithyaivety
arthaḥ \| dehādīnāṁ tad-abhimānānāṁ svargādīnāṁ phalānāṁ tat-sādhanānāṁ
ca prādhānikatvena satyatve'pi jīvasya tat-sambandhābhāvāt te mithyaiva
\| śṛṅgasya satyatve'pi śaśasya śṛṅga-sambandhābhāvāt śaśa-śṛṅgaṁ
mithyaivety arthaḥ \| svapna-dṛśaḥ svapna-draṣṭur jīvasya
svāpnika-vastūnāṁ mithyātvaṁ punaś ca svapna-janye svapne
paramānna-bhojanasya tat-sādhanasya dugdha-taṇḍulādy-āharaṇasya ca
mithyātvaṁ yathā \|\|31\|\|

**\...**

**\|\| 11.13.32 \|\|**

**yo jāgare bahir anukṣaṇa-dharmiṇo'rthān**

**bhuṅkte samasta-karaṇair hṛdi tat-sadṛkṣān \|**

**svapne suṣupta upasaṁharate sa ekaḥ**

**smṛty-anvayāt tri-guṇa-vṛtti-dṛg indriyeśaḥ \|\|**

**madhvācāryaḥ (bhāgavata-tātparyam) :** dakṣiṇākṣi-sthito viṣṇur
bhuṅkte'rthān jāgrad āsthitān \|

> kaṇṭha-saṁsthas tathā svapnāt jīvānandaṁ ca suptigaḥ \|\|
>
> śruty-anvayāt smṛtibhyaś ca sa ekaḥ parameśvaraḥ \|
>
> asvatantrasya jīvasya svatantro jāgrad-ādidaḥ \|\|
>
> svayaṁ svapnādi hīnaḥ san krīḍate puruṣottamaḥ \|\| iti tattve \|

svapnena śārīram abhiprahatyāsuptaḥ suptān abhicākaśītity-ādi ca
\|\|32\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** yuktibhir ity uktaṁ tā eva
yuktīrāha---ya iti \| arthān sthūlān dehādīn samasta-karaṇaiś
cakṣur-ādibhir bhūṅkte \| kathaṁ-bhūtān ? anukṣaṇa-dharmiṇaḥ
kṣaṇika-bālya-tāruṇyādi-dharma-vato yaś ca svapne hṛdi
jāgara-dṛṣṭa-sadṛśān vāsanā-mayān bhūṅkte, yaś ca suṣupte, tān sarvān
upasaṁharati sa ekaḥ \| kutaḥ ? tri-guṇa-vṛtti-dṛg avasthā-traya-draṣṭā
\|

nanu jāgrad-avasthāṁ sarvendriyāṇi paśyanti svapnaṁ manaḥ suṣuptiṁ tat
saṁskāra-śeṣā buddhiḥ katham ātmā tad draṣṭā tatrāha---indriyeśaḥ \|

nanu indriyeśā api viśva-taijasa-prājñā bhinnā eva ? na \| kutaḥ ?
smṛtyā pratisandhānena sarvāvasthāsv anvayāt \| yaḥ svapnān adrākṣaṁ yaś
ca tad anantaraṁ na kiñcid avediṣaṁ sa evaitarhi jāgarmīty
upādhi-bhedena viśvādi-vyavahāra iti bhāvaḥ \| etena
bāla-yuvādy-avasthāsv api pratisandhānenātmaikyaṁ draṣṭavyam \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yuktibhir ity uktaṁ tā
eva yuktīr āha---ya iti \| yaḥ khalv arthān dehādīn sa-hasta-karaṇaiś
cakṣur-ādibhir bhūṅkte \| kathaṁ-bhūtān ? anukṣaṇa-dharmiṇaḥ
kṣaṇika-bālya-tāruṇyādi-dharma-vaśataś ca svapne hṛdi
jāgara-dṛṣṭa-sadṛśān vāsanā-mayān bhūṅkte, yaś ca suṣupte tān sarvān
upasaṁharati sa ekaḥ \| kutaḥ ? tri-guṇa-vṛtti-dṛg avasthā-traya-draṣṭā
\|

nanu jāgrad-avasthāyāṁ sarvendriyāṇi paśyanti, svapne manaḥ, suṣuptau
tat-saṁskāra-śeṣā buddhiḥ, katham ātmā tad draṣṭā ? tatrāha---indriyeśaḥ
\|

nanu indriyeśā api viśva-taijasa-prājñā bhinnā eva ? na \| kutaḥ ?
smṛtyā pratisandhānena sarvāvasthāsv anvayāt \| yo'haṁ svapnān adrākṣaṁ,
paścān na kiñcid avediṣaṁ sa evaitarhi jāgarmīty upādhi-bhedenaiva
viśvādi-vyavahāra iti bhāvaḥ \| etat-krameṇaiva dehād ātmanaḥ pārthakyaṁ
draṣṭavyam \|\|32\|\|

**\...**

**\|\| 11.13.33 \|\|**

**evaṁ vimṛśya guṇato manasas try-avasthā**

**man-māyayā mayi kṛtā iti niścitārthāḥ \|**

**sañchidya hārdam anumāna-sad-ukti-tīkṣṇa-**

**jñānāsinā bhajata mākhila-saṁśayādhim \|\|**

**śrīdhara-svāmī (bhāvārtha-dīpikā) :** tataḥ kim ? ata āha---evam iti
\| guṇato ya etā manasas try-avasthās tā mad-avidyayā mayi kṛtā, na
tattvataḥ santīti niścita ātma-rūpo'rtho yais te yūyam akhila-saṁśayānām
ādhiṁ ādhīyante'sminn ity ādhir ahaṅkāraḥ, taṁ sañchidya hārdaṁ hṛdi
sthitaṁ māṁ bhajata \| kena chittvā ? tad āha---anumānaiḥ sad-uktibhiḥ
satām upadeśaiḥ śrutibhiś ca \| tīkṣṇena jñāna-khaḍgena \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** pūrvaṁ tasmāt tvam uddhavotsṛjya
\[bhā.pu. 11.12.14\] ity-ādinā yad uktaṁ, tad eva khalu evaṁ
gurūpāsanaya \[bhā.pu. 11.12.23\] ity-ādinā sthāpitaṁ, tad eva punaḥ
śrī-haṁsa-vākyena draḍhayati---evaṁ vimṛśyeti \| evaṁ vimṛśya mananaṁ
kṛtvā bhajata dhyāyata yūyam \|\|33\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataḥ kim ? ata
āha---evam iti \| guṇato ya etā manaso buddhes try-avasthās tā
mad-avidyayā mayi kṛtā, na tattvataḥ santīti niścita ātma-rūpo'rtho yais
te yūyam, anumānaiḥ, sad-uktibhiḥ satām upadeśaiḥ śrutibhiś ca \|
tīkṣṇena jñāna-khaḍgena \| hārdaṁ hṛd-bhavam avasthā-trayaṁ saṁchidya mā
māṁ akhila-saṁśayānām ādhiṁ pīḍakaṁ nāśakaṁ bhajata \|\|33\|\|

**\...**

**\|\| 11.13.34 \|\|**

**īkṣeta vibhramam idaṁ manaso vilāsaṁ**

**dṛṣṭaṁ vinaṣṭam ati-lolam alāta-cakram \|**

**vijñānam ekam urudheva vibhāti māyā**

**svapnas tridhā guṇa-visarga-kṛto vikalpaḥ \|\|**

**madhvācāryaḥ (bhāgavata-tātparyam) :**

jāgrad-ādiṣu paramātma-bhedaṁ vibhramaṁ vīkṣeta \|

> jāgrad-ādi-karo devaḥ paramātmaika eva tu \|
>
> iti vīkṣeta satataṁ mucyate saṁsṛter ataḥ \|\| iti prakāśa-saṁhitāyām
> \|

yadā vibhramo'yām iti dṛṣṭas tadaiva vinaṣṭaḥ \| śruti-yuktibhir
vicāriteti lolaḥ \| kṣipraṁ vinaśyatīty arthaḥ \| alātasya
cakrākāra-bhramavat \| parmātma-bheda-bhramaḥ \| tirguṇais tat-kāryaiḥ
pāpādibhiś ca baddhaḥ san vijñāna-Raṁ paramĀnaṁ bhrāntyā bahudhā paśyati
\|

> deha-bhedeṣv avasthāsu prādurbhāveṣu caikalam \|
>
> jñānātmaika-sad-rūpaṁ bhrāntyā bhinnaṁ prapaśyati \|\|
>
> sā ca bhrāntir vinaśyeta yadā bhrāntitva-vedanam \|
>
> atikṣipraṁ vinaśyec ca na sthiraṁ dig-bhramādivat \|\|
>
> triguṇair bandhitā jīvājñapti-mātraṁ janārdanam \|\|
>
> paśyanti bahudhā svapne yathaikaṁ bahudhā kvacit \|
>
> abhinno'pi vibhinneṣu vyavahāro yathā bhavet \|
>
> tathaiva vyavahārāya śaktatvān naiva dūṣaṇam \|
>
> īśasya tu tad anyeṣām api yac chakti-dāyakaḥ \|\| iti brahma-tarke \|

alāta-bhrāmako yadā nivartate tadaiva bhramo nivartate \| tadvat yathā
bhrama-nivṛttim icchati, tadaiva gurūpasadanān nivartayituṁ śakyaḥ \|

> aśakyo'py api śakyo'yaṁ vinvivartayituṁ bhramaḥ \|
>
> īśastho guru-sampattyā yadi śuddha-manaḥ pumān \|\| iti samyag-jñāne
> \|\|34\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** anumānādi darśayati---īkṣeteti
\| idaṁ jagad-vibhramam īkṣeta \| tatra hetavaḥ---mano-vijṛmbhitatvāt
dṛṣṭatvād vinācitvāc ca svapnavat \| aticañcalatvāc cālāta-cakravat \|
nanu bhramo'pi nirviṣayaḥ kathaṁ syāt ? tatrāha---vijñānam iti
nigamanam[^67] \| tasmāt tridhā yo'yaṁ guṇa-pariṇāma-kṛto vikalpo bhedaḥ
sa māyeti \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tataś ca jñānotpatti-prakāram
āha---īkṣeteti \| idaṁ jagat vibhramaṁ viṣeṣeṇa bhramo yatra tad-rūpam
īkṣeta, yato mano-vilāsa-mayaṁ tathā dṛṣṭam \| yad yad ghaṭādi tat tad
vinaṣṭaṁ naśvaram iti sarvam īkṣeta, alātacakravad atilolaṁ
santata-bhramaṇānukūlaṁ cekṣeta \| yasmād vijñānaṁ paramātma-caitanyaṁ
sarvatraikam eva \| māyayaiva tu urudheva bhāti \| iva-śabdas tasyāḥ
svātantryaṁ vārayati, paramātma-sānnidhya-mātra-balatvāt \| tasmād
guṇa-visarga-kṛto vikalpaḥ svapna iva māyā-mātra-labdha-sphūrtir ity
arthaḥ \|\|34\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evam avasthā-trayān
niḥsambandhasyātmanaḥ pārthakyam anubhūya pūrvaṁ yad ahantāspadaṁ
mamatāspadībhūtaṁ vastv āsīt tad idaṁ jagat vibhramaṁ viśiṣṭo bhramo
yatra tathā-bhūtam īkṣeta, koṭi-koṭi-janmasu tatra bhramād
evāhantā-mamatayor āropita-caratvāt manaso vilāsaṁ kautukāspadaṁ, manaso
viśiṣṭo lāso nṛtyaṁ yatra tad iti vā \| vinaṣṭam anityaṁ tatrāpy
alāta-cakravad atilolam \|

nanu tarhy evambhūta-dvaita-darśanān nirbheda-brahmānubhavo nopapadyeta,
tatrāha---vijñānam ekaṁ yad brahma, tad eva urudhaiva vibhāti \| nanu
paramārthata urudhā, yato māyā māyayaiva tridhā guṇa-visarga-kṛto
vikalpaḥ, svapnaḥ svapnavad acira-sthāyī \|\|34\|\|

**\...**

**\|\| 11.13.35 \|\|**

**dṛṣṭiṁ tataḥ pratinivartya nivṛtta-tṛṣṇas**

**tūṣṇīṁ bhaven nija-sukhānubhavo nirīhaḥ \|**

**sandṛśyate kva ca yadīdam avastu-buddhyā**

**tyaktaṁ bhramāya na bhavet smṛtir ā-nipātāt \|\|**

**madhvācāryaḥ (bhāgavata-tātparyam) :** nipātam andhaṁ tamaḥ mokṣam
ārabhya tāvat paryantaṁ smṛtir yasmāj jñānino vartate \| ato mūḍheṣu
avidyā-vyavasthito bhramo yadyapi sandṛśyate tena tathāpi bhramayan
bhavat \| [aṁaṁ]{.mark} hi nipātaṁ smarati \|\|35\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tasmāt tato dṛśyād dṛṣṭiṁ prati
nivartya nija-sukhānubhavo bhavet \| tan-naiścalyārthaṁ ca
nivṛtta-tṛṣṇas tūṣṇīṁ nirīhaś ca bhavet \| mano-vāk-kāya-vyāpāra-rahita
ity arthaḥ \|

nanu dehavataḥ sarvathā dvaita-dṛṣṭi-pratinivartanāyogāt punaḥ saṁsāraḥ
syād eva ? tatrāha---sandṛśyata iti \| kvacid āvaśyakāhārādiṣu
yadyapīdaṁ sandṛśyate, tathāpi pūrvam avastu-buddhyā yat tyaktaṁ tat
punar mohāya na bhaved eva, kintu deha-pāta-paryantaṁ smṛtir iva smṛtiḥ
saṁskāra-mātreṇāvabhāso bhaved ity arthaḥ \|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yasmād evaṁ tasmāt tato
dṛśyād dṛṣṭiṁ prati nivartya tasmin nivṛtta-tṛṣṇas tūṣṇīṁ ca bhavet \|
mano-vāg-vyāpāra-rahita ity arthaḥ \| tatra sāmarthyam
āha---nija-sukhānubhava iti \| ato nirīhaḥ kāyika-vyāpāra-rahitaś ca \|

nanu dehavataḥ sarvathādvaita-dṛṣṭi-prativartanāyogāt punaḥ saṁsāraḥ
syād eva ? tatrāha---sandṛśyata iti \| kvacid āvaśyakāhārādiṣu
yadyapīdaṁ sandṛśyate, tathāpi pūrvam avastu-buddhyā, yat tyaktaṁ tat
punar mohāya na bhaved eva, kintu deha-pāta-paryantaṁ smṛtir iva smṛtiḥ
saṁsāra-mātreṇāvabhāso bhaved ity arthaḥ \|\|35\|\|

**\...**

**\|\| 11.13.36 \|\|**

**dehaṁ ca naśvaram avasthitam utthitaṁ vā**

**siddho na paśyati yato'dhyagamat svarūpam \|**

**daivād apetam atha daiva-vaśād upetaṁ**

**vāso yathā parikṛtaṁ madirā-madāndhaḥ \|\|**

**madhvācāryaḥ (bhāgavata-tātparyam) :** triguṇa-sarga-kṛto vikalpa ity
uktaṁ jñānino'pi dehavattvena triguṇitvād vikalpo bhavatīty ata
āha---dehaṁ ca naśvaram iti \|\|36\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** etad evopapādayati---deham iti
\| āsanād **utthitam,** utthāya tatraiva **sthitaṁ**, tataḥ kvacid
**apetaṁ** nirgataṁ punas tatraiva **upetaṁ** vā **deham** api
nānusandhatte, kuto'nyat \| **yato** yena dehena **svarūpamadhyagamat**
jñātavāṁs taṁ deham \| yataḥ kāraṇād iti vā \| **parikṛtaṁ** parihitaṁ
**vāso** gataṁ sthitaṁ vā **yathāna** vetti, tadvat \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** jīvan-muktam āha---dehaṁ ceti
dvābhyām \|\|36\|\| (bhakti-sandarbha 187)

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** jñāna-siddhasya
jīvanmuktasya daśām āha---deham iti dvābhyām \| āsanād utthitaṁ utthāya
punas tatraiva sthitaṁ na paśyati nānusandhatte, yataḥ svarūpaṁ
brahmānubhavaṁ adhyagamat prāptaḥ \| atra dṛṣṭāntaḥ---daivād apetaṁ
kenacin niṣkāsanād apagataṁ kenacit paridhāpanād upetaṁ vā vāsaḥ
parikṛtaṁ parihitaṁ madirā-madāndho nānusandhatte \|\|36\|\|

**\...**

**\|\| 11.13.37 \|\|**

**deho'pi daiva-vaśa-gaḥ khalu karma yāvat**

**svārambhakaṁ pratisamīkṣata eva sāsuḥ \|**

**taṁ sa-prapañcam adhirūṭha-samādhi-yogaḥ**

**svāpnaṁ punar na bhajate pratibuddha-vastuḥ \|\|**

**madhvācāryaḥ (bhāgavata-tātparyam) :**

ādaro bhajanaṁ bhaktir bahu-mānaṁ ca sevanam \|

> paryāya-vācakāḥ sarve smṛtis taj-janya-karma ca \|\| iti śabda-nirṇaye
> \|\|37\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** nanu ca yaḥ paripālyamāno'pi
mumūrṣati, taṁ cen na paśyati tarhi pated eva ? na, ity āha---deho'pīti
\| deho daiva-vaśena gacchan svārambhakaṁ karma yāvad asti tāvat
paryantaṁ pratisamīkṣata eva jīvaty eva \| sāsuḥ prāṇendriya-sahitaḥ \|
nanu tarhi tasmin kadācid āsaj jetāpi, nety āha---tam iti \| svāpnaṁ
svapna-tulyam \| adhirūḍhaḥ prāptaḥ samādhi-paryanto yogo yenāta eva
prati-buddhaṁ jñātaṁ paramārtha-vastu yena saḥ \| tathā ca
śrutiḥ---tasya tāvad eva ciraṁ yāvan na vimokṣye atha saṁpatsye iti
\|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yāvat svārambhakaṁ karma
tāvat sāsuḥ sa-prāṇaḥ san prati samīkṣate muktasyāpi tasya
karma-bhoga-pratīkṣāṁ kurvan jīved ity arthaḥ \| nanu tarhi tasmin
kadācid āsajjet ? api tatra nety āha---taṁ dehaṁ sa-prapañcaṁ
indriya-viṣaya-bhogādi-hitam api na bhajate \| yathā pratibuddhavastuḥ
prāpta-jāgaro janaḥ svāpnaṁ dehaṁ punar na bhajate \|\|37\|\|

**\...**

**\|\| 11.13.38 \|\|**

**mayaitad uktaṁ vo viprā guhyaṁ yat sāṅkhya-yogayoḥ \|**

**jānīta māgataṁ yajñaṁ yuṣmad-dharma-vivakṣayā \|\|**

**śrīdhara-svāmī (bhāvārtha-dīpikā) :** uktārthe teṣāṁ viśvāsārthaṁ
sva-svarūpam āha---mayeti \| sāṅkhyam ātmaṇātma-viveko yogo'ṣṭāṅgas
tayor guhyaṁ rahasyam \| yajñaṁ viṣṇum, yajño vai viṣṇuḥ iti śruteḥ \|
yuṣmad dharma-vivakṣayety anena dharmā apy upadiṣṭā iti jñeyam \| ata
eva, yat tena haṁsa-rūpeṇa brahmaṇe'bhyāttha mādhava \[bhā.pu. 11.17.3\]
ity anuvādo bhaviṣyati \|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatra nijoktam ādarayati---mayety
ardhena \| ādare kāraṇa-viśeṣatvena sva-paricaya-viśeṣaṁ
karoti---jānīteti \| yajñaṁ viṣṇuṁ, na tv īśvaratvena jñāpitam api
śivādi-rūpaṁ yuṣmad-dharma-vivakṣayety anena dharmā apy upadiṣṭā iti
jñeyam \|\|38\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ukte'rthe teṣāṁ
viśvāsārthaṁ sva-svarūpam āha---mayeti \| sāṅkhyam ātmānātma-vivekaḥ \|
yogo'ṣṭāṅgaḥ \| dharmasya vivakṣayā anena dharmā apy upadiṣṭā iti jñeyam
\| ata eva yat tena haṁsa-rūpeṇa brahmaṇe'bhyāttha mādhava\[bhā.pu.
11.17.3\] ity anuvādo bhaviṣyati \|\|38\|\|

**\...**

**\|\| 11.13.39 \|\|**

**ahaṁ yogasya sāṅkhyasya satyasyartasya tejasaḥ \|**

**parāyaṇaṁ dvija-śreṣṭhāḥ śriyaḥ kīrter damasya ca \|\|**

**śrīdhara-svāmī (bhāvārtha-dīpikā) :** ṛtaṁ pramīyamāno dharmaḥ, satyam
anuṣṭhīyamāno dharmaḥ \| tejaḥ prabhāvaḥ \| eteṣāṁ param ayanam
\|\|39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :**
sva-jñānasyāntar-bhūta-sarva-jñānatvaṁ darśayan sarvotkṛṣṭatvaṁ
darśayati---aham iti \|\|39\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** aho adbhutaṁ jñānam
aśrauṣmety aticamatkāravatas tān ālakṣyāha---aham iti \| ṛtaṁ ca sunṛtā
vāṇī satyaṁ ca sama-darśanam ity agre vakṣyate \| tejaḥ prabhāvaḥ eteṣāṁ
parāyaṇaṁ paramāśrayaḥ \|\|39\|\|

**\...**

**\|\| 11.13.40 \|\|**

**māṁ bhajanti guṇāḥ sarve nirguṇaṁ nirapekṣakam \|**

**suhṛdaṁ priyam ātmānaṁ sāmyāsaṅgādayo'guṇāḥ \|\|**[^68]

**madhvācāryaḥ (bhāgavata-tātparyam) :**

apūrṇa-guṇa-rūpās tu sampūrṇa-guṇa-rūpakam \|

> bhajanti paramaṁ brahma devās triguṇa-varjitam \|\| iti
> kāla-saṁhitāyām \|\|40\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** kiṁ ca, mām iti \| kathambhūtāḥ
? **aguṇāḥ** guṇa-pariṇāma-rūpā na bhavanti, kintu nityā ity arthaḥ
\|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tathaiva sva-jñānam
upadiśati---mām iti \| ye tv **aguṇā** guṇa-pariṇāmā na bhavanti, te
**asaṅgādaya** iti \| atra **ādi**-grahaṇa-kroḍīkṛtān tān bahūn eva
prathama-skandhe pṛthivyā---satyaṁ śaucam \[bhā.pu. 1.16.28-31\]
ity-ādinā bahudhā varṇitāḥ \| **sāmyāsaṅgādayo** 'nanta-**guṇāḥ sarva**
eva **māṁ bhajanti** \|

tatra hetuḥ---**ātmānaṁ** sarveṣām āśraya-svarūpam, ata eva
sarvotkṛṣṭa-svarūpās te sarvotkṛṣṭa-svarūpaṁ māṁ vinā kathaṁ cānyaṁ
bhajantv iti bhāvaḥ \|

kiṁ ca, tādṛśātmatvād eva **nirguṇaṁ**, na tu jīvavad avidyayā
guṇa-sambaddham \| **nirapekṣakaṁ** svecchayāpi tad asambaddham \| ataś
cāguṇa-pariṇāmās te māṁ vinety ādi pūrvavat \| tathā ca
nārada-pañcarātre jitaṁ-te-stotre---namaḥ
sarva-guṇātīta-ṣaḍ-guṇāyādi-vedhase iti \| tad uktaṁ brahma-tarke---

> guṇaiḥ sva-rūpa-bhūtais tu guṇy asau harir īśvaraḥ \|
>
> na viṣṇor na ca muktānāṁ kvāpi bhinno guṇo mataḥ \|\| iti \|

kālikā-purāṇe devī-kṛta-viṣṇu-stave ca---

> yasya brahmādayo devā munayaś ca tapa-dhanāḥ \|
>
> na vivṛṇvanti rūpāṇi varṇanīyaḥ kathaṁ sa me \|\|
>
> striyā mayā te kiṁ jñeyā nirguṇasya guṇāḥ prabho \|
>
> naiva jānanti yad rūpaṁ sendrā api surāsurāḥ \|\| iti \|\|

atra viṣṇu-purāṇe'pi---kalā-muhūrtādi-mayaś ca kālo na yad vibhūteḥ
pariṇāma-hetuḥ \[vi.pu. 4.1.27\] iti \|

kiṁ ca, tādṛśātmatvād eva suhṛdaṁ nirupādhi-sarva-hita-kāritvaṁ yuktam
iti bhāvaḥ \| ataḥ sarvotkṛṣṭe mayi prema-bhaktir eva sādhyeti
paryavasāna-vākyārthaḥ \|\|40\|\| \[bhagavat-sandarbha 25\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanv ahaṁ parāyaṇam iti
tad-vākyād eva stave'smin dehe'bhimāno dṛśyate ity ataḥ kathaṁ jñānam
asmān aśikṣayad bhavān ? ity āśaṅkadhve cet, satyam \| nedaṁ mama
śarīraṁ jīvasyeva svasmād bhinnaṁ bhautikam \| nāpy atrāhaṅkārādikam api
prādhānikam, kintu mat-svarūpa-bhūtaṁ sac-cid-ānanda-mayam evety
āha---**māṁ nirguṇaṁ** māyika-guṇātītaṁ **sarve guṇā bhajanti** \|
**nirapekṣaṁ** māyika-guṇapekṣā-śūnyaṁ, kintu **suhṛdaṁ**
sva-bhakta-janānāṁ hita-kāriṇaṁ, yataḥ **priyaṁ** teṣāṁ
prema-viṣayībhūtaṁ, teṣu prīti-kartāraṁ ca \| i-gu-pa-dha-jñā-prī-kiraḥ
ka iti kartari ka-pratyaya-vidheḥ \|

ke te guṇāḥ ? **sāmyaṁ** sarvatra prākṛta-vastuṣv audāsīnyāt samatvaṁ ca
aprākṛteṣu sva-bhakteṣu **āsaṅga** āsaktiś ca tad-ādyā **ādi**-śabdāt
prathama-skandhe pṛṭhivy-uktāḥ satya-śaucādayaś cānantāḥ \| kīdṛśāh ?
**aguṇāḥ**, guṇa-pariṇāma-rūpā na bhavanti, kintu nityā ity arthaḥ iti
śrī-svāmi-caraṇaḥ \| ete cānye ca bhagavan nityā yatra mahā-guṇāḥ
\[bhā.pu.1.16.31\] iti prathame ca \| ataḥ svarūpa-bhūtā eva guṇā
ātmānaṁ svarūpam eva bhajanti \| na tasya kāryaṁ karaṇaṁ ca vidyate ity
ādau, svābhāvikī jñāna-bala-kriyā ca \[śve.u. 6.8\] iti śruteḥ
\|\|40\|\|

**\...**

**\|\| 11.13.41 \|\|**

**iti me chinna-sandehā munayaḥ sanakādayaḥ \|**

**sabhājayitvā parayā bhaktyāgṛṇata saṁstavaiḥ \|\|**

**śrīdhara-svāmī (bhāvārtha-dīpikā) :** me mayā \| agṛṇata māṁ tuṣṭuvuḥ
\|\|41\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tataś ca te sandehaṁ tyaktavantas
tāṁ ca bhaktiṁ mayi prāptavanta ity āha---itīti \| parayā bhaktyā
prema-lakṣaṇayā \|\|41\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** agṛṇata agṛṇanta, māṁ
tuṣṭuvuḥ \|\|41\|\|

**\...**

**\|\| 11.13.42 \|\|**

**tair ahaṁ pūjitaḥ samyak saṁstutaḥ paramarṣibhiḥ \|**

**pratyeyāya svakaṁ dhāma paśyataḥ parameṣṭhinaḥ \|\|**

**śrīdhara-svāmī (bhāvārtha-dīpikā) :** pratyeyāya pratyāgato'smi
\|\|42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pratyeyāya pratyāgato'smi
\|\|42\|\|

iti sārārtha-darśinyāṁ harṣiṇyāṁ bhakta-cetasām \|

ekādaśe saṅgataḥ satsaṅgato'bhūt trayodaśaḥ \|\|\*\|\|

**\...**

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ ekādaśa-skandhe
>
> haṁsopadeśo nāma
>
> trayodaśo'dhyāyaḥ \|

\|\| 11.13 \|\|

**...**

**(11.14)**

**caturdaśo'dhyāyaḥ**

**\|\| 11.14.1 \|\|**

**śrī-uddhava uvāca---**

**vadanti kṛṣṇa śreyāṁsi bahūni brahma-vādinaḥ \|**

**teṣāṁ vikalpa-prādhānyam utāho eka-mukhyatā \|\|**

**śrīdhara-svāmī (bhāvārtha-dīpikā) :**

caturdaśe paraṁ śreyo bhaktir eva na cetarat \|

ity etad varṇyate dhyāna-yogaś ca saha sādhanaiḥ \|\|

evaṁ tāvad bhagavato bhaktyā mokṣa ity uktam \| anye tv anyāni sādhanāni
vadanti, tatra viśeṣa-nirdhāraṇāya pṛcchati---vadantīti \| **śreyāṁṣi**
śreyaḥ-sādhanāni \| kiṁ **vikalpena prādhānyam utāho** kiṁ vā
**ekasyaiva mukhyatā** ? \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atha bhakti-yogasyaiva
prāk-siddhatā, sākṣāc chrī-bhagavat-pravartitatā, svayam eva mukhyatā
ca, pareṣāṁ tv arvācīnatā, yathā-rucinānā-jana-pravartitatā, tucchatā
ceti vadan pūrvaṁ yat, tasmāt tvam uddhavotsṛjya \[bhā.pu. 11.12.14\]
ity-ādibhir bhakti-yogasya nairapekṣyam abhyastam, tad eva
matāntara-nirāsena draḍhayituṁ pṛcchati---vadantīti \| taiḥ \|\|1\|\|
\[bhakti.saṁ. 75\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

bhakteḥ kṛṣṇa-vaśīkāra-sarvotkarṣaś caturdaśe \|

tadvatāṁ ca mumukṣoḥ sammataṁ dhyānaṁ ca varṇitam \|\|

śatānāṁ śrotavyānāṁ ca śreyaḥ-sādhanānāṁ tāratamyādikaṁ
pṛcchati---vadantīti \| **śreyāṁsi** śreyaḥ-sādhanāni \| kiṁ **vikalpena
prādhānyam,** idaṁ pradhānam idaṁ vā pradhānam ? iti \| **utāho**
ekasyaiva mukhyatā, idam eva pradhānam ? iti \|\|1\|\|

\...

**\|\| 11.14.2 \|\|**

**bhavatodāhṛtaḥ svāmin bhakti-yogo'napekṣitaḥ \|**

**nirasya sarvataḥ saṅgaṁ yena tvayy āviśen manaḥ \|\|**

**śrīdhara-svāmī (bhāvārtha-dīpikā) :** eka-mukhyatā-pakṣotthāpane
kāraṇam---bhavateti \| **anapekṣitam** na apekṣitam, apekṣā yasmin
so'hetukaḥ \| ayam arthaḥ---**bhavatā** yo **bhakti-yoga** uktaḥ, anye
ca yāni śreyaḥ-sādhanāni vadanti, teṣāṁ kiṁ sākṣāt phala-sādhanatvena
prādhānyam eva sarveṣām utāṅgāṅgitvam \| prādhānye'pi kiṁ vikalpena
sarveṣāṁ tulya-phalatvam ? yad vā, kaścid asti viśeṣa ? iti \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nirasyeti phalāntara-sāpekṣatvam
api nirastam \|\|2\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhavan-mate tu
bhakti-yoga eva mukhya ity āha---bhavateti \| **anapekṣitaṁ** niṣkāmo
**bhakti-yoga** eva **bhavatā udāhṛtaḥ** utkarṣeṇa āhṛtaḥ ānītaḥ,
**yenamanas** tvad-āviṣṭaṁ syāt \| sa kiṁ sarveṣāṁ api śraiṣṭhye
sammataḥ, uta tavaiva? iti nirdhāryocyatām iti bhāvaḥ \|\|2\|\|

\...

**\|\| 11.14.3 \|\|**

**śrī-bhagavān uvāca---**

**kālena naṣṭā pralaye vāṇīyaṁ veda-saṁjñitā \|**

**mayādau brahmaṇe proktā dharmo yasyāṁ mad-ātmakaḥ \|\|**

**madhvācāryaḥ (bhāgavata-tātparyam) :**

rudram induṁ kumāraṁ ca vinaivānyāgrajo manuḥ \|

> brahma-putreṣv ādi sṛṣṭāv anyathātvaṁ punar janeḥ \|\| iti skānde \|
>
> pūrva-sṛṣṭau pūrva-jāyete\'dhikāḥ sarvato guṇaiḥ \|
>
> anādy-ananta-kāleṣu muktāv api yathā kramam \|\| iti nibandhe
> \|\|3\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tatra bhaktir eva
mahā-phalatvena mukhyā \| anyāni tu sva-sva-prakṛty-anusāreṇa
puṣpa-sthānīya-svargādi-phala-buddhibhiḥ praṇibhiḥ prādhānyena
parikalpitāni kṣullaka-phalānīti vivektuṁ prakṛty-anusāreṇa bahudhā
vedārtha-pratipattim āha---kāleneti saptabhiḥ \| **mad-ātmakaḥ** mayy
evātmā cittaṁ yena saḥ \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kāleneti sārdhakam \| taiḥ \|
**kālena naṣṭā**, tatrāpi **pralaye** kalpānte, bahudhā naṣṭety arthaḥ
\| **iyam** iti bhavatā \[11.14.2\] ity-ādinā yathā bhavatānūdyate,
tathā nirūpikety arthaḥ \| etena jñānādikaṁ jñānādi-miśratvaṁ
mad-āveśānya-phalatvaṁ ca na man-matam iti bodhitam \| **ādau**
brāhma-kalpādau \|**mad-ātmako**
mat-svarūpa-bhūtaḥ---hlādinī-sāra-rūpatvāt \|\|3\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bho uddhava !
sarva-matāni vedād evotthitāni \| tasya tasya vedasya tu mad-bhakti-yoga
eva tātparyam ity āha---kāleneti \| **mad-ātmakaḥ** mat-svarūpa-bhūtaḥ,
bhakti-yogasya hlādinī-sāra-bhūtatvāt \| yad vā, mayy eva ātmā cittaṁ
yataś cittasya mad-āviṣṭatā mad-bhaktyaiva bhavet \|bhaktyāham ekayā
grāhyaḥ \[bhā.pu. 11.14.21\] iti mad-vacanād bhaktyaivāham indriyair
grahītuṁ śakyo nānyatheti tatrārtho draṣṭavyaḥ \| brahma-vādibhir
uktānāṁ mad-bhakti-yogād anyeṣāṁ śreyasāṁ mat-prāpakatvābhāvāt
śreyastvam evaṁ vastuto nāstīty atas teṣāṁ vikalpataḥ prādhānyena,
ekasya mukhyatvena vā jijñāsyena tava kiṁ prayojanam ? iti bhāvaḥ
\|\|3\|\|

\...

**\|\| 11.14.4 \|\|**

**tena proktā sva-putrāya manave pūrvajāya sā \|**

**tato bhṛgv-ādayo'gṛhṇan sapta brahma-maharṣayaḥ \|\|**

**śrīdhara-svāmī (bhāvārtha-dīpikā) : bhṛgv-ādayaḥ**---bhṛguś camarīcir
atry-aṅgirasau pulastyaḥ pulahaḥ kratuḥ ity ete ca **sapta brahmāṇaḥ**
prajāpatayas te ca te **maharṣayaś** ca \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tata iti yugmakam \| tebhyas
tat-putrās tat-paramparāyām evānyebhyaś ca pitṛbhyo'nya ity arthaḥ
\|\|4\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhātam.*

\...

**\|\| 11.14.5-7 \|\|**

**tebhyaḥ pitṛbhyas tat-putrā deva-dānava-guhyakāḥ \|**

**manuṣyāḥ siddha-gandharvāḥ sa-vidyādhara-cāraṇāḥ \|\|**

**kindevāḥ kinnarā nāgā rakṣaḥ-kimpuruṣādayaḥ \|**

**bahvyas teṣāṁ prakṛtayo rajaḥ-sattva-tamo-bhuvaḥ \|\|**

**yābhir bhūtāni bhidyante bhūtānāṁ patayas tathā \|**

**yathā-prakṛti sarveṣāṁ citrā vācaḥ sravanti hi \|\|**

**śrīdhara-svāmī (bhāvārtha-dīpikā) : kindevāḥ**
klama-sveda-daurgandhyādi-rāhityena kiṁ devā manuṣyā veti
sandehāspada-bhūtā dvīpāntara-manuṣyāḥ \| evaṁ **kinnarāḥ** kiñcin narā
iva mukhataḥ śarīrato vā \| **kiṁpuruṣāḥ** kiñcit puruṣā iva vānarādayaḥ
\| **prakṛtayo** vāsanā **bahvyaḥ** \| kutaḥ ? **rajaḥ-sattva-tamāṁsi
bhuvaḥ** janma-sthānāni yāsāṁ tāḥ \|**bhūtāni** devāsura-manuṣyādīni \|
**citrāvāco** vedārtha-vyākhyāna-viṣayāḥ \|\|5-7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yathety ardhakam \|\|7\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kathaṁ tato nānā-matāny
udbhūtāni ? tatrāha---teneti sārdhair aṣṭābhiḥ \| **bhṛgv-ādayaḥ**
bhṛguś ca marīcir atry-aṅgirasau pulastyaḥ pulahaḥ kratur ity ete ca
sapta **brahmāṇaḥ** prajāpatayaḥ, te ca **maharṣayaś** ca \|
**kindevāḥ** klama-kheda-daurgandhyādi-rāhityena kiṁ devā manuṣyā veti
sandehāspadī-bhūtā dvīpāntara-manuṣyā eva \| **kinnarāḥ** kiñcin narā
iva mukhataḥ śarīrato vā \| **kiṁpuruṣāḥ** kiñcit puruṣā iva vānarādayaḥ
\| **prakṛtayo** vāsanā **bahvyaḥ** \| kutaḥ ? **rajaḥ-sattva-tamāṁsi
bhuvo** janma-sthānāni yāsāṁ tāḥ \|**bhūtāni** devāsura-manuṣyādīni \|
**citrā vāco** vedārtha-vyākhyāna-rūpāḥ \|\|5-7\|\|

\...

**\|\| 11.14.8 \|\|**

**evaṁ prakṛti-vaicitryād bhidyante matayo nṛṇām \|**

**pāramparyeṇa keṣāñcit pāṣaṇḍa-matayo'pare \|\|**

**madhvācāryaḥ (bhāgavata-tātparyam) :** anena pāramparyeṇa keṣāṁcid eva
devādīnām \|

> mad-bhakti-varjito śreyo ye manyante durāśayāḥ \|
>
> teṣām ante tamo ghoram anantaṁ prāpyate dhruvam \|\| iti
> mānya-saṁhitāyāṁ \|\|8\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** evam ity uktopasaṁhāraḥ
**keṣāñcid** adhyayanādi-śūnyānām apy upadeśa-**pāramparyeṇa** \|
**apare pākhaṇḍa-matayo** veda-viruddhārtha-matayaḥ \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : pāramparyeṇa**
gurūpadeśa-paramparayā **pāṣaṇḍa-matayaḥ** atitamaḥ prakṛtitvāt
veda-viruddhārtha-**matayaḥ,** tena bhāgīrathyā jalaṁ śuddhaṁ madhuram
api tat-taṭa-varter aṇḍa-nimba-ciñcā-kapittha-viṣa-vṛkṣādibhiḥ
sva-sva-mūla-dvārā gṛhītaṁ virasaṁ viruddha-rasaṁ ca yathā bhavet,
tathaiva teṣāṁ teṣāṁ vyākhyātṝṇāṁ mukhaṁ prāpya vedārtho viraso
viruddha-phala-pradaś ca bhaved iti bhāvaḥ \|\|8\|\|

\...

**\|\| 11.14.9 \|\|**

**man-māyā-mohita-dhiyaḥ puruṣāḥ puruṣarṣabha \|**

**śreyo vadanty anekāntaṁ yathā-karma yatha-ruci \|\|**

**śrīdhara-svāmī (bhāvārtha-dīpikā) :** tat prakṛtīnāṁ
māyā-guṇa-mūlatvān **man-māyā-mohita-dhiyaḥ** \| **anekāntaṁ**
nānā-vidham \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad evaṁ sati tasyam
evāneka-vidha-śreyaḥ-kathane hetum āha---man-māyeti \| tat-prakṛtīnāṁ
māyā-guṇa-mūlatvān **man-māyā-mohita-dhiyaḥ** \| **anekāntaṁ**
nānā-vidhaṁ śreyaḥ puruṣārthaṁ, tat-sādhanaṁ ca \|\|9\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : anekāntaṁ** nānā-vidham
\|\|9\|\|

\...

**\|\| 11.14.10 \|\|**

**dharmam eke yaśaś cānye kāmaṁ satyaṁ damaṁ śamam \|**

**anye vadanti svārthaṁ vā aiśvaryaṁ tyāga-bhojanam \|**

**kecid yajñaṁ tapo dānaṁ vratāni niyamān yamān \|\|**

**śrīdhara-svāmī (bhāvārtha-dīpikā) :** tad evāha---dharmam iti sārdhena
\| **dharmaṁ** karma-mīmāṁsakāḥ \| yad uktam,

> mokṣārthī na pravarteta tatra kāmya-niṣiddhayoḥ \|
>
> nitya-naimittike kuryāt pratyavāya-jihāsayā \|\| ity-ādi \|

**yaśaḥ** kāvyālaṅkāra-kṛtaḥ \| yathāhuḥ---

> yāvat kīrtir manuṣyasya puṇya-lokeṣu gīyate \|
>
> tavad varṣa-sahasrāṇi svarga-loke mahīyate \|\| iti \|

**kāmaṁ** vātsyāyanādayaḥ \| **satyaṁ damaṁ śamaṁ** ca yoga-śāstra-kṛtaḥ
\| **anye** dṛṣṭārtha-vādino daṇḍa-nīti-kṛtaḥ \| **vai** prasiddhaṁ \|
**aiśvaryam** eva svārthaṁ puruṣārthaṁ vadanti \| ataḥ sāmādy-upāyā eva
śreyaḥ-sādhanam iti teṣāṁ matam \| tathaiva **tyāgaṁ bhojanaṁ** ca
lokāyatikāḥ \| **yajña-tapo-dānaṁ** yajño devatānāṁ pūjanaṁ tapaś ca
dānaṁ ca \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** pāṣaṇḍa-matāni vivṛṇoti---dharmam
iti sārdhakam \| īśvarāmananāj jaiminy-ādīnām api tat-tat-pravartakatvam
eveti bhāvaḥ \| **dharmaṁ** sva-dharmaṁ nitya-naimittikam \| eke
nivṛtta-karma-niṣṭhāḥ satyādi-trayam advaitā yoginaś ca \| kecit
karma-niṣṭhāḥ \| **svārtham** iti sthāna-bhedena sādhanaṁ sādhyaṁ
vocyate, ubhayor api svenārthyamāṇatvāt \| tatra
**kāmaiśvarya-tyāga-bhojanāni** sādhyāni, anyāni tu sādhanāni \|\|10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad evāha---dharmam iti
sārdhena \| dharmaṁ karma-mīmāṁsakāḥ \| tad uktam,

> mokṣārthī na pravarteta tatra kāmya-niṣaddhayoḥ \|
>
> nitya-naimittike kuryāt pratyavāya-jihāsayā \|\| ity-ādi \|

yaśaḥ kāvyālaṅkāra-kṛtaḥ \| yathāhuḥ---

> yāvat kīrtir manuṣyasya puṇya-lokeṣu gīyate \|
>
> tavad varṣa-sahasrāṇi svarga-loke mahīyate \|\| iti \|

kāmaṁ vātsyāyanādayaḥ \| satyaṁ damaṁ śamam iti śānti-śāstra-kṛtaḥ \|
anye dṛṣṭārtha-vādino daṇḍa-nīti-kṛtaḥ \| vai prasiddham \| aiśvaryam
eva svārthaṁ vadanti \| ataḥ sāmādy-upāyā eva śreyaḥ-sādhanam iti teṣāṁ
matam \| tathaiva tyāgaṁ bhojanaṁ ca lokāyatikāḥ \| yajñādikaṁ vaidikā
niyamān yamān tapo-vratādi-niṣṭhāḥ \|\|10\|\|

\...

**\|\| 11.14.11 \|\|**

**ādy-antavanta evaiṣāṁ lokāḥ karma-vinirmitāḥ \|**

**duḥkhodarkās tamo-niṣṭhāḥ kṣudrā mandāḥ śucārpitāḥ \|\|**

**śrīdhara-svāmī (bhāvārtha-dīpikā) :** teṣāṁ tuccha-phalatvam
āha---ādy-antavanta iti \| **eṣāṁlokā** etaiḥ sādhyāni phalāni \|
**tamo-niṣṭhā** mohāvasānāḥ \| bhoga-kāle'py asūyādibhiḥ **śucārpitā**
vyāptāḥ \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : eṣāṁ** madhye ye vā karmaṇā
veda-vidhinā vinirmitā lokāḥ sukhada-phalāni bhavanti, te'py
**ādy-antavad**-ādi-rūpā eva \| veda-vimukhatve tu nārakā eveti
bhāvaḥ \|\|11\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** eteṣāṁ lokā etaiḥ
sādhyāni phalāni \| tamo-niṣṭhā mohāvasānāḥ \|\|11\|\|

\...

**\|\| 11.14.12 \|\|**

**mayy arpitātmanaḥ sabhya nirapekṣasya sarvataḥ \|**

**mayātmanā sukhaṁ yat tat kutaḥ syād viṣayātmanām \|\|**

**śrīdhara-svāmī (bhāvārtha-dīpikā) :** bhakter mukhyatvam āha---mayīti
yāvat samāpti \| he **sabhya** ! **mayā** paramānanda-rūpeṇa **ātmanā**
svarūpatvena sphuratā \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : ātmanā**
pūrva-saccidānanda-lakṣaṇa-paramātmatayā parama-preṣṭha-rūpeṇa \|
tatrāpi **mayā** sarvāścarya-rūpa-guṇādi-viśiṣṭa-mad-rūpeṇa sphuratety
arthaḥ \| **viṣayātmanām** iti mad-atirikta-puruṣārthinaḥ sarva eva
viṣayātmāna iti bhāvaḥ \|\|12\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasmād bhaktāv eva
vedasya tātparyam \| saiva sarva-śreṣṭheti nirdhārya tayaiva māṁ
prāpnotīty āha---mayīty-ādinā uddhava-praśna-paryantena granthena \|
**mayā**rūpa-guṇa-samudreṇa **ātmanā** premāspadena hetunā **viṣayeṣu**
māyika-vastuṣu śama-dama-jñānādiṣv api mano yeṣāṁ teṣāṁ jñānādīnām api
sāttvikatvena māyikatvāt, na ca tat prāpyaṁ brahmaivety api vācyam \|

> kiṁ vā yogena sāṅkhyena nyāsa-svādhyāyayor api \|
>
> kiṁ vā śreyobhir anyaiś ca na yatrātma-prado hariḥ \|\| iti nāradokteḥ
> \|\|12\|\|

\...

**\|\| 11.14.13 \|\|**

**akiñcanasya dāntasya śāntasya sama-cetasaḥ \|**

**mayā santuṣṭa-manasaḥ sarvāḥ sukha-mayā**[^69] **diśaḥ \|\|**

**śrīdhara-svāmī (bhāvārtha-dīpikā) :** kiṁ ca, anyeṣāṁ
tat-tal-lokādi-paricchinnaṁ sukhaṁ, bhaktasya tu paripūrṇam ity
āha---akiñcanasyeti \|\|13\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tasya sukhaṁ
prapañcayati---akiñcanasyety-ādi sva-matam eva \|\|13\|\|

---------------------------------------------------------------------------------------------------------------------

---------------------------------------------------------------------------------------------------------------------

**jīva-gosvāmī (prīti-sandarbhaḥ 9) :** athaitasyāṁ
bhagavat-sākṣātkāra-lakṣaṇāyāṁ muktau jīvad-avasthāyām
āha---akiñcanasyeti \| bhagavantaṁ vinā kiñcanānyad upādeyatvena nāstīty
akiñcanasya \| tatra hetuḥ---mayeti \| akiñcanatvenaiva hetunā
viśeṣaṇa-trayaṁ---dāntasyeti \| anyatra heyopādeyatā-rāhityāt
sama-cetasaḥ \| sarvatra tasyaiva sāksātkārāt sarvā ity uktam \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** svānubhava-sukha-māhātmyam eva
darśayati---akiñcanasyeti dvābhyām \|\|13\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhaktasya sukham,
sukhasyānubhāvaṁ ca vivṛṇoti---akiñcanasyeti dvābhyām \| mayā
dhyāna-prāptenaivālaukika-śabda-sparśa-rūpa-rasa-gandha-līlā-kṛpādi-mahā-mādhuryavatā
santuṣṭāṇi manaḥ-prabhṛti-sarvendriyāṇi yasya tasya \| sarvā iti sa ca
sā diśo yāti tā eva sukhamayyaḥ \| yathā
granthi-nibaddhānaśvara-mahādhano mānuṣo'yaṁ deśaṁ yāti, tatraiva tasya
bhogaiśvarya-sukhānīty arthaḥ \| ata evākiñcanasya
mal-lakṣaṇa-sampūrṇānaśvara-mahā-dhana-prāptyaiva \|
kiñcana-śabda-vācya-parimita-naśvara-prākṛta-dhana-janādi-grahaṇa-vimukhasya
bāhyābhyantara-viṣayeṣv indriyāṇāṁ svayam arocakatvenaiva nivṛtteḥ
dāntasya śāntasya śamo man-niṣṭhatā buddher \[bhā.pu. 11.19.36\] ity
agrimokter mad-eka-niṣṭha-buddheḥ \| ata eva sama-cetasaḥ
sargāpavarga-narakeṣv api tulyārtha-darśinaḥ\|\|13\|\|

\...

**\|\| 11.14.14 \|\|**

**na pārameṣṭhyaṁ na mahendra-dhiṣṇyaṁ**

**na sārvabhaumaṁ na rasādhipatyam \|**

**na yoga-siddhīr apunar-bhavaṁ vā**

**mayy arpitātmecchati mad-vinānyat \|\|**

**śrīdhara-svāmī (bhāvārtha-dīpikā) :** paripūrṇatām evāha---na
pārameṣṭhyam iti \| **rasādhipatyaṁ** pātālādi-svāmyam \|
**apunar-bhavaṁ** mokṣam api \| **mad-vinā** māṁ hitvānyan necchati \|
aham eva tasya preṣṭha ity arthaḥ \|\|14\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** akiñcanatvam
evāha---na pārameṣṭhyam ity-ādi \|\|14\|\|

---------------------------------------------------------------------------------------------------------------------

**sanātana-gosvāmī :** \[ha.bha.vi. 11.580\] rasādhipatyaṁ
pātālādi-svāmyam \| apunar-bhavaṁ mokṣam api \|
pārameṣṭhyādy-apunar-bhavānteṣv eṣu krameṇa śrī-bhagavad-bhakter
nyūnatayā teṣāṁ nyūnatābhiprāyeṇaivaṁ vyākhyeyam \| pārameṣṭhyam api
necchati \| kiṁ punar mahendra-dhiṣṇyam ity-ādi \| mad-vinā māṁ
hitvānyan necchati \| aham eva tasya śreṣṭha ity arthaḥ \| yad vā,
mad-vinā mad-bhaktiṁ vinā anyat śrī-vaikuṇṭha-vāsādikam api necchatīty
arthaḥ \|\|14\|\|

---------------------------------------------------------------------------------------------------------------------

**sanātana-gosvāmī (dig-darṣinī) :** \[bṛ.bhā. 2.7.14\]
**rasādhipatyaṁ** pātālādi-svāmyaṁ, **apunar bhavaṁ** mokṣam api **mad
vinā** māṁ hitvā **anyan necchati** \| aham eva tasya preṣṭha ity artha
iti \| api ca---

> na kiñcit sādhavo dhīrā bhaktā hy ekāntino mama \|
>
> vāñchanty api mayā dattaṁ kaivalyam apunar bhavam \|\| \[bhā.pu.
> 11.20.34\] iti \|

*apunar bhavam* ātyantikam api *kaivalyam* iti \|\|14\|\|

---------------------------------------------------------------------------------------------------------------------

**jīva-gosvāmī (bhakti-sandarbhaḥ 132) :**
jñāna-vairāgyādi-sad-guṇa-hetutvam uktaṁ yasyāsti bhaktir bhagavaty
akiñcanā \[bhā.pu. 5.18.12\] ity-ādinā \|
svargāpavarga-bhagavad-dhāmādi-sarvānanda-hetutvam apy uktaṁ, yat
karmabhir yat tapasā \[bhā.pu. 11.20.32\] ity-ādinā \| svataḥ
parama-sukha-dānena karmādi-jñānānanta-sādhana-sādhya-vastūnāṁ
heyatva-kāritām āha---na pārameṣṭhyam iti \|

**rasādhipatyaṁ** pātālādi-svāmyam \| **apunarbhavaṁ**
brahma-kaivalya-rūpaṁ mokṣam \| kiṁ bahunā, yat kiñcid api sādhya-jātaṁ
tat sarvaṁ necchaty eva, kintu **mad** māṁ **vinā**
tādṛśa-bhakti-sādhyaṁ mām eva sarva-puruṣārthādhikam icchatīty arthaḥ \|
mayy arpitātmā kṛtātma-nivedanaḥ \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sārvabhaumaṁ śrī-priyavratādīnām
iva mahārājyam \| apy-arthe vā-śabda iti mokṣa-sukhasyāpy aparipūrṇatvaṁ
darśitaṁ pārameṣṭhyādi-catuṣṭayasyānukramaś cādho'dho-vivakṣayā
nyūnatva-vivakṣayā ca tataś cottarottaraṁ kaimutyam api
yoga-siddhy-ādi-dvayaṁ tu sārvatrikam iti paścād vinyastaṁ apunar-bhavas
tūttara-śraiṣṭhyam \|\|14\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasya
kiñcana-śabda-vācya-padārtheṣu spṛhā-rāhityam āha---neti \| pārameṣṭyaṁ
brahma-padaṁ, apunarbhavaṁ sāyujya-sukhaṁ ca \| mayy arpitātmeti, ye
yathā māṁ prapadyante tāṁs tathaiva bhajāmy aham \[gītā 4.11\] iti
mat-kṛta-niyamād aham api tasminn arpitātmā bhavāmīti \| ata eva
mad-vineti aham eva tasya sarvendriya-grāhyatayā sadaiva varta eva \|
nahi nirantara-divyāmṛta-rasāsvādine janāya mṛttikā rocata iti bhāvaḥ
\|\|14\|\|

\...

**\|\| 11.14.15 \|\|**

**na tathā me priyatama ātma-yonir na śaṅkaraḥ \|**

**na ca saṅkarṣaṇo na śrīr naivātmā ca yathā bhavān \|\|**

**madhvācāryaḥ (bhāgavata-tātparyam) :**

kṛpā-nimittā yā prītir nīca-bhakteṣu sādhikā \|

> ātareva tu yā prītiḥ sā tūcceṣu yathā-kramam \|\|
>
> yathā kaścit svam ātmānaṁ priyāṁ putram athāpi vā \|
>
> atihāya kṛpā-yukto bhikṣave'nnaṁ dadāty api \|\|
>
> kadācid eva na punaḥ svātmādeḥ sārvakālikam \|
>
> yoga-kṣema-vahatvaṁ ca nityaṁ svātmādiṣu sphuṭam \|
>
> evam eva pareśasya bhakteṣu śriyajādiṣu \|\| iti priya-viveke \|
>
> yādavebhyaś ca sarvebhya uddhavo bhagavat-priyaḥ \|
>
> uddhavāc ca priyatamaḥ pradyumnas tu mahārathaḥ \|\|
>
> tasmād api priyatamo rāmaḥ kṛṣṇasya sarvadā \|
>
> naiva tasmāt priyatamo vinaikaṁ tu caturmukham \|\|
>
> sarvebhyo'pi priyatamo hareḥ śrīr eva vallabhā \|
>
> naiva tasyāḥ priyatamo vinā svātmānam eva tu \|\| iti yādavādhyātme
> \|\|15\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** mamāpi sa eva preṣṭha ity
āha---na tatheti dvābhyām \| **ātma-yonir** brahmā putro'pi, **śaṅkaro**
mat-svarūpa-bhūto'pi, **saṅkarṣaṇo** bhrātāpi, **śrīr** bhāryāpi,
**ātmā** mūrtir api, **yathā** bhakta iti vaktavye
atiharṣeṇāha---**bhavān** iti \|\|15\|\|

---------------------------------------------------------------------------------------------------------------------

**sanātana-gosvāmī (dig-darṣinī) :** \[bṛ.bhā. 1.1.77[\[]{dir="rtl"}
**ātmā** śrī-mūrtir api bhakta iti vaktavye
sva-bhakta-māhātmya-viśeṣākhyānāvirbhūta-harṣa-bhara-vaivaśyena
**bhavān** ity uktam \|\|15\|\|

---------------------------------------------------------------------------------------------------------------------

**jīva-gosvāmī (prīti-sandarbha 64)** : bhakta-śreṣṭhatvena
śrīmad-uddhavaṁ lakṣyīkṛtyāha---na tatheti \| **yathā**
bhaktatvātiśaya-dvārā **bhavān** **me priyatamaḥ**, tathā **ātma-yonir**
brahmā putratva-dvārā na priyatamaḥ \| na ca **śaṅkaro**
guṇāvatāratva-dvārā, na ca **saṅkarṣaṇo** bhrātṛtva-dvārā, na ca
**śrīr** jāyātva-vyavahāra-dvārā, na ca **ātmā**
paramānanda-ghana-svarūpatā-dvārety arthaḥ \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bhakta-śreṣṭhatvena
śrīmad-uddhavaṁ lakṣyīkṛtyāha---na tatheti \| atra **ātma-yonitvena**
putratvam \| **śaṅkaratvena** sukhakaratva-sūcanayā sāhacaryam \|
**saṅkarṣaṇatvena** garbha-saṅkarṣaṇa-sūcanayā bhrātṛtvam \|
**śrītvena** āśraya-viśeṣa-sūcanayā bhāryātvaṁ vyajyate \| **ātmā**
śrī-mūrtir api \| tataś ca putratvādinā na te priyatamāḥ, kintu
bhaktyaivāto bhakty-ādhikyāt **yathā bhavān priyatamas tathā** na te ity
artha iti bhaktānāṁ priyatamatve nidarśanam \|\|15\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sa ca bhaktas tava kīdṛk
priyaḥ ? ity āha---na tatheti \| **ātma-yonir** brahmā putro'pi,
**śaṅkaro** mat-svarūpa-bhūto'pi, **saṅkarṣaṇo** bhrātāpi, **śrīr**
bhāryāpi, **ātmā** mūrtir api, **yathā** bhakta iti vaktavye
atiharṣeṇāha---**bhavān** iti \| iti śrī-svāmi-caraṇaiḥ \|

atra brahmādīnāṁ bhaktatve'pi teṣu bhaktatvāṁśād api putratvād aṁśā
adhikā vartante, ataḥ prādhānyena vyapadeśā bhavantīti nyāyena te
putrāditvenaiva vyapadiśyante, na tu bhaktatvena \| nanda-yaśodādiṣu tu
mahā-premavattvāt pitṛtvādy-aṁśebhyo'pi bhaktatva-lakṣaṇo'ṁśo'dhikatara
iti teṣu bhaktatvam eveti te kṛṣṇasyātipriyatamā \| yad
uktaṁ---darśayaṁs tad-vidāṁ loke ātmano bhakta-vaśyatām \[bhā.pu.
10.11.9\] iti teṣāṁ bhakta-śabda-vācyatvaṁ svātivaśīkārakatvaṁ ca \|

> nemaṁ viriñco na bhavo na śrīr apy aṅga-saṁśrayā \|
>
> prasādaṁ lebhire gopī \[bhā.pu. 10.9.20\] iti sarvotkarṣaś ca \|

yad vā, tādṛśa-bhakteṣv api madhye bhavān yathā me priyatamaḥ, tathā
man-mukhād eva śṛṇv ity āha---na tatheti \| tena sarva-bhakteṣu madhye
uddhavaḥ śreṣṭhaḥ, tasmād api gopyaḥ śreṣṭhāḥ, tenāpi tāsāṁ
caraṇa-dhūli-prārthanād iti vaiṣṇava-siddhāntaḥ \|\|15\|\|

\...

**\|\| 11.14.16 \|\|**

**nirapekṣaṁ muniṁ śāntaṁ nirvairaṁ sama-darśanam \|**

**anuvrajāmy ahaṁ nityaṁ pūyeyety aṅghri-reṇubhiḥ \|\|**

**madhvācāryaḥ (bhāgavata-tātparyam) :** svāṅghri-reṇubhis taṁ
śodhayāmīty anuvrajāmi \|

> anugacchati viṣṇus taṁ sva-bhaktaṁ tasya śuddhaye \|
>
> tasyāṅghri-reṇubhir vāta-nītair agresaraiḥ śubhaiḥ \|\|
>
> agrato gamane viṣṇoḥ padāspṛṣṭaṁ rajo bhavet \|
>
> ataḥ sva-bhaktaṁ pūyeyety anuvrajati keśavaḥ \|\| iti saṅkhyāne
> \|\|16\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** pūyeya
mad-antar-varti-brahmāṇḍāni pavitrī-kuryām iti bhāvenety arthaḥ
\|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad evaṁ prema-viśeṣa-pātratvena
tādṛśaṁ bhaktaṁ stutvā gaurava-viśeṣa-pātratvena bhakta-viśeṣaṁ stauti
\| nirapekṣaṁ niṣkāma-bhaktam, ataḥ kṣobha-rahitaṁ, mātsaryādi-rahitam,
anyatra heyopādeya-bhāvanā-rahitaṁ ca \| muniṁ śrī-nāradādim anuvrajāmi,
yatas tādṛśa-niṣkapaṭa-bhakti-maya-sādhutva-darśanena mamāpi
bhakti-viśeṣo jāyate \| kathaṁ gopanīyaḥ ? ity āha---pūyeyeti \|
tad-bhakty-aniṣkṛti-doṣāt pavitritaḥ syām iti bhāvenety arthaḥ
\|\|16\|\| \[prīti-sandarbha 38\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ bahunā, bhakto yathā
sadā mām anucarati, tathāham api bhaktaḥ parokṣaḥ san bhaktam anucarāmi
\| bhagavān bhakta-bhaktimān iti madīya-śukokter ity āha---nirapekṣam
iti \| muniṁ mad-rūpa-guṇa-līlā-parikarādi-manana-param \| pūyeya
mad-antarvarti-brahmāṇḍāni pavitrīkuryām iti bhāvanayety arthaḥ iti
śrī-svāmi-caraṇāḥ \| tad-bhakty-aniṣkṛti-doṣāt pavitritaḥ syām iti
bhāvenety arthaḥ iti sandarbhaḥ \| vastutas tu
bhakta-caraṇa-dhūli-grahaṇaṁ vinā bhaktir na syāt \| bhaktyā vinā
man-mādhurya-rasānubhavo na syād iti mayaiva maryādā sthāpitā \| ato'ham
api bhakta iva bhaktyā pūrṇa-man-mādhurya-raso nimagno bhaveyam iti
bhāvaḥ \|\|16\|\|

\...

**\|\| 11.14.17 \|\|**

**niṣkiñcanā mayy anurakta-cetasaḥ**

**śāntā mahānto'khila-jīva-vatsalāḥ \|**

**kāmair anālabdha-dhiyo juṣanti te**

**yan nairapekṣyaṁ na viduḥ sukhaṁ mama \|\|**

**śrīdhara-svāmī (bhāvārtha-dīpikā) :** kiṁ ca, mad-bhaktānāṁ sukham
etāvad evaṁ-bhūtam iti vā ko vaktuṁ samarthaḥ ? yatas tat sva-saṁvedyaṁ
nirupamam, ity āha---**niṣkiñcanā** iti \| **mahānto** nirabhimānāḥ \|
**anālabdha-dhiyo**'spṛṣṭa-cittāḥ \| niṣkiñcanatvādīnāṁ yatheṣṭaṁ
hetu-hetumad-bhāvaḥ \| evaṁ-bhūtā **mama** madīyā yat **sukhaṁ juṣanti**
sevante, tat sukhaṁ ta eva **vidur** labhante, nānye \| kutaḥ ?
nairapekṣyaṁ nāsty apekṣaṇīyaṁ yeṣāṁ te nirapekṣāḥ, tair eva labhyaṁ, na
tu mokṣāpekṣair apīty arthaḥ \| yad vā, evaṁ-bhūtāḥ santo ye mama, mām
ity arthaḥ, juṣanti prīṇanti, ta eva yan nairapekṣyaṁ sukhaṁ tad viduḥ,
nānya ity anvayaḥ \|\|17\|\|

---------------------------------------------------------------------------------------------------------------------

**kaivalya-dīpikā : niṣkiñcanā** iti \| **anālabdhāḥ** aspṛṣṭāḥ \|
**nairapekṣyaṁ** nirapekṣair labhyam \|\|17\|\| \[mu.pha. 19.39\]

---------------------------------------------------------------------------------------------------------------------

**sanātana-gosvāmī (dig-darṣinī) :** \[bṛ.bhā. 2.7.14\]
asyārthaḥ---**mayy anurakta-cetasa** eva **mahāntaḥ** \| teṣāṁ
bāhya-lakṣaṇāni---**niṣkiñcanāḥ** tyakta-parigrahāḥ **śāntā**
rāgādi-śūnyāḥ **akhila-jīveṣu vatsalāḥ kāmair** viṣaya-bhogair
**anālabdha-dhiyaḥ** aspṛṣṭa-cittāḥ \| eṣāṁ ca yatheṣṭaṁ
hetu-hetumad-bhāvo draṣṭavyaḥ \|

āntara-lakṣaṇam āha---evambhūtā **mama** madīyā yat **sukhaṁ juṣanti**
sevante, tat sukhaṁ **ta** eva **vidur nānye** \| kutaḥ ? nairapekṣyaṁ
tad vidur nānyaḥ ity anvayaḥ \| athavā īdṛśā eva sukhaṁ juṣantīty
anvayaḥ paramānandam anubhavantīty arthaḥ \| yad vā, juṣanti sevante
prīṇayanti vā, arthān mām eva **yad** yasmāt te mama nairapekṣyam
ātmārāmatvādinā sarvatra nirapekṣatāṁ na viduḥ, kintu bhakti-rasāpekṣako
bhakta-jana-paravaśa ity evaṁ vidur ity arthaḥ \| api me pūrṇa-kāmasya
navaṁ navam idaṁ priyam \[ha.bha.su. 14.28\] iti \| ahaṁ
bhakta-parādhīnaḥ \[bhā.pu. 9.4.63\]
ity-ādi-śrī-bhagavad-vacana-prāmāṇyād eva \| ata eva
śraddhādy-atiśayotpattyā bhajanenānurāga-siddhyā mahattā sampadyate, ata
idam evāntara-mukhya-lakṣaṇaṁ jñeyam iti \| tatraiva yogeśvareṇa
śrī-hariṇāpy uktākhila-bhagavad-bhakta-lakṣaṇa-sāro\'yam ante proktaḥ---

> visṛjati hṛdayaṁ na yasya sākṣād dharir
>
> avaśābhihito'py aghaugha-nāśaḥ \|
>
> praṇaya-rasanayā dhṛtāṅghri-padmaḥ
>
> sa bhavati bhāgavata-pradhāna uktaḥ \|\| \[bhā.pu. 11.2.55\] iti
> \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yato
mad-rūpa-guṇādi-mādhuryānubhava-sukhaṁ mad-bhaktyaiva labhyaṁ,
mānyathety āha---**niṣkiñcanā** iti \| niṣkiñcanā jñānino'pi bhavantīti
kecid āhuḥ, tad-vyāvṛtty-artham āha---**mayy anurakta-cetasa** iti \|
akhila-jīva-vatsalā akhilebhyo'pi jīvebhyo bhakti-rasa-ditsāvantaḥ \|
ata eva **mahāntas** tat-saṁjñayaiva lokair ucyamānāḥ kāmair daivād
āpatitair api bhogair **na alabdhā** chinnā **dhīr** yeṣāṁ te \| yan
**mama sukhaṁ juṣanti** āsvādayanti, tat sukhaṁ te eva **viduḥ**, nānye
\| kutaḥ ? **nairapekṣyaṁ** nāsty apekṣāṁ mokṣādikam api yeṣāṁ te
nairapekṣāḥ, teṣv eva jātam \|\|17\|\|

\...

**\|\| 11.14.18 \|\|**

**bādhyamāno'pi mad-bhakto viṣayair ajitendriyaḥ \|**

**prāyaḥ pragalbhayā bhaktyā viṣayair nābhibhūyate \|\|**

**śrīdhara-svāmī (bhāvārtha-dīpikā) :** api cāstāṁ tāvad
uttama-bhakta-kathā, yataḥ prākṛto'pi bhaktaḥ kṛtārtha evety
āha---bādhyamāna iti dvābhyām \| **viṣayair** ākṛṣyamāṇo'pi \|
**pragalbhayā** samarthayā \|\|18\|\|

---------------------------------------------------------------------------------------------------------------------

**kaivalya-dīpikā :** asyāṁ ca pravṛttāyāṁ viṣayādy-anarthaś ca
śāmyatīty āha---**bādhya-** iti dvābhyām \| **bhasmasāt** **karoti**
kārtsnyena bhasmīkaroti \| **kṛtsnaśaḥ** sa saṁskārāṇi \|\|18-19\|\|
\[mu.pha. 6.31\]

---------------------------------------------------------------------------------------------------------------------

**sanātana-gosvāmī :** \[ha.bha.vi. 11.552\] **viṣayair bādhyamāna**
ākṛṣyamāṇo'pi \| ataḥ **prāyo'jitendriyaḥ** \| **pragalbhayā**
samarthayā \| parama-pada-pradāna-śaktāyā api bhakter viṣayābhibhavato
rakṣaṇaṁ katarat prayojanam iti bhāvāh \|\|18\|\|

---------------------------------------------------------------------------------------------------------------------

**jīva-gosvāmī (bhakti-sandarbhaḥ** **115) :** abādhyamānas tu sutarāṁ
**nābhibhūyata** ity **aper** arthaḥ \|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : prāyo nābhibhūyate**, tad-bādhāyāṁ
śrī-bhagavati sva-dainya-nivedana-sparśāt \| yataḥ **pragalbhayā**
samartha-prabhāvayā **bhaktyā** śaraṇāgati-mātrātmikayā \|\|18\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** api ca, āstāṁ tāvad
utpanna-bhāva-bhakta-kathā, yato bhaktau prathama-vartamāno'pi bhaktaḥ
kṛtārtha evety āha---**bādhyamāna** iti **prāyaḥpragalbhayā** prāyeṇaiva
prabalībhavantyā, kiṁ punaḥ pragalbhayā \|

yad vā, jñāni-prakaraṇe yathā durācāro jñānī nindiṣyate, jñānitvaṁ ca
tasya niṣidhyate, yas tv asaṁyata-ṣaḍ-vargaḥ \[bhā.pu. 11.18.40\]
ity-ādinā, tathātra bhakta-prakaraṇe durācāro bhakto na nindyo,
bhaktatvaṁ ca tasya na niṣiddham ity āha---bādhyamāna iti \| yad
uktaṁ---

> api cet sudurācāro bhajate mām ananya-bhāk \|
>
> sādhur eva sa mantavyaḥ samyag-vyavasito hi saḥ \|\| \[gītā 9.30\] iti
> \|

kiṁ cātra **viṣayair bādhyamāno'pi** viṣayair **nābhibhūyata** ity
ubhayatrāpi vartamāna-nirdeśāt viṣaya-bādhyatva-daśāyām api
viṣayābādhyatvaṁ bhakti-sad-bhāvāt, yathā
vairi-kṛta-kiñcic-chastrāghātaṁ prāptasyāpi na parābhaviṣṇutā
śaurya-sad-bhāvād iti \| yathā vā, pīta-jvaraghna-mahauṣadhasya
tad-divase āyāto'pi jvaro bādhako'py abādhaka eva tasya
vinaśyad-avasthatvāt dināntare ca samyaṅ naṣṭībhāvitvāc ca \|\|18\|\|

\...

**\|\| 11.14.19 \|\|**

**yathāgniḥ susamiddhārciḥ karoty edhāṁsi bhasmasāt \|**

**tathā mad-viṣayā bhaktir uddhavaināṁsi kṛtsnaśaḥ \|\|**

**śrīdhara-svāmī (bhāvārtha-dīpikā) :** pākādy-arthaṁ prajvālito'**gnir
yathā** kāṣṭhāni bhasmīkaroti, tathā rāgādināpi kathañcin **mad-viṣayā**
satī **bhaktiḥ** samasta-pāpānīti \| bhagavān api
sva-bhakti-mahimāścaryeṇa sambodhayati---aho **uddhava**! vismayaṁ śṛṇv
iti \|\|19\|\|

---------------------------------------------------------------------------------------------------------------------

**kaivalya-dīpikā :** atha jñāna-miśrāṁ tribhiḥ stauti---**na
sādhayati** iti \| **na sādhayati** na vaśīkaroti \| yogaś
citta-vṛtti-nirodhaḥ \[yo.sū. 1.2\] **sāṅkhyaṁ**[^70]
prakṛti-puruṣa-vivekaḥ, **dharmo** nitya-naimittikānuṣṭhānam \|
**svādhyāyo** mantra-japaḥ[^71], **tapaḥ** parākādi \| **nyāsaḥ**
sannyāsaḥ \| **ūrjitā** utkaṭāḥ \|\|19\|\| \[mu.pha. 6.31\]

---------------------------------------------------------------------------------------------------------------------

**sanātana-gosvāmī :** \[ha.bha.vi. 11.549\] āstāṁ tāvad uttama-bhakteḥ
kathā \| yathā kathañcit bhaktyāpi svata eva samūlāśeṣa-pāpa-kṣayaḥ syād
ity āha---yatheti \| pākādy-artham api prajvālito'gnir yathā kāṣṭhāni
bhasmīkaroti, tathā rāgādināpi kathañcin mad-viṣayā satī bhaktiḥ
samasta-pāpānīti \| bhagavān api sva-bhaktamāścaryeṇa sambodhayati---aho
uddhava vistareṇa śṛṇv iti \|\|19\|\|

---------------------------------------------------------------------------------------------------------------------

**jīva-gosvāmī (bhakti-sandarbhaḥ 125) :** atha pāpaghnatve tāvad
aprārabdha-pāpaghnatvam āha---yathāgnir iti \| atra dṛṣṭānte
susamiddhārcir itivad dārṣṭāntike sudṛḍhā ity asya śabdasyānukteḥ,
adṛḍhāpi ity unnīyate \| athaivoktaṁ
pādma-pātāla-khaṇḍa-stha-vaiśākhya-māhātmye ca---

> yathāgniḥ susamṛddhārciḥ karoty edhāṁsi bhasmasāt \|
>
> pāpāni bhagavad-bhaktis tathā dahati tat-kṣaṇāt \|\| \[pa.pu.
> 5.85.31\] iti \|

yadyapi harir ity avaśenāpi pumān nārhati yātanārtham \[bhā.pu. 6.2.15\]
ity ādau liṅ-ādi-pratyaya-virahe'pi pūṣā-praviṣṭa-bhāgo yad
āgneyāṣṭāka-pālo bhavati \[yajur-veda\] ity-ādivad vidhitvam asti \|
tasmād bhārata sarvātmā \[bhā.pu. 2.10.5\] ity-ādau ca sākṣād
vidhi-śravaṇam apy asti \| "tasmād" iti hetu-nirdeśaś cākaraṇe doṣaṁ
kroḍīkaroti \| tathāpi vidhi-sāpekṣeyaṁ na bhavatīti
tathābhūta-svabhāvāgni-lakṣaṇa-vastu-dṛṣṭāntena sūcitam \| ata eva yān
āsthāya \[bhā.pu. 11.2.33\] ity-ādikam api dṛśyate \| **susamiddhārcir**
ity anena sādhanāntara-sāpekṣatvam aśakya-sādhyatvaṁ vilambitatvaṁ ca
nirākṛtam \| tad eva vyaktaṁ pādme*tat-kṣaṇād* iti \|

yad vā, **yathā mad-viṣayā bhaktir** yathā kathañcic chravaṇādi-lakṣaṇā
\[bhakty-ābhāsa-rūpā\] **samastāni** pāpānīti \|\|19\|\|
\[bhakti-sandarbha 125\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ataḥ sarvān eva bhakti-bhedān
praśaṁsati---yathety aṣṭabhiḥ \| yathā mad-viṣayā bhaktir yathā
kathañcit śravaṇādi-lakṣaṇā samastāni pāpānIty arthaḥ \|\|19\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
tasyājitendriyatā-janya-pāpasya bhaktir eva vināśikāstīty atra
dṛṣṭāntaḥ---yathāgnir iti \| he uddhaveti \| tvam atroddhavam eva
labhasveti bhāvaḥ \|\|19\|\|

\...

**\|\| 11.14.20 \|\|**

**na sādhayati māṁ yogo na sāṅkhyaṁ dharma uddhava \|**

**na svādhyāyas tapas tyāgo yathā bhaktir mamorjitā \|\|**

**śrīdhara-svāmī (bhāvārtha-dīpikā) :** ata evaṁbhūtaṁ śreyo nānyad
astīty āha---na sādhayatīti dvābhyām \|\|20\|\|

---------------------------------------------------------------------------------------------------------------------

**kaivalya-dīpikā :** atha jñāna-miśrāṁ tribhiḥ stauti---**na
sādhayati** iti \| **na sādhayati** na vaśīkaroti \| yogaś
citta-vṛtti-nirodhaḥ \[yo.sū. 1.2\] **sāṅkhyaṁ**[^72]
prakṛti-puruṣa-vivekaḥ, **dharmo** nitya-naimittikānuṣṭhānam \|
**svādhyāyo** mantra-japaḥ[^73], **tapaḥ** parākādi \| **nyāsaḥ**
sannyāsaḥ \| **ūrjitā** utkaṭāḥ \|\| \[mu.pha. 6.32\]

---------------------------------------------------------------------------------------------------------------------

**sanātana-gosvāmī :** \[ha.bha.vi. 11.601\] **na sādhayati** na
vaśīkaroti \| **ūrjitā** parama-samarthā \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : na sādhayati** na vaśīkaroti \| tapo
jñānam \| tyāgaḥ sannyāsaḥ \| mat-sādhanārthaṁ prayukto'pi yogādis tathā
māṁ na sādhayati \| vaśayan nonmukhaṁ karoti \| yathorjitā
\[jñāna-karmādy-anāvṛtā tīvrā prabalottameti yāvat\] bhaktiḥ
sādhanātmikā \|\|20\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu bhaktir yathā
tvat-prāpti-sādhanaṁ tathā jñāna-yogādikam apīti kenāṁśena bhakter
utkarṣa ity ata āha---neti dvābhyām \| na sādhayati na
mat-prāpti-sādhanaṁ bhavati ūrjitā jñāna-karmādy-anāvṛtatvena prabalā
tīvrety arthaḥ \|\|20\|\|

\...

**\|\| 11.14.21 \|\|**

**bhaktyāham ekayā grāhyaḥ śraddhayātmā priyaḥ satām \|**

**bhaktiḥ punāti man-niṣṭhā śvapākān api sambhavāt \|\|**

**śrīdhara-svāmī (bhāvārtha-dīpikā) : śraddhayā** yā **bhaktis** tayā \|
**sambhavāj** jāti-doṣād apīty arthaḥ \|\|21\|\|

---------------------------------------------------------------------------------------------------------------------

**kaivalya-dīpikā : api sambhavāt** sambhavād api \| sambhūta-mātrāpi
**punāti** \| kiṁ punaḥ prauḍhā ? **śvapāko**'ntyajaḥ \|\|21\|\|
\[mu.pha. 6.33\]

---------------------------------------------------------------------------------------------------------------------

**sanātana-gosvāmī :** \[ha.bha.vi. 11.602\] **śraddhayā** yā
**bhaktis** tayā \| **satāṁ** bhaktānāṁ **priya ātmā,** ātmano'pi
sakāśāt priya ity arthaḥ \| yad vā, ātmāpi apriyo yasmāt, sa
parama-priyatama ity arthaḥ \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : śraddhayā
bhaktyā**---śraddhā-pūrvikayā kevalayā bhaktyā tv **aham** eva
**grāhyaḥ**, kramād vaśīkāryaḥ \| saiva **man-niṣṭhā** mayi dārḍhyaṁ
gatā satī \|

atraiva vivecanīyam \| yadyapy asya
vākyasyaikādaśa-caturdaśādhyāya-prakaraṇe sādhya-sādhana-bhaktyor
aviviktatayaiva mahima-nirūpaṇam iti sādhana-paratvaṁ durnirṇeyaṁ,
tathāpi phala-bhakti-mahima-dvārāpi sādhana-mahima-paratvam eva
yatredṛśam api phalaṁ bhavatīti \| vadanti kṛṣṇa śreyāṁsi \[bhā.pu.
11.14.1\]ity-ādi-praśnam ārabhya sādhanasyopakrāntatvāt,yathā yathātmā
parimṛjyate'sau mat-puṇya-gāthā-śravaṇābhidhānaiḥ \[bhā.pu. 11.14.26\]
ity-ādinā tasyaivopasaṁhṛtatvāc ca \| viśeṣas tu tatra bādhyamāno'pi
mad-bhakto \[bhā.pu. 11.14.18\] ity-ādikaṁ, dharmaḥ satya-dayopetaḥ
\[bhā.pu. 11.14.22\] ity-ādy-anta-tadīyam ukta-prakaraṇaṁ
prāya-sādhana-mahima-param eva \| tatra bādhyamāno'pi iti padyaṁ
sādhya-bhaktau jātāyāṁ bādhyamānatvāyogāt---

> dadhati sakṛn manas tvayi ya ātmani nitya-sukhe
>
> na punar upāsate puruṣa-sāra-harāvasathān \|\| \[bhā.pu. 10.87.35\]
> ity ukteḥ \|
>
> viṣayāviṣṭa-cittānāṁ viṣṇv-āveśaḥ sudūrataḥ \|

vāruṇī-dig-gataṁ vastu vrajann aindrīṁ kim āpnuyāt \|\|

iti viṣṇu-purāṇāc ca tan-mahima-paratvena gamyate \| atraiva tad
vakṣyate---

> kathaṁ vinā roma-harṣaṁ dravatā cetasā vinā \|
>
> vinānandāśru-kalayā śuddhyed bhaktyā vināśayaḥ \|\| \[bhā.pu.
> 11.14.23\] ity anena,

mad-bhakti-yukto bhuvanaṁ punāti \[bhā.pu. 11.14.24\] iti
kaimutya-vākyena ca sādhya-bhakteḥ saṁskāra-hāritvam\| tato viṣayā eva
bādhyamānā bhavantīti \|

atha yathāgniḥ susamṛddhārciḥ \[bhā.pu. 11.14.19\] iti padyaṁ
nāmābhāsādeḥ sarva-pāpa-kṣaya-kāritva-prasiddhes tat-param \| atha na
sādhayati māṁ yogaḥ \[bhā.pu. 11.14.20\] ity etat sārdha-padyaṁ
yogādīnāṁ sādhana-rūpāṇāṁ pratiyogitvena nirdiṣṭatvāt
śraddhā-sahāyatvena vidhānāc ca tat-param \| sādhyāyāṁ śraddhollekhaḥ
punar-ukta iti \| yadyapi phala-bhakti-dvāraiva tad-vaśīkāritvaṁ tasyās
tathāpy atra sādhaka-rūpāyā mukhyatvena prātatvāt tatraivodāhṛtam \|

kiṁ vā---

> astv evam aṅga bhagavān bhajatāṁ mukundo
>
> muktiṁ dadāti karhicit sma na bhakti-yogam \[bhā.pu. 5.6.18\]

iti nyāyena nāvaśaḥ san premāṇaṁ dadātīti tasyā eva sākṣāt
tad-guṇakatvaṁ jñeyam \| atha dharmaḥ satya-dayopetaḥ \[bhā.pu.
11.14.21\] iti padyaṁ ca dharmādi-sādhana-pratiyogitvena nirdeśāt \|
sādhya-bhakter evānyatrāpi tat-phalatayodāhṛtatvāc ca tat-param \| yat
tu kathaṁ vinā \[bhā.pu. 11.14.22\] ity-ādikaṁ tac ca
sādhana-bhakti-phalasya śodhakatvātiśaya-pratipādanena tat-param iti \|
tasmāt sādhv eva bādhyamāno'pi \[bhā.pu. 11.14.17\] ity-ādi-padyāni
tat-prasaṅge darśitāni \|\|21\|\| \[bhakti-sandarbhaḥ 147\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yatheti \| sva-vākyena
prāptaṁ yogādīnām api sva-prāpti-sādhanatvam āśaṅkyāha---bhaktyeti \|
ekayā na tv anyena yogādinety arthaḥ \| tena yad anyatra jñānādīnām api
brahma-prāpti-sādhanatvaṁ śrūyate tatrasthā guṇa-bhūtā bhaktir eva
tat-prāpiketi jñeyam \| tad evaṁ jñāna-sat-karmādikaṁ bhagavantaṁ
sādhayitum asamarthaṁ kevalaṁ pāpa-nāśakatayaiva sārthakam abhūd iti
sthitam \| tatrāpi bhakter yathā pāpa-nāśakatā na tathā jñānādīnām ity
āha---bhaktir iti sārdhena \| sambhavāt jāti-doṣād apīti
śrī-svāmi-caraṇāḥ tena prārabdha-pāpa-nāśakatā bhakter budhyate
\|\|21\|\|

\...

**\|\| 11.14.22 \|\|**

**dharmaḥ satya-dayopeto vidyā vā tapasānvitā \|**

**mad-bhaktyāpetam ātmānaṁ na samyak prapunāti hi \|\|**

**śrīdhara-svāmī (bhāvārtha-dīpikā) :** bhakty-abhāve'nyat sādhanaṁ
vyartham ity āha dvābhyāṁ---**dharma** iti \|\|22\|\|

---------------------------------------------------------------------------------------------------------------------

**kaivalya-dīpikā : dharma** iti \| **ātmānaṁ** cittam \|\|22\|\|
\[mu.pha. 6.50\]

---------------------------------------------------------------------------------------------------------------------

**sanātana-gosvāmī :** \[ha.bha.vi. 11.557\] **apetaṁ** rahitam
\|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** dharmo niṣkāmaḥ \| vidyā śāstrīyaṁ
brahma-jñānam \| tapasā tad-īkṣaṇa-rūpa-cittaikāgryeṇa \| mad-bhaktyā
mat-prīti-kāmanā-lakṣaṇayā, na samyak prapunāti
\|ukta-pārameṣṭhyādy-apunarbhava-paryanta-sarva-vāsanāto na śodhayati
\|\|22\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, dharma-jñānādīnāṁ
pāpa-nāśakatvam api bhakti-sāhityenaiva \| bhakti-rāhityena tu
kiñcin-mātram evety āha---dharma iti \| vidyā jñānam \|\|22\|\|

\...

**\|\| 11.14.23 \|\|**

**kathaṁ vinā roma-harṣaṁ dravatā cetasā vinā \|**

**vinānandāśru-kalayā śudhyed bhaktyā vināśayaḥ \|\|**

**śrīdhara-svāmī (bhāvārtha-dīpikā) : romaharṣādikaṁ vinā kathaṁ**
bhaktir gamyate ? **bhaktyā** ca **vinā katham āśayaḥ śudhyet**? iti
\|\|23\|\|

---------------------------------------------------------------------------------------------------------------------

**kaivalya-dīpikā :** putātmanaś cihnāny āha---**katham** iti \|
pratyekaṁ **vinā**-śabdasya nirdeśād romaharṣādīnāṁ pratyekaṁ
śuddhi-hetutvam \|\|23\|\| \[mu.pha. 6.51\]

---------------------------------------------------------------------------------------------------------------------

**sanātana-gosvāmī :** \[ha.bha.vi. 11.644\] **romaharṣādikaṁ vinā
kathaṁ** bhaktiḥ prema-lakṣaṇā gamyate ? **bhaktyā** ca **vinā katham
āśayaḥ śudhyet** ? bhakty-eka-paraḥ sadā sarvatra sākṣād iva
śrī-kṛṣṇa-parisphūrtimayo vā syād ity arthaḥ \|\|23\|\|

---------------------------------------------------------------------------------------------------------------------

**jīva-gosvāmī (prīti-sandarbha 68-69) :** []{dir="rtl"}evaṁ prīter
lakṣaṇaṁ citta-dravaḥ, tasya ca romaharṣādikam \| kathañcij jāte'pi
citta-drave romaharṣādike vā, na ced āśaya-śuddhiḥ, tadāpi na bhakteḥ
samyag āvirbhāva iti jñāpitam \| āśaya-śuddhir nāma
cānya-tātparya-parityāgaḥ prīti-tātparyaṁ ca \| ata eva---animittā
svābhāvikā \[bhā.pu. 3.25.32\] iti tad-viśeṣaṇam \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad eva vyatirekeṇāha---katham iti
\| **romaharṣas** tāvad yat kiñcic ceto-dravasya cihnam \|
**ānandāśru-kalā** tu viśiṣṭasya tasya \[citta-dravasya\] cihnam \|
ceto-dravas tu bhakter antaraṅga-svabhāva iti tathā tathoktam \|
romaharṣeṇānandāśru-kalayā ca **vinā kathaṁ** tāratamyeṇa
ceto-dravo'vagamyate ? **dravatā cetasā** ca **vinā** kathaṁ bhaktir
āvirbhavati ? **bhaktyā ca vinā katham āśayaḥ śudhyet ?** iti
\|[\|]{dir="rtl"}23\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** antaḥkaraṇaṁ tu
samyaktayā bhaktir eva śodhayati, nānyat sādhanam \| sā ca bhaktī
romāñcādy-anubhāva-gamyety āha---katham iti \| **bhaktyā** hetunā yad
**dravac-cetas** tena **vinā kathaṁ** sādhanāntareṇa **romaharṣaḥ**,
kathaṁ vā **ānandāśru-kalā** \| romaharṣaṁ vinā ānandāśru-kalayā ca
**vinā katham āśayaḥ śudhyed** ity anvayaḥ \| yad uktaṁ
kali-yuga-pāvanāvatāreṇa śrī-bhagavatā---

> śrutam apy aupaniṣadaṁ dūre hari-kathāmṛtāt \|
>
> yan na santi dravac-citta-kampāśru-pulakādayaḥ \|\| \[padyā. 39\] iti
> \|

tena niṣkāma-karma-yogādayo bahu-pramāṇa-siddhā antaḥ-karaṇasya śodhakās
tāvad bhavantu, kintu tasya yena kaṣāyeṇa bhagavad-aparokṣānubhavo na
bhavati, tat[-]{dir="rtl"}kaṣāyaṁ tu prema-bhaktir eva jvālayati, na tu
jñānāgnir apīti bhāvaḥ \|\|23\|\|

\...

**\|\| 11.14.24 \|\|**

**vāg gadgadā dravate yasya cittaṁ**

**rudaty abhīkṣṇaṁ hasati kvacic ca \|**

**vilajja udgāyati nṛtyate ca**

**mad-bhakti-yukto bhuvanaṁ punāti \|\|**

**madhvācāryaḥ (bhāgavata-tātparyam) :**

citta-dravas tathā sthairyaṁ prasādo bhakti-lakṣaṇam \|

> ādhikye na tu tatrāpi sthairyam eva viśeṣataḥ \|\|
>
> dambhasya cala-bhakteś ca yanmādaścādikaṁ bhavet \|
>
> dambhādi-parihārārthaṁ nigṛhṇīyāc ca dhīra-dhīḥ \|\|
>
> ata ādhyātmika-kleśair ādhibhūtādhidaivikaiḥ \|
>
> vākyaiś ca veda-tantrādyair upadeśaiś ca tādṛśaiḥ \|\|
>
> balavac-chāsanair vāpi yasya bhaktir na cālyate \|
>
> sa eva paramo bhakto viṣṇor hṛdaya-vallabhaḥ \|\| iti bhakti-viveke
> \|\|24\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** kiṁ ca, bhaktiḥ svāśrayaṁ
śodhayatīti kiṁ vaktavyaṁ, yato gadgada-vāg-ādi-lakṣaṇo mad-bhakti-yukto
lokaṁ sarvaṁ punātīty āha---vāg iti \|\|24\|\|

---------------------------------------------------------------------------------------------------------------------

KD **: vāg** iti \| **gadgadā** skhalitākṣarāḥ \|\|24\|\| \[mu.pha.
19.40\]

---------------------------------------------------------------------------------------------------------------------

**sanātana-gosvāmī :** \[ha.bha.vi. 11.645\] kiṁ ca, bhaktiḥ svāśrayaṁ
śodhayatīti kiṁ vaktavyaṁ ? yato
gadgada-vāg-ādi-lakṣaṇa-mat-prema-bhakti-yukto lokaṁ sarvaṁ punātīty
āha---vāg iti \| gadgadā gadgada-svara-yuktā, abhīkṣṇaṁ rudatīti
prema-paripāka-svabhāvena nirantara-virahādy-utpatteḥ \| kvacit kadācit
\| asya pareṇety anvayaḥ \| punāti saṁsāra-malāt advaita-durvāsana-malād
vā śodhayati, bhagavad-bhakti-pravartanāt, bhagavan-mayatā sampādanād
vā, iti lakṣaṇaṁ māhātmyaṁ coktam \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mad-bhakti-yukto
mat-premātiśaya-pātraś ced bhuvanam api punāti, kim utāśayaṁ, saṅginaḥ,
grāmaṁ, deśaṁ, maṇḍalaṁ, varṣaṁ, dvīpādikaṁ cety arthaḥ \|\|24\|\|
\[prīti-sandarbha 37\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prema-bhakti-yukto janas
tu svam uddharatīti kiṁ citraṁ, yato bhūr-lokam apy uddharatīty
āha---vāg iti \| yasya vāg gadgadā gadgadākārā aspaṣṭākṣarety arthaḥ \|
dravate dravati, yataś citta-dravāc cittam abhīkṣṇaṁ rudati roditi \|
abhīkṣṇam autkaṇṭhyena jājvalyamānatvād iti bhāvaḥ \| kvacic ceti
sarvatrānveti \| dravac-cittas tu sārvadika eva \|\|24\|\|

\...

**\|\| 11.14.25 \|\|**

**yathāgninā hema malaṁ jahāti**

**dhmātaṁ punaḥ svaṁ bhajate ca rūpam \|**

**ātmā ca karmānuśayaṁ vidhūya**

**mad-bhakti-yogena bhajaty atho mām \|\|**

**śrīdhara-svāmī (bhāvārtha-dīpikā) :** api ca bhaktyaivātma-śuddhir
nānyata iti sa-dṛṣṭāntam āha---yatheti \| **yathāgninā dhmātaṁ** tāpitam
eva **hema** suvarṇam antar-**malaṁ jahāti,** na kṣālanādibhiḥ \| svaṁ
**nijaṁ rūpaṁ ca bhajate** \| **karmānuśayaṁ** karma-vāsanām \| **māṁ
bhajate** mad-rūpatām āpadyate \|\|25\|\|

---------------------------------------------------------------------------------------------------------------------

**kaivalya-dīpikā :** bhaktyā savāsana-citta-śuddhir iti \| dṛṣṭāntena
spaṣṭayati---**yathā** iti \| **dhmātaṁ** taptam \| **karmānuśayo**
liṅga-deham \| **bhakti-yogena** **bhajati** iti bhaktir eva
bhajana-hetur na phalākāṅkṣety uktam \| **atho** śuddhy-anantaram
\|\|25\|\| \[mu.pha. 6.52\]

---------------------------------------------------------------------------------------------------------------------

**sanātana-gosvāmī :** \[ha.bha.vi. 11.597\] bhaktyaiva
sakala-malāpagamato bhagavat-saṅgamo nānyatheti sa-dṛṣṭāntam
āha---yatheti \| **yathāgninā dhmātaṁ** tāpitam eva **hema** suvarṇam
antar-**malaṁ jahāti**, na kṣālanādibhiḥ \| **svaṁ** nijaṁ **rūpaṁ ca
bhajate** \| **karmānuśayaṁ** karma-vāsanām \| **māṁ bhajate** \| mayā
saṅgamam āpadyate \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tayā prītyā tasya mahā-premṇaḥ
prāpti-kramaṁ sa-dṛṣṭāntam āha---yatheti \| tathā mad-bhakti-yogena
mat-prītyā karmānuśayaṁ vidhūya tataḥ śodhayitvātho kārtsnyena
bhajati---mahā-premāvirbhāvāt pūrṇāṁ sevā-paddhatiṁ prāpnotīty arthaḥ
\|\|25\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca,
bhaktyaivātma-śuddhir nānyata eveti sa-dṛṣṭāntam āha---yatheti \|
yathāgninā dhmātaṁ tāpitam eva hema suvarṇam antar-malaṁ jahāti, na
kṣālanādibhiḥ \| svaṁ nijaṁ rūpaṁ ca bhajate \| tathaivātmā jīvaḥ
karmānuśayaṁ karma-vāsanātmakaṁ malaṁ vidhūyātho madīya-loke māṁ bhajati
sākṣad eva sevate \|\|25\|\|

\...

**\|\| 11.14.26 \|\|**

**yathā yathātmā parimṛjyate'sau**

**mat-puṇya-gāthā-śravaṇābhidhānaiḥ \|**

**tathā tathā paśyati vastu sūkṣmaṁ**

**cakṣur yathaivāñjana-samprayuktam \|\|**

**śrīdhara-svāmī (bhāvārtha-dīpikā) :** nanu brahmavid āpnoti param
\[tai.u. 2.1.1\] tam eva viditvātimṛtyum eti \[śve.u. 6.15\]
ity-ādi-śrutibhyo jñānād evāvidyā-nivṛttyā tvat-prāptir avagamyate \|
kuto bhakti-yogena ? ity ucyate \| atrāha---yathā yatheti \| **ātmā**
cittaṁ **parimṛjyate** śodhyate **mat-puṇya-gāthānāṁ śravaṇair
abhidhānaiś ca** \| bhaktirevāvāntara-vyāpāro jñānaṁ na pṛthag ity
artham \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ādi-bhajanam ārabhya kramaṁ vadan
mahā-prema-paryantāvirbhāve pūrvavan nirapekṣam eva kāraṇam
āha---**yathā yatheti** \| **tattvaṁ sūkṣmaṁ**
madīya-svarūpa-rūpa-guṇa-līlā-yāthārthyaṁ **paśyati** \|
tad-darśana-kramātiśayena mahā-premāpy āvirbhavatīti bhāvaḥ \|\|26\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ādi-bhajanam ārabhya
kevalayā bhaktyaivātma-śodhana-tāratamyena
śravaṇa-kīrtana-smaraṇādi-tāratamyāt man-mādhuryānubhava-tāratamyaṁ
prāpnotīty āha---**yathā yatheti** \| **tattva-sūkṣmaṁ** tattvaṁ
mad-rūpa-līlādi-svarūpaṁ sūkṣmaṁ tan-mādhuryānubhava-viśeṣaṁ tayor
dvandvaikyam \| yad vā, sūkṣmaṁ tattvaṁ pūrva-nipātābhāva ārṣaḥ \|
**cakṣur yatheti** prathamam andhāt kāṇo'py uttamaḥ[,]{dir="rtl"} tasmāt
cakṣuṣmān[,]{dir="rtl"} cakṣuṣmato'pi siddhāñjana-rasāñjita-netraḥ
sūkṣmaṁ paśyati \|\|26\|\|

\...

**\|\| 11.14.27 \|\|**

**viṣayān dhyāyataś cittaṁ viṣayeṣu viṣajjate \|**

**mām anusmarataś cittaṁ mayy eva pravilīyate \|\|**

**śrīdhara-svāmī (bhāvārtha-dīpikā) :** kiṁ ca jñānaṁ nāma cittasya
mad-ākāra-pariṇāmaḥ, sa ca māṁ bhajataḥ svabhāvata eva bhavati, na ca
yatnāntaram apekṣata iti sa-dṛṣṭāntam āha---viṣayān iti \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tasmād bhaktir evābhyasanīyety
upasaṁharann āha---viṣayān iti dvābhyām \|\|27\|\|[^74]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
tādṛśa-śravaṇa-kīrtana-smaraṇādi-niṣṭhānāṁ tad-bhaktānāṁ cittaṁ tvayi
kīdṛśaṁ syāt ? ity ata āha---viṣayān iti \| viṣaya-dhyānāsaktaṁ cittaṁ
yathā viṣaya-mādhurya-nimagnaṁ dṛṣṭaṁ, tathaiva madīya-dhyānāsaktaṁ
man-mādhurya-mātra-nimagnaṁ syāt \|\|27\|\|

\...

**\|\| 11.14.28 \|\|**

**tasmād asad-abhidhyānaṁ yathā svapna-manoratham \|**

**hitvā mayi samādhatsva mano mad-bhāva-bhāvitam \|\|**

**śrīdhara-svāmī (bhāvārtha-dīpikā) :** yasmād anya-sādhanaṁ tat-phalaṁ
ca svapna-manorathavad **asad-abhidhyāna**-mātraṁtasmāt tad vihāya mayy
eva manaḥ samāhitaṁ kurv iti prakaraṇārtham upasaṁharati---tasmād iti \|
mad-bhāva-bhāvitaṁ mad-bhāvena bhajanenaiva śodhitam \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yasmād anyat sādhanaṁ tat
phalaṁ ca svapna-manorathavad asad-abhidhyāna-mātraṁ, tasmāt tad vihāya
kevalayaiva bhaktyā,mayy eva manaḥ samāhitaṁ kurv iti prakaraṇārtham
upasaṁharati---tasmād iti śrī-svāmi-caraṇāḥ \| mad-bhāvena
mad-bhāvanayaiva bhāva-yuktī-kṛtam \|\|28\|\|

\...

**\|\| 11.14.29 \|\|**

**strīṇāṁ strī-saṅgināṁ saṅgaṁ tyaktvā dūrata ātma-vān \|**

**kṣeme vivikta āsīnaś cintayen mām atandritaḥ \|\|**

**madhvācāryaḥ (bhāgavata-tātparyam) :**

keśave tv anyathā buddhiḥ saiva strī samprakīrtitā \|

> trikāla-duḥkhadatvena puṁsā saha nivāsanāt \|\|
>
> juṣṭatvād yoṣid ity uktā vananād vaniteti ca \|
>
> pramāda-karaṇatvāt tu pramadeti ca gīyate \|\|
>
> tjajet tat-saṅgināṁ saṅgaṁ bubhūṣuḥ puruṣaḥ sadā \|
>
> na tādṛśaś kvacid doṣaḥ puruṣasyāskhāvahaḥ \|\|
>
> kṣudra-pāpānipāpāni copapātaka-pātake \|
>
> mahā-pātaka-nāmāni sumahā-pātakāny api \|\|
>
> tathā svatimahāntīti pātakāni vido viduḥ \|
>
> pipīlikāvad ādīni kṣudra-pāpoditāni ca \|\|
>
> pāpam asthimatāṁ hatyā phala-cauryādir eva vā \|
>
> paradārādikaṁ cāpi hy upapātaka-saṁjñitam \|\|
>
> pātakaṁ śūdra-hatyādi brahma-hatyādikaṁ mahat \|
>
> devasva-haraṇādīni sumahānti vido viduḥ \|\|
>
> devāvajñā satāṁ caiva tato'pi sumahattarā \|
>
> mahan-mahattarā tasya avajñā keśave tu yā \|\|
>
> keśavasya samo'stīti keśavo'ham ity api \|
>
> brahmādyāḥ keśavātmānaḥ śrīr vā triguṇa ity api \|\|
>
> muktasya tad-bhāva-matir arūpatva-matis tathā \|
>
> triguṇātmaka-deho'syāpy astīty api tu yā matiḥ \|\|
>
> janma-mṛty-ādi-buddhir vā duḥkha-jñānādi-bodhanam \|
>
> tasyāpi paratantratva-vijñānaṁ ca tad-uttamaḥ \|\|
>
> astīti yā matis tasya vaśād anyasya kasyacit \|
>
> astīti bhāvanety ādyā avajñā samprakīrtitā \|\| iti dharma-viveke \|\|
>
> avajānanti māṁ mūḍhā mānuṣīṁ tanum āśritam \|
>
> paraṁ bhāvam ajānanto mama bhūta-maheśvaram \|\| \[gītā 9.11\] ity-ādi
> ca \|

bādhyamāno'pi mad-bhaktaḥ \[bhā.pu. 11.14.18\] ity-ādi ca \|

> para-dāra-dṛśiḥ proktā kṣudra-pātaka-saṁjñitā \|
>
> upapātakaṁ tad-gatiś ca varṇa-vāheṣu pātakam \|\|
>
> mahā-pātaka-saṁjñaṁ tu pitrāder dāra-dharṣaṇam \|
>
> dāra-dṛṣṭi-svottamānāṁ mānuṣāṇāṁ svabhāvataḥ \|\|
>
> sumahā-pātakaṁ proktaṁ tad-gatiḥ sumahattaraḥ \|
>
> ṛṣi-dāreṣu manasye gatir eva tato'dhikaḥ \|
>
> kim u visṇos tato yoṣit-saṅgasya vyatyaya-sthiteḥ \|
>
> na samaṁ pātakaṁ kvāpi nahi sva-stry-abhigāminaḥ \|\|
>
> avajñātā mādhavād etasmāt taṁ dūratas tyajet \|
>
> mānuṣeṣu tu duḥkhitvaṁ kṣudra- pāpa-phalaṁ smṛtam \|\|
>
> pāpāt tu varṇa-bāhyatvaṁ tiryag-yoni-gatis tathā \|
>
> sahasra-varṣa-narakaṁ kṣudra-pātakajaṁ phalam \|\|
>
> upapātakataś cāpi narakaṁ yuga-mātrakam \|
>
> caturyugāvasānaṁ tu pātakasya phalaṁ smṛtam \|\|
>
> mahā-pātaka-janyaṁ ca kalpāvadhi-samīritam \|
>
> sumahā-pātakāc cāpi yāvad brahma-layo bhavet \|\|
>
> tat-parāṇāṁ pātakāṇāṁ phalam andhas tamaḥ smṛtam \|
>
> adho'dho duḥkha-bahulaṁ viṣṇu-dārābhimarṣaṇāt \|\|
>
> vadhā api hi dārasya dharṣaṇaṁ kopa-kāraṇam \|
>
> tasmād devāḥ sadā vandyā agnivan nābhikāmata \|\| iti dharma-tattve
> \|\|29-30\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** viśeṣato
vātsyāyanādy-ukta-kāma-mārgāḥ parityājyā ity āha---strīṇām iti \|
**ātmavān** dhīraḥ san \| **kṣeme** nirbhaye deśe \| **vivikte** vijane
\|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatra pūrvāṁ prakriyām
āha---strīṇām iti \|\|29\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** viśeṣato
vātsyāyanādy-uktāḥ kāma-mārgās tyājyā ity āha---strīṇām iti \| yata
ātmavān dhṛti-yuktaḥ, teṣāṁ saṅge sati dhṛtir na tiṣṭhed iti bhāvaḥ \|
kṣeme nirbhaya-deśe \| vivikte nirjane \|\|29\|\|

\...

**\|\| 11.14.30 \|\|**

**na tathāsya bhavet kleśo bandhaś cānya-prasaṅgataḥ \|**

**yoṣit-saṅgād yathā puṁso yathā tat-saṅgi-saṅgataḥ \|\|**

**śrīdhara-svāmī (bhāvārtha-dīpikā) :** etad upapādayati---na tatheti \|
asya puṁso yathā tat-saṅgi-saṅgataḥ kleśo bhavet \| yathā ca bandho
yoṣit-saṅgatas tathānya-prasaṅgato na bhaved iti \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kleśo bandhaś ceti ubhāv api
ubhayār yojyau tat-saṅgi-saṅgo'pi hy ādi-kāraṇam iti \|\|30\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yathā tat saṅgi-saṅgata
iti \| yoṣit-saṅgi-saṅga-tyāge bhūyān eva yatnaḥ kartavyaḥ \| ato
yoṣit-saṅge lajjā svīyā pratiṣṭhā ca bādhikāsti \| tat-saṅgi-saṅge tu
prāyas te api na bādhike, paraṁ ca yoṣit-saṅgī yathā tat-kathābhis
tasyām āsañjayati lajjābhayādikam api tyājayati, na tathā yoṣid apīty
ata uttaratra tan-nirdeśaḥ \|\|30\|\|

\...

**\|\| 11.14.31 \|\|**

**śrī-uddhava uvāca---**

**yathā tvām aravindākṣa yādṛśaṁ vā yad-ātmakam \|**

**dhyāyen mumukṣur etan me dhyānaṁ tvaṁ vaktum arhasi \|\|**

**śrīdhara-svāmī (bhāvārtha-dīpikā) :** māṁ cintayed ity uktam \|
tat-prakāraṁ pṛcchati---yatheti dhyānāṅga-praśnaḥ, yādṛśam iti
dhyeya-viśeṣaṇa-praśnaḥ \| yad-ātmakam iti yasya tāni viśeṣaṇāni
tat-svarūpa-praśnaḥ \| etan me dhyānaṁ me vaktum arhasīti pāṭhaḥ \|
tatrāyam arthaḥ---mumukṣus tvaṁ yathā dhyāyet, tan me vaktum arhasīti
jijñāsoḥ kathanāya \| me punar etat tvad-dāsyam eva puruṣārthaḥ, na tu
dhyānena kṛtyam astīti \| tad uktam, tvayopabhukta-srag-gandhaḥ
\[bhā.pu. 11.6.46\] ity-ādi \| "tvaṁ vaktum arhasi" iti pāthaḥ sugamaḥ
\|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatra mumukṣūṇāṁ tat-prakāraṁ
pṛcchati---yatheti \| parārthaḥ praśnaḥ sarveṣāṁ mārgāṇāṁ
tāratamya-jñānena sva-mārgotkarṣa-jñānaṁ bhavatīti bhāvena, yathāgre
siddhīnām api evam anyatrāpi \|\|31\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhaktiṁ vinā kim api
sādhyaṁ na sidhyatīti bhagavad-vākyān niścitya sarveṣāṁ mārgāṇāṁ
prakāra-jñānaṁ vinā sva-mārgotkarṣa-jñānam atisukhadaṁ na bhavatīti
bhāvena mokṣākāṅkṣiṇo dhyāna-bhakteḥ prakārādīn pṛcchati \| yatheti
tatra prakāra-praśnaḥ, yādṛśam iti dhyeya-viśeṣa-praśnaḥ, yad-ātmakam
iti dhyeya-svarūpa-praśnaḥ \| tatra me ity asya paunaruktyād eva
vyākhyeyam \| yathā mumukṣus tāṁ dhyāyet tan me vaktum arhati \|

nanu mumukṣor dhyānena pṛṣṭena tavaikāntika-bhaktasya kim ? tasmāt yathā
tvām ahaṁ dhyāyāmi, tadvad ity evaṁ pṛcchatām ity ata āha---me mama tu
etad-dhyānam iti saṁhata-pāṇi-dvayena tasya caraṇa-dvayaṁ darśayati \|
"dhyānaṁ tvaṁ vaktum arhasi" iti pāṭhaḥ sugamaḥ \|\|31\|\|

\...

**\|\| 11.14.32 \|\|**

**śrī-bhagavān uvāca---**

**sama āsana āsīnaḥ saha-kāyo yathā-sukham \|**

**hastāv utsaṅga ādhāya sva-nāsāgra-kṛtekṣaṇaḥ \|\|**

**śrīdhara-svāmī (bhāvārtha-dīpikā) :** tatra
dhyānāṅgatvenāsana-prāṇāyāma-prakāram āha---sama iti caturbhiḥ \| same
nāty-ucchrite nāti-nīce āsane kambalādau samakāyaḥ san \| yathāsukham
āsīna iti nāsti svastikādi-niyama ity uktam \| nāsāgra-nirīkṣaṇaṁ ca
citta-sthairyāya, antar lakṣyo'bahir dṛṣṭiḥ sthira-cittaḥ susaṁyataḥ iti
yoga-śāstrokteḥ \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sama iti sārdhakam \| sukham āsīna
iti tad-aṅga-bhūta-svastikādiṣu madhye ekaṁ kuryād ity uktam \|\|32\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sva-nāsāgra-kṛtekṣaṇa iti
citta-sthairyāya, antar lakṣyo'bahir dṛṣṭiḥ sthira-cittaḥ susaṁyataḥ iti
yoga-śāstrokteḥ \|\|32\|\|

\...

**\|\| 11.14.33 \|\|**

**prāṇasya śodhayen mārgaṁ pūra-kumbhaka-recakaiḥ \|**

**viparyayeṇāpi śanair abhyasen nirjitendriyaḥ \|\|**

**śrīdhara-svāmī (bhāvārtha-dīpikā) :** viparyayeṇa
recaka-pūraka-kumbhaka-krameṇāpi \| yad vā, vāmanāḍyā pūritaṁ dakṣiṇayā
tyajet tayā vā pūritaṁ vāmayety evaṁ viparyayeṇa \| yathoktaṁ yoge---

> iḍayā pūrayed vāyuṁ tyajet piṅgalayā tataḥ \|
>
> piṅgalā-pūritaṁ vāyum iḍayā ca parityajet \|\| iti \|

nirjitendriya iti pratyāhāra uktaḥ \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** viparyayeṇety ardhakam \| ṭīkāyām
iḍayety ādi-vākye ca tad-anurupam evāvṛtya yojanā kāryā \|\|33\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** viparyayeṇa
recaka-pūraka-kumbhaka-krameṇa \|\|33\|\|

\...

**\|\| 11.14.34 \|\|**

**hṛdy avicchinnam oṁ-kāraṁ ghaṇṭā-nādaṁ bisorṇa-vat \|**

**prāṇenodīrya tatrātha punaḥ saṁveśayet svaram \|\|**

**śrīdhara-svāmī (bhāvārtha-dīpikā) :** prāṇāyāmo
dvividhaḥ---sa-garbho'garbhaś ceti \| tatra śreṣṭhatvāt praṇava-garbham
āha---hṛdīti dvabhyām \| mūlādhārād ārabhyāvicchinnaṁ santataṁ
ghāṇṭā-nāda-tulyam oṁ-kāraṁ hṛdi saṁsthitaṁ prāṇenodīryordhvaṁ
dvādaśānta-paryantaṁ nītvā \| katham ? bisorṇa-vat kamala-nāla-tantuvat
\| tatra mātrātīte svaraṁ pañcadaśaṁ binduṁ saṁveśayet \| atha punar ity
asya taṁ ca bindu-śiraskaṁ kuryād ity arthaḥ \|

yad vā, mūlādhārād ārabhya mūrdhānta-paryantaṁ bisa-tantuvat sūkṣmam
avicchinnaṁ santataṁ hṛdi manasi prāṇenodīryābhivyajyātha punas tatra
oṁkāre ghaṇṭā-nāda-tulyaṁ svaram udāttaṁ nādaṁ sthirīkuryād iti
\|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** hṛdīti taiḥ tatra dvādaśāntaṁ
dvādaśāṅgula-paryantam anāhatam ity arthaḥ \| bindu-śiraskam ity atra
nāda-śiraskam ity eva vācyam \| paunaruktyāt nādasya
tad-aṅgatvenāvaśya-vācyatvāc ca \|\|34\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** hṛdīti \| mūlādhārād
ārabhya avicchinnaṁ santataṁ ghāṇṭā-nāda-tulyam oṁkāraṁ hṛdi sthitaṁ
prāṇenodīrya ūrdhvaṁ dvādaśāṅgula-paryantaṁ nītvā \| katham ?
bisorṇa-vat kamala-nāla-tantuvat \| atha punas tatra svaraṁ nādaṁ binduṁ
vā saṁveśayet sthirīkuryāt \|\|34\|\|

\...

**\|\| 11.14.35 \|\|**

**evaṁ praṇava-saṁyuktaṁ prāṇam eva samabhyaset \|**

**daśa-kṛtvas tri-ṣavaṇaṁ māsād arvāg jitānilaḥ \|\|**

**madhvācāryaḥ (bhāgavata-tātparyam) :**

upāsya-prāṇato'nujñāṁ hṛdisthāt prāpya sevataḥ \|

> anujñānantaraṁ māsād vaśe prāṇo bhaviṣyati \|\|
>
> prasāda-bhāktvaṁ samproktaṁ prāṇa-viṣṇvor jayas tv iti \|
>
> nahi sarva-vijetārau vijayau kenacit kvacit \|\|
>
> apekṣitaṁ phalaṁ ye dīyate taj-jitaṁ tv iti \|
>
> yathā jitā vasumatī yathā mokṣa-padaṁ jitam \|\| iti prabhañjane
> \|\|35\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** māsād arvāk jitānilo bhavati
\|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** māsād arvāk māsād bahir
eva \|\|35\|\|

\...

**\|\| 11.14.36 \|\|**

**hṛt-puṇḍarīkam antaḥ-stham ūrdhva-nālam adho-mukham \|**

**dhyātvordhva-mukham unnidram aṣṭa-patraṁ sa-karṇikam \|\|**

**śrīdhara-svāmī (bhāvārtha-dīpikā) :** evaṁ dhyānāṅgam uktvā yādṛśam
ity asyottaraṁ vaktuṁ dhyeya-pīṭham āha---hṛt-puṇḍarīkam iti sārdhena \|
antaḥ-sthaṁ dehāntar-varti \| ūrdhva-nālam adho-mukhaṁ mukulitaṁ ca
kadalī-puṣpa-saṅkāśaṁ yad asti, tad viparītaṁ dhyātvety arthaḥ
\|\|36\|\|

---------------------------------------------------------------------------------------------------------------------

**kaivalya-dīpikā :** atha madhyādhimātram āha---**hṛd** iti \|
**antasthaṁ** hṛn-madhyasthaṁ svato'**dho-mukham** \| sad atitīkṣṇena
praṇavāgreṇa uccalanād **ūrdhva-mukhaṁ** **dhyātvā** ity arthaḥ \|
**unnidram** utphullam **aṣṭau** bhūmy-ādi-tattvāni **patrāṇi** yasya sa
tathā \|\|36\|\| \[mu.pha. 2.33\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** hṛt-puṇḍarīkaṁ mana eva
kamalam \| tac ca bahir api yātīti vyāvartayati---antaḥsthaṁ
dehāntarvarti \| ūrdhva-nālam adho-mukhaṁ mukulitaṁ ca
kadalī-puṣpa-saṅkāśaṁ yad asti, tad viparītaṁ dhyāyed ity arthaḥ
\|\|36\|\|

\...

**\|\| 11.14.37 \|\|**

**karṇikāyāṁ nyaset sūrya- somāgnīn uttarottaram \|**

**vahni-madhye smared rūpaṁ mamaitad dhyāna-maṅgalam \|\|**

**śrīdhara-svāmī (bhāvārtha-dīpikā) :** nyasec cintayet \| sa-viśeṣaṇaṁ
dhyānam āha---vahni-madhya iti ṣaḍbhiḥ \| dhyāna-maṅgalaṁ dhyānasya
śubhaṁ viṣayam \|\|37\|\|

---------------------------------------------------------------------------------------------------------------------

**kaivalya-dīpikā : karṇikāyāṁ** praṇavaṁ **nyased** dhyāyet
sattvādi-rūpāṇi **sūryādi**-bimbāni **uttarottaraṁ** krameṇa **etat**
ukteṣu anyatamaṁ dhyāneṣu **maṅgalaṁ** svastyayanam \|\|37\|\| \[mu.pha.
2.34\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nyaset sañcintayet \|
dhyāna-maṅgalaṁ dhyānasya śubhaṁ viṣayam \|\|37\|\|

\...

**\|\| 11.14.38 \|\|**

**samaṁ praśāntaṁ sumukhaṁ dīrgha-cāru-catur-bhujam \|**

**sucāru-sundara-grīvaṁ sukapolaṁ śuci-smitam \|\|**

**śrīdhara-svāmī (bhāvārtha-dīpikā) :** samam anurūpāvayavam \| dīrghāś
cāravaś catvāro bhujā yasmiṁs tat \| sucāru ati-ramyam \|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** samam anurūpāvayavam \|
praśāntam anugram \|\|38\|\|

\...

**\|\| 11.14.39 \|\|**

**samāna-karṇa-vinyasta-sphuran-makara-kuṇḍalam \|**

**hemāmbaraṁ ghana-śyāmaṁ śrīvatsa-śrī-niketanam \|\|**

**śrīdhara-svāmī (bhāvārtha-dīpikā) :** samānayoḥ karṇayor vinyaste
sphuratī makarākāre kuṇḍale yasmiṁs tat \| śrīvatsa-śriyor niketanaṁ
vakṣasi dakṣiṇa-vāmataḥ \| tābhyāṁ yuktam ity arthaḥ \|\|39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śrīvatsa-śriyau
vakṣo-dakṣiṇa-vāmasthe nitarāṁ ketane asādhāraṇa-cihne yasya tam
\|\|39\|\|

\...

**\|\| 11.14.40 \|\|**

**śaṅkha-cakra-gadā-padma- vama-mālā-vibhūṣitam \|**

**nūpurair vilasat-pādaṁ kaustubha-prabhayā yutam \|\|**

*na katamenāpi vyākhyātam \|*

\...

**\|\| 11.14.41 \|\|**

**dyumat-kirīṭa-kaṭaka- kaṭi-sūtrāṅgadāyutam \|**

**sarvāṅga-sundaraṁ hṛdyaṁ prasāda-sumukhekṣaṇam \|**

**sukumāram abhidhyāyet sarvāṅgeṣu mano dadhat \|\|**

**śrīdhara-svāmī (bhāvārtha-dīpikā) :** dyumadbhiḥ kirīṭādibhir ā
samantād yutam alaṅkṛtam \| prasādena śobhanaṁ mukham īkṣaṇaṁ ca yasmiṁs
tat \| sukumāram ati-komalam \|\|41\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** āyutaṁ samantād alaṅkṛtam
\|\|41\|\|

\...

**\|\| 11.14.42 \|\|**

**indriyāṇīndriyārthebhyo manasākṛṣya tan manaḥ \|**

**buddhyā sārathinā dhīraḥ praṇayen mayi sarvataḥ \|\|**

**madhvācāryaḥ (bhāgavata-tātparyam) :** vyometi vyāpta-śabdaḥ viśeṣādu
tatāyata iti śabda-nirṇaye \|

vyomni dhārayet sarvāṅgeṣu dhārayed ity arthaḥ \| tac ca dhāraṇaṁ
tyaktvā svata eva manasas tatraiva samāhitatvād anyat kim api na
cintayet \|

> yāvat samagra-smaraṇam acalaṁ keśave bhavet \|
>
> samagraṁ cintayet tāvad yadā tu vicalet tataḥ \|\|
>
> pratyaṅga-dhāraṇaṁ kuryān mano yāvat samagragam \|
>
> pratyaṅgābhyāsato yāvat samagreṣu sthiraṁ manaḥ \|\|
>
> tadā punaḥ samagraṁ tu dhārayet yatnato budhaḥ \|
>
> yadā tu dhāraṇotsāhaṁ vinā tatrācalaṁ manaḥ \|\|
>
> tiṣṭhety uktvā tad-udyogaṁ śaṅkha-cakrāmbujāṅkite \|
>
> ārūḍha-cetāḥ parame śṛṅgārādy-eka-dhāmani \|\|
>
> naivānyarcitayet tasmāt pūrṇānandāc caturbhujāt \|
>
> yato'nya-smaraṇe tasmān manaś calati susthiram \|\|
>
> dhāraṇārtha-prayatnena tasmāt tad ubhayaṁ tyajet \|
>
> yāvat svārūḍha-cetāḥ syād viṣṇo rūpe caturbhuje \|\| iti dhyāna-yoge
> \|\|42\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** sa-viśeṣaṇaṁ dhyānam
upasaṁharati---indriyāṇīti \| prakarṣeṇa nayet \| sarvataḥ
sarvāṅga-yukte \|\|42\|\|

---------------------------------------------------------------------------------------------------------------------

**kaivalya-dīpikā :** dhyānam uktaṁ pratyāhāram āha---**indriyāṇi** iti
\| **indriyāṇi** aśvān **manasā** pragraheṇa **dhīro** viṣayair ajitaḥ
\| **sarvataḥ** sarvāvayava-rūpe mayi \|\|42\|\| \[mu.pha. 2.35\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sāndra-dhyānārthaṁ manasa
ekāgra-prakāram āha---indriyāṇi cakṣur-ādīni \| viṣayebhyo rūpādibhyaḥ
sakāśāt manasā ākṛṣya manasy eva praṇayet \| tan mano buddhyā ākṛṣya
mayi sarvataḥ sarvāṅga-yukte praṇayet prakarṣeṇa nayet \|\|42\|\|

\...

**\|\| 11.14.43 \|\|**

**tat sarva-vyāpakaṁ cittam ākṛṣyaikatra dhārayet \|**

**nānyāni cintayed bhūyaḥ susmitaṁ bhāvayen mukham \|\|**

**śrīdhara-svāmī (bhāvārtha-dīpikā) :** yādṛśam ity asyottaratvena
sa-viśeṣaṇam uktvā yad ātmakam ity asyottaratayā śanair viśeṣaṇa-tyāgena
dhyānam eva samādhi-paryantam āha---tad iti tribhiḥ \| ekatrāṅge \|
anyāny aṅgāni na cintayet \| ekatreti yad uktaṁ tad evāṅgaṁ
darśayati---susmitam iti \|\|43\|\|

---------------------------------------------------------------------------------------------------------------------

**kaivalya-dīpikā :** dhāraṇām āha---**tad** iti \| **ekatra** caraṇādau
\| deśa-bandhaś cittasya dhāraṇā \[yo.sū. 3.1\] iti hi pātañjalam \|
evaṁ prāg-ukta-diśā smitāntaṁ dhyāyet \| **susmitam** iti hi viśeṣaṇe
tātparyam \|\|43\|\| \[mu.pha. 2.36\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sarva-vyāpakaṁ sarvāṅgeṣu
sañcarat cittaṁ ākṛṣya ekatra ekasminn aṅge, td evāha---mukham iti
\|\|43\|\|

\...

**\|\| 11.14.44 \|\|**

**tatra labdha-padaṁ cittam ākṛṣya vyomni dhārayet \|**

**tac ca tyaktvā mad-āroho na kiñcid api cintayet \|\|**

**śrīdhara-svāmī (bhāvārtha-dīpikā) :** vyomni sarva-kāraṇa-rūpe \| tac
ca kāraṇatvam api tyaktvā mad-āroho mayi śuddhe brahmaṇy ārūḍhaḥ san
kiñcid dhyātṛ-dhyeya-vibhāgam api na cintayet \|\|44\|\|

---------------------------------------------------------------------------------------------------------------------

**kaivalya-dīpikā :** dhāraṇām āha---**tad** iti \| **ekatra** caraṇādau
\| deśa-bandhaś cittasya dhāraṇā \[yo.sū. 3.1\] iti hi pātañjalam \|
evaṁ prāg-ukta-diśā smitāntaṁ dhyāyet \| **susmitam** iti hi viśeṣaṇe
tātparyam \|\|44\|\| \[mu.pha. 2.37\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatra labdha-padam ity-ādikaṁ
mumukṣu-dhyānatvāt \| yad vā, tad-anantaraṁ brahmānusandhānaṁ
māyā-vṛtti-leśāvaśeṣa-lopecchayā tal-lope ca svataḥ
śrī-bhagavat-sphūrtir bhavatīti brahma-bhūtaḥ prasannātmā \[gītā 18.54\]
itivat \|\|44\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** labdha-padaṁ
tato'nyatrāgacchat tatraiva sthirībhūtam ity arthaḥ \| tataś ca tatra
mukha-dhyāna eva labdha-padaṁ mukha-dhyānam ajahad evety arthaḥ \|
ākṛṣya dehendriyādibhyaḥ pṛthak-kṛtya, na tu dhyāna-bhakter api
pṛthak-kṛtyety arthaḥ \| vyomni ākāśe dhārayet, tataś ca tac ca cittam
api tyaktvā mad-āroho mayi brahmaṇy ārūḍhaḥ san na kiñcid api cintayet,
kintu bhakti-karṇikā-yukto jīvo brahmaivānubhaved iti bhāvaḥ \|
bhaktyārdrayārpita-manā na pṛthag didṛkṣet \[bhā.pu. 3.28.33\] iti
kapila-devokteḥ karma-jñānādi-tyāgasyeva dhyāna-bhakti-tyāgecchāyāś ca
niṣiddhatvāt \|\|44\|\|

\...

**\|\| 11.14.45 \|\|**

**evaṁ samāhita-matir mām evātmānam ātmani \|**

**vicaṣṭe mayi sarvātman jyotir jyotiṣi saṁyutam \|\|**

**madhvācāryaḥ (bhāgavata-tātparyam) :** paramātmānaṁ māṁ sva-dehe
paśyanti \| jīva-jyotirmayi saṁyutaṁ prapaśyanti \|

> samādhi-yoge sampūrṇe hṛdi paśyanti keśavam \|
>
> jīvaṁ tat-pratibimbaṁ ca tenaiva saha saṁsthitam \|\|
>
> tad-ādhāraṁ tad-antaḥsthaṁ tenaiva sadṛśaṁ tadā \|
>
> ānanda-jñāna-śaktyādyaiḥ sadā tad-avaraṁ guṇaiḥ \|
>
> jīvan-muktau ca muktau vā satataṁ tad-vaśe sthitam \|\| iti \|\|45\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** mām evātmani vicaṣṭe ātmānaṁ ca
sarvātmani mayi saṁyutaṁ vicaṣṭe \| jyotir jyotiṣi saṁyuktam ivety
anvayaḥ \|\|45\|\|

---------------------------------------------------------------------------------------------------------------------

**kaivalya-dīpikā :** tasya phalam āha---**evam** iti \| **evaṁ**
saptabhir aṅgaiḥ **samādhiṁ** prāptā **matir** yasya sa tathā \| **mām
ātmānaṁ** jīvam \| **mayy** ātmani paramātmani **sarvātmani** sarvātmake
**vicaṣṭe** viśeṣāt paśyati \| māṁ mayīti jīva-parayor abhede ukte \|
**jyotir** iti dṛṣṭāntaḥ \| yathā pratibimba-bhūtaṁ
jyotir-upādhy-uparame bimbī syāt tathety arthaḥ \| atrāpi phaloktiḥ
prāgvat \|\|45\|\| \[mu.pha. 2.38\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** jyotiḥ kiraṇaṁ jyotiṣi
kiraṇa-mālinīva saṁyutaṁ nityāśritam ity anvayaḥ \|\|45\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kintu dhyānamayī bhaved
ity āha---evam iti \| samāhitā samādhi-yuktā matir yasya saḥ \| mām eva
brahma ātmani jīvātmani vicaṣṭe, ātmānaṁ ca sarvātmani mayi saṁyataṁ
vicaṣṭe \| jyotir jyotiṣi saṁyuktam iti brahma-jīvayor
aprākṛta-svīya-pūrṇa-jyotiḥ-kaṇatvaṁ jñāpitam \|\|45\|\|

\...

**\|\| 11.14.46 \|\|**

**dhyānenetthaṁ sutīvreṇa yuñjato yogino manaḥ \|**

**saṁyāsyaty āśu nirvāṇaṁ dravya-jñāna-kriyā-bhramaḥ \|\|**

**madhvācāryaḥ (bhāgavata-tātparyam) :** tat-pratipattau
dravya-jñāna-kriyā-viṣaye bhrama-rūpaṁ mano-layaṁ yāti \|\|46\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :**
evaṁ-bhūta-samādhi-paryanta-dhyānasya phalam āha---dhyāneneti \| mano
yuñjataḥ samādadhataḥ \|
dravya-jñāna-kriyā-bhramo'dhibhūtādhidaivādhyātma-rūpo
dṛśya-draṣṭṛ-darśana-rūpo vā bhramo nirvāṇaṁ śāntiṁ samyag yāsyatīti
\|\|46\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
evaṁ-bhūta-samādhi-paryanta-dhyānasya phalam āha---dhyāneneti \|
yuñjataḥ samādadhataḥ \| dravya-jñāna-kriyāsu adhibhūtādhidaivādhyātmasu
bhramaḥ adhyāsa-rūpaḥ nirvāṇaṁ śāntiṁ samyag yāti yāsyatīti \|\|46\|\|

iti sārārtha-darśinyāṁ harṣiṇyāṁ bhakta-cetasām \|

ekādaśe caturdaśaḥ saṅgataḥ saṅgataḥ satām \|\|\*\|\|

**\...**

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ ekādaśa-skandhe
>
> śrī-bhagavad-uddhava-saṁvāde bhakti-yoga-māhātmyaṁ nāma
>
> caturdaśo'dhyāyaḥ \|

\|\| 11.14 \|\|

**...**

**(11.15)**

**atha pañcadaśo'dhyāyaḥ**

**yoga-siddhīnāṁ vivaraṇam**

**\|\| 11.15.1 \|\|**

**śrī-bhagavān uvāca**

**jitendriyasya yuktasya jita-śvāsasya yoginaḥ \|**

**mayi dhārayataś ceta upatiṣṭhanti siddhayaḥ \|\|**

**śrīdhara-svāmī (bhāvārtha-dīpikā) :**

tataḥ pañcadaśe proktāḥ siddhayo dhāraṇānugāḥ[^75] \|

śrī-viṣṇu-pada-samprāptāv antarāyatayā matāḥ \|\|

evaṁ mano yuñjato yogino'ntarāvirbhavantyaḥ siddhayo'py antarāya-prāyā
eva \| atas tāḥ parihṛtya parameśvara-para eva bhaved iti vaktuṁ siddhīr
āha---jitendriyasyeti \| yuktasya sthira-cittasya \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

aṇimādyāḥ siddhayo'ṣṭau daśa gauṇās tathāparāḥ \|

dharaṇotthāḥ pañcadaśe yoga-vighnatayoditāḥ \|\|

evaṁ mano yuñjato yogino'ntarāvirbhavantyaḥ siddhayo'py antarāya-prāyā
eva \| atas tāḥ parihṛtya parameśvara-para eva bhaved iti vaktuṁ siddhīr
āha---jitendriyasyeti \| yuktasya sthira-cittasya \|\|1\|\|

**\...**

**\|\| 11.15.2 \|\|**

**śrī-uddhava uvāca**

**kayā dhāraṇayā kā svit kathaṁ vā siddhir acyuta \|**

**kati vā siddhayo brūhi yogināṁ siddhi-do bhavān \|\|**

**śrīdhara-svāmī (bhāvārtha-dīpikā) :** svid iti vitarke \| kā svit kiṁ
nāmā ? kathaṁ svit kīdṛśī vā ? dhāraṇaś ca katīti praśnāntare vā-śabdaḥ
\| tvam evaitaj jānāsi nānya ity āśayenāha---yoginām iti \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** svit praśne vitarke
\|\|2\|\|

**\...**

**\|\| 11.15.3 \|\|**

**śrī-bhagavān uvāca---**

**siddhayo'ṣṭādaśa proktā dhāraṇā yoga-pāra-gaiḥ \|**

**tāsām aṣṭau mat-pradhānā daśaiva guṇa-hetavaḥ \|\|**

**śrīdhara-svāmī (bhāvārtha-dīpikā) :** dhāraṇāś cāṣṭādaśety anuṣaṅgaḥ
\| yoga-pāragair iti \| tri-kāla-jñatvādi-kṣudra-siddhīr anye'pi
jānantīti bhāvaḥ \| aham eva pradhānaṁ mukhyaḥ svabhāvata āśrayo yāsāṁ
tāḥ \| mat-sārūpyaṁ prāpteṣu kiñcin nyūnā bhavantīti bhāvaḥ \|
guṇa-hetavaḥ sattvotkarṣa-hetukāḥ \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mat-pradhānā iti \|
svarūpa-śakti-vṛtti-viśiṣṭatvenopāmānān matta eva mat-pārṣadavat
svarūpa-śakty-aṁśa-bhūtānāṁ tāsām āvirbhāvāt \| anyatra tu tad-ābhāsānām
eveti jñeyam \| guṇa-hetava iti \| mad-upahitatvenopāsyamānebhyo'pi
tat-kāryebhya eva tad-aṁśānāṁ teṣāṁ prāpañcika-janeṣv āvirbhāvāt
\|\|3\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dhāraṇāś cāṣṭādaśety
anuṣaṅgaḥ \| mat-pradhānā aham eva pradhānānāṁ mukhyaḥ svabhāvata āśrayo
yāsāṁ tāḥ \| mayi tāḥ pūrṇā eva mat-svarūpa-śakty-utthatvād amāyikyaḥ \|
anyatra sādhana-vaśāt kiñcin-nyūnā māyikya eva prāyo bhavantīti bhāvaḥ
\| anyā ūrmi-rāhityādayo daśa guṇa-hetavaḥ sattvādi-guṇa-hetukā eva
\|\|3\|\|

**\...**

**\|\| 11.15.4 \|\|**

**aṇimā**[^76] **mahimā mūrter laghimā prāptir indriyaiḥ \|**

**prākāmyaṁ śruta-dṛṣṭeṣu śakti-preraṇam īśitā \|\|**

**śrīdhara-svāmī (bhāvārtha-dīpikā) :** tāḥ svarūpeṇopadiśati---aṇimeti
sārdhaiḥ pañcabhiḥ \| aṇimā mahimā laghimā ca mūrter dehasya tisraḥ
siddhayaḥ \| prāptir nāma siddhiḥ \| sarva-prāṇinām indriyaiḥ saha
tat-tad-adhiṣṭhātṛ-devatā-rūpeṇa sambandha ity arthaḥ \| śruteṣu
pāra-laukikeṣu dṛṣṭeṣu darśana-yogyeṣv api sarveṣu bhū-vivarādi-pihiteṣv
api prākāśyaṁ[^77] bhoga-darśana-sāmarthyaṁ siddhiḥ \| śaktīnāṁ
māyā-tad-aṁśa-bhūtānāṁ preraṇam \| tatreśvare māyāyā anyeṣu tad-aṁśānāṁ
preraṇam īśitā nāma siddhiḥ \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** aṇimeti yugmakam \| aṇimnā bhavaty
aṇuḥ, yataḥ śilām api praviśati \| mahimnā mahān bhavati, yataḥ sarvaṁ
vyāpnoti \| laghimnā laghur bhavati, yataḥ sūrya-marīcīr avalambya
sūrya-lokaṁ yāti \| prāptyā aṅguly-agreṇa spṛśati candramasaṁ prākāmyam
icchānabhighātaḥ, yato bhūmāv unmajjati nimajjati yathodakam \| īśitvaṁ,
yato bhūta-bhautikānāṁ prabhava-sthiti-vyayānām īṣṭe \| vyūho melanam \|
vaśitvam upasthiteṣu dṛṣṭānuśravika-viṣayeṣu
yatamānādi-saṁjñādi-traya-vairāgyādikam \| kāmāvasāyitvaṁ
satya-saṅkalpatā, yathāsya sva-saṅkalpo bhavati, tathaiva bhūtāni
bhavantīti sāṅkhya-kaumudyāṁ vācaspati-miśrāḥ asmāc chrī-bhagavan-mataṁ
tu yad vilakṣaṇaṁ lakṣyate tat prākṛtāprākṛtayor bhedād iti gamyate \|
ṭīkāyāṁ bhoga-darśanena bhoga-prāptir ucyate anudarśanaṁ prāptir ity
uttarānurodhāt kriyā-maya-sūtropādhi-sādhanatvena vakṣyamāṇāt \| ataḥ
prākāmyam ity eva pāṭhaḥ saṅgacchate \| prākāśyam iti tu cintyaḥ
\|\|4\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tāsv aṣṭasu madhye aṇimā
mahimā laghimā ceti tisraḥ siddhayo mūrter dehasya \| indriyaiḥ
sendriyaiḥ sarvendriya-praviṣṭair abhīṣṭa-sarva-viṣaya-prāptir iti
prāptir nāma siddhiḥ \| śruteṣu darśanāyogyeṣu dṛṣṭeṣu darśana-yogyeṣv
api sarveṣu bhū-vivarādi-pihiteṣv api bhoga-darśana-sāmarthyaṁ prākāmyaṁ
nāma siddhiḥ \| śakti-preraṇaṁ jīveṣu sva-śakti-sañcāraṇaṁ īśitā nāma
siddhiḥ \|\|4\|\|

**\...**

**\|\| 11.15.5 \|\|**

**guṇeṣv asaṅgo vaśitā yat-kāmas tad avasyati \|**

**etā me siddhayaḥ saumya aṣṭāv autpattikā matāḥ \|\|**

**madhvācāryaḥ (bhāgavata-tātparyam) :**

śakti-preraṇam eveśitṛtvaṁ asaṅga eva vaśitvam \|

> yādṛśānanda-kāmaḥ syāt tādṛśānanda-sambhavaḥ \|
>
> bhogān vinaiva prākāmyam aṇimādeḥ pṛthak tataḥ \|\| iti ca \|\|5\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** viṣaya-bhogeṣv asaṅgo vaśitā
siddhiḥ \| yat kāmo yad yat sukhaṁ kāmayate, tat tad **avasyati** tasya
tasya sīmānaṁ prāpnotīti siddhiḥ \| autpattikāḥ svābhāvikyo niratiśayāś
cety arthaḥ \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yat-kāma iti kāmāvasāyitā-nāmnyāḥ
siddher arthaḥ \| mamautpattikatvān niratiśayāś ceti jñeyam \|\|5\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** guṇeṣv asaṅgaṁ
viṣaya-bhogeṣv apy anāsaktir vaśitā nāma siddhiḥ \| yat-kāmo yad yat
sukhaṁ kāmayate, tat tad avasyati tasya sīmānaṁ prāpnotīty aṣṭamī
kāmāvasāyitā nāma siddhiḥ \| autpattikāḥ svabhāvikyo niratiśayāś ca
\|\|5\|\|

**\...**

**\|\| 11.15.6 \|\|**

**anūrmimattvaṁ dehe'smin dūra-śravaṇa-darśanam \|**

**mano-javaḥ kāma-rūpaṁ para-kāya-praveśanam \|\|**

**svacchanda-mṛtyur devānāṁ saha-krīḍānudarśanam \|**

**yathā-saṅkalpa-saṁsiddhir ājñāpratihatā gatiḥ \|\|**

**tri-kāla-jñatvam advandvaṁ para-cittādy-abhijñatā \|**

**agny-arkāmbu-viṣādīnāṁ pratiṣṭambho'parājayaḥ \|\|**

**madhvācāryaḥ (bhāgavata-tātparyam) :** anūrmimattvaṁ
prākāmye\`ntarbhūtam \| dūra-śravaṇa-darśanaṁ trikālajñatvam \|
paricitādy-abhijñatā ca prakāśyāntarbhūtāni \| manojava ity-ādi ṣaṭkaṁ
prāpty-antarbhūtam \| anyat sarvam īśitvāntarbhūtam api \|
parameśatvābhāve pṛthag ity aṣṭādaśa \| agny-artkāmbu-viṣādīnām
ity-ādi-śabdoktāḥ śastrāstra-nakha-danta-tāḍana-śāpādibhir apratihatiḥ
pṛthag eva siddhiḥ saptadaśīḥ apratihatā āsamantād gatir yasyā ājñāyāḥ
sā pratihatā gatiḥ \|

advandva-pratihataṁ trikālajñatvam \| agny-arkāmbu-viṣāṇāṁ pratistambhāś
catasraḥ siddhayaḥ \| dūra-śravaṇa-darśane dve siddhī \|

> garimṇaḥ saiva hetuḥ syān mahimā-hetur dhāraṇā \|
>
> prāyo'ṣta-siddhi-kathaneṣv atho na pṛthag ucyate \|\| iti ca \|
>
> prāptiḥ prākāśyayoś cāpi dharaṇaikāpi sambhave \|
>
> ata aikyena tāv uktau garimāṇaṁ pṛthak kvacit \|\| iti ca \|
>
> mūla-bhūtās tu siddhīnāṁ devānāṁ aṣṭa-siddhayaḥ \|
>
> sarva-siddhi-pradhānās tajjā aṣṭādaśa smṛtāḥ \|
>
> aṣṭasv antargatās tās tu tad-apekṣatayālpakāḥ \|\| iti ca \|

kāma-rūpatvasyāṇimādi traye'py antarbhāvo'ṣṭa-siddhi-pakṣe
agny-arka-stambha ekaiva siddhiḥ adāhatvāt \| agny-ādi-pratiṣṭambhasya
vaśitve'pi \| anūrmimattvād aṣṭādaśa-pṛthak-siddhi-pakṣe
agny-arka-stambhayoḥ pṛthaktvam \| tasmin pakṣe tāsāṁ sakāśāt
pradhānāṣṭau mat-pradhānā iti vyākhyā \|

> anūrmimattva-siddhis tu prākāmyāntargatā matā \|
>
> dūra-śrutir dūra-dṛṣṭis trikālajñatvam eva ca \|\|
>
> para-cittādy-abhijñānaṁ prakāśyāntargatāni ca \|
>
> aṇimādi trayāntaś ca kāma-rūpatvam iṣyate \|\|
>
> agny-arkāmbu-viṣādīnāṁ pratistambho vaśitvatvaḥ \|
>
> manojavaḥ kāma-rūpaṁ parakāya-praveśanam \|\|
>
> svacchanda-mṛtyutā devaiḥ saha krīḍeṣṭa-sādhanam \|
>
> prāptāv antargatāny āhur ājñā pratihatis tathā \|\|
>
> agni-stambho ravi-stambho udaka-stambha eva ca \|
>
> viṣa-stambhas tathā śastra-śāpādi-stambha eva ca \|
>
> īśatvāntargatāny āhur aparājaya eva ca \|
>
> evam aṣṭādaśāṣtabhyo jāyante siddhayaḥ kramāt \|\|
>
> anūrmimattvaṁ duḥkhasyābhāva-mātram udāhṛtam \|
>
> yatheṣānanda-samprāptiḥ prākāmyam iti kīrtyate \|\|
>
> duḥkhābhāvo'pi prākāmye netare sukhiteṣyate \|
>
> prākāśyaṁ sarva-vedādi jñānam eva vido viduḥ \|\|
>
> sahasra-yojanānte tu dūra-darśanam iṣyate \|
>
> dūra-śravaṇam apy evaṁ tasminn eva yuge sthite \|\|
>
> vedādikaṁ vinā proktaṁ trikāla-jñānitā budhaiḥ \|
>
> śarīra-sthaṁ vinā dehe para-cittādy-abhijñatā \|
>
> anyendriyair darśanādi-yathā-saṅkalpa-vegitā \|\|
>
> prāptir ity ucyate sadbhiḥ sva-manaḥ sama-vegitā \|
>
> manojava iti proktaḥ paśv-ādy-ākāratā tathā \|
>
> kāma-rūpatvam uddiṣṭaṁ sva-deha-tyāgataḥ pare \|
>
> para-kāya-praveśaḥ syāt yugād arvāktanā smṛtā \|
>
> svacchandaṁ mṛtyutā devaiḥ krīḍā cnedrādibhir vinā \|
>
> yathā saṅkalpa-siddhiś cāpy anna-pāna-sutādiṣu \|
>
> cakṣur dṛśyeṣv aṇutvaṁ tu aṇimā samprakīrtitā \|\|
>
> mahimā cāpi samproktā trilokāntara-pūraṇāt \|\|
>
> cakṣur dṛśe'pi bāhyatvaṁ laghimā samprakīrtitā \|
>
> triloka-sama-bhāras tu garimā cāpi kīrtitā \|
>
> pūrva-śakteḥ koṭi-guṇa-śakty-udrekas tatheśitā \|
>
> bhuviṣṭaiḥ prāṇibhiś cokta-karaṇaṁ cāpi kīrtyate \|
>
> ājñāpratihatir brāhmād arvāg astra-nipātanam \|
>
> vinā mahātapasvīṁś ca śāpā pratihatiḥ smṛtāḥ \|
>
> aprājayo manuṣyebhyo vaśitvaṁ cāpy alolatā \|
>
> dāhādi-sahanaṁ cāpi pratistambha itīryate \|
>
> iti ṣaḍviṁśatiḥ proktā garimā saha saptadhā \|
>
> viṁśatiś ca surebhyo'nyad deveṣv aṣṭaiva siddhayaḥ \|
>
> yato niḥsīmakās teṣāṁ devānām aṣṭa-siddhayaḥ \|
>
> ato'ṣṭādaśa-siddhīnāṁ tad-antarbhāva iṣyate \|
>
> deveśvīndreśa-vāyu-śrī-viṣṇūnām uttarottaram \|
>
> siddhayaḥ paripūrṇās tu viṣṇor ekasya nānyagāḥ \|\| ity aiśvarye \|
>
> śruteṣu tu yathā yogaṁ kṣipra-grahaṇam eva tu \|
>
> uktaṁ prākāśyam anyeṣāṁ devānāṁ aśruteṣv api \|\|
>
> ṛṣīṇāṁ miśra-bhāvena bhāsate kiñcid aśrutam \|
>
> viśeṣsarvebhyo'dhika-sukha-vyaktiḥ prākāmyam eva tu \|\|
>
> itareṣāṁ surāṇāṁ tu niḥsīmānand-bhojanam \|
>
> evam eva tu niḥsīmā devānāṁ aṣṭa-siddhayaḥ \|
>
> uttarottaram atrāpi yāvad viṣṇu-suparṇa-bhuk \|\| iti hari-vaṁśeṣu \|
>
> agny-ādi-śakti saṁsambhas tv agni-saṁstambha iṣyate \|\| iti kaurme \|
>
> ekasmāt siddhayo viṣṇoḥ sthāna-bhedāt pṛthag-vidhāḥ \|
>
> ekāsthāna-gatād vā syuḥ susthiropāsanā yadi \|\| iti bhārate
> \|\|6-8\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** guṇa-hetu-siddhīr
āha---anūrmimattvaṁ kṣut-pipāsādi-rāhityam \| dūre śravaṇaṁ darśanaṁ
ceti dve siddhī \| mano-vegena dehasya gatiḥ \| kāmita-rūpa-prāptiḥ \|
para-kāye praveśaḥ \|\|6\|\|

svecchā-mṛtyuḥ \| apsarobhiḥ saha devānāṁ yāḥ krīḍās tāsām anudarśanaṁ
prāptiḥ \| saṅkalpānurūpa-prāptiḥ \| apratihatā āsamantād gatir yasyāḥ
sā ājñā cety etā daśa \|\|7\|\|

kṣudra-siddhīś ca pañcāha---tri-kāla-jñatvam iti \| advandvaṁ
śītoṣṇādy-anabhibhavaḥ \| agny-ādīnāṁ saṁstambhanam \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** anūrmimattvam iti sārdhatrikam
\|\|6\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** guṇa-nibandhanā daśa
siddhīr āha---anūrmimattvaṁ kṣut-pipāsādi-ṣaḍ-ūrmi-rāhityam \|
dūra-śravaṇa-darśanam iti dūra-śravaṇaṁ dūra-darśanam iti dve siddhī ity
eke, ekaivety anye \| mano-javaḥ mano-vegena dehasya gatiḥ \| kāma-rūpaṁ
kāmita-rūpa-prāptiḥ \|\|6\|\|

apsarobhiḥ saha saha devānāṁ yāḥ krīḍās tāsām anudarśanaṁ prāptiḥ \|
yathā-saṅkalpa-saṁsiddhiḥ saṅkalpita-padārtha-prāptiḥ \| iyaṁ kiñcit
kāyikādi-prayatna-sāpekṣeti kāmāvasāyitā-bhedaḥ kalpyaḥ \| apratihatā
ājñā gatiś cety ekaiva siddhir ity eke, apratihatājñatvam
apratihata-gatitvam iti dve siddhī ity apare \|\|7\|\|

kṣudra-siddhīś ca pañcāha---trikālajñatvam iti \| advandvaṁ
śītoṣṇādy-anabhibhavaḥ agny-ādīnāṁ stambhanam \|\|8\|\|

**\...**

**\|\| 11.15.9 \|\|**

**etāś coddeśataḥ proktā yoga-dhāraṇa-siddhayaḥ \|**

**yayā dhāraṇayā yā syād yathā vā syān nibodha me \|\|**

**śrīdhara-svāmī (bhāvārtha-dīpikā) :** tat-tad-dhāraṇābhiḥ saha
viśeṣato nirūpayati---yayeti yāvat samāpti \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yayety ardhakam \|\|9\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 11.15.10 \|\|**

**bhūta-sūkṣmātmani mayi tan-mātraṁ dhārayen manaḥ \|**

**aṇimānam avāpnoti tan-mātropāsako mama \|\|**

**madhvācāryaḥ (bhāgavata-tātparyam) :** bhūta-sūkṣmāṇām ātmani
paramāṇu-sthite'nurūpe \|

> tan-mātrāvayave sūkṣme paramāṇv-abhidhānake \|
>
> pratyekam aṇu-rūpaṁ tu viṣṇuṁ dhyāyann āṇur bhavet \|\| iti ca
> kāpileye \|
>
> ākāśavat sūkṣmatāṁ yo vyāpitvenaivam āpyate \|
>
> tanmātra-vyāpinaṁ viṣṇuṁ cintayan sa tathā bhavet \|\| iti ca
> \|\|10\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** bhūta-sūkṣmopādhau mayi
tan-mātraṁ bhūta-sūkṣmākāram \| sa tan-mātropāsakaḥ \| mama madīyam
aṇimānam \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bhūta-sūkṣmādayo vaikuṇṭhādi-gatāḥ
svarūpa-śakti-vilāsā jñeyāḥ \| tāsām aṣṭāv ity ādāv ubhayeṣāṁ
bhedenāvaśya-vyavasthāpyatvāt \| tan-mātropāsako mameti punar uktes
tad-avadhāraṇārthatvāc ca aṇimānam ity atrāpi mamety anvayaḥ kintv
aṇimādikam idam aṁśenaiva jñeyam \| jagad-vyāpāra-varjam \[ve.sū.
4.4.17\] iti nyāyena sarvathā tad-dharma-prāpty-asambhavāt \|\|10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhūta-sūkṣmātmani
bhūta-sūkṣmopādhau mayi tan-mātraṁ bhūta-sūkṣmākāram \| sa
tan-mātropāsakaḥ \| mama madīyam aṇimānaṁ paramāṇv-ākāratāṁ siddhiṁ yayā
śilām api praveṣṭuṁ śaknoti \|\|10\|\|

**\...**

**\|\| 11.15.11 \|\|**

**mahat-tattvātmani mayi yathā-saṁsthaṁ mano dadhat \|**

**mahimānam avāpnoti bhūtānāṁ ca pṛthak pṛthak \|\|**

**madhvācāryaḥ (bhāgavata-tātparyam) :** mahati vyāpte mahat-tattvasya
pṛthag ukteḥ asmāt sthūlatāṁ prāpnuvānīty apekṣāyāṁ tasmāt prāpnoti \|
tato'nyasmād ity apekṣāyāṁ tasmād iti pṛthak pṛthak \|\|11\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** jñāna-śakti-mahat-tattvopādhau
mayi yathā-saṁsthaṁ mahat-tattvākāram \| bhūtānāṁ ceti \|
ākāśādi-bhūtopādhau ca mayi mano dhārayaṁs tat-tad-bhūta-mahimānaṁ
prāpnotīty arthaḥ \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mahimānaṁ
tat-tac-chakty-alaṅkṛta-mūrtitvam ity arthaḥ \| bhūtānāṁ veti
mahat-tattva-dhāraṇāyām etad apīcchāyā avāntara-phalaṁ bhavatīty
abhiprāyāt \|\|11\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mahaty ātmani
jñāna-śakti-mahat-tattvopādhau mayi yathā-saṁsthaṁ mahat-tattvākāram \|
mahimānaṁ parama-mahad-ākāratāṁ yayā sarvam api vyāptuṁ śaknoti \|
bhūtānāṁ ceti ākāśādi-bhūtopādhau ca mayi mano dhārayaṁs tat-tad-rūpaṁ
mahimānaṁ prāpnotīty arthaḥ \|\|11\|\|

**\...**

**\|\| 11.15.12 \|\|**

**paramāṇu-maye cittaṁ bhūtānāṁ mayi rañjayan \|**

**kāla-sūkṣmārthatāṁ yogī laghimānam avāpnuyāt \|\|**

**madhvācāryaḥ (bhāgavata-tātparyam) :** paramāṇu-maye bhūtānāṁ sakāśād
atiśayenānurūpe \| kāla-sūkṣmāṇām ātmani \|\|12\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** vāyv-ādi-bhūtānāṁ ye paramāṇavas
tan-maye tad-upādhau mayi cittaṁ rañjayan yogī kāla-sūkṣmārthatāṁ
kāla-paramāṇūpādhi-rūpatām iti laghutva-vivaraṇam \| tad uktam, sa kālaḥ
paramāṇur vai yo bhuṅkte paramāṇutām iti \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bhūtānāṁ madhye yaḥ paramāṇur
bhāva[^78]-śūnyākāśa-parama-sūkṣmāṁśas tad-upādhike mayi cittaṁ rañjayan
yogī laghimānaṁ bhāra-śūnyatvam avāpnoti \| tam eva darśayati---kālasya
yaḥ sūkṣmāṁśaḥ paramāṇus tasyārtha upādhiḥ
parama-sūkṣma-deśāvacchinnākāśaḥ, tad-rūpatāṁ tadvad atilaghutām ity
arthaḥ \| ātmeti pāṭhe ātmā deha upādhir ity arthaḥ \|\|12\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** paramāṇu-maye
vāyv-ādi-bhūtānāṁ ye paramāṇavas tan-maye tad-upādhau mayi cittaṁ
rañjayan kāla-sūkṣmārthatāṁ kālasya yaḥ sūkṣmāṁśaḥ paramāṇuḥ, se evārtha
upādhir yasya tat tāṁ tadvad atilaghutva-rūpaṁ laghimānam \| tad uktam,
sa kālaḥ paramāṇur vai yo bhuṅkte paramāṇutām iti \|\|12\|\|

**\...**

**\|\| 11.15.13 \|\|**

**dhārayan mayy ahaṁ-tattve mano vaikārike'khilam \|**

**sarvendriyāṇām ātmatvaṁ prāptiṁ prāpnoti man-manāḥ \|\|**

**madhvācāryaḥ (bhāgavata-tātparyam) :** ahaṁ-tattva-sthite mayi
\|\|13\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** vaikārikāhaṅkāropādhau mayi \|
akhilam ekāgram \| ātmatvam adhiṣṭhātṛtvam \| atra hetuḥ---man-manāḥ \|
mayi mano-dhāraṇa-prabhāvād evaṁ bhavati, nātrātīva hetur anusandheya
iti bhāvaḥ \| evaṁ mad-dhāraṇānubhāvena mad-yoga-balam āśraya ity-ādiṣu
draṣṭavyam \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vaikārike śuddha-sattva-maye
\|\|13\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vaikārikāhaṅkāropādhau
mayi \| akhilam ekāgram \| ātmatvam adhiṣṭhātṛtvam \| atra
hetuḥ---man-manāḥ \| mayi mano-dhāraṇa-prabhāvād evaṁ bhavati, nātrātīva
hetur anusandheya iti bhāvaḥ \| evaṁ mad-dhāraṇānubhāvena mad-yoga-balam
āśraya ity-ādiṣu draṣṭavyam \|\|13\|\|

**\...**

**\|\| 11.15.14 \|\|**

**mahaty ātmani yaḥ sūtre dhārayen mayi mānasam \|**

**prākāmyaṁ pārameṣṭhyaṁ me vindate'vyakta-janmanaḥ \|\|**

**madhvācāryaḥ (bhāgavata-tātparyam) :** sūtre sthite mayi \| gṛhe pīṭha
itivat \| avyakta-janmanaḥ avyaktasyāpi kiñcit sthūlatva-kartuḥ \|
tasmād avyaktam utpannaṁ triguṇaṁ dvija-sattama iti mokṣa-dharmeṣu \|
ajarād amarād amūrtitaḥ śāśvatāt tamasaḥ iti ca \| avyaktasyājanmavato
vikāro janir ucyate iti hari-vaṁśeṣu \| sakāśān me vindate
parameṣṭhi-prasādād anyeṣāṁ bhavatīti pārameṣṭhyam \| sarva-guṇānāṁ
jñāna-mūlatvād upalakṣaṇatvena prākāśyaṁ pārameṣṭhyam ity uktam \| sarve
guṇās tu prāṇa-paramātma-prasādataḥ \|

> prāṇa-viṣṇoḥ prasādena bhāratyāḥ samprakīrtitāḥ \|
>
> prasādāt tu trayāṇāṁ vāpy anantādeḥ sadā guṇāḥ \|\| iti māhātmye
> \|\|14\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** kriyā-śakti-pradhānaṁ
mahat-tattvam eva sūtraṁ tad-upādhau mayi sa me pārameṣṭhyaṁ
sarvotkṛṣṭaṁ prākāśyaṁ vindate \| kathaṁ-bhūtasya ? avyaktāj janma yasya
tasya sūtrasya \| tad-upādher mamety arthaḥ \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** avyaktam indriyāgamyaṁ janma
prādurbhāvo yasya tasya mama \| yad vā, vyaktaṁ jagati ca prakaṭam
ity-ādi \|\|14\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kriyā-śakti-pradhānaṁ
mahat-tattvam eva sūtraṁ tad-upādhau mayi prākāmyam aiśvaryaṁ vindate \|
tad eva kiṁ pārameṣṭhyaṁ parameṣṭhino bhāvaḥ, pārameṣṭhyaṁ
kathaṁ-bhūtasya me avyakta-janmanaḥ avyaktāj janma yasya tasya sūtrasya
\| sūtropādher ity arthaḥ \|\|14\|\|

**\...**

**\|\| 11.15.15 \|\|**

**viṣṇau try-adhīśvare cittaṁ dhārayet kāla-vigrahe \|**

**sa īśitvam avāpnoti kṣetrajña-kṣetra-codanām \|\|**

**madhvācāryaḥ (bhāgavata-tātparyam) :** sarvatrādhīśvaratvādau
vidyamāne'pi tatroktādhīśvaratvādi-guṇa-viśiṣṭatvena tatra tatropāsanam
iti śeṣaḥ \| taṁ yathā yathopāsate tad eva bhavati iti śruteḥ \|

> upāsataḥ satya iti satya-saṅkalpatā bhavet \|
>
> īśvaratvam īśvara iti guṇaṁ taṁ taṁ yathā harim \|\| iti viśeṣe
> \|\|15\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tryadhīśvare
tri-guṇa-māyā-niyantari \| ata eva kāla-vigrahe ākalayitṛ-rūpe
'ntaryāmīti \| īśitvaṁ viśinaṣṭi---kṣetra-jñānāṁ jīvānāṁ kṣetrāṇāṁ
tad-upādhīnāṁ ca codanāṁ preraṇaṁ, na tu
viśva-sṛṣṭy-ādi-kartṛtva-lakṣaṇam ity arthaḥ \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** adhīśvare
tri-guṇa-māyā-niyantari kāla-vigrahe kālaḥ kalayitā draṣṭā
tat-svarūpe \| īśitvaṁ viśinaṣṭi---kṣetra-jñānāṁ jīvānāṁ kṣetrāṇāṁ
tad-upādhīnāṁ ca codanāṁ preraṇaṁ, tatra tatra sva-śakti-sañcāraṇam ity
arthaḥ \|\|15\|\|

**\...**

**\|\| 11.15.16 \|\|**

**nārāyaṇe turīyākhye bhagavac-chabda-śabdite \|**

**mano mayy ādadhad yogī mad-dharmā vaśitām iyāt \|\|**

**śrīdhara-svāmī (bhāvārtha-dīpikā) :** turīyākhye---

> virāḍ hiraṇyagarbhaś ca kāraṇaṁ cety upādhayaḥ \|
>
> īśasya yantribhir hīnaṁ turīyaṁ tat padaṁ viduḥ \|\|

ity evaṁ-lakṣaṇe---

> aiśvaryasya samagrasya dharmasya yaśasaḥ śriyaḥ \|
>
> jñāna-vairāgyayoś caiva ṣaṇṇāṁ bhaga itīraṇā \|\|

tadvati bhagavac-chabda-śabdite \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** turīyākhye---

> virāḍ hiraṇyagarbhaś ca kāraṇaṁ cety upādhayaḥ \|
>
> īśasya yantribhir hīnaṁ tat turīyaṁ pracakṣate \|\|

ity evaṁ turīya ākhyā yasya tasminn ity anena bhagavac-chabda-śabdita
ity anena ca nārāyaṇasya turīyatve ṣaḍaiśvaryavattve ca manasā
dhāryamāṇe saty eveti bhāvaḥ \| ayam arthaḥ---yasya sthūlaṁ sūkṣmaṁ ceti
kārya-dvayaṁ nopādhiḥ \| kāraṇaṁ māyā ca nopādhiḥ kintu turīyaṁ
saccidānanda-vastu ākhyā ākhyāgamya ākāro yasya tasmin nārāyaṇe \| sa ca
kena śabdenocyate ? tatrāha---bhagavac-chabda-śabditam \| vaśitāṁ guṇeṣv
asaṅgam \|\|16\|\|

**\...**

**\|\| 11.15.17 \|\|**

**nirguṇe brahmaṇi mayi dhārayan viśadaṁ manaḥ \|**

**paramānandam āpnoti yatra kāmo'vasīyate \|\|**

**śrīdhara-svāmī (bhāvārtha-dīpikā) :** yatra paramānanda-rūpe sarvo'pi
kāmas tad-aṁśa-bhūto'vasīyate samāpyate tam \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nirguṇe brahmaṇīti \|
brahma-sāyujyam api siddhi-madhye gaṇitam \|\|17\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sarvo'pi kāmo
yatrāvasīyate samāpyate taṁ paramānandaṁ brahma-sāyujyam iti
sandarbhaḥ \|\|17\|\|

**\...**

**\|\| 11.15.18 \|\|**

**śvetadvīpa-patau cittaṁ śuddhe dharma-maye mayi \|**

**dhārayañ chvetatāṁ yāti ṣaḍ-ūrmi-rahito naraḥ \|\|**

**madhvācāryaḥ (bhāgavata-tātparyam) :** śuddhaḥ śvetaḥ sukhī śvetaḥ
śveta-varṇaḥ kvacid bhaved iti śabda-nirṇaye \|\|18\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** ataḥ paraṁ guṇa-hetukāḥ siddhīr
āha---śuddhe sattvātmake \| śvetatāṁ śuddha-rūpatām \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ataḥ paraṁ
prākṛta-dharmopādhitayopāsyamānatvād guṇa-hetutvaṁ svataḥ śuddhe
guṇātīte upādhitas tu dharma-maye sāttvika-dharmādhiṣṭhātari śvetatāṁ
śuddhatāṁ rajas-tamo-hīna-sattvātmatām \|\|18\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ataḥ paraṁ guṇa-hetukāḥ
\| śvetatāṁ śuddha-rūpatām ity ūrmimattva-nāmnī siddhiḥ \|\|18\|\|

**\...**

**\|\| 11.15.19 \|\|**

**mayy ākāśātmani prāṇe manasā ghoṣam udvahan \|**

**tatropalabdhā bhūtānāṁ haṁso vācaḥ śṛṇoty asau \|\|**

**madhvācāryaḥ (bhāgavata-tātparyam) :** ākāśasyātmani tatrākāśe
upalabdhānāṁ āsamantāt sthitānāṁ bhūtānāṁ vacaḥ \| haṁso jīvaḥ \|

> tyāgāt pūrva-śarīrāṇāṁ navānāṁ sañcayena ca \|
>
> jīvaṁ haṁsa iti prāhus tad-dhetutvād dhariṁ param \|\| iti bhārate
> \|\|19\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** ākāśātmā yaḥ prāṇaḥ
samaṣṭi-rūpas tad-rūpe mayi manasā ghoṣaṁ nādaṁ cintayann asau haṁso
jīvas tatrākāśe upalabdhā jñātā san tatra-sthā vicitrā vācaḥ śṛṇoti \|
yad vā, tatrākāśe upalabdhā abhivyaktā yā vācas tā dūrataḥ śṛṇotīti
\|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mayīti \| taiḥ tatra vicitrā vāca
ity atra bhūtānām iveti jñeyam \|\|19\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ākāśātmā yaḥ prāṇaḥ
samaṣṭi-vyaṣṭi-rūpas tad-rūpe mayi \| manasā ghoṣaṁ nādaṁ udvahan
cintayan, tatrākāśe upalabdhā abhivyaktā yā bhūtānāṁ vācas tā dūrato
haṁsaḥ śuddhaḥ san śṛṇotīti dūra-śravaṇam \|\|19\|\|

**\...**

**\|\| 11.15.20 \|\|**

**cakṣus tvaṣṭari saṁyojya tvaṣṭāram api cakṣusi \|**

**māṁ tatra manasā dhyāyan viśvaṁ paśyati dūrataḥ \|\|**

**śrīdhara-svāmī (bhāvārtha-dīpikā) :** tvaṣṭā ādityas tasminn
aparicchinne cakṣuḥ saṁyojya taṁ ca cakṣuṣi saṁyojya tatrobhaya-saṁyoge
māṁ dhyāyan viśvaṁ dūrataḥ paśyati \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tvaṣṭā sūryas tasminn
cakṣuḥ saṁyojya, cakṣuṣi taṁ saṁyojya, tatrobhaya-saṁyoge māṁ dhyāyan
viśvaṁ sarvaṁ dūra-sthitam api paśyatīti dūra-darśanam \|\|20\|\|

**\...**

**\|\| 11.15.21 \|\|**

**mano mayi su-saṁyojya dehaṁ tad-anuvāyunā \|**

**mad-dhāraṇānubhāvena tatrātmā yatra vai manaḥ \|\|**

**madhvācāryaḥ (bhāgavata-tātparyam) :** manasi manas-tattve vāyūnāṁ
saṁyojya mano'nudehaṁ manas-tattve mad-dhāraṇāt \|\|21\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** mano dehaṁ ca tad-anuvartinā
vāyunā saha mayi susaṁyojya yā mad-dhāraṇā kriyate tasyāḥ prabhāveṇa
yatra mano yāti tatrātma deho yātīty arthaḥ \| yad vā, manaḥ kartṛ
ātmānaṁ vāyunā saha dehaṁ ca mayi susaṁyojya yatra yāti tad anu tatra
deho yātīti \|\|21\|\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mana iti taiḥ \| tatra mayi
mano'dhiṣṭhātarīti jñeyam \|\|21\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mano mayi saṁyojya
tad-anuvartinā vāyunā saha dehaṁ ca saṁyojya yā mad-dhāraṇā kriyate,
tasyāḥ prabhāveṇa yatra ātmā mano yāti tatraivātmā sthūla-deho'pi yātīti
mano-javaḥ \|\|21\|\|\|

**\...**

**\|\| 11.15.22 \|\|**

**yadā mana upādāya yad yad rūpaṁ bubhūṣati \|**

**tat tad bhaven mano-rūpaṁ mad-yoga-balam āśrayaḥ \|\|**

**madhvācāryaḥ (bhāgavata-tātparyam) :**

gajādi-rūpam ākāṅkṣan gajādi-sthitam īśvaram \|

> dhyāyan gajādi-rūpaḥ syāt parakāya-sthitaṁ harim \|\|
>
> dhyāyan viśet pare kāye vāyāv antargataḥ pumān \|
>
> prāṇa-nāmā hariḥ proktas tasmin vāyuḥ samāśritaḥ \|\|
>
> vāyāv antargato jīvo dehād dehaṁ prayāsyati \|
>
> ṣaḍ-ādhāra-sthitaṁ viṣṇuṁ dhyāyan āyu-kṣayaṁ vinā \|\|
>
> yadi mṛtyum abhīpsate tathā prāpnoty asaṁśayam \|
>
> trikāla-prerakaṁ viṣṇuṁ dhyātuḥ kāla-traya-jñatā \|
>
> agny-ādiṣu hariṁ dhyāyan tat-pratistambhako bhavet \|\| iti
> hari-saṁhitāyam \|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** mana upādāya upādāna-kāraṇaṁ
kṛtvā yad yad devādi-rūpaṁ bhavitum icchati tat tan mano-rūpaṁ
manaso'bhīṣṭa-rūpaṁ yogī bhavet \| kutaḥ ? yato mad-yoga-balam \| yo'ham
acintya-śaktir nānākāras tasmin mayi manaso yogo dhāraṇā, tasya balaṁ
prabhāvaḥ, sa evāśrayaḥ kāraṇam \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mana upādāya
upādāna-kāraṇaṁ kṛtvā yad devādi-rūpaṁ bhavitum icchati tat tan
mano-rūpaṁ manaso'bhīṣṭa-rūpaṁ bhavet \| tatra mayi yogo yoga-dhāraṇā
tasya balaṁ prabhāva eva āśrayaḥ sādhakam iti kāma-rūpam \|\|22\|\|

**\...**

**\|\| 11.15.23 \|\|**

**para-kāyaṁ viśan siddha ātmānaṁ tatra bhāvayet \|**

**piṇḍaṁ hitvā viśet prāṇo vāyu-bhūtaḥ ṣaḍaṅghri-vat \|\|**

**madhvācāryaḥ (bhāgavata-tātparyam) :** ātmānaṁ paramātmānaṁ tatra
para-kāye bhāvayet \| tadā vāyau sthitaḥ prāṇaḥ paramātmā tatra gacchati
\| tad anu jīvo'pi gacchati \| vāyau bhūto vāyu-bhūtaḥ \| prāṇaṁ pare
brahmaṇi nītvā \|\|23\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** yatra pravivikṣati tatrātmānaṁ
cintayet \| tataḥ piṇḍaṁ sva-dehaṁ hitvā prāṇaḥ
prāṇa-pradhāna-liṅga-śarīropādhir vāyu-bhūto bāhya-vāyau bhūtaḥ
praviṣṭas tena mārgeṇety arthaḥ \| ṣaḍ-aṅghri-vat bhṛṅgo yathā puṣpāt
puṣpāntaram anāyāsena praviśati tadvat \|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ātmānam iti
mad-adhiṣṭhita-prāṇādy-upādhim iti śeṣaḥ \|\|23\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatra para-kāye piṇḍaṁ
sthūla-dehaṁ hitvā prāṇaḥ pradhāna-liṅga-śarīropādhiḥ san vāyu-bhūto
bāhya-vāyunā bhūtaḥ prāptaḥ, viśet para-kāyaṁ praviśet \| ṣaḍaṅghrir
yathā puṣpāt puṣpāntaraṁ viśati, mad-yoga-dhāraṇā-prabhāveṇeti yojyam
iti para-kāya-praveśaḥ \|\|23\|\|

**\...**

**\|\| 11.15.24 \|\|**

**pārṣṇyāpīḍya gudaṁ prāṇaṁ hṛd-uraḥ-kaṇṭha-mūrdhasu \|**

**āropya brahma-randhreṇa brahma nītvotsṛjet tanum \|\|**

**madhvācāryaḥ (bhāgavata-tātparyam) :**

prāṇasthaṁ prāṇa-nāmānaṁ vahiṣṭhe brahma-nāmake \|

> viṣṇuṁ viṣṇāv anusmṛtya visṛjed deham añjasā \|\| iti prabhañjane \|
>
> aneyasya harer nītis tad-gatasya hareḥ smṛtiḥ \|
>
> na hi neyaḥ kvacit kvāpi kenacit sva-vaśatvataḥ \|\| iti ca \|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** piṇḍaṁ hitvety uktaṁ tat
prakāraṁ kathayan svacchanda-mṛtyum āha---pārṣṇyā pārṣṇinā gudaṁ
nirudhya prāṇaṁ prāṇopādhim ātmānaṁ brahma-randhreṇa mūrdha-dvāreṇa \|
brahmety upalakṣaṇam \| brahma vā anyadvā apekṣitaṁ sthānaṁ manasā nītvā
\|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pārṣṇyā pārṣṇinā gudaṁ
nirudhya prāṇaṁ prāṇopādhim ātmānaṁ brahma-randhreṇa mūrdha-dvāreṇa \|
brahma nirviśeṣaṁ saviśeṣaṁ vā nītvā prāpayya tanuṁ tyajed iti
svacchanda-mṛtyuḥ \|\|24\|\|

**\...**

**\|\| 11.15.25 \|\|**

**vihariṣyan surākrīḍe mat-sthaṁ sattvaṁ vibhāvayet \|**

**vimānenopatiṣṭhanti sattva-vṛttīḥ sura-striyaḥ \|\|**

**śrīdhara-svāmī (bhāvārtha-dīpikā) :** mat-sthaṁ man-mūrti-rūpaṁ
śuddhaṁ sattvaṁ cintayet \| tadā sattva-vṛttayaḥ sattvāṁśa-bhūtāḥ
\|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mat-stham iti \| aham eva sthānam
āśrayo yasya tat \| mad-upādhi-rūpaṁ sattvaṁ
devādy-udbhava-hetu-sattva-vṛtti-viśeṣaṁ cintayet \| tad
evāha---sattva-vṛttīr iti \|\|25\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sattvaṁ svīyāntaḥkaraṇaṁ,
matsthaṁ mad-gataṁ cintayet \| tataś ca sattva-vṛttīḥ sattva-vṛttayaḥ
sura-striyas tam āgatya sevante iti deva-krīḍā-prāptiḥ \|\|25\|\|

**\...**

**\|\| 11.15.26 \|\|**

**yathā saṅkalpayed buddhyā yadā vā mat-paraḥ pumān \|**

**mayi satye mano yuñjaṁs tathā tat samupāśnute \|\|**

**śrīdhara-svāmī (bhāvārtha-dīpikā) :** yadā va akāle'pi \| yathā veti
pāṭhe, yathā vā yena kenāpi prakāreṇa buddhyā saṅkalpayet, tat tathā
yathāvat prāpnotīty arthaḥ \| yad vā, yathā saṅkalpayed yathā vā
mat-paro mayi viśvāsavān bhavati, tathā tad-anurūpaṁ sarvam āpnotīty
arthaḥ \| kiṁ kurvan ? satye satya-saṅkalpe mayi mano yuñjan \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yadā vety atra yathā veti pāṭhe
yad-upādhitvena \|\|26\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yadā va akāle kāle'pi
vety arthaḥ \| yathā veti pāṭhe yathā saṅkalpayet yathā yena vā
prakāreṇa mat-paraḥ syāt \| satye satya-saṅkalpe mayi tathā tenaiva
prakāreṇa tat-svābhīṣṭaṁ vastu prāpnotīti saṅkalpa-siddhiḥ \|\|26\|\|

**\...**

**\|\| 11.15.27 \|\|**

**yo vai mad-bhāvam āpanna īśitur vaśituḥ pumān \|**

**kutaścin na vihanyeta tasya cājñā yathā mama \|\|**

**madhvācāryaḥ (bhāgavata-tātparyam) :** mama bhāvanā mad-bhāvaḥ \|
bhāvo manaś ca bhaktiś ca kvacid abhyāsayiṣyate iti śabda-nirṇaye
\|\|27\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** mad iti pṛthak padam, mamety
arthaḥ \| īśituḥ sarva-niyantur vaśituḥ sva-tantrasya mama bhāvaṁ
svabhāvaṁ prāptaḥ \| etā guṇa-hetavaḥ \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mad-bhāvaṁ mad-bhāvanām \| īśituḥ
saṁsāra-niyantuḥ \| vaśitus tasya svatantrasya ceti tad-upādhitvaṁ
darśitam \|\|27\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mat mattaḥ sakāśād bhāvaṁ
dhyānātiśayena īśitṛtvaṁ vā \| mattaḥ kīdṛśāt ? īśituḥ vaśituḥ sarvān
vaśīkartuḥ, na vihanyeta na vihatā bhaved ity apratihatājñatvam
\|\|27\|\|

**\...**

**\|\| 11.15.28 \|\|**

**mad-bhaktyā śuddha-sattvasya yogino dhāraṇā-vidaḥ \|**

**tasya trai-kālikī buddhir janma-mṛtyūpabṛṁhitā \|\|**

**śrīdhara-svāmī (bhāvārtha-dīpikā) :** ataḥ paraṁ kṣudrāḥ \|
dhāraṇā-vida iti tri-kāla-jñeśvara-dhāraṇā sūcitā traikālikī
tri-kāla-vastu-viṣayā \| sva-janma-mṛtyubhyām upabṛṁhitā tat-sahitā \|
anayaiva para-cittādy-abhijñatāpi vyākhyātā \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ataḥ paraṁ guṇa-hetutve'pi kṣudrāḥ
dhāraṇeti jagat-sṛṣṭi-sthiti-pralaya-kālajñeśvara-dhāraṇocyate \|
janma-mṛtyūpabṛṁhiteti janmabhir mṛtyubhir nāpagacchatīty arthaḥ
\|\|28\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ataḥ paraṁ kṣudrāḥ \|
dhāraṇā-vida iti tri-kāla-jñeśvara-dhāraṇā sūcitā \| traikālikī
tri-kāla-viṣayā \| janma-mṛtyūpabṛṁhitā janma-maraṇayor vṛttayor api
upabṛṁhitā vṛddhim eva prāptā bhavati, na tu kiñcid api hrasatīty arthaḥ
\| iti trikālajñatvam \|\|28\|\|

**\...**

**\|\| 11.15.29 \|\|**

**agny-ādibhir na hanyeta muner yoga-mayaṁ vapuḥ \|**

**mad-yoga-śānta-cittasya**[^79] **yādasām udakaṁ yathā**[^80] **\|\|**

**śrīdhara-svāmī (bhāvārtha-dīpikā) :** agny-ādi-sarvopaghāta-śūnyo
bhagavān ity evaṁ-bhūta-yoga-mayam \| tair nābhibhūyeta \| atra hetuḥ,
mad-yogeti \| yādasām udakaṁ yathābhighātakaṁ na bhavati tathā tasya
vapuṣo'gny-ādaya ity arthaḥ \| anayaivādvandvatāpi vyākhyātā \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mad-yoga-śānta-cittasya
mad-dhāraṇena dhyāna-yogena śāntam avikṛtaṁ cittaṁ yasya tasya \|
śrānta-cetasaḥ iti pāṭhe tu mad-yogena śrāntaṁ kṛta-śramaṁ kṛtābhyāsaṁ
ceto yasya tasya \|\|29\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
agnyādi-sarvopaghāta-śūnyo bhagavān ity evaṁ-bhūta-dhyāna-yogena
śānta-cittasya muner yogamayaṁ yoga-paripakvaṁ vapur agny-ādibhir na
hanyeta \| yathā yādasām udakam upasaṅhātakaṁ na bhavati, pratyuta
krīḍāspadam, tathaiva tasyāgny-ādaya ity agny-ādi-pratiṣṭambhaḥ
\|\|29\|\|

**\...**

**\|\| 11.15.30 \|\|**

**mad-vibhūtīr abhidhyāyan śrīvatsāstra-vibhūṣitāḥ \|**

**dhvajātapatra-vyajanaiḥ**[^81] **sa bhaved aparājitaḥ \|\|**

**śrīdhara-svāmī (bhāvārtha-dīpikā) :** mad-vibhūtīr mamāvatārān \|
dhvajādibhiḥ saha \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mad-vibhūtīr iti \| mad-vibhūtīnāṁ
madhye yāṁ kāñcit tāṁ ca jagaty aparājayopādhim ity arthaḥ \|\|30\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mad-vibhūtīr mad-avatārān
\| sa-dhvajādibhiḥ sahito bhavet \| aparājitaś ca bhaved ity
aparājaya-nāmnī siddhiḥ \|\|30\|\|

**\...**

**\|\| 11.15.31 \|\|**

**upāsakasya**[^82] **mām evaṁ yoga-dhāraṇayā muneḥ**[^83] **\|**

**siddhayaḥ pūrva-kathitā upatiṣṭhanty aśeṣataḥ \|\|**

**madhvācāryaḥ (bhāgavata-tātparyam) :** upāsanayā pārokṣyaṁ kṛtavataḥ
\| punar upāsanaṁ kārya-kāle kurvataḥ \| kārya-siddhir ity ato
yoga-dhāraṇayā punar ity uktam \|

> upāsya vāyuṁ prathamaṁ vāyau suṣthv aparokṣite \|
>
> anujñātas tatas tadgaṁ tatra tatra hariṁ smaret \|\|
>
> kṛtvāparokṣaṁ taṁ cāpi kāle kāle smaret punaḥ \|
>
> abhīṣṭa-kārya-siddhiḥ syāt tasya nāsty atra saṁśayaḥ \|\|
>
> akāmo yadi vāyuṁ ca dhyātvā dṛṣṭvā hariṁ tathā \|
>
> na kiñcit kāmayet paścāt sa kṣipraṁ muktim eṣyati \|\|
>
> yadi yogaiḥ phalaṁ bhuṅkte punaḥ kāmam apāsya tu \|
>
> tenaiva krama-yogena vāyuṁ dṛṣṭvā hariṁ tathā \|\|
>
> eṣtavyā mukti-padavī nānyathā tu kathañcana \|
>
> pūrva-dṛṣṭīr hi kāmārthe paścān mokṣārtham iṣyate \|
>
> yeṣāṁ tu janmataḥ siddhis teṣāṁ doṣo na vidyate \|\| iti nivṛtte
> \|\|31\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** upasaṁharati---upāsakasyeti \|
evaṁ pṛthag dhāraṇābhiḥ \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
upasaṁharati---upāsakasyeti \|\|31\|\|

**\...**

**\|\| 11.15.32 \|\|**

**jitendriyasya dāntasya jita-śvāsātmano muneḥ \|**

**mad-dhāraṇāṁ dhārayataḥ kā sā**[^84] **siddhiḥ sudurlabhā \|\|**

**śrīdhara-svāmī (bhāvārtha-dīpikā) :** yad vā, kiṁ
nānā-dhāraṇā-prayāsena ekayaiva sarvāḥ siddhayo bhavanti ? ity
āha---jitendriyasyeti \| mad-dhāraṇāṁ nārāyaṇe turīyākhye ity atroktām
\| yā sudurlabhā syāt sā kā ? na kācid ity arthaḥ \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mad-dhāraṇāṁ mama
tat-tad-upādhi-rahitasyāpi yat-kiñcid-rūpasyāpi dhāraṇām ity arthaḥ \|
svabhāvataḥ sarva-siddhi-sevitāt sarvato mama rūpāt kāmanā-mātreṇa
sarva-siddhir iti bhāvaḥ \|\|32\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dāntasya saṁyata-manaso
jitaḥ śvāsaḥ ātmā vyavahārikaḥ svabhāvaś ca yena saḥ \|\|32\|\|

**\...**

**\|\| 11.15.33 \|\|**

**antarāyān vadanty etā yuñjato yogam uttamam \|**

**mayā sampadyamānasya kāla-kṣapaṇa-hetavaḥ \|\|**

**śrīdhara-svāmī (bhāvārtha-dīpikā) :** yady apy evaṁ tathāpi na
prārthyā ity āha---antarāyān iti \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mayā sampadyamānasya mad-rūpām eva
sampattim icchata ity arthaḥ \| ata eva brahma-sāyujyam apy asyāntarāyaṁ
syād iti yuktam eva tatra gaṇitam \| uttamaṁ niṣkāmaṁ bhakti-yogam
\|\|33\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** siddhayo hy etā
bālasyaiva camatkāra-kāriṇyo na tv abhijñasyety āha---antarāyān iti \|
mayā mat-prāptyā sampadyamānasya mad-yuktasya, kāla-kṣapaṇa-hetava iti
dine dine tasya mat-prāpti-lakṣaṇa-sampattir hrasaty eva, tasmāt
yogenaiva kālaṁ yāpayen, na tu tat-phala-bhūtābhiḥ siddhibhir iti bhāvaḥ
\|\|33\|\|

**\...**

**\|\| 11.15.34 \|\|**

**janmauṣadhi-tapo-mantrair yāvatīr iha siddhayaḥ \|**

**yogenāpnoti tāḥ sarvā nānyair yoga-gatiṁ vrajet \|\|**

**madhvācāryaḥ (bhāgavata-tātparyam) :** yair yaiḥ kaiścit kaiścid eva
janmādibhiḥ yoga-gatiṁ vrajet \|

> janmādibhiḥ kaiścid eva prāpyate yogajaṁ phalam \|
>
> yogena sarvaṁ prāpyeta yoge yatnaṁ tataḥ kuru \|\| iti ca \|
>
> kaścid arthe cayac-chabdaḥ praśnārthe ca kvacid bhavet \|
>
> kvacit parāmarśa-vācī kvacid āpekṣya-vācakaḥ \|\| iti tantra-nirukte
> \|\|34\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tasmād ahaitukīyam eva dhāraṇa
kāryā nānyāḥ kāmyā ity āha---janmeti \| janmanaiva kāścit siddhayo
bhavanti \| yathā devānāṁ yathā ca yādasām udaka-stambhaḥ pakṣy-ādīnāṁ
khecaratvādi \| tad uktaṁ pātañjale, janmauṣadhi-tapo-mantra-yoga-jāḥ
siddhayaḥ \[yo.sū. 4.1\] iti \| yogena mad-dhāraṇām ity uktena \|
yoga-gatiṁ mat-sālokyādi-rūpām \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tathāpi pūrvoktā dhāraṇāstu
sarvato'dhikā, ity āha---janmeti \| yogeneti pūrvokta-dhāraṇānām
ekatareṇāpi \|\|34\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, janmeti \| kāścit
kāścit siddhayo janmādibhir api bhavanti, yathā janmanaiva devānāṁ
siddhayaḥ \| yathā ca janmanaiva yādasām udaka-stambhaḥ \| pakṣiṇāṁ
khecaratvam \| pretānām antardhāna-parakāya-praveśādyāḥ \| tad uktaṁ
pātañjale---

janmauṣadhi-tapo-mantra-yoga-jāḥ siddhayaḥ \[yo.sū. 4.1\] iti \| yāvatīr
yāvatyaḥ tāḥ sarvā eva yogenāpnoti \| yoga-gatiṁ mat-sālokyādi-muktim
\|\|34\|\|

**\...**

**\|\| 11.15.35 \|\|**

**sarvāsām api siddhīnāṁ hetuḥ patir ahaṁ prabhuḥ \|**

**ahaṁ yogasya sāṅkhyasya dharmasya brahma-vādinām \|\|**

**śrīdhara-svāmī (bhāvārtha-dīpikā) :** kutaḥ ? ity ata āha---sarvāsām
ity ardhena \| prabhutvopapādanaṁ hetuḥ kāraṇaṁ patiḥ pālayitā ceti \|
kiṁ ca, na kevalaṁ siddhīnām eva prabhuḥ, api tu mokṣādīnām apīty
āha---aham iti \| yogo mokṣaḥ, sāṅkhyaṁ tat-sādhanaṁ jñānam \| dharmasya
tad-upadeṣṭṝṇāṁ brahma-vādināṁ ca \|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mayi viśvastais tu
tat-tat-siddhi-kāmanayāpi nānyat \| na ca sopādhi-mad-dhāraṇaṁ kartavyam
\| svataḥ sarvāśrayatvān mamety āha---sarvāsām iti dvābhyām \| dharmasya
jñāna-sādhanasya \|\|35\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yato mama dhyānenaiva
sarvāḥ siddhayas tasmād aham eva tāsāṁ hetuḥ \| na kevalaṁ hetur eva,
patiḥ pālayitā ca, prabhuḥ svāmī ca \| na kevalaṁ siddhīnām eva hetuḥ
prabhutayāhaṁ, yato yogasya madīya-dhyāna-yogasyāpi aham eva hetuḥ, na
kevala-dhyāna-yogasya sāṅkhyasya jñānasyāpi, jñāna-sādhana-dharmasya
niṣkāma-karmaṇo'pi \|\|35\|\|

**\...**

**\|\| 11.15.36 \|\|**

**aham ātmāntaro bāhyo'nāvṛtaḥ sarva-dehinām \|**

**yathā bhūtāni bhūteṣu bahir antaḥ svayaṁ tathā \|\|**

**śrīdhara-svāmī (bhāvārtha-dīpikā) :** kutas tatrāha---aham iti \|
sarva-dehināṁ jīvānām ātmā \| yata āntaro'ntaryāmī, eṣa ta ātmāntaryāmy
amṛtaḥ \[bṛ.ā.u. 3.73.\] iti śruteḥ \| tarhi kim antar-vartitvāt
paricchinnā, na, bāhyaś ca vyāpaka ity arthaḥ \| tatra hetuḥ, anāvṛtaḥ
\| etat sadṛṣṭāntam āha---bhūteṣu catur-vidheṣu mahā-bhūtāni yathā vahiś
cāntaś ca bhavanti, svayam aham api tathety arthaḥ \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yogināṁ jñānināṁ ca
dhyānasyālambano'py aham evety āha---aham āntara ātmā antaryāmī \| tarhi
kim antarvartitvāt paricchinnaḥ ? nāvṛtaḥ \| etat sadṛṣṭāntam
āha---bhūteṣu caturvidheṣu mahā-bhūtāni yathā bahiś cāntaś ca bhavanti,
svayam aham api tathety arthaḥ \|\|36\|\|

iti sārārtha-darśinyāṁ harṣiṇyāṁ bhakta-cetasām \|

ekādaśe pañcadaśaḥ saṅgataḥ saṅgataḥ satām \|\|\*\|\|

**\...**

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ daśama-skandhe
>
> śrī-bhagavad-uddhava-saṁvāde
>
> yoga-siddhi-prasaṅgo nāma
>
> pañcadaśo'dhyāyaḥ \|

\|\| 11.15 \|\|

**...**

**(11.16)**

**atha ṣoḍaśo'dhyāyaḥ**

**śrī-bhagavad-uddhava-saṁvāde mahā-vibhūtiḥ**

**\|\| 11.16.1 \|\|**

**śrī-uddhava uvāca---**

**tvaṁ brahma paramaṁ sākṣād anādy-antam apāvṛtam \|**

**sarveṣām api bhāvānāṁ trāṇa-sthity-apyayodbhavaḥ \|\|**

**śrīdhara-svāmī (bhāvārtha-dīpikā) :**

ṣoḍaśe tu harer āvirbhāva-yuktā vibhūtayaḥ \|

jñāna-vīrya-prabhāvādi- viśeṣeṇopavarṇitāḥ \|\|

antaś-cittena yad dhyānam aśakyam akṛtātmanām \|

atas tad-yogyatāpattyai vibhūty-ādi-nirūpaṇam \|\|

evaṁ tāvan navādhyāyām aṣṭa-praśnā nirūpitāḥ \|

brahmatva-sambhave tāvat saptamādi-catuṣṭaye \|\|

bandha-muktyos tu nirdhāre sad-bhaktyoś ca tataḥ pare \|

dvādaśe'nantaraṁ karma kṛti-tyāga-vyavasthitau \|

haṁsetihāsato yoga-niṣṭhāyāṁ ca trayodaśe \|\|

śreyaḥ-sādhana-nirdhāre dhyāne caiva caturdaśe \|

dhāraṇāsiddhi-bhede ca prasaṅgena nirantare \|\|

uddhava-praśnato dattam uttaraṁ hariṇocitam \|

ṣoḍaśe bhūti-vistāre dvayor varṇāśrama-vrate \|\|

jñānādi-nirṇaye cāto yamādīnāṁ ca nirṇaye \|

yoga-trayādhikāre tu viṁśe ca tad-anantare \|\|

sattva-saṅkhyā-vivāde ca puṁ-prakṛtyor vivecane \|

janma-mṛtyu-prakāre ca dvaviṁśe dattam uttaram \|\|

parāparādha-sahane caturbhis tad-anantaraiḥ \|

saptaviṁśe kriyā-yoga-praśne tad-upavarṇanam \|\|

aṣṭāviṁśe tataḥ proktā jñāna-yogopasaṁhṛtiḥ \|

saṁsārāsambhava-praśne tan-madhye dattam uttaram \|\|

tad-aśaktyā punaḥ praśne bhakti-yogopasaṁhṛtiḥ \|

evaṁ praśnottarāṇy atra krameṇaitāni viṁśatiḥ \|\|

> aham ātmāntaro bāhyo'nāvṛtaḥ sarva-dehinām \|
>
> yathā bhūtāni bhūteṣu bahir antaḥ svayaṁ tathā \|\| \[bhā.pu.
> 11.15.36\] ity uktam

tatra bhūtāni yathā kvacit kenacid guṇa-viśeṣeṇodriktāni vartante,
kvacit sāmānya-rūpeṇaiva, tathā tvam api kva kathaṁ vartase ? iti
vibhūtīḥ praṣṭuṁ prathamaṁ tāvad uktam eva sarvātmakatvam
anuvadati---tvaṁ brahmeti \| apāvṛtaṁ nirāvaraṇaṁ svatantraṁ vā \| ata
eva sarveṣām api trāṇaṁ rakṣaṇam \| sthitir jīvanam \|
trāṇa-sthiti-sahitāvapyayodbhavau yasmāt \| sattvam upādāna-kāraṇam ity
arthaḥ \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ṭīkāyāṁ navādhyāyyām iti
saptamādi-navādhyāyyām iti jñeyam \| ādi-ṣaṇṇām ukta-tātparyatvāt
aṣṭa-praśnān nirūpayati brahmatveti saptamādi-catuṣṭaye daśama-paryante
tataḥ pare ekādaśe nirantare pañcadaśe dvayo saptadaśāṣṭādaśayoḥ \| ata
ūnaviṁśe tad-anantare ekaviṁśe caturbhiḥ ṣaḍviṁśa-paryantaiḥ tatra: (1)
brahmatveti, (2) bandha-muktyor iti, (3) sad iti, (4) karmeti, (5)
haṁseti, (6) śreya iti, (7) dhyāna iti, (8) dhāraṇeti, ityaṣṭau praśnāḥ
\| (9) bhūtīti, (10) varṇeti, (11) jñāneti, (12) yameti, (13) yogeti,
(14) tattveti, (15) janmeti, (16) pareti, (17) kriyeti, (18) jñāneti,
(19) saṁsāreti, (20) bhaktīti iti viṁśatiḥ \|

sarveṣāṁ sarva-vaibhavaṁ matta eveti sarvāsām apīty ādinā purvam uktam
\| tac chrutvā prākṛtāprākṛta-tad-vaibhavāspadāni praśnena jñātuṁ tasya
sarvāśrayatvam anuvadati---tvaṁ brahmeti \| tvaṁ brahma bṛhat
sarva-kāraṇatvāt \| tatrāpi paramaṁ bhagavad-rūpatvāt \| tatrāpi sākṣāt
svayaṁ bhagavattvāt tatrāprākṛtānanta-vaibhavāśrayatvam
āha---anādyantaṁ, na tu puruṣādivat paricchinna-vaibhavam \| apāvṛtaṁ,
na tu tadvan māyā-saṁvalitaṁ prākṛta-vaibhavāśrayatvam āha---sarveṣāṁ
bhāvānāṁ mahad-ādīnāṁ trāṇa-sthity-apyayodbhavo yaḥ puruṣaḥ so'pi tvam
iti \| yasyāṁśāṁśāṁśa-bhāgena viśva-sthity-apyayodbhava \[bhā.pu.
10.85.31\] ity ādes tasyāpi tvam aṁśīty arthaḥ \|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

yad yan mukhyaṁ yeṣu yeṣu prabhāva-jñāna-śaktibhiḥ \|

tat tad vibhūti-śabdoktaṁ vastu ṣoḍaśa ucyate \|\|

sarvāsāṁ siddhīnām ity-ādinā sarveṣāṁ sarva-vaibhavaṁ matta evety uktam
\| tat śrutvā prākṛtāprākṛta-tad-vaibhavāspadāni jijñāsamānas tasya
sarvāśrayatvam anuvadati---tvaṁ brahmeti \| tatrāpi paramaṁ
bhagavad-rūpatvāt \| tatrāpi sākṣāt svayaṁ-bhagavad-rūpaṁ \| tatrāpy
anādy anantam apāvṛtam iti paricchinna-mānuṣākāratve'pi
sarva-kāla-deśa-vyāpakam \| yaḥ sṛṣṭy-ādi-kartā viṣṇuḥ so'pi
tvad-aṁśatvāt tvam evety āha---vipadbhyo rakṣaṇaṁ trāṇaṁ jīvikā-pradānaṁ
sthitiḥ, sarveṣām apīti \|\|1\|\|

**\...**

**\|\| 11.16.2 \|\|**

**uccāvaceṣu bhūteṣu durjñeyam akṛtātmabhiḥ \|**

**upāsate tvāṁ bhagavan yāthā-tathyena brāhmaṇāḥ \|\|**

**śrīdhara-svāmī (bhāvārtha-dīpikā) :** atra sad-ācāraṁ pramāṇam
āha---yāthātathyena yathārthatvena \| sarva-bhūta-kāraṇaṁ tvām \|
brāhmaṇā veda-tātparya-vidaḥ \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatra prākṛtīr vibhūtīs tāvat
pṛcchati---uccāvaceṣv iti \| bhūteṣu pradhāna-kāryeṣu tvāṁ
guṇa-sāmādi-rūpam \|\|2\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yaś ca tvaṁ viṣṇu-rūpeṇa
sarveṣāṁ kāraṇaṁ, ata eva sarveṣu bhūteṣu tat-kāryeṣu uccāvaceṣu ca
utkṛṣṭa-nikṛṣṭeṣu tvāṁ santaṁ, akṛtātmabhiḥ tvayy akṛta-manaskaiḥ,
brāhmaṇā brahma vedaṁ vidantīti vedajñā upāsate \| yāthātathyena yatra
yatra tvaṁ yathā yathā vartase, tatra tatra tathā tathaiva tvāṁ
tāratamyenopāsata ity arthaḥ \|\|2\|\|

**\...**

**\|\| 11.16.3 \|\|**

**yeṣu yeṣu ca bhūteṣu bhaktyā tvāṁ paramarṣayaḥ \|**

**upāsīnāḥ prapadyante saṁsiddhiṁ tad vadasva me \|\|**

**śrīdhara-svāmī (bhāvārtha-dīpikā) :** evaṁ kāraṇatvena sarvātmatvam
anūdya vibhūtīḥ pracchati---yeṣv iti \| upāsīnāḥ sevamānāḥ santaḥ
\|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** aprākṛtīḥ pṛcchati \| yeṣu yeṣu
ceti \| bhāveṣu bhūteṣu paramārtha-satyeṣu bhagavad-ādiṣu, asya mahato
bhūtasya \[bṛ.ā.u. 2.4.10\] ity-ādi śruteḥ \| tvāṁ śrī-vāsudevādi-rūpam
\|\|3\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sarvatropāsanāyām apy
ādhikyenopāsanārthaṁ vibhūtīḥ pṛcchati---yeṣu yeṣv iti \| prapadyante
saṁsiddhiṁ prāpnuvanti \|\|3\|\|

**\...**

**\|\| 11.16.4 \|\|**

**gūḍhaś carasi bhūtātmā bhūtānāṁ bhūta-bhāvana \|**

**na tvāṁ paśyanti bhūtāni paśyantaṁ mohitāni te \|\|**

**śrīdhara-svāmī (bhāvārtha-dīpikā) :** durjñeyatvam evāha---gūḍhaḥ
asphuṭaḥ \| bhūtānāṁ prāṇināṁ madhye \| atra hetuḥ---bhūtānām ātmā
antaryāmī \| atrāpi hetuḥ---he bhūta-bhāvaneti \| te tvayā \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** carasi kvacit sākṣād-rūpeṇa kvacit
śakty-āveśa-rūpeṇa ceti jñeyam \|\|4\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** durjñeyatvam
evāha---gūḍha iti \| bhūtātmā sarva-bhūtāntaryāmī bhavann api
bhūta-bhāvanaḥ prāṇi-śreyaskara-rūpas tvaṁ bhūtānāṁ gūḍha eva \| ata eva
tvāṁ na paśyanti \| nirvisarga-pāṭhe he bhūta-bhāvaneti \|\|4\|\|

**\...**

**\|\| 11.16.5 \|\|**

**yāḥ kāś ca bhūmau divi vai rasāyāṁ**

**vibhūtayo dikṣu mahā-vibhūte \|**

**tā mahyam ākhyahy anubhāvitās te**

**namāmi te tīrtha-padāṅghri-padmam \|\|**

**śrīdhara-svāmī (bhāvārtha-dīpikā) :** tā eva sākalyena pṛcchati---hhe
mahā-vibhūte, yāḥ kāścid bhūmy-ādiṣu te vibhūtayaḥ \| rasāyāṁ rasātale
anubhāvitās tvayaiva kenacic chakti-viśeṣeṇa saṁyojitāḥ tīrthānāṁ padaṁ
ca tad-aṅghri-padmaṁ ca \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bhūmāv ity-ādi-trayeṇa
madhyordhva-tala-lokāḥ prākṛtā aprākṛtāś ca sarva eva gṛhītāḥ \| te
tvayaikena svayaṁ bhagavatā anubhāvitāḥ anubhāvaṁ tat-tan-māhātmyaṁ
prāpitāḥ \| ata eva tīrthānāṁ sarvāsāṁ guru-paramparāṇāṁ padam āśrayaḥ
aṅghri-padmaṁ yasya taṁ śrotasāṁ samudram iva \|\|5\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasmād gūḍhāh
sva-vibhūtīḥ svayam eva prakāśayety āha---yā iti \| te tvayaiva
anubhāvitā anubhava-gocarīkāritās tāḥ \| ākhyāhi brūhy anubhāvaya cety
arthaḥ \| cinmayasya bhagavataś cinmayā vilāsā aṁśā ucyante, māyā-mayās
tu vibhūtaya iti sarvatra vyavahāraḥ \| atra tu vibhūti-śabdenaiśvaraṁ
prākṛtāprākṛta-vastu-mātram eva, tathā prākṛtāprākṛta-vastu-sāraś
āgrima-grantha-dṛṣṭyā ucyate iti vivecanīyam \|\|5\|\|

**\...**

**\|\| 11.16.6 \|\|**

**śrī-bhagavān uvāca---**

**evam etad ahaṁ pṛṣṭaḥ praśnaṁ praśna-vidāṁ vara \|**

**yuyutsunā vinaśane sapatnair arjunena vai \|\|**

**śrīdhara-svāmī (bhāvārtha-dīpikā) :**
narāvatāra-bhūtārjuna-praśna-saṁvāditvāt tavāyaṁ praśnaḥ sādhīyān iti
tāvad anumodate, evam iti tribhiḥ \| praśnaṁ praṣṭavyam \| sapatnair
yoddhum icchatā \| vinaśane kuru-kṣetre \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** aho āścaryaṁ yan mitra-dvayasya
praśna-saṁvāditeti sa-ślāgham āha---evam iti \|\|6\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** praśnaṁ praṣṭavyam \|
sapatnair yoddhum icchatā \| vinaśane kurukṣetre \|\|6\|\|

**\...**

**\|\| 11.16.7-8 \|\|**

**jñātvā jñāti-vadhaṁ garhyam adharmaṁ rājya-hetukam \|**

**tato nivṛtto hantāhaṁ hato'yam iti laukikaḥ \|\|**

**sa tadā puruṣa-vyāghro yuktyā me pratibodhitaḥ \|**

**abhyabhāṣata mām evaṁ yathā tvaṁ raṇa-mūrdhani \|\|**

**śrīdhara-svāmī (bhāvārtha-dīpikā) :** yuyutsor vibhūti-praśne kaḥ
prasaṅgaḥ ? tatrāha---jñātveti \| laukikaḥ prākṛta-matiḥ san \|\|7\|\|

sa ca yadā tato jñāti-vadhān nivṛttas tadā maya pratibodhitaḥ san \|
yathā tvam abhibhāṣase, evaṁ saṅgrāma-mukhe mām abhyabhāṣata \| tadvad
eva tavāpi kathayiṣyāmīti bhāvaḥ \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yuyutsor arjunasya
vibhūti-praśne kaḥ prasaṅgaḥ ? tatraha---jñātveti \| rāja-hetukaṁ
jñāti-vadham adharmaṁ jñātvā tasmān nivṛttaḥ \| kīdṛśaḥ ? asya hantā
ahaṁ mayāyaṁ hata ity evaṁ laukikaṁ prākṛta-loke bhavaṁ ceṣṭitaṁ yasya
saḥ \|\|7-8\|\|

**\...**

**\|\| 11.16.9 \|\|**

**aham ātmoddhavāmīṣāṁ bhūtānāṁ suhṛd īśvaraḥ \|**

**ahaṁ sarvāṇi bhūtāni teṣāṁ sthity-udbhavāpyayaḥ \|\|**

**madhvācāryaḥ (bhāgavata-tātparyam) :**

sṛṣṭi-sthity-ādi-hetutvād bhūtāṇāṁ harir ucyate \|

> na tu bhūta-svarūpatvāt sa i sarveśvareśvaraḥ \|\| iti vastu-tattve \|
>
> sva-sva-jāty-uttamatvaṁ tu haved yad-rūpa-sannidheḥ \|
>
> vibhūti-rūpaṁ tat proktam indirādiṣu saṁssthitam \|\|
>
> tathā bahiḥ sthitaḥ rūpaṁ vibhūtīty eva śabditam \|
>
> sarva-sādhāraṇaṁ rūpam antaryāmīti cocyate \|\|
>
> yathā kṛṣṇātmanā duṣṭa-hantāvyāsātmanā samaḥ \|
>
> asmo'py eka-rūpo'pi sāmarthyāt pūrvuttamottamaḥ \|\| iti ca \|
>
> brahma-rudrendra-jīvebhyaḥ pṛthag eva vyavasthitam \|
>
> vibhūti-rūpaṁ viṣṇos tu tad-ga-śreṣṭhyaika-kāraṇam \|\|
>
> tade va brahma-rudrādi nāmabhir vācyam añjasā \|
>
> tad eva deveṣv indro'smi tato rudreṣu śaṅkaraḥ \|
>
> ity-ādinoktaṁ kṛṣṇena nendrādyā jīva-sañcayāḥ \|\| iti gīta-kalpe
> \|\|9\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tā vibhūtīḥ kathayati---aham iti
\| asmac-chabda-samānādhikaraṇāḥ prathamāntā dvitīyāntāś ca sarvā
vibhūtayaḥ, tās tāś copāsanārthaṁ kathyante \| ṣaṣṭhī ca kvacin
nirdhāraṇe, sambandhe ca kvacit, yathā-yogyaṁ draṣṭavyā \| tataś cāmīṣāṁ
bhūtānām ātmeti te suhṛd iti īśvara iti ca sāmānyenāham upāsya ity
arthaḥ \| evaṁ sarvatra \| teṣāṁ sthity-udbhavāpyayaḥ, tat-tad-dhetur
ity arthaḥ \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatra prākṛteṣv aprākṛtīm
āha---aham ātmeti \| ātmā paramātmā \| suhṛt svato hita-kārī \| īśvaraḥ
sarva-pravartakaś ca \| teṣv eva prākṛtīm āha---aham iti \| bhūtānāṁ
madhye bhūtāni mad-vaibhava-viśeṣānubhāvitais tair eva vyavahāra-siddheḥ
\| teṣv evāprākṛtīm āha---teṣām iti \| sthitīti mahat-sraṣṭṛ-puruṣaḥ
sarvakāraṇam ity arthaḥ \| evam anyatrāpi \|\|9\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tā vibhūtīḥ sāmāyataḥ
kathayati \|\|9\|\|

**\...**

**\|\| 11.16.10-11 \|\|**

**ahaṁ gatir gati-matāṁ kālaḥ kalayatām aham \|**

**guṇānāṁ cāpy ahaṁ sāmyaṁ guṇiny autpattiko guṇaḥ \|\|**

**guṇinām apy ahaṁ sūtraṁ mahatāṁ ca mahān aham \|**

**sūkṣmāṇām apy ahaṁ jīvo durjayānām ahaṁ manaḥ \|\|**

**madhvācāryaḥ (bhāgavata-tātparyam) :** gatir jñānam \|

> pradhāno jñānināṁ brahmā jñāna-mānī hṛdi-sthitaḥ \|
>
> sa eva kāla-mānī tu saṁhartṝṇāṁ prabhuḥ smṛtaḥ \|\| iti vibhūtau \|
>
> ānandānubhavas tu ya utkṛṣṭānubhavāt smṛtaḥ \|
>
> tad-yuktatvaṁ yathā saumyaṁ guṇānām adhikaṁ hi tat \|\|
>
> bhakty-ādi-guṇa-pūgo'pi duḥkha-hetutva-bhāvanāt \|
>
> niṣkalo bhavati hy addhā prītasya saphalo bhavet \|\|
>
> tasmād ānanda-mānas tu guṇeṣūtkṛṣṭam ucyate \|
>
> tasyābhimānī brahmaiko bhakti-jñānādikasya ca \|\|
>
> śraddhābhimāninī devī tathaiva tu sarasvatī \|
>
> tad anyeṣāṁ guṇānāṁ tu tad anye vibudhāḥ smṛtāḥ \|\|
>
> guṇānāṁ tu prabhur brahmā tasmād ekaś caturmukhaḥ \|
>
> autpattika-guṇo nāma śubha-prāptyaika-yogyatā \|\|
>
> tasyābhimānī prāṇas tu sa hi sarva-guṇādhikaḥ \|\| iti ca \|
>
> guṇināṁ guṇa-yogyatvaṁ yat sarva-guṇiṣu sthitam \|
>
> vāyus tad-abhimāny ekaḥ sarva-guṇy-adhikas tataḥ \|\| iti prabhañjane
> \|

rūpāntaratvād ekasyāpi bahu-sthāneṣu prādhānyoktir no viruddhyate \|
guṇāntarokteś ca \| rāmaḥ śāstra-bhṛtām aham \| vṛṣṇīnāṁ vāsudevo'smi
ity-ādivat \|\|10-11\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** viśeṣato vibhūtīr
āha---kalayatāṁ vaśīkurvatām \| guṇānāṁ madhye sāmyaṁ sarvatra samatvam
\| guṇānāṁ sattvādīnāṁ sāmyam avyākṛtaṁ vā \| guṇini dharmiṇi
autpattikaḥ svābhāviko yo guṇaḥ so'ham \|\|10\|\|

sūtraṁ prathama-kāryam \| mahat-tattvaṁ mahān \| sūkṣmopādhitvād
durjñeyatvāc ca jīvasya sūkṣmatvaṁ---buddher guṇenātma-guṇena caiva
ārāgra-mātro hy avaro'pi dṛṣṭaḥ \[śve.u. 5.8\] iti śruteḥ \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** gatiḥ phalaṁ śaraṇāgatir vā
\|\|10\|\|

sūkṣmāṇām iti sūkṣmatā-parākāṣṭhāṁ prāpto jīva ity arthaḥ \|
durjñeyatvād yat sūkṣmatvam \| tad atra na vivakṣitam---mahatāṁ ca iti
\| sūkṣmāṇām api iti paraspara-pratiyogitvena vākya-dvayasyānantaryoktau
svārasya-bhaṅgāt \| prapañca-madhye hi sarva-kāraṇatvān mahat-tattvasya
mahattvaṁ nāma vyāpakatvaṁ, na tu pṛthivy-ādy-apekṣayā sujñeyatvaṁ,
yathā tadvat prapañce jīvānām api sūkṣmatvaṁ paramāṇutvam eveti
svārasyam \| śrutayaś ca---eṣo'ṇur ātmā cetasā veditavyo yasmin prāṇaḥ
pañcadhā saṁviveśeti \[mu.u. 3.1.9\] \|

> bālāgra-śata-bhāgasya śatadhā kalpitasya ca \|
>
> bhāgo jīvaḥ sa vijñeyaḥ \[śve.u. 5.9\] iti \|

ārāgra-mātro hy aparo'pi dṛṣṭa \[śve.u. 5.8\] iti ca \|\|11\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** viśeṣato vibhūtīr
āha---aham iti \| atra prākṛtāprākṛta-vastu-sārā eva vibhūtaya ucyante
\| tāś ca kvacin nirdhāraṇa-ṣaṣṭhyā, kvacit sambandha-ṣaṣṭhyā,
cāsmac-chabda-samānādhikaraṇāḥ prathamāntā dvitīyāntāś ca jñeyāḥ \|
gatimatāṁ karmi-jñāni-prabhṛtīnāṁ gatiḥ prāpya-phalaṁ, kalayatāṁ
vaśīkurvatāṁ madhye kālaḥ \| sāmyaṁ prakṛtiḥ \| guṇini dharmiṇi
autpattikaḥ svābhāviko yo guṇaḥ so'ham \| yathā ākāśe śabdaḥ \|\|10\|\|

sūtraṁ sūtra-tattvaṁ prāṇa ity arthaḥ \| mahatāṁ mahat-tattvavatām
antaḥkaraṇānāṁ madhye mahāṁś cittam ity arthaḥ \| jīva iti eṣo'ṇur ātmā
cetasā veditavyo yasmin prāṇaḥ pañcadhā saṁviveśa \[mu.u. 3.1.9\] iti \|
bālāgra-śatabhāgasya śatadhā kalpitasya ca \| bhāgo jīvaḥ sa vijñeyaḥ
\[śve.u. 5.9\] iti \| ārāgra-mātro hy avaro'pi dṛṣṭaḥ \[śve.u. 5.8\]
ity-ādi śruteḥ \| atra jīvasya paramāṇu-pramāṇatve'pi
sampūrṇa-deha-vyāpi-śaktimattvaṁ, jatu-jaṭitasya mahā-maṇer
mahauṣadhi-khaṇḍasya ca śirasi dhṛtasya
pūrṇa-deha-puṣṭīkariṣṇu-śaktitvam iva na viruddham \|\|11\|\|

**\...**

**\|\| 11.16.12 \|\|**

**hiraṇyagarbho vedānāṁ mantrāṇāṁ praṇavas tri-vṛt \|**

**akṣarāṇām a-kāro'smi padāni cchandasām aham \|\|**

**madhvācāryaḥ (bhāgavata-tātparyam) :** padāni vācyāni chandasām \|

> sva-yūthāṇāṁ athādhikye sva-jātīnām athāpi vā \|
>
> yat-kāraṇaṁ vibhūty-ākyaṁ viṣṇos tad-rūpam ucyate \|\| iti prādhānye
> \|
>
> varṇeśāni padāny āhuḥ pādāś cāpi tad-īśvarāḥ \|
>
> pādāṇāṁ īśvarārdharcā tad-īśā ṛkṣu eva ca \|\|
>
> ṛcām adhīśā vargāś ca teṣāṁ sūktam adhīśvaram \|
>
> sūktādhīśās tathādhyāyās tad-adhīśās tathāṣṭakāḥ \|\|
>
> tad-adhīśās tathā śākhā vedāś cāpi tad-īśvarāḥ \|
>
> vedāṇāṁ īśvarā vācyā vācyāṇāṁ īśvaro hariḥ \|\|
>
> na harer īśvaraḥ kaścit kadācit kvāpi vidyate \|\| iti ca \|\|

padyante iti padāni vācyāni \|

> padaṁ pada-sahasreṇa ceśvarān nāparādhyata itivat \|
>
> padaṁ tu vācakaṁ proktaṁ kvacid vācyam apīṣyate \|\| iti śabda-nirṇaye
> \|
>
> sarvā vedābhimāninyo devyo lakṣmīs tato'dhikā \|
>
> vedāhimāninī sākṣāt sā viṣṇor dūrataḥ sthitā \|\|
>
> yajñākhyā saiva viṣṇos tu yā tūru-sthalam āśritā \|
>
> hariṇāratiyogasthā dakṣiṇākhyāpi saiva tu \|\|
>
> uttarottarataḥ sāpi viśiṣṭā dakṣiṇā-mukhe \|
>
> evaṁ vedābhimānibhyo devībhyaḥ sarva eva u \|
>
> tad-artha-rūpāḥ patayas tasyās tasyās tathottamāḥ \|\|
>
> śacyā indras tathā comā tasyā rudras tatas tathā \|
>
> bhāratī-prāṇa evāsyās tataḥ śrīs tad-varo hariḥ \|\| iti vaiśiṣṭye
> \|\|12\|\|

**śrīdhara-svāmī (bhāvārtha-dīpikā) :** vedānāṁ sambandhī teṣām
adhyāpakaḥ \| padāni tripadā gāyatrīty arthaḥ \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sūkṣmāṇām iti
sūkṣmatā-para-kāṣṭhāṁ prāpto jīva ity arthaḥ \| durjñeyatvād yat
sūkṣmatvaṁ, tad atra na vivakṣitam \| mahatāṁ ceti sūkṣmāṇām apīti
paraspara-pratiyogitvena vākya-dvayasyānantaryoktau svārasya-bhaṅgāt
prapañca-madhye sarva-kāraṇatvān mahat-tattvasya mahat-tattvaṁ nāma
vyāpakatvaṁ, na tu pṛthivy-ādy-apekṣayā sujñeyatvaṁ yathā tadvat
prapañce jīvānām api sūkṣmatvaṁ paramāṇutvam eveti svārasyaṁ śrutayaś
ca---eṣo'ṇur ātmā cetasā veditavyo yasmin prāṇaḥ pañcadhā saṁviveśa
\[mu.u. 3.1.9\] iti, bālāgra-śata-bhāgasya śatadhā kalpitasya ca bhāgo
jīvaḥ sa vijñeyaḥ \[śve.u. 5.9\], ārāgra-mātro hy avaro'pi dṛṣṭa
\[śve.u. 5.8\]iti ca \|\|12\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vedāṇāṁ vedādhyāpakāṇāṁ
madhye hiraṇyagarbho brahmā \| padāni tripadā gāyatrīty arthaḥ
\|\|12\|\|

**\...**

**\|\| 11.16.13 \|\|**

**indro'haṁ sarva-devānāṁ vasūnām asmi havya-vāṭ \|**

**ādityānām ahaṁ viṣṇū rudrāṇāṁ nīla-lohitaḥ \|\|**

**madhvācāryaḥ (bhāgavata-tātparyam) :**

ṛte rudrādikān indraḥ sarva-devādhikaḥ smṛtaḥ \|

> ṛte bhīmaṁ phalgunaś ca pāṇḍavebhyo varas tathā \|\|
>
> tathā śakraḥ kavīśas tu bṛhaspaty-ādikān ṛte \|
>
> yamaḥ saṁyamatām īśaḥ śaṅkarādīn vinaiva tu \|\| iti gītā-kalpe
> \|\|13\|\|

---------------------------------------------------------------------------------------------------------------------

*anyair na vyākhyātam.*

**\...**

**\|\| 11.16.14 \|\|**

**brahmarṣīṇāṁ bhṛgur ahaṁ rājarṣīṇām ahaṁ manuḥ \|**

**devarṣīṇāṁ nārado'haṁ havirdhāny asmi dhenuṣu \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** havirdhānī kāma-dhenuḥ \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

**\...**

**\|\| 11.16.15 \|\|**

**siddheśvarāṇāṁ kapilaḥ suparṇo'haṁ patatriṇām \|**

**prajāpatīnāṁ dakṣo'haṁ pitṝṇām aham aryamā \|\|**

*na katamenāpi vyākhyātam \|*

**\...**

**\|\| 11.16.16 \|\|**

**māṁ viddhy uddhava daityānāṁ prahlādam asureśvaram \|**

**somaṁ nakṣatrauṣadhīnāṁ dhaneśaṁ yakṣa-rakṣasām \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** nakṣatrauṣadhīnāṁ prabhuṁ somam \| yakṣa-rakṣasāṁ
prabhum \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

**\...**

**\|\| 11.16.17 \|\|**

**airāvataṁ gajendrāṇāṁ yādasāṁ varuṇaṁ prabhum \|**

**tapatāṁ dyumatāṁ sūryaṁ manuṣyāṇaṁ ca bhū-patim \|\|**

**śrīdhara-svāmī (bhāvārtha-dīpikā) :** yādasāṁ prabhum \| tapatāṁ
tāpayatām \| dyumatāṁ dīpti-matāṁ ca madhye \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** gajendrāṇāṁ madhye
yādasāṁ tu prabhum \|\|17\|\|

**\...**

**\|\| 11.16.18 \|\|**

**uccaiḥśravās turaṅgāṇāṁ dhātūnām asmi kāñcanam \|**

**yamaḥ saṁyamatāṁ cāhaṁ sarpāṇām asmi vāsukiḥ \|\|**

**śrīdhara-svāmī (bhāvārtha-dīpikā) :** saṁyamatāṁ daṇḍayatām ity arthaḥ
\|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** saṁyamatāṁ daṇḍayatām
\|\|18\|\|

**\...**

**\|\| 11.16.19 \|\|**

**nāgendrāṇām ananto'haṁ mṛgendraḥ śṛṅgi-daṁṣṭriṇām \|**

**āśramāṇām ahaṁ turyo varṇānāṁ prathamo'nagha \|\|**

**madhvācāryaḥ (bhāgavata-tātparyam) :**

gārhasthyaṁ ca yatitvaṁ ca devṣv ekatvam āgatam \|

> prādhānyoktir yatitvasya ārhasthyasya kvacit kvacit \|\| iy
> āśrama-viveke \|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** śṛṅgiṇāṁ daṁṣṭriṇāṁ ca madhye
teṣāṁ prabhur vā \| turyaḥ sannyāsaḥ \| prathamo brāhmaṇaḥ \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śṛṅgiṇāṁ madhye mṛgendraḥ
kṛṣṇasāraḥ \| daṁṣṭriṇāṁ mṛgendraḥ siṁhaḥ \| turyaḥ sannyāsaḥ \|
prathamo brāhmaṇaḥ \|\|19\|\|

**\...**

**\|\| 11.16.20 \|\|**

**tīrthānāṁ srotasāṁ gaṅgā samudraḥ sarasām aham \|**

**āyudhānāṁ dhanur ahaṁ tripura-ghno dhanuṣ-matām \|\|**

**śrīdhara-svāmī (bhāvārtha-dīpikā) :** srotasāṁ pravāhāṇāṁ ca \|
sarasāṁ sthirodakāśayānām \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sarasāṁ
sthira-jalāśayānām \|\|20\|\|

**\...**

**\|\| 11.16.21 \|\|**

**dhiṣṇyānām asmy ahaṁ merur gahanānāṁ himālayaḥ \|**

**vanaspatīnām aśvattha oṣadhīnām ahaṁ yavaḥ \|\|**

**śrīdhara-svāmī (bhāvārtha-dīpikā) :** dhiṣṇyānām nivāsa-sthānānām \|
gahanānāṁ durgamānām \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dhiṣṇyānām
āśraya-sthānānām \| gahanānāṁ durgamānām \|\|21\|\|

**\...**

**\|\| 11.16.22 \|\|**

**purodhasāṁ vasiṣṭho'haṁ brahmiṣṭhānāṁ bṛhaspatiḥ \|**

**skando'haṁ sarva-senānyām agraṇyāṁ bhagavān ajaḥ \|\|**

**madhvācāryaḥ (bhāgavata-tātparyam) :** vaśiṣṭho'bhyadhikas teṣu
māṇuṣāṇāṁ purodhasām \|\| iti trailokye \|\|22\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** brahmiṣṭhānāṁ vedārtha-niṣṭhānām
\| senānyāṁ camūpatīnām \| agraṇyāṁ san-mārga-pravartakānām \| ajo
brahmā \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** brahmiṣṭhānāṁ
veda-niṣṭhānām \| senānyāṁ camū-patīnām \| agraṇyāṁ śreṣṭhānām \| ajo
brahmā \|\|22\|\|

**\...**

**\|\| 11.16.23 \|\|**

**yajñānāṁ brahma-yajño'haṁ vratānām avihiṁsanam \|**

**vāyv-agny-arkāmbu-vāg-ātmā śucīnām apy ahaṁ śuciḥ \|\|**

**śrīdhara-svāmī (bhāvārtha-dīpikā) :** śucīnāṁ śodhakānām api
mārjana-takṣaṇa-gharṣaṇādīnāṁ madhye vāyv-ādi-rūpaḥ śodhako'ham
\|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** brahma-yajño veda-pāṭhaḥ
\| śucīnāṁ śodhakāṇāṁ madhye vāyv-agny-ādi-rūpaḥ \| śuciḥ śodhako'ham
\|\|23\|\|

**\...**

**\|\| 11.16.24 \|\|**

**yogānām ātma-saṁrodho mantro'smi vijigīṣatām \|**

**ānvīkṣikī kauśalānāṁ vikalpaḥ khyāti-vādinām \|\|**

**madhvācāryaḥ (bhāgavata-tātparyam) :** jīeśādi-bheda-vādī vikalpaḥ \|
khyāti-vādināṁ jñāna-vādinām \|

> jīveśādi-viśeṣaṁ yo yāthārthyena prakalpayet \|
>
> kalim ārabhya vā viṣṇor ādhikyād uttarottaram \|\|
>
> niyamenaiva enāpi na heyaṁ na vikalpakaḥ \|
>
> sarva-jñāni-viśeṣebhyaḥ sa jñānī sarvarthādhikaḥ \|\| iti vijñāne \|

bheda-dṛṣṭyābhimānenety uktam \| vidyātmani bhidā-bodhaḥ[^85] \[bhā.pu.
11.19.40\] iti ca vakṣyati \|\|24\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** yogānāṁ yogāṅgānām aṣṭānāṁ
madhye ātma-saṁrodhaḥ samādhir aham \| mantro nītiḥ \| kauśalānāṁ
vivekādi-naipuṇānāṁ madhye ānvīkṣikī ātmānātma-viveka-vidyā akhyāty
anyathākhyāti-śūnya-khyāty-asat-khyāty-anirvacanīya-khyāti-vādinām evam
idaṁ veti yo duranto vikalpaḥ so'ham \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** khyāti-vādinām iti \| tathā hi---

> ātma-khyātir asat-khyātir akhyātiḥ khyatir anyathā \|
>
> tathānirvacana-khyātir ity etat khyāti-pañcakam \|
>
> vijñāna-śūnya-mīmāṁsā-tarkādvaita-vidāṁ matam \|\| iti \|

tatrāntar-vṛtti-rūpa-vijñāna-paramparaiva tat-tad-viṣayākāratayā bahir
bhāsate svāpnika-viṣayavad iti vijñāna-vādinaḥ \| te ca śukti-rajatādāv
ātma-khyātiṁ manyante \| tasyāś ca lakṣaṇaṁ viṣayākārake'pi
vaiśiṣṭyāsaṁsarga ātma-khyātir iti viṣayo rajatādi-vastv evākāro yasya
tasmin vijñāne'pi sati svapnavad evāntato
rajatā-pādaka-vaiśiṣṭyāgra-vaiśiṣṭyāgrahaṇam ātma-khyātir ity arthaḥ \|

atha śūnyād eva sarvam avidyayā jāyata iti śūnya-vādinaḥ \| te ca
śukti-rajatādāv apy asat-khyātiṁ manyante \| tasyāś ca lakṣaṇaṁ
alīka-padārthatayā bhāsamānatvam asat-khyātir iti \| yathāsad-ākhyaṁ
śūnyam eva śukty-ātmanā bhāsate, tathā rajatātmanāpi bhāsate, kintu
yatra rajatādikam artha-kriyā-kāri na syāt, tatrālīka-padārthatayā
vyavahriyata ity arthaḥ \|

atha śukty-ādi-paramparā-rūpaṁ rajatādi-paramparā-rūpam api vastu-jātam
astīti mīmāṁsakāḥ \| te ca śukti-rajatādāv akhyātiṁ manyante \| tasyāś
ca lakṣaṇaṁ paraspara-saṁśleṣeṇa yaj jñāna-dvayaṁ tad akhyātir iti \|
vijñānānāṁ ca vijñeyānaṁ ca vivekāgrahaṇam iti vā \| idantā-parāmarśena
śukty-ādikaṁ gṛhyate \| tattā-parāmarśena tu rajatam abhedena grahaṇaṁ
tu mānasa-doṣād ity arthaḥ \|

atha dvy-aṇukādy-ārambheṇa tat-tad-dravyaṁ jāyate iti tārkikāḥ \| te ca
śukti-rajatādāv anyathā-khyātiṁ manyante \| tasyāś ca lakṣaṇam atadvati
tat-saṁsargo'nyathā-khyātir iti pūrṇa-rajatādika-dharmābhāvavati
śukty-ādi-vastuni pūrṇa-tad-dharmāropo'nyathā-khyātir ity arthaḥ \|
viruddha-prakārakaṁ jñānam eka-vṛttyānyathā-khyātir iti prācīna-tārkikāḥ
\|

atha sarvam eva dvaitam anirvacanīyam ity advaita-vādinaḥ \| te ca tasya
dṛṣṭānte śukti-rajatādāv anirvacanīya-khyātiṁ manyante \| tasyāś ca
lakṣaṇaṁ sad-asad-bhinnatve sati sad-asad-anātmakaṁ jñānam
anirvacanīya-khyātir iti \| jñāna-bādhitatvāt sato bhinnaḥ tathāpy
āpātata upalabhyamānatvād asato bhinnaṁ tathātve sati sad-asad-anātmakaṁ
jñānam anirvacīya-khyātir ity arthaḥ \|

sva-mate tu \"vikalpaḥ khyāti-vādinām\" ity uktyā te ca vikalpā mama
śakti-mayā eveti na parasparam adyāpi vyucchidyante, tatas
tat-pratipādyasya śakteś cācintyatvaṁ vijñāpya tan-mayatvāt
sarvatrācintya-khyātitvam eva pratipāditam \|\|24\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yogānāṁ yogāṅgānām
aṣṭānāṁ madhye ātma-saṁrodhaḥ samādhir aham \| mantro
vigrahādi-prayojakaḥ \| kauśalānāṁ viveka-sambandhi-naipuṇyānāṁ madhye
ānvīkṣikī ātmānātma-viveka-vidyā \| khyāti-vādinām iti---

> ātma-khyātir asat-khyātir akhyātiḥ khyatir anyathā \|
>
> tathā nirvacana-khyātir ity etat khyāti-pañcakam \|
>
> vijñāna-śūnya-mīmāṁsā-tarkādvaita-vidāṁ matam \|\|

pañcāṇāṁ eeṣāṁ khyāti-vādinām evam idam evaṁ veti yo duranto vikalpaḥ
so'ham \|\|24\|\|

**\...**

**\|\| 11.16.25 \|\|**

**strīṇāṁ tu śatarūpāhaṁ puṁsāṁ svāyambhuvo manuḥ \|**

**nārāyaṇo munīnāṁ ca kumāro brahmacāriṇām \|\|**

**madhvācāryaḥ (bhāgavata-tātparyam) :**

śatarūpā vara-strīṇāṁ puṁsām abhyadhiko manuḥ \|

> tayor apy adhikau nityaṁ indrāṇīndrau śubhair guṇaiḥ \|\| iti
> vaiśiṣṭye \|\|25\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** kumāraḥ sanat-kumāraḥ \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.16.26 \|\|**

**dharmāṇām asmi sannyāsaḥ kṣemāṇām abahir-matiḥ \|**

**guhyānāṁ sūnṛtaṁ maunaṁ mithunānām ajas tv aham \|\|**

**śrīdhara-svāmī (bhāvārtha-dīpikā) :** sannyāso bhūtābhaya-dānam \|
kṣemāṇām abhaya-sthānānāṁ madhye abahir-matir antar-niṣṭhā \| sūnṛtaṁ
priya-vacanaṁ maunaṁ ca \| na hi priya-bhāṣaṇe maune ca
puruṣasyābhiprāyo jñāyate \| ajaḥ prajāpatiḥ \| yasya dehārdhābhyāṁ
mithunam abhūt, sa eva mukhyaṁ mithunam \| ardho ha vā eṣa ātmano yat
patnī iti śruteḥ \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sannyāsas tyāgo dānam iti
yāvat \| abahir-matir antar-niṣṭhā \| guhyāṇāṁ madhye sūnṛtaṁ
priya-vacanaṁ maunaṁ ceti, tad dvayaṁ na puṁso'bhiprāya-jñāpakam \|
ato'tiguhyam ity arthaḥ \| ajaḥ prajāpatiḥ \| yasya dehārdhābhyāṁ
mithunam abhūt, sa eva mukhyaṁ mithunam \| ardho ha vā eṣa ātmano yat
patnī iti śruteḥ \|\|26\|\|

**\...**

**\|\| 11.16.27 \|\|**

**saṁvatsaro'smy animiṣām ṛtūnāṁ madhu-mādhavau \|**

**māsānāṁ mārgaśīrṣo'haṁ nakṣatrāṇāṁ tathābhijit \|\|**

**śrīdhara-svāmī (bhāvārtha-dīpikā) :** animiṣām animiṣāṇām apramattānām
\| madhu-mādhavau vasanta ity arthaḥ \| abhijid
uttarāṣāḍhā-caturtha-pādaḥ śravaṇa-prathama-pādaś ca \| tathā ca śrutiḥ,
abhijin nāma nakṣatram upariṣṭād aṣāḍhānām adhas tāc chroṇāyāḥ ity-ādiḥ
\|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ṭīkāyām abhijid ity ādau uttaraḥ
śravaṇaḥ āṣāḍhā cottarāṣāḍhā tayoś caturthaḥ pāda iti vyākhyeyam
\|\|27\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** animiṣām kālānāṁ madhye
vatsaraḥ madhu-mādhavau vasanta ity arthaḥ \| abhijid uttarāṣāḍhā
caturtha-pādaḥ śravaṇa-prathama-pādaś ca \| tathā ca śrutiḥ, abhijin
nāma nakṣatram upariṣṭād aṣāḍhānām adhas tāc chroṇāyāḥ ity-ādiḥ
\|\|27\|\|

**\...**

**\|\| 11.16.28 \|\|**

**ahaṁ yugānāṁ ca kṛtaṁ dhīrāṇāṁ devalo'sitaḥ \|**

**dvaipāyano'smi vyāsānāṁ kavīnāṁ kāvya ātmavān \|\|**

**śrīdhara-svāmī (bhāvārtha-dīpikā) :** kṛtaṁ kṛta-yugam \| devalo'sitaś
ca \| vyāsānāṁ veda-vibhāga-kartṝṇām \| kavīnāṁ viduṣāṁ kāvyaḥ śukraḥ
\|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kavīnāṁ
daṇḍa-nīty-ādy-ātma-jñāna-paryanta-śāstra-viduṣāṁ madhye ahaṁ kāvyaḥ \|
yato'sau ātmavān ātmānātma-viveka-jñaḥ \|\|28\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kṛtaṁ satya-yugaṁ,
devalo'sitaś ca, kāvyaḥ śukraḥ \|\|28\|\|

**\...**

**\|\| 11.16.29 \|\|**

**vāsudevo bhagavatāṁ tvaṁ tu bhāgavateṣv aham \|**

**kimpuruṣāṇāṁ hanumān vidyādhrāṇāṁ sudarśanaḥ \|\|**

**madhvācāryaḥ (bhāgavata-tātparyam) :**

aiśvaryādi-guṇaiḥ ṣaḍbhiḥ sāmagryāt sarva-devatāḥ \|

> bhagavac-chabda-vācyāś ca sākṣāt tu bhagavān hariḥ \|
>
> nirapekṣaṁ tu sāmagryaṁ tasya sarvādhikaṁ yataḥ \|\| iti ca \|

ato bhagavatāṁ devāṇāṁ \|

> sarva-bhāgavatādhīśa uddhavo bhagavat-priyaḥ \|
>
> tasmād abhyadhiko jiṣṇuḥ priyatve bhaktito hareḥ \|\|
>
> tasmād abhyadhiko rāmaḥ kṛṣṇā tv abhyadhikā tataḥ \|
>
> tasyā abhyadhiko bhṁīmo na tu tat-sadṛśaḥ kvacit \|\| iti ca \|
>
> yat kiñcid ātmani kalyāṇaṁ sambhāvayasi pāṇḍava \|
>
> sahasra-guṇam apy etat tvayi sambhāvayāmy aham \|\|
>
> dharmo jñānaṁ tathā mokṣo yaśaḥ kīrtis tathaiva ca \|
>
> tathyāyatvam idaṁ sarvaṁ lokasyāpi na saṁśayaḥ \|\| iti bhārate \|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** bhagavatām---

> utpattiṁ pralayaṁ caiva bhūtānām āgatiṁ gatim \|
>
> vetti vidyām avidyāṁ ca sa vācyo bhagavān iti \|\| ity evaṁ lakṣaṇānām
> \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bhagavatāṁ
ṣaḍguṇa-yukta-bhagavad-āvirbhāvānāṁ madhye vāsudevaś
caturvyūhāntarasyādi-rūpaḥ anena svasya tato'pi paratvaṁ darśitam
utpatty-ādi-yuktānam iti vyākhyāyāṁ muny-āditve prāpte vijātīyatvena
nirdhāraṇānupapatteḥ \|\|29\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vāsudevaḥ prathama-vyūhaḥ
\|\|29\|\|

**\...**

**\|\| 11.16.30 \|\|**

**ratnānāṁ padmarāgo'smi padma-kośaḥ supeśasām \|**

**kuśo'smi darbha-jātīnāṁ gavyam ājyaṁ haviḥsv aham \|\|**

**śrīdhara-svāmī (bhāvārtha-dīpikā) :** supeśasāṁ sundarāṇām \|
darbha-jātīnāṁ kāśa-dūrvādīnām \| haviḥṣu caru-puroḍāśādiṣu ghṛteṣu vā
\|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ratnānāṁ padmarāgo'smīty anena
sva-kaustubhasya taj-jātīyatvaṁ vyañjitam \| ata eva krama-dīpikāyāṁ
kaustubhaṁ bhānumantam \[kra.dī. 3.11\] iti tad dhyānam darśitam \|
indranīla-jātīyatvaṁ tu nārāyaṇa-vyūha-stave yat tad anyatra
jñeyam \|\|30\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** supeśalāṁ sundarāṇām
\|\|30\|\|

**\...**

**\|\| 11.16.31 \|\|**

**vyavasāyinām ahaṁ lakṣmīḥ kitavānāṁ chala-grahaḥ \|**

**titikṣāsmi titikṣūṇāṁ sattvaṁ sattva-vatām aham \|\|**

**śrīdhara-svāmī (bhāvārtha-dīpikā) :** lakṣmīr dhanādi-sampat
\|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** lakṣmīḥ sampattiḥ \|
sattvatāṁ sāttvikānāṁ sattvam \|\|31\|\|

**\...**

**\|\| 11.16.32 \|\|**

**ojaḥ saho bala-vatāṁ karmāhaṁ viddhi sātvatām \|**

**sātvatāṁ nava-mūrtīnām ādi-mūrtir ahaṁ parā \|\|**

**madhvācāryaḥ (bhāgavata-tātparyam) :**

viṣṇoḥ śriyo brahmaṇaś ca vāyoḥ saṅkarṣaṇasya ca \|

> suparṇasya ca samproktāḥ pratyekaṁ nava-mūrtayaḥ \|\|
>
> pūjyāḥ sātvata-tantreṣu tatrādyā mūrtayo hareḥ \|
>
> pradhānās tā hi sarvāsāṁ mūrtīnāṁ hari-mūrtayaḥ \|\|
>
> abhedād eva mūrtīnāṁ eka-mūrtiś ca sā smṛtā \|\| iti sahasrāvaraṇe \|
>
> śriyādi-nava-mūrtīnāṁ pūjā ca navadheyate \|\| iti ca \|

ato sva-nava-mūrtīnām anyebhyo'nya-nava-mūrtīnām api prādhānya-kāraṇaṁ
sannidhānam ātmanas tāsv apy astīti pureti viśeṣaṇam \| prathama-pūjyās
tā ity arthaḥ \|

> nārāyaṇaḥ paraṁ brahma vāsudevādikās tathā \|
>
> narasiṁha-varāhau ca paraṁ jyotir harer nava \|\|
>
> indirā ca ramā lakṣmīr hiraṇyā gaganā tathā \|
>
> raktā raktatarā bhūtir vibhūtiś ca śriyo nava \|\|
>
> brahmā caturmukho dhātā vidhātā vidhir eva ca \|
>
> kartā viriñco bhūteśaḥ śatānandaś ca tā nava \|\|
>
> dhanañjayam ṛte caiva vāyos tu nava mūrtayaḥ \|
>
> śeṣo'nanto naraś caiva lakṣmaṇo bala eva ca \|
>
> saṅkarṣaṇo nīla-vāsā jagad-rakṣo jaleśayaḥ \|
>
> suparṇo garuḍaś caiva vainateyo mahāśanaḥ \|
>
> nava-varṇaḥ pañca-varṇaḥ pannagāśo'mṛtākaraḥ \|
>
> tathaiva sarva-vedātmā suparṇo navadhā smṛtaḥ \|\| iti ca \|\|32\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** balavatām ojaś ca sahaś ca \|
sātvatāṁ bhāgavatānāṁ bhaktyā kṛtaṁ karmāham ity arthaḥ \| teṣām eva
nava-vyūhārcane
vāsudeva-saṅkarṣaṇa-pradyumnāniruddha-nārāyaṇa-hayagrīva-varāha-nṛsiṁha-brahmāṇa
iti yā nava-mūrtayas tāsāṁ madhye vāsudevākhyā \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** navasu mūrtiṣu brahmāyaṁ
sākṣāc-chrī-bhagavad-rūpaḥ yaḥ khalu tādṛśa-jīvāsad-bhāve tat-karmārthaṁ
svayam āvirbhavati yajña-rūpeṇendravat \|\|32\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** balavatām ojaś ca sahaś
ca \| sātvatāṁ vaiṣṇavāṇāṁ karma śravaṇa-kīrtanādikaṁ, teṣām eva
nava-vyūhārcane
vāsudeva-saṅkarṣaṇa-pradyumnāniruddha-nārāyaṇa-hayagrīva-varāha-nṛsiṁha-brahmāṇa
iti yā nava-mūrtayaḥ, tāsāṁ madhye ādi-mūrtir vāsudeva-nāmnī \| atra
svāyambhuve manvantare yathā viṣṇur evendro yajña-saṁjño'bhūt, tathaiva
kvacin mahā-kalpe viṣṇr eva brahmābhavad ity ato vāsudevādīnām antimo
brahmā viṣṇr eva jñeyaḥ \|\|32\|\|

**\...**

**\|\| 11.16.33 \|\|**

**viśvāvasuḥ pūrva-cittir gandharvāpsarasām aham \|**

**bhūdharāṇām ahaṁ sthairyaṁ gandha-mātram ahaṁ bhuvaḥ \|\|**

**madhvācāryaḥ (bhāgavata-tātparyam) :**

yasya yasya svabhāvo yas tasya nāma hariḥ paraḥ \|

> niyāmakaḥ svabhāvasya tat-tac-chabdādi nāmavān \|\|
>
> vaiśeṣākhyā vibhūtiś ca vibhūtiś ca svabhāvajā \|
>
> dvidhā vibhūtir vijñeyā viṣṇos tu paramātmanaḥ \|\| iti ca \|\|33\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** gandharvāṇāṁ viśvāvasuḥ \|
apsarasāṁ pūrvacittiḥ \| gandha-mātram avikṛtam \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ṭīkāyām avikṛtam iti kutsitaṁ
vyāvartayati puṇyo gandhaḥ pṛthivyāṁ ca \[gītā 7.9\] iti śrī-gītābhyaḥ
\| apāṁ rasaś ca \[bhā.pu. 11.16.34\]ity uttarebhyaś ca \|\|33\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** gandharvāṇāṁ viśvāvasuḥ
\| apsarasāṁ pūrvacittiḥ \| gandha-mātram iti mātra-padopādānāt \| puṇyo
gandhaḥ pṛthivyāṁ ca \[gītā 7.9\] iti śrī-gītābhyaḥ \|\|33\|\|

**\...**

**\|\| 11.16.34 \|\|**

**apāṁ rasaś ca paramas tejiṣṭhānāṁ vibhāvasuḥ \|**

**prabhā sūryendu-tārāṇāṁ śabdo'haṁ nabhasaḥ paraḥ \|\|**

**śrīdhara-svāmī (bhāvārtha-dīpikā) :** paramo madhuraḥ paraḥ
parākhya-śabdaḥ \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** paramo madhura ity atrāpi
kaṭv-ādi-rasa-vyāvṛttiḥ \| paraḥ śreṣṭha-śabdo'timadhuraḥ paraḥ parākhyo
vā \|\|34\|\|

**\...**

**\|\| 11.16.35 \|\|**

**brahmaṇyānāṁ balir ahaṁ vīrāṇām aham arjunaḥ \|**

**bhūtānāṁ sthitir utpattir ahaṁ vai pratisaṅkramaḥ \|\|**

**śrīdhara-svāmī (bhāvārtha-dīpikā) :** arjunaḥ pārthaḥ \| bhūtānāṁ
prāṇināṁ pratisaṅkramaḥ pralayaḥ \|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pratisaṅkramaḥ pralayaḥ
\|\|35\|\|

**\...**

**\|\| 11.16.36 \|\|**

**gaty-ukty-utsargopādānam ānanda-sparśa-lakṣaṇam \|**

**āsvāda-śruty-avaghrāṇam ahaṁ sarvendriyendriyam \|\|**

**śrīdhara-svāmī (bhāvārtha-dīpikā) :** gaty-ādayaḥ pañca
karmendriya-vyāpārāḥ \| sparśādayo jñānendriya-vyāpārāḥ \| tatra
lakṣaṇaṁ darśanam \| sarvendriyāṇām indriyaṁ
tat-tad-artha-grahaṇa-śaktir apy aham \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sarvendriyāṇām indriyam iti
tac-chakti-hetur ity arthaḥ \| cakṣuṣaś cakṣur \[ke.u. 1.2\] ity-ādi
śruteḥ \|\|36\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** gaty-ādayaḥ pañca
karmendriya-vyāpārāḥ \| sparśādayo jñānendriya-vyāpārāḥ \| tatra
lakṣaṇaṁ darśanam \| sarvendriyāṇām indriyam iti cakṣuṣaś cakṣur \[ke.u.
1.2\] ity-ādi śruteḥ, tat-tad-artha-grahaṇa-śaktir apy aham \|\|36\|\|

**\...**

**\|\| 11.16.37 \|\|**

**pṛthivī vāyur ākāśa āpo jyotir ahaṁ mahān \|**

**vikāraḥ puruṣo'vyaktaṁ rajaḥ sattvaṁ tamaḥ param \|**

**aham etat prasaṅkhyānaṁ jñānaṁ tattva-viniścayaḥ \|\|**

**madhvācāryaḥ (bhāgavata-tātparyam) :**

sattvādi-nāma viṣṇos tu sattvadi-sthasya kevalam \|

> jīvasthasya ca tan-nāma jīvāder upacārataḥ \|\| iti ca \|\|37\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tad evaṁ tatra tatra
nirdhāraṇena tat tat sambandhena ca viśeṣato vibhūtīr nirūpyedānīṁ
sāmānyataḥ sarvā api nirūpayati---pṛthvīti sārdha-dvayena \|
pṛthivy-ādi-śabdais tan-mātrāṇi vivakṣitāni \| aham ahaṅkāraḥ \| mahān
mahat-tattvam \| etāḥ sapta prakṛti-vikṛtayaḥ \| vikāraḥ
pañca-mahā-bhūtāni ekādaśendriyāṇi cety evaṁ ṣoḍaśa-saṅkhyākaḥ \| puruṣo
jīvaḥ \| avyaktaṁ prakṛtiḥ \| evaṁ pañca-viṁśati-tattvāni \| tad
uktam---

> mūla-prakṛtir avikṛtir mahad-ādyāḥ prakṛti-vikṛtayaḥ sapta \|
>
> ṣoḍaśakaś ca vikāro na prakṛtir na vikṛtiḥ puruṣaḥ \|\| iti \|

kiṁ ca, rajaḥ sattvaṁ tama iti prakṛter guṇāś ca paraṁ brahma ca \| tad
etat sarvam aham eva \| kiṁ caitat prasaṅkhyānam eteṣāṁ parigaṇanam
eteṣāṁ lakṣaṇato jñānaṁ ca tat phalaṁ tattva-niścayaś cāham eva
\|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** pṛthivīti sārdhakaṁ paraṁ brahma
ceti \| brahmaṇo'pi sva-vibhūtitvaṁ darśitaṁ yuktaṁ ca tat \|
viśiṣṭatayāvirbhāvāc chrī-bhagavato dharmi-rūpatvam
aviśiṣṭatayāvirbhāvād brahmaṇo dharma-rūpatvaṁ ca \| tataḥ pūrvasya
maṇḍala-sthānīyatvam iti bhāvaḥ \| atra śrī-viṣṇu-purāṇam api
sampravadate--- śubhāśrayaḥ sa cittasya savargasya tathātmanaḥ \[vi.pu.
6.7.76\] iti \| vyākhyātaṁ ca tatrāpi svāmibhiḥ---sa-vargasyātmanaḥ
para-brahmaṇo'py āśrayaḥ pratiṣṭhā \| tad uktaṁ bhagavatā brahmaṇo hi
pratiṣṭhāham \[gītā 14.27\] iti \| atra ca tair vyākhyātam \|
brahmaṇo'haṁ pratiṣṭhā ghanībhūtaṁ brahmaivāham \| yathā
ghanībhūta-prakāśa eva sūrya-maṇḍalaṁ tadvad ity arthaḥ \| iti \|

śrī-matsya-devenāpi tathaivoktaṁ---madīyaṁ mahimānaṁ ca paraṁ brahmeti
śabditam\[bhā.pu. 8.24.38\] iti brahma-saṁhitāyāṁ ca---

> yasya prabhā prabhavato jaga-aṇḍa-koṭi-
>
> koṭiṣv aśeṣa-vasudhādi-vibhūti-bhinnam \|
>
> tad brahma niṣkalam anantam aśeṣa-bhūtaṁ
>
> govindam ādi-puruṣaṁ tam ahaṁ bhajāmi \|\| \[bra.saṁ. 5.40\] iti \|\|

śrī-yāmunācārya-caraṇair api---

> yad aṇḍa-maṇḍāntara-gocaraṁ ca
>
> yad daśottarāṇy avaraṇāni yāni ca \|
>
> guṇāḥ pradhānaṁ puruṣaḥ paraṁ padaṁ
>
> parātparaṁ brahma te vibhūtayaḥ \|\| iti \|\|

ata evāha śrī-dhruvaḥ---

> yā nirvṛtis tanu-bhṛtāṁ tava pāda-padma-
>
> dhyānād bhavaj-jana-kathā-śravaṇena vā syāt \|
>
> sā brahmaṇi sva-mahimany api nātha mā bhūt
>
> kiṁ tv antakāsi-lulitāt patatāṁ vimānāt \|\| iti \[bhā.pu. 4.9.10\]

ata eva śrī-bhagavad-guṇenātmārāmāṇām apy ākarṣaṇaṁ sambhavati, yathā
ātmārāmāś ca munaya \[bhā.pu. 1.7.11\] ity ādau
sva-sukha-nibhṛta-cetā\[bhā.pu. 12.12.68\] ity ādau dṛṣṭaś ca, tathaiva
śrī-vyāsa-nārada-saṁvādaḥ prathame atra viśeṣaḥ śrī-bhagavat-sandarbhe
dṛśyaḥ \|\|37\|\| (bhagavat-sandarbhaḥ 86)

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad evaṁ tatra tatra
nirdhāraṇena tat-tat-sambandhena ca vibhūtīr nirūpya idānīṁ punar api
sāmānyataḥ sarvā nirūpayati---pṛthivīti sārdha-dvayena \|
pṛthivy-ādi-śabdais tan-mātrāṇi vivakṣitāni \| ahaṁ ahaṅkāraḥ, mahān
mahat-tattvaṁ, etāḥ sapta prakṛti-vikṛtayaḥ \| vikāraḥ
pañca-mahā-bhūtāni, ekādaśendriyāṇi cety evaṁ ṣoḍaśa-saṅkhyākaḥ \|
puruṣo jīvaḥ \| avyaktaṁ prakṛtiḥ \| evaṁ pañca-viṁśati-tattvāni \| tad
uktam---

> mūla-prakṛtir avikṛtir mahad-ādyāḥ prakṛti-vikṛtayaḥ sapta \|
>
> ṣoḍaśakaś ca vikāro na prakṛtir na vikṛtiḥ puruṣaḥ \|\| iti \|

kiṁ ca, rajaḥ sattvaṁ tama iti prakṛter guṇāś ca paraṁ brahma ca \| tad
etat sarvam aham eva \| etat prasaṅkhyānam eteṣāṁ parigaṇanam, eteṣāṁ
lakṣaṇato jñānaṁ ca, tat-phalaṁ tattva-niścayaś cāham eva \|\|37\|\|

**\...**

**\|\| 11.16.38 \|\|**

**mayeśvareṇa jīvena guṇena guṇinā vinā \|**

**sarvātmanāpi sarveṇa na bhāvo vidyate kvacit \|\|**

**śrīdhara-svāmī (bhāvārtha-dīpikā) :** etad eva saṅkṣipyāha---mayeti \|
jīveśvara-rūpo dvi-vidho yo bhāvo yaś ca guṇi-guṇa-rūpo yaś ca
kṣetra-jña-kṣetra-rūpaḥ sa sarvo'pi mayā vinā mad-vyatirekeṇa nāsti,
aham eva sarvam ity arthaḥ \|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bhayā vinā bhāvaḥ padārtha-mātraṁ
kvacin na vidyate \| sarva-kāraṇaṁ māṁ vinā tasya
śaśa-śṛṅgādi-gaṇāntaḥ-pātāt \|

nanu mahat-sraṣṭṛ-puruṣādi-lakṣaṇeśvarādayaḥ kāraṇāni santi \| tatas
tair eva tat setsyati ? tatrāha---mayeveśvarādi-rūpeṇety arthaḥ \|
kāraṇavyatireke kārya-vyatirekād iti bhāvaḥ \|
anenānanta-koṭi-brahmāṇḍeśvarāvasthāto'pi svasya paratvaṁ darśitaṁ
yathaivoktaṁ śrī-gītāsu īśvaraḥ sarva-bhūtānām \[gītā 18.61\]
ity-ādibhiḥ \|\|38\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** uktam arthaṁ kiñcid
viśiṣya saṅkṣipyāha---īśvareṇa jīvena ca vinā cetanātmako bhāvo na
vidyate, guṇena sattvādinā guṇinā mahad-ādinā ca vinā jaḍātmako bhāvo na
\| sarveṣāṁ ātmanā vyaṣṭi-samaṣṭiy-upahitena jīvena sarveṇa
vyaṣṭi-rūpopādhinā ca vinā \| cij-jaḍātmako bhāvo nāsti, sa sarvo'pi
mayā vinā nāstīty aham eva sarvam ity arthaḥ \|\|38\|\|

**\...**

**\|\| 11.16.39 \|\|**

**saṅkhyānaṁ paramāṇūnāṁ kālena kriyate mayā \|**

**na tathā me vibhūtīnāṁ sṛjato'ṇḍāni koṭiśaḥ \|\|**

**madhvācāryaḥ (bhāgavata-tātparyam) :** kālena sarva-[guṇa]{.mark}kena
mayā asaṅkhyatvāt tathā na kriyate, māvijñānāt \|\|39\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** nanu sāmānyataḥ kim evaṁ
saṅkṣipya kathayasi pūrvavan nirdhāraṇa-sambandhābhyāṁ viśeṣataḥ sarvāḥ
kathayeti cet tatrāha---saṅkhyānaṁ pṛthivy-ādi-paramāṇūnāṁ kālena mahatā
tad api mayaiva kriyate kṛtvā ca vaktuṁ śakyate, tathā me vibhūtīnāṁ
saṅkhyānaṁ kartuṁ na śakyate \| kutaḥ ? ity ata āha---sṛjato'ṇḍānīti \|
yadā mayā sṛjyamānānāṁ brahmāṇḍānām eva tāvat saṅkhyā nāsti, tadā kutas
tad gatānāṁ vibhūtīnāṁ saṅkhyety arthaḥ \|\|39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kālena sarvāntaryāmiṇā mayā
saṅkhyānaṁ pṛthivy-ādi-paramāṇunāṁ saṅkhyānaṁ kriyate jñāyata ity arthaḥ
\| sarvajñatvādy-avyabhicārād iti bhāvaḥ \| tathāpi me vibhūtīnāṁ
saṅkhyānaṁ na tatheti tāsām anantatvād iti bhāvaḥ \| kṛ-dhātoḥ
sarva-dhātv-arthānugatatvāt tathā vyākhyātam \| śiṣṭa-kīrti
sahasra-nāmavat tatrāstu tāvan-mahā-vaikuṇṭheśvara-rūpasya mama
brahmāṇḍa-koṭi-sraṣṭr-avasthasyāpi na jñāyata ity āha---sṛjata iti
\|\|39\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu sāmānyataḥ kim evaṁ
saṅkṣipya kathayasi pūrvavan nirdhāraṇa-sambandhābhyāṁ viśeṣataḥ sarvāḥ
kathayeti cet, tatrāha---saṅkhyānaṁ pṛthivy-ādi-paramāṇūnāṁ kālena
mahatā tad api mayaiva kriyate \| iti kṛtvā vaktuṁ śakyate, tatrāpi me
vibhūtīnām iti etāvatya eva me vibhūtaya iti viśiṣya mayāpi vaktuṁ na
śakyata ity arthaḥ \| kutaḥ ? ity ata āha---sṛjato'ṇḍānīti \| yadā mayā
sṛjyamānānām aṇḍānām eva tāvat saṅkhyā nāsti, tadā kutas tad gatānāṁ
vibhūtīnāṁ saṅkhyety arthaḥ \|\|39\|\|

**\...**

**\|\| 11.16.40 \|\|**

**tejaḥ śrīḥ kīrtir aiśvaryaṁ hrīs tyāgaḥ saubhagaṁ bhagaḥ \|**

**vīryaṁ titikṣā vijñānaṁ yatra yatra sa me'ṁśakaḥ \|\|**

**śrīdhara-svāmī (bhāvārtha-dīpikā) :** tathāpi viśeṣata eva sarvā api
saṅkṣepataḥ kathayāmīty āha---tejaḥ prabhāvaḥ \| śrīḥ sampat \|
saubhagaṁ mano-nayanāhlādakatvam \| bhago bhāgyam \| vīryaṁ balam \|
aṁśako vibhūtiḥ \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ tv evaṁ rītyā
viśeṣato'pi sarvā vibhūtayo vaktuṁ śakyā ity āha---tejaḥ prabhāvaḥ \|
śrīḥ sampat \| saubhagaṁ mano-nayanāhlādakatvam \| bhago bhāgyam \|
vīryaṁ balam \| aṁśako vibhūtiḥ \|\|40\|\|

**\...**

**\|\| 11.16.41 \|\|**

**etās te kīrtitāḥ sarvāḥ saṅkṣepeṇa vibhūtayaḥ \|**

**mano-vikārā evaite yathā vācābhidhīyate \|\|**

**madhvācāryaḥ (bhāgavata-tātparyam) :** yathā vācābhidhīyate'nayir
nāmādikaṁ jīvādīnāṁ te sarve śabdā mano-vikārāḥ \|

> svato mayy eva sarva-śabdās tasmān mayy eva vācaṁ yaccha \|
>
> ātmānaṁ paramātmānaṁ mayy eva lakṣyatvena yaccha \|\|
>
> yo mayi na saṁyacchati tasya jñānaṁ sravati \|
>
> vāṅ-manaḥ prāṇa-buddhy-ādīn niyacchet keśave pare \|\|
>
> sarva-śabdābhidheyatvaṁ tasya jñātvā viśeṣataḥ \|
>
> mukhya-vṛttyābhidheyatvam anyeṣāṁ manaso bhramāt \|
>
> tasmāt tathā cintayataḥ sravej jñānaṁ yathā tathā \|\|
>
> tasmān mano vacaḥ prāṇān mādhavaika-parāyaṇān \|
>
> kuryāt tad dhi tapo grāhyaṁ mahā-dharmottamaś ca saḥ \|\| iti
> dharma-viveke \|
>
> yacchet vāṅ-manasī prājñas tad yacchej jñānam ātmani \|
>
> jñānam ātmani mahati tad yacchec chānta ātmani \|\| iti ca
> \|\|41-43\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** upasaṁharati---etā iti \| ete ca
vibhūti-bhedā mayi cittāvatārāya kalpitāḥ \| ato nātrātīvābhiniveśaḥ
kartavya ity āha---mano-vikārā eva, na tu paramārthāḥ \| yathā kiñcit
sva-puṣpādi vāṅ-mātreṇābhidhīyate, tat-tulyāḥ \|\|41\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** etā iti \| chatri[^86]-nyāyena
paramātmādīnāṁ mano-vikāratvābhāvāt \| yad vā, etā vibhūtayaḥ saṅkṣepeṇa
kīrtitā api sāmānya-viśeṣābhyāṁ sarvā eva kīrtitāḥ \| tatra te
pauruṣeya-pramāṇātītāḥ paramātma-vāsudeva-nārāyaṇa-para-brahma-rūpā api
kīrtitāḥ, kintu ete pauruṣeya-pramāṇa-gocarāḥ sarva-bhūtādayas tu
mano-vikārā eva \| mac-chakti-leśābhāsāveśitvena manasaiva manyamānāḥ,
yathā rājāśrite rājatvaṁ vācā gauṇyā vṛttyābhidhīyate, tat-tulyāḥ, na tu
paramātmādivad yathāvad rūpā ity arthaḥ \|

yad vā, mano vikārayantīti mano-vikārāḥ, tarhi kathaṁ sva-vibhūtitvena
niḥśreyasa-hetutvam upadiśyate ? tatrāha---yatheti \| yathā yena
mad-guṇāṁśābhivyakti-prakāreṇa vācā man-nigama-lakṣaṇayābhidhīyate
pratipādyate tathā tat-prakāreṇaiva te mānyāḥ, na bahir-dṛṣṭyety arthaḥ
\|\|41\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** upasaṁharati---etā iti \|
sarvāḥ sāmānya-bhūtā viśeṣa-bhūtāś ca kīrtitā eva, kintu ete prasiddhā
lokeṣu dṛśyamānā manaso vikārāḥ, sneha-dveṣābhimānādayo yathā yena
prakāreṇa vartante, tathā tenaiva prakāreṇābhidhīyante, tatra tatra
lokair abhidhīyante, na tu mad-vibhūtitve'pi yatra yasya manasaḥ
sneha-mayo vikāras tatra tena, ayaṁ me putra iti, ayaṁ me piteti, ayaṁ
me pitṛvya iti, ayaṁ me bhrātuṣputra iti, ayaṁ me mitram ity evam
evābhidhīyate, na tv ayaṁ bhagavad-vibhūtir iti \| tathā yatra
dveṣa-mayo mano-vikāras tatrāyaṁ mamāpakartā iti---ayaṁ mamāpakārya iti,
ayaṁ dveṣṭā iti, ayaṁ dveṣya iti, ayaṁ hanteti, ayaṁ vadhya ity evam
abhidhīyate, na tv ayaṁ bhagavad-vibhūtir iti \| evam indro viśeṣato
mad-vibhūtir api, śacyā mad-bharteti, adityā mat-putra iti, jayantena
mat-piteti, bṛhaspatinā mac-chiṣya iti, asurair asmad-dveṣṭety evam
evābhidhīyate, na tv ayaṁ bhagavad-vibhūtir iti \| niṣparigrahair
mad-bhaktais tu sarvatraivāyaṁ bhagavad-vibhūtir ity evābhidhīyata iti
\| aprākṛta-vibhūtis tu vibhūtitvena putra-bhrātrāditvena avadhyāyatāṁ
sarvathaiva kṛtārtham eva, tat-tad-avatāra-tat-tat-parikarāṇāṁ
tathā-dṛṣṭatvāt vibhūtayaḥ ity anūdya, mano-vikārā iti vidhīyate iti na
vyākhyeyaṁ, vibhūti-madhya eva śrī-vāsudevādīnāṁ tathā
nirviśeṣa-brahmaṇaś ca paripaṭhitatvāt, teṣām api khapuṣpāyamāṇas te
sati śūnyavāda-prasakteḥ \| śloke'py atra eta itasya vaiyarthyāc ca
\|\|41\|\|

**\...**

**\|\| 11.16.42 \|\|**

**vācaṁ yaccha mano yaccha prāṇān yacchendriyāṇi ca \|**

**ātmānam ātmanā yaccha na bhūyaḥ kalpase'dhvane \|\|**

**śrīdhara-svāmī (bhāvārtha-dīpikā) :** tasmād vagādīn niyaccha \|
ātmānaṁ buddhim ātmanā sattva-sampannayā tayaiva niyaccha \| adhvane
saṁsāra-mārgāya \|\|42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bahir-dṛṣṭim eva sarvathā vārayati
\| vācam iti dvābhyām \| tasmān mano-vikāra-maya-vāg-ādikaṁ niyacchety
arthaḥ \| ātmānaṁ buddhiḥ sattva-sampannayā tayaiva ātmanā niyaccha
adhvane saṁsāra-mārgāya \|\|42\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yataḥ sarva eva padārthā
mad-vibhūtayaḥ, tataḥ sarva eva vācā manasā kāyenāpi sammānanīyā eva, na
tu ke'pi tiraskaraṇīyā ity āha---vācam iti \| tathā ca punaḥ punar
uktiḥ---

> ativādāṁs titikṣeta nāvamanyeta kañcana \|
>
> na cemaṁ deham āśritya vairaṁ kurvīta kenacit \|\| iti \|

ātmānaṁ buddhiṁ ātmanā sāttvikyā tayaiva buddhyā niyaccha, adhvane
saṁsāra-mārgāya \|\|42\|\|

**\...**

**\|\| 11.16.43 \|\|**

**yo vai vāṅ-manasī samyag asaṁyacchan dhiyā yatiḥ \|**

**tasya vrataṁ tapo dānaṁ sravaty āma-ghaṭāmbu-vat \|\|**

**śrīdhara-svāmī (bhāvārtha-dīpikā) :** asaṁyamane doṣam āha---ya iti \|
asaṁyacchann asaṁyacchati \|\|43\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vyatireke doṣam āha---ya
iti \|\|43\|\|

**\...**

**\|\| 11.16.44 \|\|**

**tasmād vaco manaḥ prāṇān niyacchen mat-parāyaṇaḥ \|**

**mad-bhakti-yuktayā buddhyā tataḥ parisamāpyate \|\|**

**śrīdhara-svāmī (bhāvārtha-dīpikā) :** parisamāpyate kṛta-kṛtyo
bhavatīty arthaḥ \|\|44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** svayam eva tathaiva spaṣṭayann
upasaṁharati---tasmād iti \| mayi śrī-kṛṣṇa-rūpe paramātmādi-rūpe vā
bhaktiḥ yā śraddhā tad-yuktayā buddhyā aham eva vaco-mana-ādīnāṁ param
ayanam āśrayo yasya tathā-bhūtaḥ san, prākṛta-vaca-ādīn niyacchet tata
ūrdhvaṁ na kiñcij-jñānādinā kṛtyam astīty arthaḥ \|\|44\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** parisamāpyate kṛta-kṛtyo
bhavatīty arthaḥ \|\|44\|\|

iti sārārtha-darśinyāṁ harṣiṇyāṁ bhakta-cetasām \|

ekādaśe ṣoḍaśo'pi saṅgataḥ saṅgataḥ satām \|\|īśvar\|\|

**\...**

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ daśama-skandhe
>
> śrī-bhagavad-uddhava-saṁvāde mahā-vibhūtiḥ
>
> ṣoḍaśo'dhyāyaḥ \|

\|\|11.16\|\|

**...**

**(11.17)**

**atha saptadaśo'dhyāyaḥ**

**varṇāśrama-vibhāgo nāma**

**\|\| 11.17.1 \|\|**

**śrī-uddhava uvāca**

**yas tvayābhihitaḥ pūrvaṁ dharmas tvad-bhakti-lakṣaṇaḥ \|**

**varṇāśramācāra-vatāṁ sarveṣāṁ dvi-padām api \|\|**

**yathānuṣṭhīyamānena tvayi bhaktir nṛṇāṁ bhavet \|**

**sva-dharmeṇāravindākṣa tan mamākhyātum arhasi \|\|**

**śrīdhara-svāmī (bhāvārtha-dīpikā) :**

tataḥ saptadaśe pṛṣṭe sva-dharme bhakti-lakṣaṇe \|

haṁsoktaṁ dharmam anv āha brahmacāri-gṛhasthayoḥ \|\|

karmāhaṁ viddhi sātvatām \[bhā.pu. 11.16.32\] ity atra bhaktyā kṛtaṁ
karma mokṣa-sādhanaṁ mad-vibhūtir ity uktam, bhakti-sādhanatvaṁ ca
karmaṇāṁ, mayoditeṣv avahitaḥ sva-dharmeṣu \[bhā.pu. 11.10.1\]
ity-ādinā, tatra tatroktam, na ca karmānuṣṭhātṝṇāṁ niyamena bhaktir
dṛśyate \| ataḥ pṛcchati---yas tvayeti saptabhiḥ \| pūrvaṁ kalpādau
tvad-bhakti-lakṣaṇas tat-prāpakas tat-sādhanam ity arthaḥ \|
varṇāśrama-hīnānām api dvi-padāṁ narāṇām \| yathā yena
prakāreṇānuṣṭhīyamānena sva-dharmeṇa \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yas tvayeti yugmakam \| varṇādīnāṁ
yo dharmas tvayā proktas tena svadharmeṇa yathānuṣṭhīyamānena satā
nṛ-mātrāṇāṁ tvayi bhaktir bhavet \| tat tathā mama māṁ prati ākhyātum
arhasīti dvayor anvayaḥ tvad-bhakti-lakṣaṇaḥ tvad-bhakteḥ sādhanaṁ yaiva
tvad-bhaktiḥ karmāhaṁ viddhi sātvatām ity atrārcanādi-lakṣaṇatayā
praśasteti bhāvaḥ \|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

atha saptadaśe dharmaṁ haṁsoktaṁ bhakti-miśritam \|

pṛṣṭaḥ prāhoddhavaṁ kṛṣṇo brahmacāri-gṛhasthayoḥ \|\|o\|\|

jñāna-yogaṁ bhakti-yogam aṣṭāṅga-yogaṁ ca śrutvā karma-yogaṁ
jijñāsyamāna uktānuvāda-pūrvakaṁ pṛcchati---yas tvayeti saptabhiḥ \|
pūrvaṁ kalpādau yad uktaṁ tvayā---

> kālena naṣṭā pralaye
>
> vāṇīyaṁ veda-saṁjñitā \|
>
> mayādau brahmaṇe proktā
>
> dharmo yasyāṁ mad-ātmakaḥ \|\| \[bhā.pu. 11.14.33\] iti \|

sa ca bhakti-lakṣaṇo dharmas trividhaḥ---kevalaḥ pradhāna-bhūto
guṇa-bhūtaś ca \| tatra yaḥ kevalaḥ sarva-varṇāśramavatām
varṇāśrama-hīnānām api dvipadānāṁ narāṇāṁ yadṛcchayaiva
tādṛśa-sādhu-saṅgād eva bhavati, na tu dharmādibhyaḥ \| yad uktaṁ
tvayā---

> yaṁ na yogena sāṅkhyena dāna-vrata-tapo-'dhvaraiḥ \|
>
> vyākhyā-svādhyāya-sannyāsaiḥ prāpnuyād yatnavān api \|\| \[bhā.pu.
> 11.12.9\] iti \|

yasmiṁś ca varṇāśramācāravatsujaneṣu yadṛcchayaivābhir bhūte sati te
janā varṇāśramaṁ parityajyaiva tam anutiṣṭhanti \| yad uktam---dharmān
santyajya yaḥ sarvān māṁ bhajeta sa tu sattamaḥ \[bhā.pu. 11.11.32\] iti
\| pradhāna-bhūta-guṇa-bhūtau tu tau yathā-yogaṁ tādṛśa-satsaṅgāt
sva-dharmāc ca bhavata eva \| parantu yathā yena
prakāreṇānuṣṭhīyamāneneti tat tvad-anyo na jānātīti bhāvaḥ \| bhaktiḥ
pradhānībhūtā guṇa-bhūtā vā \|\|1-2\|\|

\...

**\|\| 11.17.3-7 \|\|**

**purā kila mahā-bāho dharmaṁ paramakaṁ prabho \|**

**yat tena haṁsa-rūpeṇa brahmaṇe'bhyāttha mādhava \|\|**

**sa idānīṁ su-mahatā kālenāmitra-karśana \|**

**na prāyo bhavitā martya- loke prāg anuśāsitaḥ \|\|**

**vaktā kartāvitā nānyo dharmasyācyuta te bhuvi \|**

**sabhāyām api vairiñcyāṁ yatra mūrti-dharāḥ kalāḥ \|\|**

**kartrāvitrā pravaktrā ca bhavatā madhusūdana \|**

**tyakte mahī-tale deva vinaṣṭaṁ kaḥ pravakṣyati \|\|**

**tat tvaṁ naḥ sarva-dharma-jña dharmas tvad-bhakti-lakṣaṇaḥ \|**

**yathā yasya vidhīyeta tathā varṇaya me prabho \|\|**

**śrīdhara-svāmī (bhāvārtha-dīpikā) :** nanu sampradāyād eva jñāsyate
kiṁ punar varṇanena ? tatrāha---pureti \| paramakaṁ paramaś cāsau kaṁ
sukha-svarūpaś ca tam \| yat yam \| haṁsa-rūpeṇa dharmo'py ukta eva, na
tu yoga-mātram, jānītam āgataṁ yajñaṁ yuṣmad dharma-vivakṣayā\[bhā.pu.
11.13.38\] ity uktatvāt \| prāg-anuśāsito'pi na bhavitā na bhaviṣyati \|
atra hetum āha---vakteti dvābhyām \| te tvatto'nyaḥ \| kalā vedādyaḥ \|
tat tasmān no'smākaṁ manuṣyāṇāṁ madhye yasya yathā vidhīyate \|\|3-7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** brahmaṇe'bhyāttheti \|
śrī-viṣṇu-dharmottare tathaiva śrūyate \| nas tvadīyānām asmākaṁ
sambandhino yasyeti yojyam \|\|3-7\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu kiṁ tathā svadharmo
mayā kāpi noktas tatrāha---pureti \| paramakaṁ paramaṁ kaṁ
mokṣa-lakṣaṇaṁ sukhaṁ yasmāt taṁ, yat yaṁ, haṁsa-rūpeṇa sva-dharmo'py
ukta eva, na tu yoga-mātram \| jānīta māgataṁ yajñaṁ
yuṣmad-dharma-vivakṣayā \[bhā.pu. 11.13.38\] ity uktatvāt \|
prāg-anuśāsito'pi na bhaviṣyati \| kalā vedādyāṣṭādaśa vidyāḥ \|

> ṛg-yajuḥ-sāmārthavākhyā vedāś catvāra eva ca \|
>
> purāṇa-nyāya-mīmāṁsā-dharma-śāstrāṇi cety api \|\|
>
> śikṣā kalpo vyākaraṇaṁ niruktaṁ jyotiṣaṁ tathā \|
>
> chandaś ceti ṣaḍ ity evaṁ vidyāḥ proktāś caturdaśa \|\|
>
> āyur dhanur gānārthaiś ca śāstrair aṣṭadaśāpi tāḥ \|\| vinaṣṭaṁ
> dharmam \|

tvad-bhaktiṁ lakṣayati, darśayatīti saḥ tad-dhetur ity arthaḥ
\|\|3-7\|\|

\...

**\|\| 11.17.8 \|\|**

**śrī-śuka uvāca---**

**itthaṁ sva-bhṛtya-mukhyena pṛṣṭaḥ sa bhagavān hariḥ \|**

**prītaḥ kṣemāya martyānāṁ dharmān āha sanātanān \|\|**

*na katamenāpi vyākhyātam \|*

**\...**

**\|\| 11.17.9 \|\|**

**śrī-bhagavān uvāca---**

**dharmya eṣa tava praśno naiḥśreyasa-karo nṛṇām \|**

**varṇāśramācāravatāṁ tam uddhava nibodha me \|\|**

**śrīdhara-svāmī (bhāvārtha-dīpikā) :** dharmyo dharmād anapetaḥ \|
kutaḥ ? naiḥśreyasa-karo bhakti-janakaḥ \| ato me mattas taṁ dharmaṁ
nibodha \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dharmyo dharmād anapetaḥ
\| taṁ dharmaṁ \|\|9\|\|

**\...**

**\|\| 11.17.10 \|\|**

**ādau kṛta-yuge varṇo nṛṇāṁ haṁsa iti smṛtaḥ \|**

**kṛta-kṛtyāḥ prajā jātyā tasmāt kṛta-yugaṁ viduḥ \|\|**

**śrīdhara-svāmī (bhāvārtha-dīpikā) :** tatrādau mad-upāsanā-lakṣaṇa eva
mukhyo dharma āsīt \| ācāra-lakṣaṇas tu paścāt pravṛttaḥ \| sa caivam
anuṣṭhito bhakti-hetur iti varṇayitum āha---ādāv iti \| kalpādau yat
kṛta-yugaṁ tasmin \| te ca tadā mām upāsata eva kevalaṁ nānyat
kurvantīti vaktuṁ kṛta-yuga-nāma-niruktam āha---kṛta-kṛtyā iti \| jātyā
janmanaiva \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatra dviparārdhādau brāhma-kalpe
yat kṛta-tretayor varṇāśramācārāṇāṁ pravṛtti-kramas tam āha---ādāv iti
pañcabhiḥ \| yato yā tu sṛṣṭy-ādita eva cāturvarṇyādi-pravṛttir varṇitā
sā kalpāntareṣv eva jñeyā \|\|10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** eṣa tvat-pṛṣṭo
varṇāśramācāra-lakṣaṇo dharmo yata ārabhya pravṛttas taṁ samayam api
śrṇv ity āha---ādāv iti \|\|10\|\|

**\...**

**\|\| 11.17.11 \|\|**

**vedaḥ praṇava evāgre dharmo'haṁ vṛṣa-rūpa-dhṛk \|**

**upāsate tapo-niṣṭhā haṁsaṁ māṁ mukta-kilbiṣāḥ \|\|**

**śrīdhara-svāmī (bhāvārtha-dīpikā) :** kiṁ ca, vidhāyakābhāvād api
tadānīṁ nānyat karmāstīty āha---veda iti \| dharmaś ca mano-viṣayo'ham
eva vṛṣa-rūpa-dhṛk catuṣ-pān na kriyā-viśeṣo yajñādiḥ \| atas
tapo-niṣṭhāḥ, manasaś cendriyāṇāṁ ca svaikāgryaṁ paramaṁ tapaḥ iti
vacanād ekāgratayā haṁsaṁ śuddhaṁ māṁ dhyāyantīty arthaḥ \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tadānīṁ kā niṣṭhā
vidhi-kāryābhāvān nānye vedāḥ pravartitāḥ, kintu mukhya eka evety
āha---veda iti \|\|11\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dharmaś ca
mano-viṣayo'ham eva vṛṣa-rūpa-dhṛk catuṣ-pāt \| na kriyā-viśeṣo yajñādir
ity arthaḥ \|\|11\|\|

**\...**

**\|\| 11.17.12 \|\|**

**tretā-mukhe mahā-bhāga prāṇān me hṛdayāt trayī \|**

**vidyā prādurabhūt tasyā aham āsaṁ tri-vṛn makhaḥ \|\|**

**śrīdhara-svāmī (bhāvārtha-dīpikā) :** paścāt tretā-yuga-praveśe me
vairāja-rūpasya prāṇān nimittāt \| hṛdayāt sakāśāt \| tasyās trayyāḥ
sakāśāt hautrādhvarya-vaudgātrais tri-vṛt tri-rūpaḥ \| yajño vai viṣṇuḥ
iti śruteḥ \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** krameṇa teṣāṁ muktau satyāṁ tān
anyān vedān pravartyānye'dhikāriṇaḥ pravartitā ity āha---treteti
dvābhyām \| me mama vairājākhya-brahma-rūpasya vyaṣṭi-sṛṣṭes
tat-kāraṇakatvāt \| ata eva nīcair nīcottamottamā \[bhā.pu. 11.17.15\]
iti nīcatvenāpi vyapadekṣyate, śrī-nārāyaṇe tathokter anucitatvāt \|
makhas tad-adhiṣṭhātā \|\|12\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** me mama vairāja-rūpasya
prāṇān nimittāt, hṛdayāt sakāśāt, trayī tasyās trayyāḥ, sakāśāt
hautrādhvarya-vaudgātrais tri-vṛt tri-rūpaḥ \| yajño vai viṣṇuḥ iti
śruteḥ \|\|12\|\|

**\...**

**\|\| 11.17.13 \|\|**

**vipra-kṣatriya-viṭ-śūdrā mukha-bāhūru-pāda-jāḥ \|**

**vairājāt puruṣāj jātā ya ātmācāra-lakṣaṇāḥ \|\|**

**śrīdhara-svāmī (bhāvārtha-dīpikā) :** varṇānām āśramāṇāṁ ca dharmān
vaktuṁ teṣām utpattim āha---vipreti dvabhyām \| ātmācāraḥ sva-dharma eva
lakṣaṇaṁ jñāpako yeṣāṁ te \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vairājāt
virāḍ-abhimāni-brahma-rūpāt \|\|13\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** jātā prāk sṛṣṭā eva tadā
prakaṭībabhūvuḥ \| ātmācāraḥ sva-svadharma eva lakṣaṇaṁ jñāpako yeṣāṁ te
\|\|13\|\|

**\...**

**\|\| 11.17.14 \|\|**

**gṛhāśramo jaghanato brahmacaryaṁ hṛdo mama \|**

**vakṣaḥ-sthalād vane-vāsaḥ sannyāsaḥ śirasi sthitaḥ \|\|**

**śrīdhara-svāmī (bhāvārtha-dīpikā) :** mam vairāja-rūpasya hṛdo
vakṣaso'dhastāt \| brahma-caryam iti naiṣṭhikābhiprāyam[^87] \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** brahmacaryam iti tais tatra
naiṣṭhikābhiprāyam iti \| upakurvāṇas tu jaghanād iti jñeyam \|\|14\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** hṛdo vakṣaso'dhastāt
\|\|14\|\|

**\...**

**\|\| 11.17.15 \|\|**

**varṇānām āśramāṇāṁ ca janma-bhūmy-anusāriṇīḥ \|**

**āsan prakṛtayo nṝṇāṁ nīcair nīcottamottamāḥ \|\|**

**śrīdhara-svāmī (bhāvārtha-dīpikā) :** teṣām adhikāri-viśeṣeṇa
svabhāvān āha---varṇānām iti pañcabhiḥ \| janma-sthānānusāriṇyaḥ[^88] \|
nīcair[^89] ity avyayam \| ato'yam arthaḥ, mandābhir janma-bhūmibhir
mandāḥ \| uttamābhir uttamāś ceti \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** janma-bhūmy-anusāriṇya
eva prakṛtayaḥ svabhāvāḥ nīcair ity avyayaṁ nīcābhir janma-bhūmibhir
nīcāḥ \| uttamābhir uttamāḥ prakṛtayaḥ \| tena mukhyasya śīrṣṇaś ca
sarvottamatvād viprasya sannyāsasya ca sarvottamā prakṛtiḥ \| pādasya
jaghanasya ca nīcatvāt śūdrasya gṛhāśramasya ca nīcā prakṛtiḥ \|\|15\|\|

**\...**

**\|\| 11.17.16 \|\|**

**śamo damas tapaḥ śaucaṁ santoṣaḥ kṣāntir ārjavam \|**

**mad-bhaktiś ca dayā satyaṁ brahma-prakṛtayas tv imāḥ \|\|**

**śrīdhara-svāmī (bhāvārtha-dīpikā) :** tapa ālocanam \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** śamo dama ity-ādiṣu
vaiśyānta-trayāṇām āśrama-dharmā apy unneyāḥ \| viprāṇāṁ śamādi-pradhānā
brahmacaryādayaḥ \|\|16\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mama bhaktir guṇa-bhūtā
\|\|16\|\|

**\...**

**\|\| 11.17.17 \|\|**

**tejo balaṁ dhṛtiḥ śauryaṁ titikṣaudāryam udyamaḥ \|**

**sthairyaṁ brahmaṇyam aiśvaryaṁ kṣatra-prakṛtayas tv imāḥ \|\|**

**madhvācāryaḥ (bhāgavata-tātparyam) :**

vinā prasādaṁ viṣṇor na dharmaṁ brahmābhivakṣyati \|

> tat-prasādena vaktuṁ tu brahmā śakṣyati nāparaḥ \|\| iti prādhānye \|
>
> kalāḥ prāṇādyāḥ \| sa prāṇam asṛjat prāṇāc chraddhaṁ khaṁ vāyuṁ jyotir
> āpaḥ pṛthivīm indriyaṁ, mano'yaṁ annād vīryaṁ tapo mantrāḥ
> karma-lokeṣu nāma ca tā imāḥ ṣoḍaśa-kalāḥ puruṣāyaṇā iti śruteḥ \|
>
> pratimāvad dhare rūpaṁ tiryaṅ nara-surādayaḥ \|
>
> sākṣād-rūpāṇi matsyādīny abhinnāny eva sarvadā \|\| iti ca \|\|17\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tejaḥ pratāpaḥ \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kṣatriyāṇāṁ teja-ādi-pradhānā
brahmacaryādayaḥ \|\|17\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 11.17.18 \|\|**

**āstikyaṁ dāna-niṣṭhā ca adambho brahma-sevanam \|**

**atuṣṭir arthopacayair vaiśya-prakṛtayas tv imāḥ \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** *na vyākhyātam.*

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vaiśyānām āstikya-pradhānā
brahmacaryādayaḥ \|\|18\|\|

**\...**

**\|\| 11.17.19 \|\|**

**śuśrūṣaṇaṁ dvija-gavāṁ devānāṁ cāpy amāyayā \|**

**tatra labdhena santoṣaḥ śūdra-prakṛtayas tv imāḥ \|\|**

**śrīdhara-svāmī (bhāvārtha-dīpikā) :** etair evāśrama-svabhāvā api
jñeyāḥ \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.17.20 \|\|**

**aśaucam anṛtaṁ steyaṁ nāstikyaṁ śuṣka-vigrahaḥ \|**

**kāmaḥ krodhaś ca tarṣaś ca svabhāvo'ntyāvasāyinām \|\|**

**śrīdhara-svāmī (bhāvārtha-dīpikā) :** tad-bāhyānāṁ[^90] svabhāvān
āha---aśaucam iti \| śuṣka-vigraho nirmūla-kalahaḥ \| tarṣas tṛṣṇā
\|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** āśrama-svabhāvā anuktā
apy evaṁ jñeyāḥ---varṇa-bāhyānāṁ svabhāvam āha---aśaucam iti \|
anyāvasāyinām antyajānām \|\|20\|\|

**\...**

**\|\| 11.17.21 \|\|**

**ahiṁsā satyam asteyam akāma-krodha-lobhatā \|**

**bhūta-priya-hitehā ca dharmo'yaṁ sarva-varṇikaḥ \|\|**

**śrīdhara-svāmī (bhāvārtha-dīpikā) :** tatra tāvat sarva-sādhāraṇaṁ
dharmam āha---ahiṁseti \| varṇa-grahaṇam upalakṣaṇārtham[^91] \|
varṇa-dharmān gṛhastha-prakaraṇe vakṣyati \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatra tāvat
sarva-sādhāraṇaṁ dharmam āha---ahiṁseti \| varṇa-grahaṇam
upalakṣaṇārtham \| varṇa-dharmān gṛhastha-prakaraṇe vakṣyati \|\|21\|\|

**\...**

**\|\| 11.17.22 \|\|**

**dvitīyaṁ prāpyānupūrvyāj janmopanayanaṁ dvijaḥ \|**

**vasan guru-kule dānto brahmādhīyīta cāhutaḥ**[^92] **\|\|**

**śrīdhara-svāmī (bhāvārtha-dīpikā) :** prathamaṁ tāvad āśrameṣu
brahmacāriṇo dharmā varṇyante \| sa ca dvividhaḥ, upakurvāṇako
naiṣṭhikaś ca \| tatrādy asya dharmān āha---dvitīyam iti navabhiḥ \|
dvijas traivarṇikaḥ \| ānupūrvyād garbhādhānādi-saṁskāra-krameṇa
dvitīyam upanayanākhyaṁ janma prāpyācāryeṇāhūto brahma vedam adhīyīta \|
ca-kārāt tad-arthaṁ ca vicārayet \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** gṛhāśrama-dharma-vivaraṇa
eva varṇa-dharmāḥ svayaṁ vivṛtā bhaviṣyantīty abhipretya prathamaṁ
prathamāśrama-dharmam āha---dvitīyam iti navabhiḥ \| dvijas traivarṇikaḥ
\| ānupūrvyā iti garbhādhānādi-saṁskāra-krameṇa prathamaṁ śaukraṁ
dvitīyaṁ sāvitryam upanayanm upanayanākhyaṁ prāpya brahma vedam adhīyīta
\| āhūta ācāryeṇāhūtaḥ \| ca-kārāt tad-arthaṁ ca vicārayet \|\|22\|\|

**\...**

**\|\| 11.17.23 \|\|**

**mekhalājina-daṇḍākṣa-brahma-sūtra-kamaṇḍalūn \|**

**jaṭilo'dhauta-dad-vāso'rakta-pīṭhaḥ kuśān dadhat \|\|**

**śrīdhara-svāmī (bhāvārtha-dīpikā) :** kiṁ ca, mekhalādīn kuśāṁś ca
dadhat \| tatrākṣa-śabdenākṣa-mālā \| kathaṁ-bhūtaḥ ? jaṭilaḥ
anabhyaṅgādinā jāta-jaṭaḥ \| tathā adhauta-dad-vāso'rakta-pīṭhaḥ \|
dantāś ca vāsaś ca dad-vāsāṁsi na dhautāni tāni yasya saḥ
adhauta-dad-vāsāḥ \| sa cāsāv arakta-pīṭhaś ca, na tu kautukādinā raktaṁ
pīṭham[^93] āsanaṁ yasya saḥ \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mekhalādīn kuśāṁś ca
dadhat \| tatrākṣa-śabdenākṣa-mālā \| kathaṁ-bhūtaḥ ? jaṭilaḥ
anabhyaṅgādinā jāta-jaṭaḥ \| tathā adhauta-dad-vāso'rakta-pīṭhaḥ \|
dantāś ca vāsaś ca dad-vāsāṁsi na dhautāni tāni yasya saḥ
adhauta-dad-vāsāḥ \| sa cāsāv arakta-pīṭhaś ca, na tu kautukādinā raktaṁ
pīṭham āsanaṁ yasya saḥ \|\|23\|\|

**\...**

**\|\| 11.17.24 \|\|**

**snāna-bhojana-homeṣu japoccāre ca vāg-yataḥ \|**

**na cchindyān nakha**[^94]**-romāṇi kakṣopastha-gatāny api \|\|**

**śrīdhara-svāmī (bhāvārtha-dīpikā) :** japaś coccāro mūtra-purīṣotsargo
japoccāraṁ tasmin vāg-yato maunī bhavet \|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.17.25 \|\|**

**reto nāvakirej jātu brahma-vrata-dharaḥ svayam \|**

**avakīrṇe'vagāhyāpsu yatāsus tri-padīṁ**[^95] **japet \|\|**

**śrīdhara-svāmī (bhāvārtha-dīpikā) : reto** buddhi-pūrvaṁ **nāvakiren**
notsṛjet \| **brahma-vrata-dharo**[^96] gṛhasthaḥ \| **svayam** eva
kathañcid[^97]**avakīrṇe avagāhya** snātvā **yatāsuḥ** kṛta-prāṇāyāmas
**tri-padīṁ** gāyatrīṁ japet \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : reto nāvakired**
buddhi-pūrvakaṁ notsṛjet \| daivāt **svayamavakīrṇe** sati **avagāhya**
snātvā **yatāsuḥ** kṛta-prāṇāyāmaḥ \| **tri-padāṁ** gāyatrīm \|\|25\|\|

**\...**

**\|\| 11.17.26 \|\|**

**agny-arkācārya-go-vipra- guru-vṛddha-surāñ śuciḥ \|**

**samāhita upāsīta sandhye dve yata-vāg japan \|\|**

**śrīdhara-svāmī (bhāvārtha-dīpikā) :** sandhye ca dve yata-vāg japann
upāsīta \| madhyāhne sandhyā-nimittaṁ maunaṁ nāstīti dvi-vacanam
\|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sandhye prātaḥ sāyaṁ
sandhye vyāpya japan yata-vāg bhaved iti mādhyāhnika-sandhyā-nimittaṁ
maunaṁ nāstīti jñāpitam \|\|26\|\|

**\...**

**\|\| 11.17.27 \|\|**

**ācāryaṁ**[^98] **māṁ vijānīyān nāvamanyeta karhicit \|**

**na martya-buddhyāsūyeta sarva-deva-mayo guruḥ \|\|**

*na katamena vyākhyātam.*

**\...**

**\|\| 11.17.28 \|\|**

**sāyaṁ prātar upānīya bhaikṣyaṁ tasmai nivedayet \|**

**yac cānyad apy anujñātam upayuñjīta saṁyataḥ \|\|**

**śrīdhara-svāmī (bhāvārtha-dīpikā) :** anyad api yat samprāptaṁ tac ca
nivedayet \| tenānujñātaṁ tu saṁyataḥ sann upayuñjītety arthaḥ
\|\|28\|\|

---------------------------------------------------------------------------------------------------------------------

**jīva-gosvāmī (bhakti-sandarbhaḥ 211) :** anyadā sva-gurau karmibhir
api bhagavad-dṛṣṭiḥ kartavyety āha---ācāryaṁ māṁ iti \|
brahmacāri-dharmāntaḥ-paṭhitam idam \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhaikṣyaṁ bhikṣā-samūhaṁ
yac cānyad api prāptaṁ tad api nivedayet \| tenānujñātam adanīyaṁ
upayuñjīta upabhuñjīta \|\|28\|\|

**\...**

**\|\| 11.17.29 \|\|**

**śuśrūṣamāṇa ācāryaṁ sadopāsīta nīcavat \|**

**yāna-śayyāsana-sthānair nāti-dūre kṛtāñjaliḥ \|\|**

**śrīdhara-svāmī (bhāvārtha-dīpikā) :** yāna-śayyāsana-sthānaiḥ \|
yāntaṁ pṛṣṭhato yānena \| nidritam apramattatayā samīpa-śayanena \|
viśrāntaṁ pāda-saṁvāhanādibhiḥ samīpāsanena \| āsīnaṁ kṛtāñjaliḥ \|
niyoga[^99]-pratīkṣayā nātidūre'vasthānenety arthaḥ \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yāna-śayyāsana-sthānair
upāsīteti gacchantaṁ gurum anu pṛṣṭhato gacchet \| nidritasya
tasyānatidūre'pramattatayā śayīta \| āsīnasya tasyāgrataḥ kṛtāñjaliḥ san
ājñāṁ pratīkṣamāṇas tiṣṭhed ity arthaḥ \|\|29\|\|

**\...**

**\|\| 11.17.30 \|\|**

**evaṁ-vṛtto guru-kule vased bhoga-vivarjitaḥ \|**

**vidyā samāpyate yāvad bibhrad vratam akhaṇḍitam \|\|**

**śrīdhara-svāmī (bhāvārtha-dīpikā) :** evaṁ-bhūtaṁ vṛttaṁ yasya saḥ
\|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.17.31 \|\|**

**yady asau chandasāṁ lokam ārokṣyan brahma-viṣṭapam \|**

**gurave vinyased dehaṁ svādhyāyārthaṁ bṛhad-vrataḥ \|\|**

**śrīdhara-svāmī (bhāvārtha-dīpikā) :** evam upakurvāṇakasya dharmān
uktvā naiṣṭhikasya viśeṣa-dharmān āha---yadīti ṣaḍbhiḥ \| asau
brahmacārī yadi chandasāṁ lokaṁ mahar-lokaṁ tato brahma-lokaṁ
cārokṣyann[^100] āroḍhum icchatīty arthaḥ \| yad vā, chandasāṁ lokam iti
brahma-loka-viśeṣaṇam, yatra mūrti-dharāḥ kalāḥ \[bhā.pu. 11.17.5\] ity
uktatvāt \| tarhi bṛhad-vrataḥ san bṛhan naiṣṭhikaṁ vrataṁ yasya saḥ \|
vinyaset samarpayed adhika-svādhyāyārtham adhīta-niṣkrayārthaṁ[^101] ca
\|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : evam upakurvāṇasya dharmān
uktvā naiṣṭhikasya viśeṣa-dharmān āha---yadīti ṣaḍbhiḥ \| asau
brahmacārī chandasāṁ lokaṁ brahma-viṣṭhapaṁ brahma-lokaṁ ca ārokṣyan
bhavet tarhi bṛhannaiṣṭhikaṁ vrataṁ yasya saḥ \| gurave dehaṁ vinyaset
adhika-svādhyāyārtham ity arthaḥ \| viṣṭapa-śabdo'yaṁ piṣṭapa-śabdavad
bhuvana-vācī dṛṣṭaḥ \|\|31\|\|**

**\...**

**\|\| 11.17.32 \|\|**

**agnau gurāv ātmani ca sarva-bhūteṣu māṁ param \|**

**apṛthag-dhīr**[^102] **upāsīta brahma-varcasy akalmaṣaḥ \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** brahma-varco vedābhyāsajaṁ tejas tadvān
\|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

**\...**

**\|\| 11.17.33 \|\|**

**strīṇāṁ nirīkṣaṇa-sparśa-saṁlāpa-kṣvelanādikam \|**

**prāṇino mithunī-bhūtān agṛha-stho'gratas tyajet \|\|**

**śrīdhara-svāmī (bhāvārtha-dīpikā) :** tasyaiva
vanastha-yati-sādhāraṇa-dharmān āha---strīṇām iti \| nirīkṣaṇaṁ
bhāva-garbham \| kṣvelanaṁ parihāsaḥ \| evam ādikaṁ tyajet \|
mithunī-bhūtān agratas tyajet, na paśyed ity arthaḥ \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** agṛhastho brahmacārī
vānaprasthaḥ sannyāsī ca agrataḥ prathamata eva mithunībhūtān prāṇinaḥ
pakṣi-kīṭādīn \|\|33\|\|

**\...**

**\|\| 11.17.34-35 \|\|**

**śaucam ācamanaṁ snānaṁ sandhyopāstir mamārcanam**[^103] **\|**

**tīrtha-sevā japo'spṛśya- bhakṣyāsambhāṣya-varjanam \|\|**

**sarvāśrama-prayukto'yaṁ niyamaḥ kula-nandana \|**

**mad-bhāvaḥ sarva-bhūteṣu mano-vāk-kāya-saṁyamaḥ \|\|**

**śrīdhara-svāmī (bhāvārtha-dīpikā) :** tasyaiva sarvāśrama-sādhāraṇaṁ
dharmam āha---śaucam iti dvābhyām \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.17.36 \|\|**

**evaṁ bṛhad-vrata-dharo brāhmaṇo'gnir iva jvalan \|**

**mad-bhaktas tīvra-tapasā dagdha-karmāśayo'malaḥ \|\|**

**śrīdhara-svāmī (bhāvārtha-dīpikā) :** niṣkāma-naiṣṭhikasya tu mokṣaṁ
phalam āha---evam iti \| amalo niṣkāmaś ced dagdhaḥ
karmāśayo'ntaḥ-karaṇaṁ yasya tathā-bhūtaḥ san mad-bhakto bhavati
\|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** evaṁ bṛhad iti \| mad-bhaktaś cet
tena mad-bhaktatvenaiva tīvreṇa satā tapasā svadharmeṇāmalaḥ
śuddhāntaḥkaraṇo bhavati \| dagdha-karmāśayo muktaś ca bhavatīty arthaḥ
\|\|36\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** naiṣṭhikasya
naiṣkarmya-prakāram āha---evam iti \|\|36\|\|\|

**\...**

**\|\| 11.17.37 \|\|**

**athānantaram āvekṣyan yathā-jijñāsitāgamaḥ \|**

**gurave dakṣiṇāṁ dattvā snāyād gurv-anumoditaḥ \|\|**

**śrīdhara-svāmī (bhāvārtha-dīpikā) :** upakurvāṇasya
samāvartana-prakāram āha---atheti \| anantaraṁ dvitīyāśramam āvekṣyan
praveṣṭum icchan yathā yathāvad-vicārita-vedārthaḥ snāyāt \|
abhyaṅgādikaṁ kṛtvā samāvartetety arthaḥ \|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** upakurvāṇasya
samāvartana-prakāram āha---atheti \| āvekṣyan gṛhāśramam praveṣṭum
icchan yathāvad-vicārita-vedārthaḥ snāyād abhyaṅgādikaṁ kṛtvā
samāvartetety arthaḥ \|\|37\|\|

**\...**

**\|\| 11.17.38 \|\|**

**gṛhaṁ vanaṁ vopaviśet pravrajed vā dvijottamaḥ \|**

**āśramād āśramaṁ gacchen nānyathāmat-paraś caret \|\|**

**śrīdhara-svāmī (bhāvārtha-dīpikā) :** tasyādhikārānurūpam
āśrama-vikalpa-samuccayāv āha---gṛham iti \| sa-kāmaś ced gṛham
antaḥ-karaṇa-śuddhy-ādi-kāmaś ced vanaṁ praviśet \| śuddhāntaḥ-karaṇaḥ
sa ca dvijottamo brāhmaṇaś cet pravrajed ity arthaḥ \| dvijottama ity
ukteḥ kṣatriya-vaiśyayor na pravrajyādhikāra iti sūcayati \| yad vā,
āśramād āśramāntaraṁ gacchet \| anyathā anāśramī pratilomaṁ[^104] ca
nācared ity arthaḥ \| amat-para iti vā chedaḥ \|
sva-bhaktasyāśrama-niyama-bhāvasya vakṣyamāṇatvāt \|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** samuccayaṁ vaktuṁ pakṣāntaram
āha---āśramād iti \| anyatheti anāśramī na bhavet pratilomaṁ ca nācared
ity arthaḥ \| ṭīkāyāṁ vakṣyamāṇatvād iti jñāna-niṣṭho virakto vā
\[bhā.pu. 11.18.28\] ity-ādineti jñeyam \|\|38\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasyādhikārānurūpam
āśrama-vikalpam āha---gṛham iti \| sa-kāmaś ced gṛham
antaḥ-karaṇa-śuddhyā niṣkāmaś ced vanaṁ, sa ca dvijottamo brāhmaṇaś cet
pravrajed ity arthaḥ \| yadi ca kasyacin manorathaḥ syāt tadā samuccayam
api kuryād ity āha---āśramād iti \| brahmacaryānantaraṁ gṛhāśramam, tato
vanaṁ, tataḥ sannyāsam ity anukrameṇety arthaḥ \| na tv anyathā
vyutkrameṇa āśrama-rāhityena vā na caret, amat-para iti vā chedaḥ \|
sva-bhaktasyāśrama-niyamābhāvasya vakṣyamāṇatvād iti svāmi-caraṇāḥ \|
tena bhagavad-bhaktasya vyutkrameṇāśramitayā anāśramitayā vā sthitau na
ko'pi doṣaḥ iti bhāvaḥ \|\|38\|\|

**\...**

**\|\| 11.17.39 \|\|**

gṛhārthī sadṛśīṁ bhāryām udvahed ajugupsitām \|

yavīyasīṁ tu vayasā yāṁ sa-varṇāṁ anu kramāt \|\|

**śrīdhara-svāmī (bhāvārtha-dīpikā) :** vivāha-niyama-pūrvakaṁ
varṇa-dharmaiḥ saha gṛhastha-dharmān āha---gṛhārthīti \| sadṛśīṁ
sa-varṇām \| ajugupsitāṁ kulato lakṣaṇataś cāninditām \| kāmatas tu yām
anyām udvahet tāṁ sa-varṇām anu tasyā anantaram \| tatrāpi
varṇa-krameṇodvahed ity arthaḥ \|

> tisro-varṇānupūrvyeṇa dvetathaikā yathā-kramam \|
>
> brāhmaṇa-kṣatriya-viśāṁ bhāryāḥ svāḥ śūdra-janmanaḥ \|\| iti smṛteḥ
> \|\|39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** gṛhārthīti taiḥ \| tisra
ity-ādikaṁ sajātīyāṁ tyaktvā \|\|39\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** gṛhastha-dharmān vadan no
varṇa-dharmān apy āha---gṛhārthīti \| yām anyāṁ kāmata udvahet tām api
savarṇām anu prathama-vyūḍhāyāḥ sa-varṇāyā anantaram eva tatrāpi kramād
eva varṇa-krameṇaivodvahed ity arthaḥ \|

> tisro varṇānupūrvyeṇa dve tathaikā yathā-kramam \|\
> brāhmaṇa-kṣatriya-viśām bhāryāḥ svāh śūdra-janmanaḥ \|\| iti smṛteḥ
> \|\|39\|\|

**\...**

**\|\| 11.17.40 \|\|**

**ijyādhyayana-dānāni sarveṣāṁ ca dvi-janmanām \|**

pratigraho'dhyāpanaṁ ca brāhmaṇasyaiva yājanam \|\|

**śrīdhara-svāmī (bhāvārtha-dīpikā) :** ijyādayas traivarṇikānām
āvaśyakā dharmāḥ \| pratigrahādi-trayaṁ tu vṛttiḥ \| sā ca
brāhmaṇasyaiva \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ijyādīni trīṇi
traivarṇikānām āvaśyaka-kṛtyāni \| pratigrahādīni trīṇi vṛttir
brāhmaṇasyaiva \|\|40\|\|

**\...**

**\|\| 11.17.41 \|\|**

**pratigrahaṁ manyamānas tapas-tejo-yaśo-nudam \|**

**anyābhyām eva jīveta śilair vā doṣa-dṛk tayoḥ \|\|**

**śrīdhara-svāmī (bhāvārtha-dīpikā) :** tatrāpi mukhyāṁ mukhyatamāṁ
cānyāṁ vṛttim āha---pratigraham iti \| tayor yajanādhyāpanayor api
kārpaṇyādi-doṣaṁ paśyan śilaiḥ svāmi-tyaktaiḥ kṣetra-patitaiḥ kaṇiśaiḥ
\|\|41\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** anyābhyāṁ
yājanādhyāpanābhyāṁ tayor api doṣa-dṛk doṣaṁ cet paśyet tadā śilaiḥ
svāmi-tyaktaiḥ kṣetra-patitaiḥ kaṇiśaiḥ \|\|41\|\|

**\...**

**\|\| 11.17.42 \|\|**

**brāhmaṇasya hi deho'yaṁ kṣudra-kāmāya neṣyate \|**

**kṛcchrāya tapase ceha pretyānanta-sukhāya ca \|\|**

**śrīdhara-svāmī (bhāvārtha-dīpikā) :** evaṁ ca vṛtti-kārśyaṁ brāhmaṇena
soḍhavyam ity āha---brāhmaṇasyeti \|\|42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu vipraiḥ kathaṁ
svayam evaṁ kliśyet ? tatrāha---brāhmaṇasyeti \| kṛcchrāya
jīvikā-janitaṁ kṛcchraṁ prāptam \|\|42\|\|

**\...**

**\|\| 11.17.43 \|\|**

**śiloñcha-vṛttyā parituṣṭa-citto**

**dharmaṁ mahāntaṁ virajaṁ juṣāṇaḥ \|**

**mayy arpitātmā gṛha eva tiṣṭhan**

**nāti-prasaktaḥ samupaiti śāntim \|\|**

**śrīdhara-svāmī (bhāvārtha-dīpikā) :** uñcha-vṛttir nāma
vipaṇy-ādi-patita-kaṇopādānaṁ tāṁ śila-vṛtty-aikī-kṛtya tayā
tuṣṭa-cittasya mokṣaṁ phalam āha---śiloñcheti \| mahāntam
ātithyādi-lakṣaṇam \| virajaṁ niṣkāmam \| juṣāṇaḥ sevamānaḥ \| gṛha eva
gṛhasthāśrama eva \| nāti-prasakto'ti-śayena rāgam akurvan \| śāntim
upaiti mokṣādhikārī bhavati \|\|43\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** uñcha-vṛttir nāma
vipaṇy-ādi-patitasya kaṇiśasyopādānaṁ mahāntam ātithyādi-lakṣaṇam
dharmam \|\|43\|\|

**\...**

**\|\| 11.17.44 \|\|**

**samuddharanti ye vipraṁ sīdantaṁ mat-parāyaṇam \|**

**tān uddhariṣye na cirād āpadbhyo naur ivārṇavāt \|\|**

**śrīdhara-svāmī (bhāvārtha-dīpikā) :** evam adhanasya mahat-phalam
uktvā sadhanānām apy āha tribhiḥ \| samuddharanti dāridryād uttārayanti
\| vipram ity upalakṣaṇam \| mat-parāyaṇaṁ yaṁ kam api \|\|44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ṭīkāyāṁ sadhanānām iti
brāhmaṇetareṣām iti jñeyam \| naur yathārṇava-patitān uddharati tathety
arthaḥ \|\|44\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evam tādṛśaṁ vipraṁ
bhaktyā dhana-vitaraṇena sevamānānāṁ phalam āha---samuddharantīti \|
vipram ity upalakṣaṇam \| mat-parāyaṇaṁ mad-bhaktaṁ yaṁ kam
api \|\|44\|\|

**\...**

**\|\| 11.17.45 \|\|**

**sarvāḥ samuddhared rājā piteva vyasanāt prajāḥ \|**

**ātmānam ātmanā dhīro yathā gaja-patir gajān \|\|**

**śrīdhara-svāmī (bhāvārtha-dīpikā) :** rājñas tv āvaśyakam etad ity
āha---sarvā iti \|\|45\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** rājñopi dharmam
āha---sarvā iti \| dhīro dhairyam ukto rājā \|\|45\|\|

**\...**

**\|\| 11.17.46 \|\|**

**evaṁ-vidho nara-patir vimānenārka-varcasā \|**

**vidhūyehāśubhaṁ kṛtsnam indreṇa saha modate \|\|**

*na katamenāpi vyākhyātam \|*

**\...**

**\|\| 11.17.47 \|\|**

**sīdan vipro vaṇig-vṛttyā paṇyair evāpadaṁ taret \|**

**khaḍgena vāpadākrānto na śva-vṛttyā kathañcana \|\|**

**śrīdhara-svāmī (bhāvārtha-dīpikā) :** sarveṣām āpad-vṛttīr
āha---sīdann iti tribhiḥ \| paṇyair vikrayārhair na tu surā-lavaṇādyaiḥ
\| tatrāpy āpadākrāntaś cet khaḍgena kṣatriya-vṛttyā vā \| yady api
gautamo'nantarā pāpīyasīṁ vṛttim ātiṣṭhid iti smaran khaṅga-dhāraṇaṁ
paṇya-vikrayāc chreṣṭhaṁ manyate tathāpi hiṁsāto vaṇig vṛttir eva
śreṣṭheti bhagavato matam \| na tu śva-vṛttyā nīca-sevayā \|\|47\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sarveṣām āpad-vṛttīr
āha---sīdann iti tribhiḥ \| paṇyair vikrayārhair eva, na tu
surā-lavaṇādyaiḥ \| āpad-ākrānto vipad-grastaḥ, khaḍgena veti \|
kṣatriya-vṛttyā vā \| yady api gautamo'nantarā pāpīyasīṁ vṛttim ātiṣṭhid
iti smaran khaṅga-dhāraṇaṁ paṇya-vikrayāc chreṣṭhaṁ manyate tathāpi
hiṁsāto vaṇig vṛttir eva śreṣṭheti bhagavato matam \| na tu śva-vṛttyā
nīca-sevayā \|\|47\|\|

**\...**

**\|\| 11.17.48 \|\|**

**vaiśya-vṛttyā tu rājānyo jīven mṛgayayāpadi \|**

**cared vā vipra-rūpeṇa na śva-vṛttyā kathañcana \|\|**

**śrīdhara-svāmī (bhāvārtha-dīpikā) :** tatrāpy āpadi mṛgayayā \|
vipra-rūpeṇa vā adhyāpanādinā \|\|48\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vipra-rūpeṇa
adhyāpanādinā \|\|48\|\|

**\...**

**\|\| 11.17.49 \|\|**

**śūdra-vṛttiṁ bhajed vaiśyaḥ śūdraḥ kāru-kaṭa-kriyām \|**

**kṛcchrān mukto na garhyeṇa vṛttiṁ lipseta karmaṇā \|\|**

**śrīdhara-svāmī (bhāvārtha-dīpikā) :** kāravaḥ pratiloma-ja-viśeṣā
buruḍādayas teṣāṁ vṛttiṁ kaṭādi-kriyām \| āpad-uttīrṇas tu nānukalpena
vartetety āha---kṛcchrād iti \|\|49\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kṛcchrān muktaḥ sarva eva
\|\|49\|\|

**\...**

**\|\| 11.17.50 \|\|**

**vedādhyāya-svadhā-svāhā- baly-annādyair yathodayam \|**

**devarṣi-pitṛ-bhūtāni mad-rūpāṇy anv-ahaṁ yajet \|\|**

**śrīdhara-svāmī (bhāvārtha-dīpikā) :** tad evaṁ vṛtti-vyavasthām uktvā
punar gṛhasthasyāvaśyakān pañca-yajñān āha---vedādhyayanaṁ brahma-yajñas
tena ṛṣīn svadhā-kāreṇa pitṝn svāhā-kāreṇa devān bali-haraṇena bhūtāni
annādyair annodakādibhir manuṣyān iti jñātavyam \| yathodayaṁ
vibhavānusārataḥ \| teṣv īśvara-dṛṣṭiṁ vidhatte, mad-rūpāṇīti \|\|50\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** āpad-vṛtti-vyavasthām
uktvā punar gṛhāśrama-dharmān āvaśyakān āha---vedādhyayanena ṛṣīn,
svadhā-kāreṇa pitṝn, svāhā-kāreṇa devān, bali-haraṇena bhūtāni,
annodakādyair manuṣyān \| yathodayaṁ vibhūti yajet \| teṣv
apīśvara-dṛṣṭiṁ vidhatte, mad-rūpāṇīti \|\|50\|\|

**\...**

**\|\| 11.17.51 \|\|**

**yadṛcchayopapannena śuklenopārjitena vā \|**

**dhanenāpīḍayan bhṛtyān nyāyenaivāharet kratūn**[^105] **\|\|**

**śrīdhara-svāmī (bhāvārtha-dīpikā) :** āvaśyakaṁ dharmam uktvā
śakty-anusāraṁ dharmam āha---yadṛcchayā udyamaṁ vinā \| upārjitena vā
śuklena sva-vṛttyā labdhena śuddhena vā dhanena bhṛtyān poṣyān
\|\|51\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** anāvaśyakān dharmān
āha---yadṛcchayeti \|\|51\|\|

**\...**

**\|\| 11.17.52 \|\|**

**kuṭumbeṣu na sajjeta na pramādyet kuṭumby api \|**

**vipaścin naśvaraṁ paśyed adṛṣṭam api dṛṣṭa-vat \|\|**

**śrīdhara-svāmī (bhāvārtha-dīpikā) :** gṛhasthasyāpi nivṛtti-niṣṭhām
evāha---kuṭumbeṣv iti tribhiḥ \| na pramādyed īśvara-niṣṭhāyāṁ pramatto
na bhavet \| nanu dṛṣṭādṛṣṭārtha-karmāsaktasya katham apramādo vicāreṇa
? ity āha---vipaścid iti \|\|52\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** karmasv anāsaktasya
jñāni-gṛhasthasya dharmān āha---kuṭumbeṣv iti caturbhiḥ \| anāsakto'pi
bhagavat-smaraṇādau na pramādyet, kuṭumby api naśvaraṁ paśyet, dṛṣṭavat
dṛṣṭaṁ aihikaṁ naśvaram iva adṛṣṭaṁ pāralaukikam api naśvaraṁ paśyet \|
ubhayatrāpi nispṛho bhaved iti bhāvaḥ \|\|52\|\|

**\...**

**\|\| 11.17.53 \|\|**

**putra-dārāpta-bandhūnāṁ saṅgamaḥ pāntha-saṅgamaḥ \|**

**anu-dehaṁ viyanty ete svapno nidrānugo yathā \|\|**

**śrīdhara-svāmī (bhāvārtha-dīpikā) :** tatrāpi dṛṣṭeṣv āsakter
adhikatvāt teṣāṁ naśvaratāṁ prapañcayati, putrādīnām ekatra saṅgamaḥ
pānthānāṁ prapāyāṁ saṅgama iva \| tatra hetuḥ, anu-dehaṁ pratiham ete
viyanti naśyanti nidrānuvartī svapno nidrāpāye yatheti \|\|53\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pāntha-saṅgamaḥ pānthānāṁ
prapāyāṁ saṅgama-tulyaḥ \| anudehaṁ prati-dehaṁ, viyanti
mamatāspadībhūtāḥ putrādayo naśyanti, nidrānugo nidrānuvartī svapno
yatheti naśvaratvāṁśe dṛṣṭāntaḥ \| mamatāspadatvasya mithyātvān
mithyātve vā \|\|53\|\|

**\...**

**\|\| 11.17.54 \|\|**

**itthaṁ parimṛśan mukto gṛheṣv atithivad vasan \|**

**na gṛhair anubadhyeta nirmamo nirahaṅkṛtaḥ \|\|**

**śrīdhara-svāmī (bhāvārtha-dīpikā) :** atithivad udāsīnaḥ \|\|54\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** muktaḥ anāsaktaḥ
\|\|54\|\|

**\...**

**\|\| 11.17.55 \|\|**

**karmabhir gṛha-medhīyair iṣṭvā mām eva bhakti-mān \|**

**tiṣṭhed vanaṁ vopaviśet prajā-vān vā parivrajet \|\|**

**śrīdhara-svāmī (bhāvārtha-dīpikā) :** asyāpy āśrama-vikalpam
āha---karmabhir iti \| gṛhāśrama eva tiṣṭhet \| yadi prajāvāṁs tarhi
pravrajed vā \|\|55\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** prajāvāniti \| prajāvattve prāyo
vairāgyaṁ bhaved iti vedāntinām abhiprāyaḥ \| karmaṭhānāṁ tv anyathā
yathoktam---

> ṛṇāni trīṇy apākṛtya mano mokṣe niveśayet \|
>
> anapākṛtya mokṣaṁ tu sevamāno vrajaty adhaḥ \|\| iti \|\|55\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatrāpi jñāne spṛhāvatas
tathā bhaktāv avakāśa-prāpty-arthaṁ kalatra-putrādi-pratārakasya
bhaktasya vā āśrama-vikalpam āha---karmabhir iti \|\|55\|\|

**\...**

**\|\| 11.17.56 \|\|**

**yas tv āsakta-matir gehe putra-vittaiṣaṇāturaḥ \|**

**straiṇaḥ kṛpaṇa-dhīr mūṭho mamāham iti badhyate \|\|**

**śrīdhara-svāmī (bhāvārtha-dīpikā) :** gṛhādy-āsaṅge doṣam āha---yas tv
iti tribhiḥ \|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** gṛhādy-āsaṅge doṣam
āha---yas tv iti tribhiḥ \|\|56\|\|

**\...**

**\|\| 11.17.57 \|\|**

**aho me pitarau vṛddhau bhāryā bālātmajātmajāḥ \|**

**anāthā mām ṛte dīnāḥ kathaṁ jīvanti duḥkhitāḥ \|\|**

**śrīdhara-svāmī (bhāvārtha-dīpikā) :** bandham evābhinayena
darśayati---aho iti \| bālā ātmajā yasyāḥ sā, ātma-jāś ca māṁ vinā
anāthāḥ santaḥ kathaṁ jīviṣyantīti \|\|57\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bandham evābhinayena
darśayati---aho iti \| bāla eko māsika ātmajo yasyāḥ sā \| aho
mad-virahitā pārakya-peṣaṇādi-vṛttyāpi jīvitum asamartheti bhāvaḥ \|
ātmajā dvitra-vārṣikāḥ prajāś ca \| māṁ vinā anāthāḥ kathaṁ jīviṣyantīti
\|\|57\|\|

**\...**

**\|\| 11.17.58 \|\|**

**evaṁ gṛhāśayākṣipta-hṛdayo mūḍha-dhīr ayam \|**

**atṛptas tān anudhyāyan mṛto'ndhaṁ viśate tamaḥ \|\|**

**śrīdhara-svāmī (bhāvārtha-dīpikā) :** gṛhe ya āśayo vāsanā tena ā
sarvataḥ kṣiptaṁ hṛdayaṁ yasya saḥ \| andhaṁ tamo'ti-tāmasīṁ yonim \|

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

iti sārārtha-darśinyāṁ harṣiṇyāṁ bhakta-cetasām \|

ekādaśe saptadaśaḥ saṅgataḥ saṅgataḥ satām \|\|\*\|\|

**\...**

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ ekādaśa-skandhe
>
> śrī-bhagavad-uddhava-saṁvāde
>
> varṇāśrama-vibhāgo nāma
>
> saptadaśo'dhyāyaḥ \|

\|\|11.17\|\|

**\...**

**(11.18)**

**athāṣṭādaśo'dhyāyaḥ**

**śrī-bhagavad-uddhava-saṁvāde yati-dharma-nirṇayaḥ**

**\|\| 11.18.1 \|\|**

**śrī-bhagavān uvāca---**

**vanaṁ vivikṣuḥ putreṣu bhāryāṁ nyasya sahaiva vā \|**

**vana eva vasec chāntas tṛtīyaṁ bhāgam āyuṣaḥ \|\|**

**śrīdhara-svāmī (bhāvārtha-dīpikā) :**

aṣṭādaśe'vadad dharmaṁ vana-stha-yati-gocaram \|

adhikāra-viśeṣeṇa viśeṣaṁ cāpi tad gatam \|\|

krama-prāptān vana-stha-dharmān āha---vanam iti \| āyuṣas tṛtīyaṁ bhāgaṁ
pañca-saptati-varṣa-paryantam \| tataḥ paraṁ kṣīṇendriyasyeṣad virāge'pi
sannyāsādhikāraḥ syād iti bhāvaḥ \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

aṣṭādaśe'bravīd dharmaṁ vanastha-nyāsinoḥ kramāt \|

bhaktasyānāśramitvaṁ ca dharmaṁ sādhāraṇaṁ tathā \|\|

krama-prāptān vanastha-dharmān āha---vanam iti \| āyuṣas tṛtīyaṁ bhāgaṁ
pañca-saptati-varṣa-paryantam \| tataḥ paraṁ sannyāse'dhikāraḥ \|\|1\|\|

**\...**

**\|\| 11.18.2 \|\|**

**kanda-mūla-phalair vanyair medhyair vṛttiṁ prakalpayet \|**

**vasīta valkalaṁ vāsas tṛṇa-parṇājināni vā \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** vasīta paridadhīt \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

**vivṛtiḥ :** atra manu-saṁhitāyām ayaṁ śloko vicāryaḥ---

> varjayen madhu-māṁsaṁ ca bhaumāni kanakāni ca \|
>
> bhūṣ tṛṇaṁ śigrukaṁ caiva śleṣmāntaka-phalāni ca \|\| \[6.14\] iti
> \|\|

**\...**

**\|\| 11.18.3 \|\|**

**keśa-roma-nakha-śmaśru- malāni bibhṛyād dataḥ \|**

**na dhāved apsu majjeta tri-kālaṁ sthaṇḍile-śayaḥ \|\|**

**śrīdhara-svāmī (bhāvārtha-dīpikā) :** dato dantān na dhaven na
śodhayet \| tri-kālam apsu majjeta musala-vat snāyāt \| sthaṇḍi-leśayo
bhūmi-śāyī \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dato dantān na dhaven na
śodhayet \| tri-kālam apsu majjeta musala-vat snāyāt \|\|3\|\|

**\...**

**\|\| 11.18.4 \|\|**

**grīṣme tapyeta pañcāgnīn varṣāv āsāra-ṣāḍ jale \|**

**ā-kaṇṭha-magnaḥ śiśira evaṁ vṛttas tapaś caret \|\|**

**śrīdhara-svāmī (bhāvārtha-dīpikā) :** tapyeta pañcāgnīn sūryeṇa saha
catur-diśam agnīn nidhāyātmānaṁ tāpayed ity arthaḥ \| āsāra-ṣāṭ āsāraṁ
dhārāsaṁpātaṁ sahata iti tathā abhrāvakāśaṁ nāma vrataṁ caret \| jale
ā-kaṇṭha-magnaḥ udaka-vāsaṁ nāma vrataṁ caret \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.18.5 \|\|**

**agni-pakvaṁ samaśnīyāt kāla-pakvam athāpi vā \|**

**ulūkhalāśma-kuṭṭo vā dantolūkhala eva vā \|\|**

**śrīdhara-svāmī (bhāvārtha-dīpikā) :** ulūkhalena vāśmanā vā kuṭṭayati
khaṇḍayatīti tathā \| dantā evolūkhalaṁ yasya sa tathā \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ulūkhalenāśmanā vā
kuṭṭayati khaṇḍayatīti sa dantā evolūkhalaṁ yasya saḥ \|\|5\|\|

**\...**

**\|\| 11.18.6 \|\|**

**svayaṁ sañcinuyāt sarvam ātmano vṛtti-kāraṇam \|**

**deśa-kāla-balābhijño nādadītānyadāhṛtam \|\|**

**śrīdhara-svāmī (bhāvārtha-dīpikā) :** sañcinuyād āharet \| anyadā
kālāntare āhṛtaṁ kālāntare nādadīta \| labdhe nave nave'nnādye purāṇaṁ
tu parityajetiti nāradokteḥ \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vṛtti-kāraṇaṁ
jīvikā-hetuṁ phala-puṣpādi anyadā kālāntare āhṛtaṁ kālāntare nādadīta,
kintu deśa-kāla-balābhijña iti kaṣṭe dśe āpat-kāle ca atidaurbalye ca
nāyaṁ niyamaḥ \|\|6\|\|

**vivṛtiḥ :** mānave---

> tyajed āśvayuje māsi muny-annaṁ pūrva-sañcitam \|
>
> jīrṇāni caiva vāsāṁsi śāka-mūla-phalāni ca \|\| \[6.15\] iti \|

**\...**

**\|\| 11.18.7 \|\|**

**vanyaiś caru-puroḍāśair nirvapet kāla-coditān \|**

**na tu śrautena paśunā māṁ yajeta vanāśramī \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** kāla-coditān āgrayaṇādīn \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

**\...**

**\|\| 11.18.8 \|\|**

**agnihotraṁ ca darśaś ca paurṇamāsaś ca pūrvavat \|**

**cāturmāsyāni ca muner āmnātāni ca naigamaḥ \|\|**

**śrīdhara-svāmī (bhāvārtha-dīpikā) :** kiṁ ca, agnihotram iti \| muneś
ca \| naigamair veda-vādibhiḥ \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** munervanasthasya
naigamair vedajñair āmnātāni vihitāni \|\|8\|\|

**\...**

**\|\| 11.18.9 \|\|**

**evaṁ cīrṇena tapasā munir dhamani-santataḥ \|**

**māṁ tapo-mayam ārādhya ṛṣi-lokād upaiti mām \|\|**

**śrīdhara-svāmī (bhāvārtha-dīpikā) :** asya niṣkāmasya phalam
āha---evam iti \| dhamanībhiḥ śirābhiḥ santato vyaptaḥ \| yāvaj jīvaṁ
kṛtena tapasā śuṣka-māṁsa ity arthaḥ \| ṛṣi-lokān mahar-lokādi-krameṇa
\| ayaṁ bhāvaḥ---antaḥ-karaṇa-śuddhi-bhakti-dvārātraiva tāvan mucyeta \|
pratibandhaka-bāhulye tv anena krameṇa mucyata iti \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** evam iti \| ṭīkāyāṁ niṣkāmasyeti
bhagavad-ārādhanā-mātra-kāmasyetyarthaḥ \| antaḥkaraṇetyādau yadi tayā
mat-toṣaṇyā tapasyayāntaḥ-karaṇa-śuddhi-bhaktī syātāṁ \| tadātraiva
vānaprasthatve mucyate \| yadi tu pratibandhaka-bāhulyaṁ syāt, tarhi
krameṇaiva mucyata iti māṁ tapomayamārādhyeti tapasaivārādhyetyarthaḥ \|
ataḥ śuddha-bhakty-abhāvāt krameṇaiva māṁ prāpnotīti bhāvaḥ \|\|9\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ṛṣi-lokān mahar-lokaṁ
prāpya mām upaiti krameṇa mucyeta ity arthaḥ \|\|9\|\|

**\...**

**\|\| 11.18.10 \|\|**

**yas tv etat kṛcchrataś cīrṇaṁ tapo niḥśreyasaṁ mahat \|**

**kāmāyālpīyase yuñjyād bāliśaḥ ko'paras tataḥ \|\|**

**śrīdhara-svāmī (bhāvārtha-dīpikā) :** taṁ sa-kāmaṁ nindati---yas tv
iti \| niḥśreyasaṁ mokṣa-phalam \| alpīyase āviriñcyād aty-alpa eva
tasmai \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mahar-lokādi-kāmaṁ
nindati---yastviti \| kāmānāṁ pratibandhaṁ ca vinā tapasā yāvaj-jīvaṁ
vartamānasya mokṣaḥ \|\|10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sa-kāmaṁ taṁ
nindati---yaiti \|\|10\|\|

**\...**

**\|\| 11.18.11 \|\|**

**yadāsu niyame'kalpo jarayā jāta-vepathuḥ \|**

**ātmany agnīn samāropya mac-citto'gniṁ samāviśet \|\|**

**śrīdhara-svāmī (bhāvārtha-dīpikā) :** evaṁ yāvaj jīvaṁ vartamānasya
mokṣaḥ \| tṛtīya-bhāgāvasāne tu manda-virāge'pi sannyāsādhikāraḥ \| yadi
tu tato'rvāg eva sva-dharmāśakto bhavet tadāpi samyag avirakto virakto
vā \| tatrāviraktasya kṛtyam āha---yadeti \| jāto vepathuḥ kampo dehe
yasya saḥ \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** akalpaḥ asamarthaḥ
\|\|11\|\|

**\...**

**\|\| 11.18.12 \|\|**

**yadā karma**[^106]**-vipākeṣu lokeṣu nirayātmasu \|**

**virāgo jāyate samyaṅ nyastāgniḥ pravrajet tataḥ \|\|**

**śrīdhara-svāmī (bhāvārtha-dīpikā) :** viraktaṁ praty āha---yadeti
\|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dharma-vipākeṣu
dharma-prāpyeṣu \|\|12\|\|

**\...**

**\|\| 11.18.13 \|\|**

**iṣṭvā yathopadeśaṁ māṁ dattvā sarva-svam ṛtvije \|**

**agnīn sva-prāṇa āveśya nirapekṣaḥ parivrajet \|\|**

**śrīdhara-svāmī (bhāvārtha-dīpikā) :** tatrādau kṛtyam āha---iṣṭveti \|
yathopadeśaṁ śrāddhāṣṭaka-pūrvakaṁ prājāpatyeṣṭyā mām iṣṭvā \| sve prāṇe
ātmani \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** iṣṭvā yathopadeśaṁ
śrāddhāṣṭaka-pūrvakaṁ prājāpatyeṣṭyā mām iṣṭvā \|\|13\|\|

**\...**

**\|\| 11.18.14 \|\|**

**viprasya vai sannyasato devā dārādi-rūpiṇaḥ \|**

**vighnān kurvanty ayaṁ hy asmān ākramya samiyāt param \|\|**

**madhvācāryaḥ (bhāgavata-tātparyam) :**

asampūjya nyasiṣūṇṁs tu devā vai pātayanty adhaḥ \|

> susampūjya nyasiṣūṇṁs tu devā evānujānate \|\|
>
> athavā tad-yaśo-vṛddhyai nighnantīva punaḥ punaḥ \|
>
> tātparyād vighnito devair notthātuṁ śaknuyāt kvacit \|\|
>
> iti deva-hārde \|\|14\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** sannyāse vighnā bhavanti tān
avigaṇayya sannyased evety aśayenāha---viprasyeti \| kenābhiprāyeṇa
kurvanti ? tamāha---ayam iti \| paraṁ paraṁ brahma \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** paraṁ brahma-lokam \|\|14\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatra vighnān na gaṇayed
ity āha---viprasyeti \| dārādiṣv āviṣṭāḥ kenābhiprāyeṇa kurvantīti tam
āha---ayam iti \| ākramya atikramya paraṁ paraṁ brahma \|\|14\|\|

**\...**

**\|\| 11.18.15 \|\|**

**bibhṛyāc cen munir vāsaḥ kaupīnācchādanaṁ param \|**

**tyaktaṁ na daṇḍa-pātrābhyām anyat kiñcid anāpadi \|\|**

**śrīdhara-svāmī (bhāvārtha-dīpikā) :** evaṁ pravrajitasya dharmān
āha---bibhṛyāc ced iti \| **paraṁ** kaupīnād anyad **vāso** yadi
dhārayitum icchati, tarhi **kaupīnam ācchādyate** yāvatā tāvan-mātraṁ
dhārayed ity arthaḥ \| **tyaktaṁ** preṣoccārāt pūrvam eva \| ato'**nyat
kiñcid** api **na bibhṛyāt** \| **daṇḍa-pātrābhyām** ity
āvaśyaka-jala-pātrāder upalakṣaṇam \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yasmāt praiṣāc cārāt pūrvam eva
sarvaṁ tyaktaṁ tasmād daṇḍa-yātrābhyām anyat kiñcid api na gṛhṇīyāt
\|\|15\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasya dharmān
āha---bibhṛyād iti \| **paraṁ** kaupīnād anyad **vāso** yadi dhārayitum
icchati, tarhi **kaupīnam ācchādyate** yāvatā tāvan-mātram eva \|
tyaktaṁ praiṣoccārāt pūrvaṁ **daṇḍa-pātrābhyām** **anyat** kim api **na
bibhṛyāt** \|\|15\|\|

**\...**

**\|\| 11.18.16 \|\|**

**dṛṣṭi-pūtaṁ nyaset pādaṁ vastra-pūtaṁ pibej jalam \|**

**satya-pūtāṁ vaded vācaṁ manaḥ-pūtaṁ samācaret \|\|**

**śrīdhara-svāmī (bhāvārtha-dīpikā) :** parama-haṁsasya
vidhi-niṣedhāgocaratvād bahūdakādi-dharmān bhagavān āha---manaḥ-pūtaṁ
manasā samyag vicārya yac chuddhaṁ tad ācaret \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.18.17 \|\|**

**maunānīhānilāyāmā daṇḍā vāg-deha-cetasām \|**

**na hy ete yasya santy aṅga veṇubhir na bhaved yatiḥ \|\|**

**śrīdhara-svāmī (bhāvārtha-dīpikā) :** maunaṁ vāco daṇḍaḥ, anīhā
kāmya-karma-tyāgo dehasya, prāṇāyāmaś cetasaḥ, ete antas trayo daṇḍā
yasya na santi \| aṅga he uddhava \| aṅge dhṛtair veṇubhir iti vā
\|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** maunaṁ vāco daṇḍaḥ, anīhā
karma-tyāgo dehasya, prāṇāyāmaś cetasaḥ, ete antas trayo daṇḍā yasya na
santi \| aṅga he uddhava \|\|17\|\|

**\...**

**\|\| 11.18.18 \|\|**

**bhikṣāṁ caturṣu varṇeṣu vigarhyān varjayaṁś caret \|**

**saptāgārān asaṅkḷptāṁs tuṣyel labdhena tāvatā \|\|**

**śrīdhara-svāmī (bhāvārtha-dīpikā) :** caturṣv iti \| brāhmaṇeṣv eva
vṛtti-bhedena catur-vidheṣu \| pūrva-pūrvāsaṁbhave vā vigarhyān
abhiśasta-patitān \| asaṅkḷptān atrāyaṁ lābho bhaviṣyatīti pūrvam
anuddiṣṭān \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bhikṣām iti taiḥ \| tatra
vṛtti-bhedeneti \| pratigrahādhyāpanayā jana-śiloñcha-rūpeṇety arthaḥ
\|\|18\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** caturṣv iti \| brāhmaṇeṣv
eva pratigrahādhyāpana yājana-śiloñcha-lakṣaṇa-jīvikā-cāturvidhyāc
catur-vidheṣu vigarhyān abhiśasta-patitān \| asaṅkḷptān atrāyaṁ lābho
bhaviṣyatīti pūrvam anuddiṣṭān \|\|18\|\|

**\...**

**\|\| 11.18.19 \|\|**

**bahir jalāśayaṁ gatvā tatropaspṛśya vāg-yataḥ \|**

**vibhajya pāvitaṁ śeṣaṁ bhuñjītāśeṣam āhṛtam \|\|**

**śrīdhara-svāmī (bhāvārtha-dīpikā) :** bahir grāmāt \| pāvitaṁ
prokṣaṇādibhiḥ śodhitam \| vibhajya viṣṇu-brahmārka-bhūtebhyaḥ \| aśeṣam
ityadhikāharaṇaṁ nirastam \| yācitam iti pāṭhe mādhukareṇa yācitam annaṁ
cet tarhi vibhajya bhūñjīta, na tv ayācitādi-bhaikṣya-catuṣṭayam ity
arthaḥ \|

> mādhūkare tu naivedyaṁ bhaikṣye nānyeṣu vidyate \|
>
> naivedyakaṁ kṣiped apsu tritayaṁ bhautikaṁ bahiḥ \|\|iti smṛteḥ \|

yadvātadānīṁ kenāpi yācitaṁ cen madhye tasmai kiñcid vibhajya dattvety
arthaḥ \|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bahir iti taiḥ \| tatra
mādhukaramasaṅkḷptaṁ prāk praṇītamayācitam \| tātkālikaṁ copapannaṁ
bhaikṣyaṁ pañca-vidhaṁ smṛtam iti bhakṣā-pañcakam iti jñeyam \|\|19\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vibhajya
viṣṇu-brahmārka-bhūtebhyaḥ \| aśeṣam iti \| bhojana-pātre'vaśiṣṭaṁ na
vṛkṣaṇīyam ity arthaḥ \|\|19\|\|

**\...**

**\|\| 11.18.20 \|\|**

**ekaś caren mahīm etāṁ niḥsaṅgaḥ saṁyatendriyaḥ \|**

**ātma-krīḍa ātma-rata ātma-vān sama-darśanaḥ \|\|**

**śrīdhara-svāmī (bhāvārtha-dīpikā) :** kiṁ ca, ekaś cared iti \| ātmany
eva krīḍā kautukaṁ yasya saḥ \| ātmany eva ca ratas tuṣṭaḥ \| ātmavān
dhīraḥ \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** niḥsaṅgaścarannapi na
kutracidāsaktaḥ \|\|20\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ātma-rataḥ paramātmani
anubhava-gocarīkṛte sati tuṣṭaḥ \| tenaivātmanā saha krīḍā yasya saḥ \|
ātmavān dhṛti-yuktaḥ \|\|20\|\|

**\...**

**\|\| 11.18.21 \|\|**

**vivikta-kṣema-śaraṇo mad-bhāva-vimalāśayaḥ \|**

**ātmānaṁ cintayed ekam abhedena mayā muniḥ \|\|**

**śrīdhara-svāmī (bhāvārtha-dīpikā) : viviktaṁ** vijanaṁ **kṣemaṁ**
nirbhayaṁ **śaraṇaṁ** sthānaṁ yasya saḥ \| **mayi bhāvena vimala āśayo**
yasya saḥ \|\|21\|\|

---------------------------------------------------------------------------------------------------------------------

**jīva-gosvāmī (bhakti-sandarbhaḥ 227) :** jñāna-miśrām āha---vivikteti
\| **bhāvo** bhāvanā \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : ātmānaṁ** jīvam \| **mayā**
paramātmanā \| **abhedena** iti sāyujyārtham \|\|21\|\|

**\...**

**\|\| 11.18.22 \|\|**

**anvīkṣetātmano bandhaṁ mokṣaṁ ca jñāna-niṣṭhayā \|**

**bandha indriya-vikṣepo mokṣa eṣāṁ ca saṁyamaḥ \|\|**

**śrīdhara-svāmī (bhāvārtha-dīpikā) : bandhaṁ mokṣaṁ** ca \| kena
bandhaḥ kena vā mokṣa ? iti tāv āha---**bandha** iti \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : anvīkṣeta** punar
vicārayeti \|\|22\|\|

**\...**

**\|\| 11.18.23 \|\|**

**tasmān niyamya ṣaḍ-vargaṁ mad-bhāvena caren muniḥ \|**

**viraktaḥ kṣudra-kāmebhyo labdhvātmani sukhaṁ mahat \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ṣaḍvargaṁ
ṣaḍ-indriya-vṛndam \|\|23\|\|

**\...**

**\|\| 11.18.24 \|\|**

**pura-grāma-vrajān sārthān bhikṣārthaṁ praviśaṁś caret \|**

**puṇya-deśa-saric-chaila- vanāśrama-vatīṁ mahīm \|\|**

**śrīdhara-svāmī (bhāvārtha-dīpikā) :** purāṇi haṭṭādimanti \| grāmās
tad-rahitāḥ \| vrajā goṣṭhāni tān \| sārthān yātrika-jana-samūhān
\|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.18.25 \|\|**

**vānaprasthāśrama-padeṣv abhīkṣṇaṁ bhaikṣyam ācaret \|**

**saṁsidhyaty āśu asammohaḥ śuddha-sattvaḥ śilāndhasā \|\|**

**śrīdhara-svāmī (bhāvārtha-dīpikā) :** yataḥ śila-vṛttyā prāptena
tadīyenāndhasā annena śuddha-sattvaṁ san nivṛtta-mohaḥ saṁsidhyati
mucyate \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yataḥ śilāndhasā
śila-vṛttyā prāptena tadīyenāndhasā annena śuddha-sattvaḥ
śuddhāntaḥ-karaṇaḥ \|\|25\|\|

**\...**

**\|\| 11.18.26 \|\|**

**naitad vastutayā paśyed dṛśyamānaṁ vinaśyati \|**

**asakta-citto viramed ihāmutra-cikīrṣitāt \|\|**

**śrīdhara-svāmī (bhāvārtha-dīpikā) :** nanu miṣṭānnaṁ vihāya kathaṁ
śilānne pravṛttiḥ syād ata āha---naitad iti \| etat dṛṣyamānaṁ
miṣṭānnādi vastutayā na paśyet \| yato vinaśyati \| ata ihāmutra ca loke
asakta-cittaḥ saṁś cikīrṣitāt tad-artha-kṛtyād viramet \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** pūrvaṁ nisaṅga ityuktaṁ tad eva
vivṛṇoti \| naitaditi dvābhyām \| tatrālabdhatve niḥsaṅgatvaṁ prathamena
\|\|26\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu madhura-miṣṭānnaṁ
vihāya kathaṁ rūkṣe śilānne pravṛttiḥ syād, ata āha---neti \| etat
svādv-annādi vastutayā na paśyet \| yato vinaśyati \| ata ihāmutra-loke
asakta-cittaḥ saṁś cikīrṣitāt tad-artha-kṛtyād viramet \|\|26\|\|

**\...**

**\|\| 11.18.27 \|\|**

**yad etad ātmani jagad mano-vāk-prāṇa-saṁhatam \|**

**sarvaṁ māyeti tarkeṇa sva-sthas tyaktvā na tat smaret \|\|**

**madhvācāryaḥ (bhāgavata-tātparyam) :**

triguṇā pūrvrūpir māyā tajjatvād viśvam īdṛśam \|

> anādy-ananta-kāleṣu māyety āhur vipaścitaḥ \|\|
>
> acetanatvān naivaitat prayojakatayā smaret \|
>
> cetanatvaṁ svatantratvaṁ na caiko viṣṇur eva tu \|
>
> āyas tu phalam uddiṣṭaṁ proktaṁ māyeti niṣphalam \|\|
>
> phalālpatvāt tu māyaiṣā samproktā triguṇātmikā \|
>
> mahā-phala-pradatvāt tu viṣṇ-rāya itīritaḥ \|\| iti nivṛtte \|\|27\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** nanu tathāpi yāvad vināśaṁ
sukha-hetutvāt tac cintāvataḥ kuto virāgaḥ syāt ? tatrāha---yad etad iti
\| etaj jagan-mamatāspadaṁ mano-vāk prāṇaiḥ saṁhataṁ sahitam,
ahaṅkārāspadaṁ śarīraṁ ca, sarvaṁ taj-janyaṁ sukhaṁ cātmani māyā-mātram
iti tarkeṇa svapnādi-dṛṣṭāntena tyaktvā, sva-stha ātma-niṣṭhaḥ san, tan
na smaren na cintayet \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vartamāne'tīte ca
niḥsaṅgatvamāha---yadetaditi \| sarvaṁ māyeti māya na yaiva śuddha
ātmani adhyāsitaṁ tat-tat-sva-kāryaṁ tyaktveti punarnasmareccetyarthaḥ
\|\|27\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** māyā māyā-guṇa-kāryam ity
arthaḥ \| tarkeṇa kāryāṇāṁ kāraṇātmakatvā, paramātmaikyam evatasyeti
nyāyena idaṁ kārāspadaṁ na smaret \|\|27\|\|

**\...**

**\|\| 11.18.28 \|\|**

**jñāna-niṣṭho virakto vā mad-bhakto vānapekṣakaḥ \|**

**sa-liṅgān āśramāṁs tyaktvā cared avidhi-gocaraḥ \|\|**

**śrīdhara-svāmī (bhāvārtha-dīpikā) :** evaṁ bahūdakādi-dharmān uktvā
paramahaṁsa-dharmān āha---jñāna-niṣṭha iti sārdhair daśabhiḥ \| bahir
virakto mumukṣuḥ san jñāna-niṣṭho vā mokṣe'py anapekṣo mad-bhakto vā
sa-liṅgāṁs tridaṇḍādi-sahitān āśramāṁs tad-dharmāṁs tyaktvā tad-āsaktiṁ
tyaktvā yathocitaṁ dharmaṁ cared ity arthaḥ \| na punar atyanta-tyāga
eva vivakṣitaḥ \| punar dharma-vidhānāt, akriyatvasyottarādhyāye
vakṣyamāṇatvāc ca \| tarhi pūrvasmāt ko viśeṣaḥ ? tam
āha---avidhi-gocaro vidhi-kiṅkaro na syād iti \| etad eva
sphuṭīkariṣyati---śaucam ācamanaṁ snānaṁ na tu codanayā caret \[bhā.pu.
11.18.36\] ity-ādinā \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** anyo'pyevaṁ kuryāditi prasaṅgena
vivakṣitaṁ strīṇāṁ nirīkṣaṇetyādivat \| ṭīkā ca,nānyathā
mat-paraścaredity atra yatheti[^107] \|\|28\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** paripakva-jñānino
niṣkāma-bhaktasya ca varṇāśrama-niyamābhāvam āha---jñāna-niṣṭhaḥ
paripakva-jñānavān anapekṣakaḥ pratiṣṭhā-paryantāpekṣā-rahitaḥ \| atra
sarvathā nairapekṣam ajāta-premṇo bhaktasya na sambhavet, ata
utpana-premaiva bhaktaḥ sa-liṅgān āśramāṁs tyajet, anutpanna-premmā tu
nirliṅgāśrama-dharmāṁs tyajed ity artho labhyate \| sva-dharma-tyāgas
tu, tāvat karmāṇi kurvīta \[bhā.pu. 11.20.9\] iti vākyāt bhaktāṇāṁ
ārambhata evāvagamyate \| tayoḥ śuddhāntaḥ-karaṇatvād eva pāpe
pravṛtty-abhāvāt durācāratvaṁ nāśaṅkyam \| tenāvidhi-gocaraḥ \|\|28\|\|

**\...**

**\|\| 11.18.29 \|\|**

**budho bālakavat krīḍet kuśalo jaḍavac caret \|**

**vaded unmattavad vidvān go-caryāṁ naigamaś caret \|\|**

**śrīdhara-svāmī (bhāvārtha-dīpikā) :** kathaṁ caret ? tad āha---budho
vivekavān api bālakavan mānāvamāna-viveka-śūnyaḥ \| kuśalo nipuṇo'pi
jaḍavat phalānusandhānābhāvena \| vidvān paṇḍito'py unmattaval
loka-rañjanābhāvena \| naigamo vedārtha-niṣṭho'pi gocaryām aniyatācāram
iva \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
loka-pratiṣṭhottha-vikṣepa-bhayāt kvāpi svaṁ na prakāśayed ity
āha---budha iti \| naigamo vedārtha-niṣṭho'pi gocaryām aniyatācāram iva
\|\|29\|\|

**\...**

**\|\| 11.18.30 \|\|**

**veda-vāda-rato na syān na pāṣaṇḍī na haitukaḥ \|**

**śuṣka-vāda-vivāde na kañcit pakṣaṁ samāśrayet \|\|**

**madhvācāryaḥ (bhāgavata-tātparyam) :**

vedena saha-vādo yo vedavāda itīritaḥ \|

> tarkeṇa vdasyānyārtha-kalpanaṁ taṁ vido viduḥ \|\|
>
> tan na kuryāt kadācic ca tat kurvan vedahā bhavet \|\| iti ca \|
>
> yoga-sāṅkhya-kaṇādākṣapādā vai hetu-vādinaḥ \|
>
> paśvīśa-śākta-buddhādyāḥ pāṣaṇḍā iti kīrtitāḥ \|\| iti ca \|\|30\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** veda-vāda-rataḥ
karma-kāṇḍa-vyākhyānādi-niṣṭhaḥ \| pākhaṇḍī
śruti-smṛti-viruddha-dharmānuṣṭhānavān \| haitukaḥ kevala-tarka-niṣṭhaḥ
\| śuṣka-vāde niṣprayojana-goṣṭhyāṁ yo vivādas tasmin \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** pāṣaṇḍī na syād iti
pūrva-pakṣa-jñānārtham api pāṣaṇḍa-mataṁ nābhyased ity arthaḥ \|\|30\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ tv ātma-gopanārtham
evambhūtas t na bhaved ity āha---veda-vāda-rataḥ
karma-kāṇḍādi-vyākhyā-rataḥ pāṣaṇḍī bauddhādi-cihna-dhārī haitukaḥ
kevala-tarka-niṣṭhaḥ, śuṣko yo vādo vivartādi-lakṣaṇas tatra vivāde sati
\|\|30\|\|

**\...**

**\|\| 11.18.31 \|\|**

**nodvijeta janād dhīro janaṁ codvejayen na tu \|**

**ativādāṁs titikṣeta nāvamanyeta kañcana \|**

**deham uddiśya paśuvad vairaṁ kuryān na kenacit \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** ativādān duruktāni \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

**\...**

**\|\| 11.18.32 \|\|**

**eka eva paro hy ātmā bhūteṣv ātmany avasthitaḥ \|**

**yathendur uda-pātreṣu bhūtāny ekātmakāni ca \|\|**

**śrīdhara-svāmī (bhāvārtha-dīpikā) :** ātma-dṛṣṭyā tāvad vaira-kāraṇaṁ
nāstīty uktam eka eveti \| deha-dṛṣṭy api nāstīty āha---bhūtāni ca dehā
api kāraṇa-rūpeṇaikātmakāni \|\|32\|\|

---------------------------------------------------------------------------------------------------------------------

**jīva-gosvāmī (paramātma-sandarbhaḥ 7):** bhūteṣu jīveṣu eka eva para
ātmā, na tv asau jīvavat tatra tatra lipto bhavati ity āha---ātmani
sva-svarūpa evāvasthitaḥ \| bhūtāni jīva-dehā api yena
kāraṇa-rūpeṇaikātmakānīti \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** dehamitiyugmakam \| ātmā paramātmā
bhūteṣvanyeṣu ātmani ca svasmin jīve \| yathenduruda-pātreṣvityekasyaiva
vaibhava-mātre dṛṣṭāntaḥ, natu pratibimbatā-mātrāṁśe
paramātma-sandarbhādau nirṇītatvāt \|\|32\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vairākaraṇe vicāram
āha---eka iti \| paro hy ātmā paramātmā bhūteṣu mānuṣādi-hetuṣu ātmani
jīve ca yathā uda-pātreṣu udaka-pātra-stha-pratibimbatvena pratīteṣu
sva-kiraṇeṣu induḥ \| sva-kāryeṣu kāraṇasya sattvād ity ātma-dṛṣṭyā
vaira-kāraṇābhāvaḥ \| deha-dṛṣṭyā tu bhūtāny ekātmakānīti kva vairaṁ
kāryam ? iti bhāvaḥ \|\|32\|\|

**\...**

**\|\| 11.18.33 \|\|**

**alabdhvā na viṣīdeta kāle kāle'śanaṁ kvacit \|**

**labdhvā na hṛṣyed dhṛtimān ubhayaṁ daiva-tantritam \|\|**

**madhvācāryaḥ (bhāgavata-tātparyam) :**

bhūtāṇāṁ eka evāttāthaiko bhūteṣu santataḥ \|

> ghaṭāvayava-rūpas tu tathaivānyo ghaṭānugaḥ \|\|
>
> ghaṭa-nāśe'py anāśaḥ san madhyamākāśa iṣyate \|
>
> eka-deśābhimānitvād ity ākāśas trayaḥ smṛtāḥ \|\|
>
> mahākāśo vighna-rājo vighnās tatra tu madhyamāḥ \|
>
> kṣudra-vighnās tad itara evam ātmā tridhā smṛtaḥ \|\|
>
> mahākhavat paramātmā jīvā madhya-khavat smṛtāḥ \|
>
> ghaṭānuga-khavat proktā asurā nitya-duḥkhinaḥ \|
>
> mahākāśa-vaśāḥ sarve ākāśā itare smṛtāḥ \|
>
> paramātma-vaśe tadvaj jīvāḥ sarve'pi saṁsthitāḥ \|
>
> evaṁ viṣṇvātmakam idaṁ jagat paśyad yatiḥ sadā \|\| iti vinirṇaye
> \|\|33\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** daiva-tantritaṁ daivādhīnaṁ
yataḥ \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atra jale candra-sūryayoḥ
kiraṇā eva pratibimbatvena pratīyante, na tu vastutaḥ pratibimbāḥ \|
teṣāṁ tāpa-śamakatva-tāpakatvayoḥ pratyakṣata
evāntar-bhūtatvenāvastutvābhāvāt \| daiva-tantritaṁ daivādhīnaṁ yataḥ
\|\|33\|\|

**\...**

**\|\| 11.18.34 \|\|**

**āhārārthaṁ samīheta yuktaṁ tat-prāṇa-dhāraṇam \|**

**tattvaṁ vimṛśyate tena tad vijñāya vimucyate \|\|**

**śrīdhara-svāmī (bhāvārtha-dīpikā) :** alaṁ tarhi bhikṣā-prayatnenāpi ?
tatrāha---āhāra-mātrārthaṁ samīhetaiva \| yataḥ tasya prāṇa-dhāraṇaṁ
yuktaṁ samyak \| katham ? tena prāṇa-dhāraṇena tattvaṁ vicāryate \| kiṁ
tenāpi ? tad āha---tad vijñāyeti \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatrāpyadhairye jāte āhārārthaṁ
samīheta \| kutaḥ ? yatastasya prāṇānāṁ mana-ādīndriyāṇāṁ dhāraṇaṁ
sthirīkaraṇaṁ yuktam \| anyathā tvaparipakvatvādvikṣepaḥ syādevetyarthaḥ
\| tad-dhāraṇe ca kiṁ syāt ? tatrāha---tattvam iti \|\|34\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad api bhikṣāyāḥ
svato'prāpau satyāṁ tad-arthaṁ ya etaivety āha---āhāra-mātrārtham iti \|
yataḥ prāṇa-dhāraṇaṁ yuktam ucitam \| yatas teneti tat tattvam
\|\|34\|\|

**\...**

**\|\| 11.18.35 \|\|**

**yadṛcchayopapannānnam adyāc chreṣṭham utāparam \|**

**tathā vāsas tathā śayyāṁ prāptaṁ prāptaṁ bhajen muniḥ \|\|**

**śrīdhara-svāmī (bhāvārtha-dīpikā) :** tarhi kiṁ miṣṭānnādikam agrāhyam
eva, kenaivam uktam ? ity āha---yadṛcchayeti \|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ayatnād upasthitaṁ
śreṣṭhaṁ svādu aparaṁ virasaṁ vā munir iti tatra tatra
vacanenābhinandanaṁ pratyākhyānaṁ vā na kuryād iti bhāvaḥ \|\|35\|\|

**\...**

**\|\| 11.18.36 \|\|**

**śaucam ācamanaṁ snānaṁ na tu codanayā caret \|**

**anyāṁś ca niyamāñ jñānī yathāhaṁ līlayeśvaraḥ \|\|**

**śrīdhara-svāmī (bhāvārtha-dīpikā) :** yathāham īśvaro līlayā carāmi,
tathā jñānī jñāna-niṣṭho'nāsaktaḥ kuryāt, na tu vidhi-kiṅkaratvena \|
tasya jñāna-niṣṭhāvirodhād ity arthaḥ \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yathāhaṁ lilayā svecchayā, natu
karma-vaśyatvena carāmīti sva-śakti-leśa-prāptistasya darśitā \| tatra
hetuḥ jñānī mat-sphūrtimān \|\|36\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** codanayā nācaret
vidhi-kaiṅkaryābhāvāt, kintu pūrvābhyāsena svecchayā vā \|\|36\|\|

**\...**

**\|\| 11.18.37 \|\|**

**na hi tasya vikalpākhyā yā ca mad-vīkṣayā hatā \|**

**ā-dehāntāt kvacit khyātis tataḥ sampadyate mayā \|\|**

**madhvācāryaḥ (bhāgavata-tātparyam) :** viruddhatvena kalpanaṁ vikalpaḥ
\|

> niṣiddhaṁ manasākalpya bhīto vihitam ācaret \|
>
> ajño'jñasya tu saṅkalpaḥ svabhāvād vihitānugaḥ \|\|
>
> śarīra-dharmiṇaḥ kvāpi niṣiddhe'pi mano vrajet \|
>
> tathāpi tasya nānārtho mokṣe caivānyathā vrajet \|\| iti dharma-tattve
> \|\|37\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** kuto vidhi-kiṅkaratvābhāvas
tasya ? tatrāha---na hi tasya vikalpākhyā bheda-pratītiḥ \| nanv asti sā
? satyam, yā cāsīt, sāpi mad-vīkṣayā jñānena hatā \| nanu na hatā, punar
dṛśyamānatvāt ? tatrāha---ādehāntāt kvacit kadācid bādhitaiva khyātir
bhavati \|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nanu tasya
prāpañcika-śubhāśubha-sphūrter anugatatvād vidhi-vaśatāpi syāt ?
tatrāha---nahīti \| vikalpākhyā matto'nya-sphūrtiḥ \| tataḥ mayā
sampadyate sārṣṭy-ākhyāṁ mat-tulya-sampattiṁ prāpnotīty arthaḥ
\|\|37\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasya jñāna-paripāka eva
vidhi-kaiṅkaryābhāve kāraṇam ity āha---na hīti \| vikalpasya bhedasya
ākhyā prakhyānaṁ, tasya nāsti \| nanv ātmaivedaṁ sarvam iti bruvāṇasya
tasya vācaiva nāsti, manasā tv asty eva ?tatrāha-yā cāsti, sāpi
mad-īkṣayā mad-aparokṣānubhavena hatā \| nanu na hata-prāyā ?
tatrāha---kvacid ā-dehāntāt bādhitaiva khyātir dṛśyate \|\|37\|\|

**\...**

**\|\| 11.18.38 \|\|**

**duḥkhodarkeṣu kāmeṣu jāta-nirveda ātma-vān \|**

**ajijñāsita-mad-dharmo muniṁ gurum upavrajet \|\|**

**madhvācāryaḥ (bhāgavata-tātparyam) :**

svabhāvato dharma-paro na vidheś cakitaś caret \|

> alpaṁ phalaṁ hi cakite svabhāve phalam uttaram \|\| iti ca \|\|38\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tad evaṁ viraktasya
parokṣa-jñāna-vataḥ sannyāsaṁ tad-dharmāṁś coktva kevalaṁ vairāgyavantaṁ
vividiṣuṁ praty āha---duḥkhodarkeṣv iti \| na jijñāsito mad-dharmo
mat-prāpti-sādhanaṁ yena saḥ \|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** samyag-viduṣaḥ kṛtyam
uktvā vividiṣoḥ kṛtyam āha---duḥkhodarkeṣv iti \| na vicārito
mad-dharmaḥ paramātma-tattvaṁ yena saḥ \|\|38\|\|

**\...**

**\|\| 11.18.39 \|\|**

**tāvat paricared bhaktaḥ śraddhā-vān anasūyakaḥ \|**

**yāvad brahma vijānīyān mām eva gurum ādṛtaḥ \|\|**

**madhvācāryaḥ (bhāgavata-tātparyam) :**

śuśrūṣet sahitas tāvad yāvaj jñānodayo gurum \|

> tataḥ paraṁ ca śuśrūṣet yathā tasya priyaṁ bhavet \|\| 39\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** mām eva mad-dṛṣṭyaiva guruṁ
paricaret \| tataḥ param ekaś cared ity-ādi dharmair varteteti bhāvaḥ \|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mām eva guruṁ mad-rūpam
\|\|39\|\|

**\...**

**\|\| 11.18.40 \|\|**

**yas tv asaṁyata-ṣaḍ-vargaḥ pracaṇḍendriya-sārathiḥ \|**

**jñāna-vairāgya-rahitas tridaṇḍam upajīvati \|\|**

**śrīdhara-svāmī (bhāvārtha-dīpikā) :** anadhikāriṇaḥ sannyāsaṁ nindati
dvabhyām\--**yas tu** iti \| **pracaṇḍo**'tyāsakta **indriya-sārathir**
buddhir yasya saḥ \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** durācāraṁ sannyāsinaṁ
nindati dvābhyāṁ---**yas tu** iti \| **pracaṇḍo**\'śānt[a]{.mark}
**indriya-sārathir** buddhir yasya, **sa tridaṇḍam upajīvati** jīvikāyām
eva sannyāsaṁ paryāpayatīty arthaḥ \|\|40\|\|

**\...**

**\|\| 11.18.41 \|\|**

**surān ātmānam ātma-sthaṁ nihnute māṁ ca dharma-hā \|**

**avipakva-kaṣāyo'smād amuṣmāc ca vihīyate \|\|**

**śrīdhara-svāmī (bhāvārtha-dīpikā) : surān** yaṣṭavyān devān
**ātmānaṁ** ca svātmānam **ātmasthaṁ māṁ** ca **nihnute** prasārayati \|
nihnava-phalam āha---**asmād** iti \|\|41\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : surān** yaṣṭavyān devān
**svātmānam ātmasthaṁ māṁ** ca **nihnute** pratārayati \| nihnava-phalam
āha---**asmād** iti \|\|41\|\|

**\...**

**\|\| 11.18.42 \|\|**

**bhikṣor dharmaḥ śamo'hiṁsā tapa īkṣā vanaukasaḥ \|**

**gṛhiṇo bhūta-rakṣejyā dvijasyācārya-sevanam \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** caturṇāṁ pradhāna-dharmān āha---bhikṣor iti
\|\|42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

**\...**

**\|\| 11.18.43 \|\|**

**brahmacaryaṁ tapaḥ śaucaṁ santoṣo bhūta-sauhṛdam \|**

**gṛhasthasyāpy ṛtau gantuḥ sarveṣāṁ mad-upāsanam \|\|**

**śrīdhara-svāmī (bhāvārtha-dīpikā) :** anya-dharmān kāṁścid
gṛha-sthasyāpy atidiśati---brahmacaryām iti \| śaucaṁ
rāga-dveṣādi-rāhityaṁ ca \| tasya brahmacarya-prakāram āha---ṛtau gantur
iti \|\|43\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** anya-dharmān kāṁścid
gṛha-sthasyāpy atidiśati---**brahmacaryām** iti \| **śaucaṁ**
rāgādi-rāhityaṁ ca \| tasya brahmacarya-prakāram āha---**ṛtau gantur**
iti \| kiṁ ca, **mad-upāsanaṁ sarveṣāṁ** varṇāśrama-dharmāṇāṁ
prāṇa-pradatvād āvaśyakaṁ, yena vinā te sarve viphalāḥ syuḥ \| yad
uktaṁ---mukha-bāhūru-pādebhyaḥ\[bhā.pu. 11.5.2\] ity atra, sthānād
bhraṣṭāḥ patanty adhaḥ\[bhā.pu. 11.5.3\] iti \|\|43\|\|

**\...**

**\|\| 11.18.44 \|\|**

**iti māṁ yaḥ sva-dharmeṇa bhajen nityam ananya-bhāk \|**

**sarva-bhūteṣu mad-bhāvo mad-bhaktiṁ vindate dṛḍhām**[^108] **\|\|**

**śrīdhara-svāmī (bhāvārtha-dīpikā) :**
evaṁ-bhūta-varṇāśrama-dharma-phalam āha---iti mām iti \| dṛḍhaḥ
mad-bhaktiṁ vindate \|\|44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** māṁ svadharmeṇa bhajan
mat-prīty-arthaṁ svadharmamācaran ananya-bhāk, na tvanyārtham ity arthaḥ
\| nanu svadharmeṇa devādīnāṁ yajanātkathaṁ tvat-prītiḥ syāt ?
tatrāha---sarva-bhūteṣu ca mamaivāntaryāmitvena sthitasya bhāvo bhāvanā
yasya saḥ \|\|44\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ity evaṁ-prakāreṇa
mad-upāsanasyāvaśyakatvād utkarṣaṁ niścitya mad-upāsanā-pradhānena
svadharmeṇa māṁ bhajan ananya-bhāk san mad-bhaktiṁ śānta-bhaktiṁ vindate
\| nanu svadharmeṇa deva-pitrādīnāṁ yajanātkatham ananya-bhāktvaṁ?
tatrāha---sarva-bhūteṣu ca mamaivāntaryāmitvena bhāvo bhāvanā yasya saḥ
\|\|44\|\|

**\...**

**\|\| 11.18.45 \|\|**

**bhaktyoddhavānapāyinyā sarva-loka-maheśvaram \|**

**sarvotpatty-apyayaṁ brahma kāraṇaṁ mopayāti saḥ \|\|**

**śrīdhara-svāmī (bhāvārtha-dīpikā) :** tataḥ kim ? ata āha---bhaktyeti
\| maheśvaratve hetuḥ---sarvotpatty-apyayaṁ sarvasyotpatty-apyayau
yasmāt ata eva tat kāraṇaṁ mā māṁ brahma-rūpaṁ vaikuṇṭha-nivāsinam \|
yad vā, brahmaṇo vedasya kāraṇaṁ mām upayāti sāmīpyena prāpnoti
\|\|45\|\|

---------------------------------------------------------------------------------------------------------------------

**sanātana-gosvāmī :** \[ha.bha.vi. 11.598\] maheśvaratve
hetuḥ---sarvasyotpatty-apyayau yasmāt tam \| ata eva tasya kāraṇaṁ mā
māṁ brahma saccidānanda-vigraham \| yad vā, brahmaṇo vedasya
jīva-tattvasya vā kāraṇaṁ para-brahma-rūpaṁ mām devakī-nandanam upayāti
sāmīpyena prāpnoti, nitya-saṅgitayā milatīty arthaḥ \|\|45\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca tayā bhaktyā
kaścit sarva-loka-maheśvaraṁ māṁ prāpnoti \| sva-tulyaiśvarya-prado'haṁ
tasmai sārṣṭi-lakṣaṇāṁ mukitṁ dadāmīti bhāvaḥ \| kaścit
sarvotpatty-apyayaṁ māṁ prāpnoti tad-abhipreta-yoga-siddhi-jñānānandād
utpattiṁ saṁsārāpyayaṁ a tasmai tāvad ahaṁ dadāmīti bhāvaḥ \| kaścin māṁ
brahmeti tasmai nirvāṇa-muktiṁ dadāmīti bhāvaḥ \|\|45\|\|

**\...**

**\|\| 11.18.46 \|\|**

**iti sva-dharma-nirṇikta- sattvo nirjñāta-mad-gatiḥ \|**

**jñāna-vijñāna-sampanno na cirāt samupaiti mām \|\|**

**śrīdhara-svāmī (bhāvārtha-dīpikā) :** tataś cāsau mukta evety
āha---ity evaṁ-bhūtena sva-dharmeṇa nirṇiktaṁ śuddhaṁ sattvaṁ yasya saḥ
\| ata eva nirjñātā mama gatir aiśvaryaṁ yena \|\|46\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sā ca
mat-prāptirmad-bhakty-udayānukrameṇa maj-jñāna-pūrvikaiva
bhavatītyupasaṁharati---iti svadharmeti \| gamyate jñāyate anayā
gatirbhaktiḥ, niḥśeṣeṇa jñātā tattvato'nubhūtā gatiryena \| ata eva
jñāna-vijñāna-sampannaḥ mat-svarūpa-rūpa-guṇa-līlādīnāṁ
parokṣāparokṣa-jñāna-samṛddhaḥ \| yad vā, brahma-sāyujyecchuścettadā
tat-tat-kramamāha iti nirjñāta-mad-gatiḥ
samyāgadhīta-mad-upadiṣṭa-jñāna-śāstraḥ, māṁ nirviśeṣa-brahmākhyam
\|\|46\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** upasaṁharati---itīti
\|\|46\|\|

**\...**

**\|\| 11.18.47 \|\|**

**varṇāśramavatāṁ dharma eṣa ācāra-lakṣaṇaḥ \|**

**sa eva mad-bhakti-yuto niḥśreyasa-karaḥ paraḥ \|\|**

**śrīdhara-svāmī (bhāvārtha-dīpikā) :** uktam arthaṁ saṅkṣipyāha---ya
eṣa ācāra-lakṣaṇaḥ pitṛ-loka-prāpti-phalaḥ, sa eva mad-bhakti-yuto
mad-arpaṇena kṛtaḥ \|\|47\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tasya ca svadharmasya sarvatra
bhaktereva balam ityāha---varṇeti \|\|47\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pradhānī-bhūtāṁ bhaktim
uktvā guṇī-bhūtāṁ bhaktim āha---varṇāśramavatām iti \| mad-bhakti-yutaḥ
mad-arpaṇena kṛta eva sa niḥśreyasa-karaḥ nirvāṇa-mokṣa-prada ity
anvayaḥ \|\|47\|\|

**\...**

**\|\| 11.18.48 \|\|**

**etat te'bhihitaṁ sādho bhavān pṛcchati yac ca mām \|**

**yathā sva-dharma-saṁyukto bhakto māṁ samiyāt param \|\|**

**śrīdhara-svāmī (bhāvārtha-dīpikā) :** prakaraṇārtham
upasaṁharati---etac ca te'bhihitam \| yathā bhakto bhūtvā māṁ paraṁ
samprāpnuyād iti \|\|48\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

iti sārārtha-darśinyāṁ harṣiṇyāṁ bhakta-cetasām \|

ekādaśe'ṣtādaśo'yaṁ saṅgataḥ saṅgataḥ satām \|\|īśvar\|\|

**\...**

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ ekādaśa-skandhe
>
> śrī-bhagavad-uddhava-saṁvāde
>
> yati-dharma-nirṇayaḥ
>
> aṣṭādaśo'dhyāyaḥ \|

\|\| 11.18 \|\|

**...**

**(11.19)**

**athonaviṁśo'dhyāyaḥ**

**śreyo-bheda-nirṇayaḥ**

**\|\| 11.19.1 \|\|**

**śrī-bhagavān uvāca---**

**yo vidyā-śruta-sampanna ātmavān nānumānikaḥ \|**

**māyā-mātram idaṁ jñātvā jñānaṁ ca mayi sannyaset \|\|**

**madhvācāryaḥ (bhāgavata-tātparyam) :**

triguṇā prakṛtir māyā paśyet tan-mātrakaṁ jagat \|

> nirmimīte jagat sarvam ato māyeti sā smṛtā \|\| iti prabhave \|
>
> iyaṁ jñānaṁ hareḥ pūjā harer evoditaṁ sadā \|
>
> harṣādhīnaṁ ca sarvatrety evaṁ nyāsau harau smṛtaḥ \|\| iti ca
> \|\|1\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :**

jñānāder nirṇayaḥ pūrvaṁ kṛto hy āśrama-dharmataḥ \|

atronaviṁśatitame jñānādis tyāga ucyate \|\|

tad evaṁ tarkato bādhito'pi dehādi-prapañco yāvad aparokṣānubhavena
diṅ-mohādir iva na līyate, tāvaj jñānābhyāsaḥ, tato muktir ity uktam
ā-dehāntāt kvacit khyātis tataḥ sampadyate mayā \[bhā.pu. 11.18.37\]
ity-ādinā \| yasya tv aparokṣānubhavena prapañco līna-prāyaḥ, tasya na
kiñcit kṛtyam astīty āha---**ya** iti \|

**vidyā** anubhavas tat-paryantena **śrutena sampannaḥ**, ata eva
**ātmavān** prāptātma-tattvo nānumānikaḥ, kevala-parokṣa-jñānavān na
bhavati \| an-a-kāra-pāṭhe prāk śruty-anukūla-tarkato nirṇītārtha ity
arthaḥ \| sa **idaṁ** dvaitaṁ tan-nivṛtti-sādhanaṁ ca **mayi**
**māyā-mātram** iti **jñātvā**, **jñānaṁ** ca tat-sādhanaṁ **sannyaset**
\| ayam eva vidvat-sannyāso nāma \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : māyā-mātraṁ** māyayaivātmany
adhyastaṁ, na tu svābhāvikam **idaṁ** jagat **jñānaṁ mayi sannyaset**,
vijayārthaṁ dattam astram iva vijayānantaraṁ rājñi samarpya punas tam
iva mām evopāsītety arthaḥ \|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

jñāninaḥ sādhana-tyāgo bhaktir bhaktasya śāśvatī \|

lakṣaṇaṁ ca yamādīnām ūnavimśe nirūpyate \|\|

tad evam anādy-avidyā-dūrīkaraṇārtham eva
niṣkarma-jñāna-yoga-vairāgyādīni jīvasya kartavyatvenoktāni \| taiḥ
sādhanair dūrībhūtāyām avidyāyāṁ vidyāyāṁ cotpannāyāṁ na taiḥ sādhanaiḥ
ko'py upayogaḥ \| yathā sarpa-vyāghra-bhūtādy-āviṣṭaḥ puruṣaḥ svaṁ
vismṛtya sarpo'haṁ bhūto'ham ity eva yāvad ātmānaṁ manyate, tāvad eva
maṇi-mantra-mahauṣadhādīnāṁ prayoga upayujyate \| tat-tad-āveśe tais
tair upāyair upaśānte sati amūko'ham amūkasya putra iti sva-svabhāve
prāpte sati na punas tair mantrauṣadhādibhiḥ kṛtyam ity āha---**ya** iti
\|

**vidyā** sāṅkhya-yoga-tapo-vairāgya-mayaṁ jñānam avidyā-nivartakaṁ,
**śrutāni** tat-tat-pratipādaka-śāstrāṇi, taiḥ **sampannaḥ** \| ata eva
tat-tat-sādhana-vaśād ātmavān prāptātma-tattvaṁ, **nānumānikaḥ**
kevala-parokṣa-jñānavān na bhavati---kintv aparokṣānubhava-sahita eva \|
**idaṁ** deha-daihika-sarva-vastuṣu svābhimananaṁ **māyā-mātram**
āvidyakam eva jñātvā \| yad vā, idaṁ idaṅkārāspadaṁ jagan māyikaṁ,
māyikatvād asthiram eveti **jñātvā**, **jñānaṁ ca** jñāna-sādhanaṁ
**mayi sannyaset**, mat-prāpty-arthaṁ tyajet \| ayam eva vidvat-sannyāso
nāma \|\|1\|\|

**\...**

**\|\| 11.19.2 \|\|**

**jñāninas tv aham eveṣṭaḥ svārtho hetuś ca sammataḥ \|**

**svargaś caivāpavargaś ca nānyo'rtho mad-ṛte priyaḥ \|\|**

**śrīdhara-svāmī (bhāvārtha-dīpikā) :** atra hetum āha---**jñāninas tv**
iti \| yasmād **aham eva** tasya **iṣṭo**'pekṣitaḥ, **svārthaḥ** phalam,
**hetus** tat-sādhanaṁ ca **saṁmataḥ** \| **svargo**'bhyudayaś ca \|
**apavargaḥ** saṁsāra-nivṛttiś ca \| atas tasya na prāpyaṁ kṛtyaṁ vā
kiñcid astīty arthaḥ \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yataḥ samyag anubhave sati
jñāninaḥ parama-sādhana-sādhya-rūpo'ham eva visphurāmi, na tu
brahma-kaivalyādir ity āha---**jñāninas tv** iti \| tu-śabdaḥ
pakṣāntara-nirasanārthaḥ \|\|2\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu jñānam iva kiṁ
bhaktim api sannyaset ? tatra na hi na hīty āha---**jñānina** iti \|
**aham eveṣṭaḥ** yajana-viṣayī-bhūtaḥ, kathaṁ mad-yajanaṁ tyajet ?
**svārthaḥ** svāpekṣitaṁ phalam aham eva, **hetus** tat-sādhanaṁ ceti
kathaṁ mad-bhaktiṁ tyajet ? **sammata** ity etat pramāṇam eva \| yad
uktaṁ mayaiva---brahma-bhūtaḥ prasannātmā \[gītā 18.54\] ity anantaraṁ,

> bhaktyā mām abhijānāti yāvān yaś cāsmi tattvataḥ \|
>
> tato māṁ tattvato jñātvā viśate tad-anantaram \|\| \[gītā 18.55\] iti
> \|

vakṣyate cātrāpi---bhaja māṁ bhakti-bhāvataḥ \[bhā.pu. 11.19.5\] iti \|
**svargaḥ** sukha-hetuḥ \| **apavargaḥ** duḥkhābhāva-hetuś ca \|
jñāninaḥ parama-sādhana-sādhya-rūpo'ham eva sphurāmīti sandarbhaḥ
\|\|2\|\|

\...

**\|\| 11.19.3 \|\|**

**jñāna-vairāgya-saṁsiddhāḥ padaṁ śreṣṭhaṁ vidur mama \|**

**jñānī priyatamo'to me jñānenāsau bibharti mām \|\|**

**śrīdhara-svāmī (bhāvārtha-dīpikā) :** atra vidvad-anubhavaṁ
pramāṇayati---**jñāna-** iti \| yathoktaṁ jñāninam
abhinandati---**jñānī** iti \| yato'**sau jñānena māṁ** dhārayati
\|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatra prācīna-jñāninām anubhavaṁ
pramāṇayati---**jñāna-** iti \| śrī-sanakādayaḥ śrī-śukadevādayaś ca
mama padaṁ caraṇāravindam eva śreṣṭhaṁ jānanti, na tu brahma-tattvaṁ,
tasyāravinda-nayanasya padāravinda \[bhā.pu. 3.15.43\] ity-ādeḥ,
sva-sukha-nibhṛta-cetā \[bhā.pu. 12.12.69\] ity-ādeś ca \| yasmād evaṁ
vidūrata eva jñānī priyatamaḥ, ata eva **jñānena māṁ bibharti** puṣṇāti
sukhayatīty arthaḥ \| tathā ca gītaṁ mayaiva, teṣāṁ jñānī nitya-yukta
eka-bhaktir viśiṣyata \[gītā 7.17\] iti, jñānī tv ātmaiva me matam
\[gītā 7.18\] iti, priyo hi jñānino'tyartham ahaṁ sa ca mama priyaḥ
\[gītā 7.17\] iti ceti bhāvaḥ \|\|3\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atra prācāṁ jñāninām
anubhavaṁ pramāṇayati---**jñāna-** iti \| **śreṣṭhaṁ padaṁ**
mat-svarūpam ity arthaḥ \| **mama padaṁ** caraṇāravindam eva
**śreṣṭhaṁ** **vidur** jānanti, na tu brahma-tattvaṁ \|
tasyāravinda-nayanasya padāravinda \[bhā.pu. 3.15.43\] ity-āder iti
sandarbhaḥ \| etādṛśa-**jñānī** tu **mama** **priyatamaḥ** \|\|3\|\|

\...

**\|\| 11.19.4 \|\|**

**tapas tīrthaṁ japo dānaṁ pavitrāṇītarāṇi ca \|**

**nālaṁ kurvanti tāṁ siddhiṁ**[^109] **yā jñāna-kalayā kṛtā \|\|**

**śrīdhara-svāmī (bhāvārtha-dīpikā) :** tasya jñānaṁ stauti---tapa iti
\| alam atyartham \| jñānasya kalayā leśena \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ata eva tapa iti tāṁ siddhiṁ
bhakti-rūpāṁ nālaṁ kurvanti na viśeṣayanti \| śuddhim iti pāṭhe bhaktau
yogyatām \|\|4\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** jñānasya kalayā leśena
\|\|4\|\|

\...

**\|\| 11.19.5 \|\|**

**tasmāj jñānena sahitaṁ jñātvā svātmānam uddhava \|**

**jñāna-vijñāna-sampanno bhaja māṁ bhakti-bhāvataḥ \|\|**

**śrīdhara-svāmī (bhāvārtha-dīpikā) :** jñānena sahitaṁ tat-paryantaṁ
yathā bhavati tathā jñātvā, tat-sampannaḥ san mām eva bhaja \| anyat
sarvaṁ tyajety arthaḥ \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vivakṣitam upasaṁharati---tasmād
iti \| svātmānaṁ jīva-svarūpaṁ jñānaṁ vijñānaṁ ca brahma \|\|5\|\|
\[bhagavat-sandarbha 73\][^110]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mām eva bhaja, anyat
sarvaṁ tyajeti svāmi-caraṇāḥ \|\|5\|\|

\...

**\|\| 11.19.6 \|\|**

**jñāna-vijñāna-yajñena mām iṣṭvātmānam ātmani \|**

**sarva-yajña-patiṁ māṁ vai saṁsiddhiṁ munayo'gaman \|\|**

**śrīdhara-svāmī (bhāvārtha-dīpikā) :** tasya pratyayārthaṁ pūrveṣāṁ
vṛttam āha---jñāneti \| mām eva saṁsiddhiṁ prāptāḥ \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** jñāna-vijñāna-sampanna
eva kaḥ ? tatrāha---jñāna-vijñāna-yajñena parokṣa-jñāna-rūpa-yajñena
sarva-yajña-patiṁ mām ātmānaṁ paramātmānam ātmany eveṣṭvā munayaḥ
saṁsiddhim anvagaman \| evam-bhūtāḥ saṁsiddhiṁ gatāḥ prācīnā munaya eva
jñāna-vijñānābhyāṁ sampannā ucyante ity arthaḥ \|\|6\|\|

\...

**\|\| 11.19.7 \|\|**

**tvayy uddhavāśrayati yas tri-vidho vikāro**

**māyāntarāpatati nādy-apavargayor yat \|**

**janmādayo'sya yad amī tava tasya kiṁ syur**

**ādy-antayor yad asato'sti tad eva madhye \|\|**

**madhvācāryaḥ (bhāgavata-tātparyam) :**

anyasthaṁ nirmitaṁ jīve janmādi-hariṇā yataḥ \|

> tasmān māyeti tat prāhur māyaṇirmāṇam ucyate \|\|
>
> na hi jīvasya janmād svato nityasya sambhavet \|
>
> sṛṣṭeḥ prāk pralaye caiva yato janmādināsya hi \|\|
>
> tasmān madhye'pi nāsyāsti dehādi-sthaṁ tu viṣṇunā \|
>
> karmabhir nirmitaṁ jīve pralaye yan na jīvagam \|
>
> yan na vidyate hi laye yan na vidayate muktige \|
>
> jīvasya na svabhāvāsau prāyeṇeti viniścitaḥ \|\| iti prakāśikāyām \|\|

māṁ prati vada \| tasya dehāder janmādayo'sya cad-ānanda-rūpasya tava
syuḥ kim ? asvatantratvād avastuno jagataḥ ādyantayoḥ yaj jīvasyāsti tad
etasya svābhāvikī \| saṁsāro'pi anyad abhimāna-nimittaṁ pralaye'pi
vidyamānasya kathaṁ janmādi syād iti bhāvaḥ \|

tadānāśād dehādes tu yujyate \| muktigam eva jīvasya svābhāvikam \| kim
u laye'py avidyamānaṁ svataḥ syād ity arthaḥ \|

> ādy-antayor anugamād ādy-anta-rahitasya tu \|
>
> ādy-ante bhāvino madhye katham anyādṛśaṁ vapuḥ \|\| iti brahma-tarke
> \|
>
> anityatvāt tu dehasya tasya janmādikaṁ bhavet \|
>
> mukti-pralaya-sambandhe kathaṁ jīve tad iṣyate \|\| iti ca \|
>
> anityasya guṇāmadhye bhaveyuḥ svata eva tu \|
>
> na tu svatas tu nityasya kādācitka-guṇair yutiḥ \|\| iti ca \|\|7\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tad eva jñānaṁ saṅkṣepata
upadiśati---tvayīti \| tri-vidha ādhyātmikādir vikāro dehādiḥ sa māyā,
na tu paramārthaḥ \| yad yasmād antarā madhya evāpatati \| rajjau sarpam
ālādi-vat \| nādy-apavargayor na tv ādāv ante cāsti \| ato yad yadā asya
vikārasyāmī janmādayaḥ syuḥ, tadā tasya tavādhiṣṭhānabhūtasya kiṁ ? na
kiñcid ity arthaḥ \|

nanu tasyāpi vastuto na santi, tasyāsattvād ity āha---ādy-antayor iti \|
asataḥ sarpāder ādy-antayor yad asti rajjv-ādi tad eva madhye'pi na tu
sarpādi, tadvad ayaṁ vikāro nāstīty arthaḥ \| yad vā, ādy-antayor yad
asti tan-madhye'py asty eva \| na tasya janmādayaḥ santi, atas tvaṁ
nirvikāraṁ brahmeti \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evam ukta-lakṣaṇo
jñāna-vijñāna-sampanno māṁ bhajana jñānī parāṁ kāṣṭhāṁ prāptā hy atidūre
vartatāṁ, tvaṁ tu tvaṁ-padārthaṁjñātvaivāvidyottīrṇo bhavety uddhavaṁ
lakṣyīkṛtya sarva-lokam āha---tvayīti \| he uddhava ! tvayi jīvātmani
yas tri-vidhas tri-guṇa-mayo vikāro dehādhyāsa āśrayati, tvām āśrito'yam
adhyāso yo vartata ity arthaḥ \| sa māyā avidyaiva avidyā-kārya ity
arthaḥ \| antarā madhya evāpatati prāpto bhavatīti nāyaṁ tavaupattiko
dharma iti bhāvaḥ \| yato nādyāpavargayor ādāv ante ca sa nāstīty arthaḥ
\| tava cid-rūpatvāt tasya jaḍa-rūpatvād iti bhāvaḥ \| yad amī dehasya
janmādayas te tasya cid-ātmanas tava syuḥ, na syur eva \| kathaṁ tvaṁ
jāto'haṁ mṛto'ham ahaṁ sukhī duḥkhīty ātmānaṁ manyase iti bhāvaḥ \|

nanu yadā me deha-sambandhonāsīt, yadā ca jñānenāpayāsyati tadaivāhaṁ
dehātirikto bhavituṁ śaknuyām, adhunā tu deha evāham ity ata āha---asato
bhrama-pratītatvād asatyasya vastunaḥ ādy-antayor yat satyaṁ vastu
madhye'pi tad eva \| yathā vyaghrāviṣṭa-puruṣasya vyāghratvaṁ
pratīti-kāle'pi puruṣatvam eva satyaṁ, na tu vyāghratvam \| atra
jīvasyāvidyā-sambandha-samayājñānād evānādy-avidyā-sambandha iti
sarva-loka-prasiddhiḥ \| anyathā avidyā-sambandhasya sarvathaivānāditve
sati svarūpatva-prasaktau jñānenāpi na tad-apagamaḥ syāt \| muktir nāma
jīvasya svarūpa-hānir iti mataṁ tu sadbhir nādṛtam \|\|7\|\|

**\...**

**\|\| 11.19.8 \|\|**

**jñānaṁ viśuddhaṁ vipulaṁ yathaitad**

**vairāgya-vijñāna-yutaṁ purāṇam \|**

**ākhyāhi viśveśvara viśva-mūrte**

**tvad-bhakti-yogaṁ ca mahad-vimṛgyam \|\|**

**śrīdhara-svāmī (bhāvārtha-dīpikā) :** jñānāder viśeṣaṁ jijñāsuḥ
pṛcchati---jñānam iti \| viśuddham etaj jñānaṁ vipulaṁ niścitaṁ yathā
bhavati tathā kathayeti \| mahadbhir brahmādibhir vimṛgyam \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tvayīty anenāpāta-bodhārthaṁ
tvam-padārtha-jñānam evoktam ity aparituṣya tat-padārtha-jñāna-vijñāne
sa-vairāgye pṛcchaṁs tan-mātreṇāpy aparituṣya tat-tat-phalaṁ
bhakti-yogam api pṛcchati---jñānam iti \|

nanu pūrvam api viśuddha-jñānam uktaṁ ? tatrāha---vipulaṁ
tat-padārtha-viṣayatvād atimahattaraṁ yat tad apīty arthaḥ, tat kathaṁ
vivarta-vādādy-anurūpaṁ ? nety āha---purāṇaṁ, śrutes tu śabda-mūlatvāt
ity anusāreṇānādi-siddhaṁ yat tad eva tad-anusāreṇaivāha vijñānānantaraṁ
tvad-bhakti-yogaṁ ceti vivarta-vādas tu bhakti-yoga-nāśaka iti bhāvaḥ \|
vijñānānantara-bhāvitvaṁ pramāṇayati---mahadbhiḥ sanakādibhir api
vimṛgyam iti \|\|8\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tvaṁ-padārtha-jñānaṁ
śrutvā tat-padārtha-jñāna-vijñāne sa-vairāgye pṛcchaṁs tan-mātreṇāpy
aparitoṣāt sarva-durlabhaṁ bhakti-yogaṁ ca pṛcchati---jñānam iti \|
viśuddhaṁ tvaṁ-padārtha-jñānātītaṁ, vipulaṁ tat-padārtha-viṣayatvāt
bṛhattaraṁ, purāṇaṁ prācīna-jñāni-sammataṁ, tathaiva sambodhayati---he
viśveśvara viśva-mūrte iti \| viśvasya mithyātve tad-aiśvaryaṁ
tan-mūrtitvaṁ ca vṛthaiveti bhāvaḥ \| mahadbhiḥ śuka-sanakādibhir api
viśeṣato mṛgyaṁ, jñānādy-amiśraṁ śuddham ity arthaḥ \|\|8\|\|

\...

**\|\| 11.19.9 \|\|**

**tāpa-trayeṇābhihatasya ghore**

**santapyamānasya bhavādhvanīśa \|**

**paśyāmi nānyac charaṇaṁ tavāṅghri-**

**dvandvātapatrād amṛtābhivarṣāt \|\|**

**śrīdhara-svāmī (bhāvārtha-dīpikā) :** mahad-vimṛgyatvam
abhinayenāha---tāpa-trayeṇeti \| tāpa-trayeṇābhito hatasya \| ataḥ
santapyamānasya \| aṅghri-dvandvam evātapatraṁ tasmāt \| na kevalam
ātapātrātuḥ kintv amṛtam apy abhito varṣati yat tasmāt \|\|9\|\|

---------------------------------------------------------------------------------------------------------------------

**kaivalya-dīpikā : śaraṇam** āśrayaḥ **amṛtaṁ** sudhā mokṣaś ca
\|\|9\|\| \[mu.pha. 6.54\]

---------------------------------------------------------------------------------------------------------------------

**sanātana-gosvāmī :** \[ha.bha.vi. 11.671\] tāpa-trayeṇābhitasya, ataḥ
santapyamānasya \| aṅghri-dvandvam evātapatraṁ, tasmāt \| na kevalam
ātapātrāt, kintv amṛtaṁ paramānanda-rasam apy abhito varṣati yat tasmāt
\| evaṁ śaraṇāgatānāṁ sarva-duḥkha-hāniḥ, sukha-prāptiś coktā \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** śaraṇāpattiṁ tasya
ślāghate---sarveṣām ananya-śaraṇatvād ity āha---tāpa-trayeṇeti dvābhyām
\| amṛtam atra yā nirvṛtis tanu-bhṛtām \[bhā.pu. 4.9.10\] ity-ādi
nyāyena brahmānandato'py adhika ānandaḥ \| śaraṇāgatānāṁ
sarva-duḥkha-dūrīkaraṇaṁ nija-mādhurīṇāṁ sarvato-varṣaṇātrābhihitam
\|\|9\|\| \[bhakti-sandarbhaḥ 236\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu jñānenaiva
kṛtārthībhava, kiṁ śuddha-bhakti-yoga-praśnena ? ity
āha---tāpa-trayeṇeti \| amṛtaṁ brahmānandād apy adhikaṁ sukha-pradaṁ
mādhuryam abhito varṣatīti tasmāt \| yad uktaṁ yā nirvṛtis tanu-bhṛtāṁ
tava pāda-padma-dhyānāt, sā brahmaṇi sva-mahimany api nātha mā bhūt
\[bhā.pu. 4.9.10\] iti \| tena jñānaṁ vināpi saṁsāra-kṣayasya
jñāna-sādhya-brahmānandād apy adhikānandasya ca lābhād bhaktiḥ pṛcchyate
iti bhāvaḥ \|\|9\|\|

\...

**\|\| 11.19.10 \|\|**

**daṣṭaṁ janaṁ sampatitaṁ bile'smin**

**kālāhinā kṣudra-sukhoru-tarṣam \|**

**samuddharainaṁ kṛpayāpavargyair**

**vacobhir āsiñca mahānubhāva \|\|**

**śrīdhara-svāmī (bhāvārtha-dīpikā) :** atikṛpām utpādayann āha---daṣṭam
iti \| asmin bile saṁsāra-kūpe patitaṁ tatra ca kālāhinā daṣṭam, evam
api kṣudra-sukheṣv eva urus tarṣas tṛṣṇā yasya tam \| dahyamānaḥ kathaṁ
samuddharaṇīyaḥ ? iti cet tatrāha---āpavargyair apavarga-bodhakair
vāg-amṛtair āsiñceti \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** āpavargyair
bhakti-yoga-tātparyakaiḥ vāg-amṛtair āsiñca, yathā-varṇa-vidhānam
apavargaś ca bhavati \[bhā.pu. 5.19.18\] ity-ādi pañcama-skandha-gadyāt
\|\|10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu tarhi
śuddha-bhakti-yogenaiva kṛtārthībhava, kiṁ jñāna-yoga-praśnena ? iti ata
āha---daṣṭam iti \| ayam arthaḥ---śuddha-bhakti-yogasya
yādṛcchika-mahat-kṛpaika-labhyatvān na puruṣa-prayatna-mūlakatvam \|
jñāna-yogas tu niṣkāma-karma-janya-jñānena jñāta-tvat-padārthairḥ svata
eva sulabhaḥ \| ity ayaṁ puruṣa-prayatna-sādhyaḥ, tasmād
aprāpta-śuddha-bhakti-yogā apy evaṁ nistareyur ity ato jñānaṁ pṛcchyata
iti \| āpavargyair apavargārhair vacanāmṛtair vāsiñceti
tvan-mukha-candrāditaḥ jñānāmṛtam eva samyag apavarga-janakaṁ bhavatīti
bhāvaḥ \|\|10\|\|

\...

**\|\| 11.19.11 \|\|**

**śrī-bhagavān uvāca---**

**ittham etat purā rājābhīṣmaṁ dharma-bhṛtāṁ varam \|**

**ajāta-śatruḥ papraccha sarveṣāṁ no'nuśṛṇvatām \|\|**

**śrīdhara-svāmī (bhāvārtha-dīpikā) :** tad-viśvāsārthaṁ vidvat-sabhāyāṁ
nirṇītam ahaṁ vakṣyāmīty āśayenāha---ittham iti \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatra tasya vistareṇa śuśrūṣām
āśaṅkya vistārārtham eva saṅkṣepeṇa kathayiṣyāmīti vistaraṁ sūcayann
āha---ittham iti tribhiḥ \|\|11\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

\...

**\|\| 11.19.12 \|\|**

**nivṛtte bhārate yuddhe suhṛn-nidhana-vihvalaḥ \|**

**śrutvā dharmān bahūn paścān mokṣa-dharmān apṛcchata \|\|**

*na katamenāpi vyākhyātam \|*

\...

**\|\| 11.19.13 \|\|**

**tān ahaṁ te'bhidhāsyāmi deva-vrata-mukhāc chrutān \|**

**jñāna-vairāgya-vijñāna- śraddhā-bhakty-upabṛṁhitān \|\|**

**śrīdhara-svāmī (bhāvārtha-dīpikā) :** jñānādibhir upabṛṁhitān,
tat-sahitān ity arthaḥ \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

\...

**\|\| 11.19.14 \|\|**

**naivaikādaśa pañca trīn bhāvān bhūteṣu yena vai \|**

**īkṣetāthaikam apy eṣu taj jñānaṁ mama niścitam \|\|**

**madhvācāryaḥ (bhāgavata-tātparyam) :** etad eva vijñānaṁ tathāpi na
tathaiva \|

> jñātvā tattvāni teṣv īśāṁ sarva-tattveśvaraṁ prabhum \|
>
> jānan jñānī bhavet svasya yogyaṁ jñānaṁ viśeṣataḥ \|
>
> pūrvokta eva yo jānan sa vijñānī bhavaty uta \|\| iti prabhāse \|

naḥ tattvānāṁ madhye yena yady atra sthittvā ca syuḥ \| tad eva sat \|

> sattvaṁ svātantryam uddiṣṭaṁ tac ca kṛṣṇena cāpare \|
>
> asvātantryān na cānyeṣām asattvaṁ viddhi bhārata \|\| iti bhārate
> \|\|14\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tatra jñānaṁ kathayati---naveti
\| prakṛti-puruṣa-mahad-ahaṅkāra-pañca-tan-mātrāṇi, ekādaśendriyāṇi,
pañca-mahā-bhūtāni, trayo guṇāḥ, etān bhāvān aṣṭā-viṁśati-tattvāni
bhūteṣu brahmādi-sthāvarānteṣu kāryeṣv anugatāni yena jñānenekṣeta \|
atha eṣv api bhāveṣv ekaṁ paramātma-tattvam anugataṁ yenekṣeta \|
kārya-kāraṇātmakaṁ jagat paśyan, parama-kāraṇātmakam evaitat, na tu
tataḥ pṛthag iti yena paśyet taj jñānam ity arthaḥ \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatra jñānam āha---naveti
\| prakṛti-puruṣa-mahad-ahaṅkāra-pañca-tan-mātrāṇi, ekādaśendriyāṇi,
pañca-mahā-bhūtāni, trayo guṇāḥ, etān bhāvān aṣṭā-viṁśati-tattvāni
bhūteṣu brahmādi-sthāvarānteṣu kāryeṣv anugatāni yena jñānenekṣeta \|
atha eṣv api bhāveṣv aṣṭāviṁśati-tattveṣu ekaṁ paramātma-tattvam
anugataṁ yenekṣeta \| kārya-kāraṇātmakaṁ jagat paśyan,
parama-kāraṇātmakam evaitat, na tu tataḥ pṛthag iti yena paśyet taj
jñānam ity arthaḥ \|\|14\|\|

\...

**\|\| 11.19.15 \|\|**

**etad eva hi vijñānaṁ na tathaikena yena yat \|**

**sthity-utpatty-apyayān paśyed bhāvānāṁ tri-guṇātmanām \|\|**

**śrīdhara-svāmī (bhāvārtha-dīpikā) :** vijñānam āha---etad eveti
ślokārdhena \| yad yadā yenaikenānugatān ekātmakān \| bhāvān pūrvam
aikṣata tāṁs tathā pūrvavan nekṣeta \| kintu tad ekaṁ parama-kāraṇaṁ
brahmaiva \| tadā etad eva vijñānam ucyate \| etad uktaṁ
bhavati---parokṣa-jñaṇenāparokṣa-bhramasya diṅ-bhohādiṣv iva
nivṛtty-abhavāt tad ātmakaṁ jagat paśyann apy ātmanaḥ pṛthak sad iti
manyate, aparokṣa-jñāne tu bādhitam eva dagdha-paṭa-vaj jīvan-muktaḥ
saṁskāra-śeṣaṁ paśyati---tataḥ paraṁ na paśyati cātaḥ
parokṣāparokṣa-jñāne jñāna-vijñāna-śabdābhyām ucyete iti \| ekena
sarva-kāryāṇām anugatiṁ kāryāṇāṁ kāraṇāt pṛthag asattvaṁ copapādayati
sārdhena \| tatra yadi na kadācid anīdṛśaṁ jagad ity-ādi-matenaiteṣāṁ
bhāvānām utpatty-ādayo na syus tarhi kāraṇasyaikasyābhāvād ekātmakatā
mithyātvaṁ ca na syād atas teṣām utpatty-ādīn sādhayati---sthitīti \|
tri-guṇātmanāṁ sāvayavānām ity arthaḥ \| vimatā bhāvā utpatty-ādimantaḥ,
sāvayavatvāt, ghaṭādivad iti paśyet \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tadā etat pūrvoktaṁ yaj jñānaṁ,
tad eva vijñānam ucyate \| kada ? ity apekṣāyām āha---na tatheti \| ayaṁ
bhāvaḥ---śabdena parokṣa-jñāne hi ādhārādheyatvena kārya-kāraṇatvena vā
dvayor apy avadhānaṁ bhavaty eveti tasya jñānatvam \| nididhyāsane
śabda-mātreṇaiva vā paramātmano'parokṣa-sphuraṇe tu nānyat sphured ity
asya vijñānatvam iti \|\|15\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vijñānam āha---etad eveti
ardhena \| etad eva etaj jñānam eva vijñānaṁ bhavati \| katham ? ity
āha---na tatheti \| yena paramātmanā ekena yad viśvaṁ anugataṁ yathā
pūrvaṁ īkṣitaṁ tathā nekṣate \| ayam arthaḥ---jñāna-daśāyāṁ
parokṣī-bhūtena paramātmanā anugatāḥ sarve parokṣāḥ parokṣī-bhūtā bhāvā
dṛṣṭāḥ \| vijñāna-daśāyāṁ tu ekaḥ paramātmaivāparokṣī-bhūta īkṣito
bhavati, tad-anubhavānandād eva tat-kāryāṇāṁ bhāvānāṁ īkṣaṇe'vakāśo na
bhaved ity advitīyātmānubhavaḥ \| jñāna-daśāyāṁ ekena
paramātmanaivānugatānāṁ kāryāṇāṁ sarveṣāṁ parama-kāraṇātmakatvāt
paramātmaikyam eva yad uktaṁ tad upapādayati---sthitīti cārdhena \|
triguṇātmanāṁ bhāvānāṁ kāryāṇāṁ sthity-utpatty-apyayān paśyed ity
utpatti-sthiti-pralayavattvāt teṣām anityatvaṁ paśyed ity arthaḥ \|
anityatvād eva sārvakālika-satyatvābhāvāt teṣām asatyatvaṁ jñānino
manyerann iti bhāvaḥ \|\|15\|\|

\...

**\|\| 11.19.16 \|\|**

**ādāv ante ca madhye ca sṛjyāt sṛjyaṁ yad anviyāt \|**

**punas tat-pratisaṅkrāme yac chiṣyeta tad eva sat \|\|**

**śrīdhara-svāmī (bhāvārtha-dīpikā) :** tata ādāv utpattau ante
pariṇāmāntarāpattau ca kāraṇatvena madhye cāśrayatvena sṛjyāt sṛjyaṁ
kāryāt kāryāntaraṁ prati yad anviyād anugacchet tat-pratisaṅkrāme teṣāṁ
pralaye ca yad avaśiṣyate, tad eva sad iti paśyed ity arthaḥ \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sṛjyāt sṛjyam iti, śrutes tu
śabda-mūlatvāt iti nyāyena pariṇāma eva svīkṛtaḥ, na tu vivartaḥ \|
\"kalpyāt kalpyam\" ity anukteḥ \|\|16\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** satyaḥ punar ekaḥ
paramātmaivety āha---ādau utpattau, ante pariṇāmāntarāpattau ca
kāraṇatvena madhye cāśrayatvena sṛjyāt sṛjyaṁ kāryāt kāryaṁ prati yad
anviyāt anugacchat \| tat-pratisaṅkrāme teṣām pralaye ca yad avaśiṣyeta
tad eva sat \| yathā mahad-ādīnāṁ sva-sva-kāryaṁ prati kāraṇatve'pi
sarva-kāraṇatvābhāvān na kāraṇatvam \| kintv ekaḥ paramātmaiva kāraṇam
\| tathaiva teṣāṁ satyatve'pi sārvakālika-satyatvābhāvān na satyatvaṁ
kintv ekaḥ paramātmaiva satya iti jñāna-daśāyām api tasyādvayatvaṁ
paśyed iti bhāvaḥ \|\|16\|\|

\...

**\|\| 11.19.17 \|\|**

**śrutiḥ pratyakṣam aitihyam anumānaṁ catuṣṭayam \|**

**pramāṇeṣv anavasthānād vikalpāt sa virajyate \|\|**

**madhvācāryaḥ (bhāgavata-tātparyam) :** vikalpanāt viruddha-kalpanāt
\|\|17\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** vairāgyam āha---śrutir iti
dvābhyām \| śrutiḥ, neha nānāsti kiñcana \[bṛ.ā.u. 4.4.15\] ity-ādiḥ \|
pratyakṣam---paṭādi-kāryaṁ tantv-ādi-vyatirekeṇa na dṛśyate \|
aitihyam---maha-jana-prasiddhiḥ \| anumānam---vimataṁ mithyā, dṛśyatvāt,
śuktir ajatādivad ity-ādi \| evaṁ pramāṇa-catuṣṭayam \| eteṣv
anavasthānād etair bādhitatvāt \| sa evaṁ sarvānugataṁ satyam
ātma-tattvaṁ paśyan vikalpasya ca mithyātvat tato virajyate virakto
bhavatīty arthaḥ \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atra bheda-mātraṁ niṣidhyate,
vikalpa-śabdasya saṁśayārthatvāt \| vikalpāt saṁśayāt saṁśayam anādṛtety
arthaḥ \| virajyate---saṁśayaṁ parityajya vastuny eva niṣṭhām karotīty
arthaḥ \|

yad vā, teṣu pramāṇeṣv anavasthānāt, taiḥ pramāṇaiḥ sambandhānavagamād
dhetor vikalpāt viśeṣeṇātmātmīyatvena kalpyata iti prapañcāt \|
virajyate virakto bhavati \| tatra śrutiḥ---asaṅgo hy ayaṁ puruṣaḥ
\[bṛ.ā.u. 4.3.15\]ity-ādi \|
pratyakṣaṁ---prakāśya-prakāśakatva-vailakṣaṇyena sarvānubhavāt \|
aitihyaṁ---tat-tac-chāstra-pravartaka-mahājana-sampradāya-prasiddhiḥ \|
anumānaṁ---yathāgner dāruṇo dāhyād dāhako'nyaḥ prakāśaka ity-ādi
lakṣaṇam \| tathānumānaṁ vimataṁ, prapañcatvaṁ prapañca-samavāyaś
cātmani mithyā kadācid eva dṛśyatvāc chuktau rajatatvavat samavāyavad
iti ca suṣupty-ādau na dṛśyata iti \| kadācid grahaṇaṁ tad uktam ādāv
ante ca madhye ca \[bhā.pu. 11.19.16\] eti \|\|17\|\|
\[paramātma-sandarbha 44\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** jñāna-vijñāne uktvā
vairāgyam āha dvābhyām \| śrutiḥ---yato vā imāni bhūtāni jāyante yena
jātāni jīvanti yat prayanti \[tai.u. 3.1.1\] iti \|
pratyakṣaṁ---ghaṭādīnāṁ mṛd-udbhūtatvaṁ mṛd-avasānatvaṁ ca dṛṣṭam eva \|
aitihyaṁ mahājana-prasiddhiḥ \| na kadācid anīdṛśaṁ jagad ity-ādikaṁ
vadatāṁ tu na mahājanatvaṁ jñeyam \| anumānaṁ jagad idam asārvakālikam
ādyantavattvād iti \| evaṁ caturṣu pramāṇeṣu satsu anavasthānāt
sārvakālikāvasthānābhāvād dhetor vikalpāt svargādi-bhoga-mayāt
dvaita-prapañcād virakto bhavet \|\|17\|\|

\...

**\|\| 11.19.18 \|\|**

**karmaṇāṁ pariṇāmitvād ā-viriñcyād amaṅgalam \|**

**vipaścin naśvaraṁ paśyed adṛṣṭam api dṛṣṭa-vat \|\|**

**śrīdhara-svāmī (bhāvārtha-dīpikā) :** nanu vedokta-svargādi-sukhāśayā
na virajyetety āha---karmaṇām iti \| ā viriñcyād brahma-loka-paryantam
adṛṣṭam api sukham amaṅgalaṁ duḥkha-rūpaṁ naśvaraṁ ca paśyet \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atra viriñcyam evāvadhiṁ kṛtvā
naśvaratva-dṛṣṭir upadiṣṭā, na tu vaikuṇṭhādikam apīti \|\|18\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu svargādīnāṁ
sārvakālika-sukhadatvābhāve'pi kañcitkālika-sukhadatvam asty eva ? ata
āha---karmaṇām iti \| karmaṇāṁ pariṇāmitvāt karma-pariṇāmavattvāt
karma-pariṇatatvād iti yāvat \| ā viriñcyāt brahma-loka-paryantam
adṛṣṭaṁ svargādi dṛṣṭavat dṛṣṭaṁ rājyādikam iva spardhāsūyādimattvena
saṅkaṭakatvād amaṅgalaṁ naśvaram \|\|18\|\|

\...

**\|\| 11.19.19 \|\|**

**bhakti-yogaḥ puraivoktaḥ prīyamāṇāya te'nagha \|**

**punaś ca kathayiṣyāmi mad-bhakteḥ kāraṇaṁ param \|\|**

**śrīdhara-svāmī (bhāvārtha-dīpikā) :** bhakti-yogaṁ sa-kāraṇam
āha---bhakti-yogaḥ pūrvam ukta eva tathāpi tasmin prītiṁ prāpnuvate
tubhyaṁ punaś ca kathayiṣyāmi \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mat mama bhakti-yogaḥ premopāyaḥ
puraivokta eva \| punaś ca mad-bhakteḥ premṇaḥ kāraṇam upāyaṁ
kathayiṣyāmīty arthaḥ \|\|19\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yat pṛṣṭaṁ
tva-bhakti-yogaṁ ca mahad-vimṛgyam ākhyāhīti tatrāha bhakti-yoga iti \|
puraivokta iti tad api tvaṁ śrutvāpi tatra tṛpya-bhāvād eva punaḥ
pṛcchasīti bhāvaḥ \| punar api kathayiṣyāmi, yataḥ prīyamāṇāya tasminn
eva prītiṁ prāpnuvate tatrāpi hetuḥ anagheti \| aparādhe saty eva tatra
prītir hrasati nānyatheti bhāvaḥ \| kāraṇaṁ paraṁ śreṣṭhaṁ maṅgalam
\|\|19\|\|

\...

**\|\| 11.19.20-24 \|\|**

**śraddhāmṛta-kathāyāṁ me śaśvan mad-anukīrtanam \|**

**pariniṣṭhā ca pūjāyāṁ stutibhiḥ stavanaṁ mama \|\|**

**ādaraḥ paricaryāyāṁ sarvāṅgair abhivandanam \|**

**mad-bhakta-pūjābhyadhikā sarva-bhūteṣu man-matiḥ \|\|**

**mad-artheṣv aṅga-ceṣṭā ca vacasā mad-guṇeraṇam \|**

**mayy arpaṇaṁ ca manasaḥ sarva-kāma-vivarjanam \|\|**

**mad-arthe'rtha-parityāgo bhogasya ca sukhasya ca \|**

**iṣṭaṁ dattaṁ hutaṁ japtaṁ mad-arthaṁ yad vrataṁ tapaḥ \|\|**

**evaṁ dharmair manuṣyāṇām uddhavātma-nivedinām \|**

**mayi sañjāyate bhaktiḥ ko'nyo'rtho'syāvaśiṣyate \|\|**

**śrīdhara-svāmī (bhāvārtha-dīpikā) : śraddhā** śravaṇādaraḥ \|
**śaśvad** iti sarvatrānuṣajjate \| **mad-anukīrtanaṁ** śravaṇānantaraṁ
mat-kathā-vyākhyānam ity arthaḥ \|\|20-21\|\|

**aṅga-ceṣṭā** laukikī kriyā \| **vacasā** laukikenāpi **mad-guṇānām
īraṇaṁ** kathanam \|\|22\|\|

**mad-arthe** mad-bhajanārtham \| tad-virodhino'**rthasya parityāgaḥ**
\| **bhogasya** tat-sādhanasya candanādeḥ \| **sukhasya**
putropalālanādeḥ \| **iṣṭādi**-vaidikaṁ yat karma tad api **mad-arthaṁ**
kṛtaṁ bhakteḥ kāraṇam ity arthaḥ \|\|23\|\|

**bhaktiḥ** prema-lakṣaṇā **sañjāyate** \| **asya** bhaktasya **anyaḥ
ko'rthaḥ** sādhana-rūpaḥ sādhya-rūpo vā **avaśiṣyate** \| sarvo'pi svata
eva bhavatīty arthaḥ \|\|24\|\|

---------------------------------------------------------------------------------------------------------------------

**kaivalya-dīpikā :** atha pañcadaśa-vargam āha---śuddheti \|
anukīrtanaṁ nāmoccāraṇaṁ parikaryā puṣpa-candanādi \| sarvāṅgair
aṣṭabhiḥ \| tathā ca,

dorbhyāṁ padbhyāṁ ca jānubhyām urasā śirasā dṛśā \|

manasā vacasā ceti praṇāmo'ṣṭāṅga īritaḥ \|\|

aṅga-ceṣṭā sammārjanopalepādi \| īraṇam uccāraṇam \|\| bhogo
viṣayārjanam \| ukham upabhogaḥ \| iṣṭādeś ca mad-artham \|
ātma-nivedanaṁ jñānam \| ātmani vedanam ity aluk \| tad yathā syāt tathā
bhaktir jāyata iti kriyā-viśeṣaṇam \| ātma-samarpaṇam iti vyākhyāne
samarpaṇaṁ ca manana ity anena paunaruktyam \|\|20-24\|\| \[mu.pha.
7.55-59\]

---------------------------------------------------------------------------------------------------------------------

**sanātana-gosvāmī :** \[ha.bha.vi. 10.514-517\] punaś ca kathayiṣyāmi
mad-bhakteḥ kāraṇam iti pratijñātam evāha---śraddheti caturbhiḥ \|
**śraddhā** śravaṇādaraḥ \| **śaśvad** iti sarvatrānuṣajjate \|
**mad-anukīrtanaṁ** śravaṇānantaraṁ mat-kathā-vyākhyānam ity arthaḥ \|
**aṅga-ceṣṭā** laukikī kriyā \| **vacasā** laukikenāpi **mad-guṇānām
īraṇaṁ** kathanam \| **mad-arthe** mad-bhajanārtham \|
tad-virodhino'**rthasya parityāgaḥ** \| **bhogasya** tat-sādhanasya
candanādeḥ \| **sukhasya** ca putropalālanādeḥ \|

yad vā, artho dhanaṁ, bhogo viṣayopabhogaḥ \| sukhaṁ mokṣānandaḥ \|
teṣāṁ parityāgaḥ \| **iṣṭādi** vaidikaṁ yat karma tad api **mad-arthaṁ**
ced bhakteḥ kāraṇam ity arthaḥ \| atrādau prāyo bhakter mukhyāny aṅgāny
uktāni \| sarva-kāma-vivarjanādīni ca prāyaḥ sādhanāny eva \|\|20-23\|\|

evam īdṛśair etair vā ātma-nivedināṁ satāṁ bhaktiḥ prema-lakṣaṇā samyag
jāyate \| asya bhaktasya anyaḥ ko'rthaḥ sādhana-rūpaḥ sādhya-rūpo
vāvaśiṣyate ? sarvo'pi svata eva bhavatīty arthaḥ \| yad vā, asya mama,
tataś ca satāṁ mad-bhakti-samyag-āvirbhāve sati mamaiva kṛtārthatā syād
ity arthaḥ \|\|24\|\|

---------------------------------------------------------------------------------------------------------------------

**jīva-gosvāmī (bhakti-sandarbhaḥ 228) :** tad evaṁ kaivalya-kāmāyāṁ
jñāna-miśroktā \| atha bhakti-mātra-kāmāyāṁ karma-miśrā
yathā---śraddheti catuṣkam \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** śraddheti catuṣkam \| abhyadhikā
mat-pūjāto'pi tatra mama santoṣa-viśeṣāt sarva-bhūteṣv api dṛśyamāneṣu
mamaiva matiḥ tatra tatra sphuraṇaṁ sarva-kāmety ādikaṁ
kathā-niṣṭhā-sampādana-dvārā kāraṇam \|\|21\|\|

evaṁ kāya-vāṅ-manobhis tad-artha-mātra-ceṣṭāvattvenānuṣṭhitair
bhagavad-dharmair ātma-nivedinām \| yasyāsti bhaktir bhagavaty akiñcanā
\[bhā.pu. 5.18.12\] ity-ādi-nyāyenāsya bhakti-mātra-kāmasya anyaḥ
ko'rthaḥ sādhana-rūpaḥ sādhya-rūpo vāvaśiṣyate ? sarvo'rtho'sāv
anādṛto'pi bhavatīty arthaḥ \| iti parama-puruṣārtha-śiromaṇau tatra
sarva-sukhāntarbhāvāt \|\|24\|\| \[bhakti-sandarbha 228\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** amṛta-rūpā yā katheti \|
tat-kathāyāḥ sarvasyā amṛtatve'py atimādhuryavatī rāsādi-sambandhinīty
arthaḥ \| śraddhā atiśraddhā \| abhyadhikā mat-santoṣa-viśeṣaṁ jñātvā
mat-pūjāto'pīty arthaḥ \|

aṅga-ceṣṭā danta-dhāvanādi-daihikī kriyāpi mad-arthe mat-sevārtham \|
vacasā apabhraṁśa-vākyenāpi gīta-bandhena mad-guṇa-kathanam \| mad-arthe
madīya-yātrotsavādy-arthe artha-parityāgaḥ
śrī-guru-vaiṣṇavādi-sampradānakaḥ \| yad vā,
bhajana-virodhino'rthasyopekṣā bhogasya strī-sambhogādes tyāgaḥ sukhasya
putropalālanāder dattaṁ dānaṁ hutaṁ, brāhmaṇa-vaiṣṇava-mukhe
tilājya-nikṣepo vā \|

japtaṁ sahasra-lakṣādi-bhagavan-nāma-mantra-japaḥ \| etat tritayam eva
iṣṭaṁ bhaktānāṁ yāgaḥ \| mad-arthaṁ mat-prāpty-arthaṁ vratam
ekādaśy-upavāsādikaṁ yat tad eva bhaktānāṁ tapaḥ \| asya
niṣkāma-bhaktasya ko'nyo'rtho'to'paraṁ kiṁ phalam avaśiṣṭaṁ bhavati \|
kintu tad eva punaḥ punar amutra kathā-śravaṇādikam eva phalam \| tena
jñānino yathā-sādhya-prāptau satyāṁ sādhanasya tyāga uktaḥ \| tathā
bhaktasya sādhya-bhakti-prāptau satyāṁ sādhana-bhakteḥ
śravaṇa-kīrtanādikāyā naiva tyāgaḥ \| pratyuta prema-rasa-rūpāyāḥ
sādhya-bhakter anubhāva-rūpā śravaṇa-kīrtanādi-bhaktiḥ pūrvato'pi
sahasra-guṇitā bhavatīti \|\|20-24\|\|

\...

**\|\| 11.19.25 \|\|**

**yad ātmany arpitaṁ cittaṁ śāntaṁ sattvopabṛṁhitam \|**

**dharmaṁ jñānaṁ sa vairāgyam aiśvaryaṁ cābhipadyate \|\|**

**śrīdhara-svāmī (bhāvārtha-dīpikā) :** kiṁ bahunā, cittam
evāntar-bahir-niṣṭham arthānarthayoḥ kāraṇam ity āha---yad ātmanīti
dvābhyām \| **yadā ātmani** mayi īśvare **cittam arpitaṁ**, tadā pumān
dharmādīn prāpnoty eva \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tasya taṭastha-lakṣaṇaṁ darśayan
dharmādayaś ca tad-anugatā bhavantīty āha---yadeti \| yasyāsti bhaktir
bhagavaty akiñcanā \[bhā.pu. 5.18.12\] ity-ādeḥ \|\|25\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ko'nyo'rtho'syāvaśiṣyate
? ity apekṣāyāṁ bhagavad-ukter iyam ukta-lakṣaṇā kevalā nirguṇā bhaktir
jñānāṅgatvena na vyākhyeyā \| jñānādy-aṅga-bhūtā bhaktis tv ito'nyā
sāttvikī vartata eva \| tayaiva sakāma-bhaktaḥ svāpekṣitaṁ
dharma-jñānādikaṁ prāpnotīty evety āha---yad iti \| **yat śāntaṁ cittaṁ
ātmani** paramātmani mayi **arpitaṁ** sāttvikyā bhaktyā mad-viṣayī-kṛtaṁ
bhavati, tad **dharmādi**-yuktaṁ bhavatīty arthaḥ \|\|25\|\|

\...

**\|\| 11.19.26 \|\|**

**yad arpitaṁ tad vikalpe indriyaiḥ paridhāvati \|**

**rajas-valaṁ cāsan-niṣṭhaṁ cittaṁ viddhi viparyayam \|\|**

**śrīdhara-svāmī (bhāvārtha-dīpikā) :** etad eva vyatirekeṇa
draḍhayati---**yad** yadā **tac** cittaṁ **vikalpe** deha-gṛhādāv
**arpitaṁ** sat viṣayeṣu **paridhāvatitadādhikaṁ rajas-valam
asan-niṣṭhaṁ** ca bhavati \| tataś ca **viparyayam** adharmādikaṁ
**viddhi** \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vyatirekeṇa ca lakṣayati---yad iti
\| yac-cittaṁ vikalpe deha-gṛhādāv arpitaṁ sat paridhāvati, tad
rajasvalam asan-niṣṭhaṁ ca \| cittaṁ viparyayaṁ viparītaṁ
mat-prema-rahitaṁ viddhīti \|\|26\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vyatirekaṁ
darśayati---yac cittaṁ vikalpe deha-gehādāv arpitaṁ tat rajasvalam sat
viṣayān paridhāvati, asan-niṣṭhaṁ niṣiddha-viṣayāsaktaṁ ca bhavati \|
tac cittaṁ viparyayaṁ prāptaṁ viddhi \| adharma-jñānam avairāgyam
anaiśvaryaṁ prāpnotīty arthaḥ \|\|26\|\|

\...

**\|\| 11.19.27 \|\|**

**dharmo mad-bhakti-kṛt prokto jñānaṁ caikātmya-darśanam \|**

**guṇeṣv asaṅgo vairāgyam aiśvaryaṁ cāṇimādayaḥ \|\|**

**madhvācāryaḥ (bhāgavata-tātparyam) :**

ekaḥ pradhānam uddiṣṭo viṣṇoḥ prādhānya-darśanam \|

> aikātmya-darśanaṁ proktaṁ sarva-jñānottamaṁ ca tat \|\| iti traikālye
> \|\|27\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** svābhipretān dharmādīn
vyācaṣṭe---**dharmo mad-bhakti-kṛt**, yataḥ sa eva **proktaḥ** prakṛṣṭa
uktaḥ śāstreṣu \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : mad-bhakti-kṛd** eva **dharmaḥ**
prakarṣeṇokto, nānyaḥ \| tataḥ sa eva mukhya-vṛttyā dharma-śabdena vācya
ity arthaḥ \| evam eva bhaktāv api dharma-śabdaḥ \| evaṁ dharmair itīti
bhāvaḥ \| **aikātmyaṁ** sarveṣāṁ parama-svarūpaṁ mad-rūpeṇaika-rūpatvam
\| yad vā, eka eva sarveṣām ātmā yo'haṁ svayaṁ bhagavān, sa ekātmā
svārthe ṣyañ tad-**darśanam** eva **jñānaṁ** proktam iti pūrvavat
\|\|27\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dharmādīn
vyācaṣṭe---dharma iti \| **mad-bhakti-kṛt** mad-bhakteḥ kṛt karaṇaṁ
yatra vastuni bhavet, sa **dharmaḥ** \|\|27\|\|

\...

**\|\| 11.19.28 \|\|**

**śrī-uddhava uvāca---**

**yamaḥ kati-vidhaḥ prokto niyamo vāri-karṣaṇa \|**

**kaḥ śamaḥ ko damaḥ kṛṣṇa kā titikṣā dhṛtiḥ prabho \|\|**

**śrīdhara-svāmī (bhāvārtha-dīpikā) :** dharmādīnāṁ
mahājana-prasiddhānām anyathā vyakhyātatvād yamādiṣv api saṅkhyātaḥ
svarūpato vā kiñcid vailakṣaṇya syād ity evaṁ sambhāvanayā tad viśeṣaṁ
jijñāsuḥ pṛcchati---yama iti pañcabhiḥ \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dharmādīnām anyato
vilakṣaṇaṁ lakṣaṇaṁ śrutvā yamādīnāṁ saṅkhyātaḥ svarūpataś ca
vailakṣaṇyaṁ sambhāvyaṁ pṛcchati---yama iti pañcabhiḥ \|\|28\|\|

\...

**\|\| 11.19.29 \|\|**

**kiṁ dānaṁ kiṁ tapaḥ śauryaṁ kiṁ satyam ṛtam ucyate \|**

**kas tyāgaḥ kiṁ dhanaṁ ceṣṭaṁ ko yajñaḥ kā ca dakṣiṇā \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** iṣṭam abhyarhitaṁ dhanaṁ ca kim \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

\...

**\|\| 11.19.30-31 \|\|**

**puṁsaḥ kiṁ svid balaṁ śrīmān bhago lābhaś ca keśava \|**

**kā vidyā hrīḥ parā kā śrīḥ kiṁ sukhaṁ duḥkham eva ca \|\|**

**kaḥ paṇḍitaḥ kaś ca mūrkhaḥ kaḥ panthā utpathaś ca kaḥ \|**

**kaḥ svargo narakaḥ kaḥ svit ko bandhur uta kiṁ gṛham \|\|**

**śrīdhara-svāmī (bhāvārtha-dīpikā) :** pareti vidyādīnāṁ viśeṣaṇam \|
śrīr maṇḍanam \|\|30-31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śrīr maṇḍanam
\|\|30-31\|\|

\...

**\|\| 11.19.32 \|\|**

**ka āḍhyaḥ ko daridro vā kṛpaṇaḥ kaḥ ka īśvaraḥ \|**

**etān praśnān mama brūhi viparītāṁś ca sat-pate \|\|**

**śrīdhara-svāmī (bhāvārtha-dīpikā) :** praśnān pṛṣṭān arthān \|
viparītān aśamādīn \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** praśnān pṛṣṭān arthān \|
viparītāṁś ceti pṛṣṭārthānām eteṣām uktyaiva etad-viparītāḥ svata evoktā
mayā jñātāś ca bhaviṣyantīti bhāvaḥ \|\|32\|\|

\...

**\|\| 11.19.33 \|\|**

**śrī-bhagavān uvāca---**

**ahiṁsā satyam asteyam asaṅgo hrīr asañcayaḥ \|**

**āstikyaṁ brahmacaryaṁ ca maunaṁ sthairyaṁ kṣamābhayam \|\|**

**śrīdhara-svāmī (bhāvārtha-dīpikā) :** yama-niyamān āha---ahiṁseti
tribhiḥ \| **asteyaṁ** manasāpi parasvāgrahaṇam \| **āstikyaṁ** dharme
viśvāsaḥ \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ahiṁseti trikam \|\|33\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yama-niyamān
āha---ahiṁseti dvābhyām \|\|33\|\|

\...

**\|\| 11.19.34 \|\|**

**śaucaṁ japas tapo homaḥ śraddhātithyaṁ mad-arcanam \|**

**tīrthāṭanaṁ parārthehā tuṣṭir ācārya-sevanam \|\|**

**śrīdhara-svāmī (bhāvārtha-dīpikā) : śaucaṁ** bāhyam abhyantaraṁ ceti
dvayam \| ato dvadaśa niyamāḥ \| **śraddhā** dharmādaraḥ \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : śaucaṁ** bāhyam ābhyantaraṁ
ceti dvayam \| ato dvadaśa niyamāḥ \|\|34\|\|

\...

**\|\| 11.19.35 \|\|**

**ete yamāḥ sa-niyamā ubhayor dvādaśa smṛtāḥ \|**

**puṁsām upāsitās tāta yathā-kāmaṁ duhanti hi \|\|**

**śrīdhara-svāmī (bhāvārtha-dīpikā) :** ubhayoḥ ślokayor ye smṛtās te
yamā niyamāś ca \| yad vā, ubhayoḥ pravṛtta-nivṛttayoḥ mumukṣor yamā
mukhyāḥ, sa-kāmasya niyamā mukhyāḥ smṛtā ity arthaḥ \| atra hetum
āha---**hi** yasmād **upāsitāḥ** sevitāḥ santaḥ **puṁsāṁ** pravṛttānāṁ
nivṛttānāṁ ca **yathā-kāmaṁ** kāmānusāreṇa mokṣam abhyudayaṁ ca
**duhantīti** \|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ubhayor iti yame niyame cety
arthaḥ \|\|35\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ubhayoḥ ślokayor ye
sthitā te yamā niyamāś ca \| yathā yathāvad eva kāmaṁ pūrayantīti
yama-niyamau tan-mate, anya-mate ca tulya-sāṅkhyākau tulya-lakṣaṇau ca
\| anayor api bhagavan-mate vailakṣaṇyaṁ sambhaved ity
āśaṅkyānivṛtty-artham evaitat-praśnottare jñeye \|\|35\|\|

\...

**\|\| 11.19.36 \|\|**

**śamo man-niṣṭhatā buddher dama indriya-saṁyamaḥ \|**

**titikṣā duḥkha-sammarṣo jihvopastha-jayo dhṛtiḥ \|\|**

**śrīdhara-svāmī (bhāvārtha-dīpikā) :** mumukṣor upādeyān śamādīn,
heyāṁś ca duḥkhādīn mahājana-prasiddhebhyo vilakṣaṇān āha---śama
ity-ādina yāvat samāpti \| etenaiva tad-viparītā aśamādayo'py unneyāḥ \|
**śamoman-niṣṭhatā buddheḥ**, na tu śānti-mātram \|
**damaindriya-saṁyamaḥ**, na caurādi-damanam \| **titikṣā**
vihita-**duḥkhasyasaṁmarṣaḥ** sahanaṁ, na bhārādeḥ \| **jihvopasthayor
jayo** vega-dhāraṇaṁ **dhṛtiḥ**, na tv anudvega-mātram \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** antaḥ-karaṇasya sva-niṣṭhatvam eva
śamam uktvā, antaḥ-karaṇādhīnām indriyādīnāṁ ca sva-sva-sambandhenaiva
yamādikaṁ mene \|\|36\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sādhakāṇāṁ upādeyān
śamādīn ācāryāntara-vailakṣaṇyena lakṣayati---śama ity-ādinā
yāvad-adhyāya-parisamāptiḥ \| **buddher man-niṣṭhatā śamaḥ** iti
man-niṣṭhatā-buddhitvaṁ vinā kevalā śāntir vigītaiva \|
**indriya-saṁyama** iti svendriya-damanaṁ vinā sva-śiṣyādi-damanaṁ
hāsyāspadam eva \| **duḥkha-saṁmarṣa** iti parāvamānanotthasya
**duḥkhasya** śāstra-vihitasya duḥkhasya vā sahanaṁ **titikṣā** \| tena
vinā tu svecchayaiva śītoṣṇādi-duḥkha-sahanaṁ mauḍhyam eva \|
**jihvopastha-jayaṁ** vinā anyatra dhīratā vyarthaiva \|\|36\|\|

\...

**\|\| 11.19.37 \|\|**

**daṇḍa-nyāsaḥ paraṁ dānaṁ kāma-tyāgas tapaḥ smṛtam \|**

**svabhāva-vijayaḥ śauryaṁ satyaṁ ca sama-darśanam \|\|**

**śrīdhara-svāmī (bhāvārtha-dīpikā) :** daṇḍo bhūta-drohas tasya tyāgo
dānaṁ, na dhanārpaṇam \| kāma-tyāgo bhogopekṣā tapaḥ, na kṛcchrādi \|
svabhāvo vāsanā tasya vijayaḥ pratibandhaḥ śauryaṁ, na vikrāntiḥ \|
samaṁ brahma tasya darśanam ālocanaṁ satya-viṣayatvāt satyaṁ, na
yathārha-bhāṣaṇā-mātram \|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sama-darśanaṁ nārāyaṇa-parāḥ sarve
\[bhā.pu. 6.17.28\] ity-ādi rītyā \|\|37\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** daṇḍa-nyāso
bhūta-mātrasyaiva droha-tyāgo dānaṁ, na dhanārpaṇa-mātraṁ tu kim api \|
bhogopekṣā ekādaśī-kārttika-vratādau yā vihitā saiva tapaḥ, na tu
kṛcchrādi \| svabhāvaḥ svīya-pāṇḍityādi-prakhyāpanaṁ tasya svābhāvikayoḥ
kāma-krodhādyoś ca rājasa-tāmasayor bhāvayoś ca vijayaḥ pratibandhaḥ
śauryaṁ, na tu vikramaḥ \| satyaṁ sama-darśanam
īrṣyāsūyādi-vaiṣamya-parityāgena sarvatra sva-sama-duḥkhālocanaṁ,

> ātmaupamyena sarvatra samaṁ paśyati yo'rjuna \|
>
> sukhaṁ vā yadi vā duḥkhaṁ sa yogī paramo mataḥ \|\| \[gītā 6.32\]

iti śrī-gītokteḥ \| na tu yathārtha-bhāṣaṇa-mātram \|\|37\|\|

\...

**\|\| 11.19.38 \|\|**

**ṛtaṁ ca**[^111] **sūnṛtā vāṇī kavibhiḥ parikīrtitā \|**

**karmasv asaṅgamaḥ śaucaṁ tyāgaḥ sannyāsa ucyate \|\|**

**śrīdhara-svāmī (bhāvārtha-dīpikā) :** anyac ca, **ṛtaṁsūnṛtā** satyā
priyā ca vāk \| evaṁ ca ṛta-satyayoḥ sphuṭa eva vivekaḥ \| krama-prāptaṁ
tyāgaṁ vyākhyātum ādau tato'rtha-bhedena śaucaṁ vyācaṣṭe, tasyāpi
mala-tyāga-rūpatve tyāgābheda-pratīteḥ \| **karmasv asaṅgamo**'nāsaktiḥ
**śaucaṁ**, **tyāgas** tu **sannyāsa** iti tayor bheda ity arthaḥ
\|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : sūnṛtā vāṇī** satyā priyā
ca vāṇī saiva, na tu yathārtha-bhāṣaṇa-mātram \| tathātve doṣavatāṁ
doṣa-kīrtanam api prasajjet \| tasmiṁś ca sati nindā syāt \| sā ca satāṁ
śrotṝṇām apriyeti tasyāḥ sūnṛta-vāṇītvābhāvaḥ syāt \| **ṛtaṁ**
yathārtha-bhāṣaṇam ity anayor lakṣaṇaṁ cakruḥ \|

**karmasu anāsaktiḥ śaucaṁ**, na tu kevalaṁ śucitvam eveti pūrvam
apṛṣṭasya tretā-yuga-dharmasya śaucasya lakṣaṇam idam \| anāpṛṣṭam api
brūyur guravo dīna-vatsalāḥ iti nyāyāt \| evaṁ bhago ma aiśvaro bhāvaḥ
\[bhā.pu. 11.19.40\] ity atrāpi jñeyam \| **tyāgaḥ sannyāsaḥ**
kalatra-putrādi-mamatā-tyāgaḥ, na tu bhoga-tyāga eva tyāgaḥ \|\|38\|\|

\...

**\|\| 11.19.39 \|\|**

**dharma iṣṭaṁ dhanaṁ nṝṇāṁ yajño'haṁ bhagavattamaḥ \|**

**dakṣiṇā jñāna-sandeśaḥ prāṇāyāmaḥ paraṁ balam \|\|**

**śrīdhara-svāmī (bhāvārtha-dīpikā) : nṝṇām iṣṭaṁ dhanaṁ dharmaḥ**, na
paśv-ādi-sādhāraṇam \| **bhagavattamaḥ** parameśvaro'**ham** eva
**yajñaḥ**, mad-buddhyā yajño'nuṣṭheyaḥ, na kriyā-buddhyety arthaḥ \|
yajñārthaṁ dānaṁ **dakṣiṇā**, sā ca **jñānopadeśaḥ**, na hiraṇyādi-dānam
\| tena hi yajña-rūpo viṣṇuḥ prāpyate \| durdama-damanaṁ **balam**, tac
ca mano-damana-hetutvāt **prāṇāyāma** iti \|\|39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** dakṣiṇā jñāna-sandeśa ity asya
ṭīkāyāṁ---sā ca jñānopadeśa iti jñānasyopadeśo yasmāt sa
jñānopadeśa-prāpti-hetur ācārye bhakti-viśeṣa ity evārthaḥ \| na hi
yajamāno jñānopadeśaṁ karoti, yathā hiraṇyādi-dakṣiṇām iti \| yad vā,
**bhagavattamaḥ** svayaṁ bhagavad-rūpaḥ śrī-kṛṣṇākhyo'**ham** eva
**yajñaḥ**, maj-jñānenaiva yajña-phala-prāpteḥ \|

> sarve vedāḥ sarva-vidyāḥ sa-śāstrāḥ
>
> sarve yajñāḥ sarva ījyaś ca kṛṣṇaḥ \|
>
> viduḥ kṛṣṇaṁ brāhmaṇās tattvato ye
>
> teṣāṁ rājan sarva-yajñāḥ samāptāḥ \|\| iti mahābhāratokteḥ \|

tasmimś ca **jñāne** yaḥ **sandeśaḥ** saṁvāda ācāryānukūlaṁ vacaḥ,
tad-ājñānuṣṭhānaṁ vā sa eva **dakṣiṇā**, tat-santoṣa-karatvāt,
jñāna-paryāyakatvāc ca \|\|39\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : dharma** eva **iṣṭaṁ
dhanaṁ**, na gavāśvādiḥ \| **ahaṁ bhagavattamo** vasudeva-nandana eva
**yajñaḥ**, maj-janma-mātrādy-utsava eva yajña-buddhyā anuṣṭheya ity
arthaḥ, na tu naśvara-phalo'śvamedhādiḥ \| **jñānasya** utsavānte
mat-kīrtanādi-rasānubhavasya **sandeśaḥ** sveṣṭa-mitreṣu jñāpanaiva
**dakṣiṇā**, na tu dhana-ratnādy-arpaṇam \| durdama-damanaṁ **balaṁ**,
tac ca mano-damana-hetutvāt **prāṇāyāmaḥ** \|\|39\|\|

\...

**\|\| 11.19.40 \|\|**

**bhago ma aiśvaro bhāvo lābho mad-bhaktir uttamaḥ \|**

**vidyātmani bhidā-bādho jugupsā hrīr akarmasu \|\|**

**śrīdhara-svāmī (bhāvārtha-dīpikā) :** lābhaṁ vyaśikhyāsuḥ prathamaṁ
bhagaṁ tato bhedena vyācaṣṭe \| loke tayor abheda-prasiddheḥ \|
**bhago** bhāgyaṁ \| tac ca **me aiśvaro bhāvo** madīyam
aiśvaryādi-ṣāḍguṇyam ity arthaḥ \| **uttamolābhas** tu **mad-bhaktiḥ**,
na putrādiḥ \| **vidyācātmani** pratītasya **bhedasya bādhaḥ**, na
jñāna-mātram \| **akarmasu jugupsā** heyatva-darśanaṁ **hrīḥ**, na
lajjā-mātram \|\|40\|\|

---------------------------------------------------------------------------------------------------------------------

**sanātana-gosvāmī (dig-darṣinī) :** \[bṛ.bhā. 1.7.67\]
asyārthaḥ---**akarmasu** vikarmasu **jugupsā** nindyatayā heyatvālocanaṁ
yat, sā **hrīr** ucyate, na tu lajjā-mātram iti \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : bhidā** martyo'haṁ devo'haṁ bālo'haṁ
yuvāham ity-ādi **buddhis** tasyā **bādhaḥ** \|\|40\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dayā loka-prasiddhaiveti
na sā lakṣitā \| **mama aiśvaro bhāvo** mamaiva īśvaratvaṁ **bhagaḥ**,
na tu jīvāṇāṁ brahmendrādīnāṁ īśvaratvam ity arthaḥ \|
**mad-bhakti-**lābha eva **lābho**, na tu putrādi-lābhaḥ \| **ātmani**
jīvātmani avidyā-kṛtā **bhidā** anātmatvaṁ, tasyā bādha eva **vidyā** \|
yad uktam---triguṇa-mayaḥ pumān iti bhidā yad abodha-kṛtā \[bhā.pu.
10.87.25\] iti, na tv adhītā vyākaraṇādyā \| **akarmasu** pāpeṣu
**jugupsā** loka-nindotthaiva tatrāpravṛtti-hetur **hrīḥ**, na tu
lajjā-mātram \|\|40\|\|

\...

**\|\| 11.19.41 \|\|**

**śrīr guṇā nairapekṣyādyāḥ sukhaṁ duḥkha-sukhātyayaḥ \|**

**duḥkhaṁ kāma-sukhāpekṣā paṇḍito bandha-mokṣa-vit \|\|**

**śrīdhara-svāmī (bhāvārtha-dīpikā) : guṇā** eva **śrīr** maṇḍanaṁ, na
kirīṭādi \| **duḥkha-sukhayor atyayo**'tikramo 'nanusandhānaṁ
**sukhaṁ**, na bhogaḥ \| viṣaya-bhog**āpekṣaivaduḥkhaṁ**, nāgni-dāhādi
\| **bandhān mokṣaṁ** dvayaṁ vā yo **vetti** sa **paṇḍitaḥ**, na
vidvan-mātram \|\|41\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : guṇā** eva **śrīr**
maṇḍanaṁ, na kirīṭādi \| **duḥkha-sukhayor atyayo**'tikramo
'nanusandhānam eva **sukhaṁ**, na viṣaya-bhogaḥ \|
viṣaya-bhog**āpekṣaivaduḥkhaṁ**, nāgni-dāhādi \| **bandhān mokṣaṁ** ca
yo vetti sa eva **paṇḍitaḥ**, na śāstra-vyākhyātaiva \|\|41\|\|

\...

**\|\| 11.19.42 \|\|**

**mūrkho dehādy-ahaṁ-buddhiḥ panthā man-nigamaḥ smṛtaḥ \|**

**utpathaś citta-vikṣepaḥ svargaḥ sattva-guṇodayaḥ \|\|**

**śrīdhara-svāmī (bhāvārtha-dīpikā) : ahaṁ-buddhir** ity upalakṣaṇam,
**deha-gehādiṣv** ahaṁ-mamety abhimānavān **mūrkha** ity arthaḥ \|
**man-nigamo** māṁ nitarāṁ gamayati prāpayati yo nivṛtti-mārgaḥ, sa tu
**panthāḥ** san-mārgaḥ, na kaṇṭakādi-śūnyaḥ \| **citta-vikṣepaḥ**
pravṛtti-mārgaḥ sa **utpathaḥ** kumārgaḥ, na tu caurādy-ākulaḥ \|
**sattva-guṇasyodaya** udrekaḥ **svargaḥ**, nendrādi-lokaḥ \|\|42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : man-nigamo** māṁ nitarāṁ
gamayati prāpayatīti sa bhakti-jñāna-yogaḥ, na tu kaṇṭakādi-śūnyo mārgaḥ
\| **citta-vikṣepaḥ** pravṛtti-mārgaḥ \| **sattva-guṇasyodaya** udrekaḥ
**svargaḥ**, nendrādi-lokaḥ \|\|42\|\|

\...

**\|\| 11.19.43 \|\|**

**narakas tama-unnāho bandhur gurur ahaṁ sakhe \|**

**gṛhaṁ śarīraṁ mānuṣyaṁ guṇāḍhyo hy āḍhya ucyate \|\|**

**śrīdhara-svāmī (bhāvārtha-dīpikā) : tamasa unnāha** udrekaḥ sa
**narakaḥ**, na tāmisrādiḥ \| **gurur** eva **bandhuḥ**, na bhrātrādiḥ;
sa **cāham** eva, yathāhaṁ jagad-guruḥ---

> eka eva paro bandhur viṣame samupasthite \|
>
> guruḥ sakala-dharmātmā yatrākiñcana-go hariḥ \|\| iti \|

sa-sādhanaṁ bhogāyatanaṁ **gṛhaṁ,** tac ca **mānuṣyaṁ** mānuṣa-rūpaṁ
**śarīram** eva, na harmyādi \| **guṇaiḥ** sampanna **āḍhya ucyate**, na
dhanī \|\|43\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tamasa unnāha** udreko
**narakaḥ** \| **gurur** eva **bandhuḥ**, na bhrātrādiḥ \| sa **cāham**
eva \|\|43\|\|

\...

**\|\| 11.19.44 \|\|**

**daridro yas tv asantuṣṭaḥ kṛpaṇo yo'jitendriyaḥ \|**

**guṇeṣv asakta-dhīr īśo guṇa-saṅgo viparyayaḥ \|\|**

**madhvācāryaḥ (bhāgavata-tātparyam) :**

viṣaye doṣa-buddhiḥ sann indriyāṇāṁ vaśe sthitaḥ \|

> kṛpaṇaḥ sa tu samprokto guṇa-buddhi-viparyayaḥ \|\| iti viveke \|
>
> puruṣārtha-matir yasya visāyeṣv eva dehinaḥ \|
>
> viparītaḥ sa vijñeyaḥ svātmano viparītataḥ \|\| iti nivṛtte \|

vittā santoṣa-mātrād daridraḥ \| sarva-viṣaya-saṅgī viparītaḥ \|\|44\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) : asantuṣṭo** yaḥ sa **daridraḥ**,
na niḥsvaḥ \| yo'**jitendriyaḥ** sa **kṛpaṇaḥ** śocyaḥ, na dīnaḥ \|
viṣayeṣv anāsakta-dhīr yaḥ sa **īśaḥ** svatantraḥ, na rājādiḥ \|
guṇa-saṅgo **guṇeṣu** saṅgo yasya sa viparyayo'nīśaḥ \| etac ca
śamādi-viparyayopalakṣaṇārtham \|\|44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** guṇa-saṅgaḥ guṇāsaṅgy
evānīśaḥ \|\|44\|\|

\...

**\|\| 11.19.45 \|\|**

**eta uddhava te praśnāḥ sarve sādhu nirūpitāḥ \|**

**kiṁ varṇitena bahunā lakṣaṇaṁ guṇa-doṣayoḥ \|**

**guṇa-doṣa-dṛśir doṣo guṇas tūbhaya-varjitaḥ \|\|**

**śrīdhara-svāmī (bhāvārtha-dīpikā) :** upasaṁharati---eta iti \|
**sādhu** mokṣopayogitayā \| etac ca sarvaṁ guṇa-doṣayor
vivekāyoddhavena pṛṣṭam, iti tayoḥ saṅkṣepato lakṣaṇam āha---**kiṁ
bahunāvarṇitena ? guṇa-doṣayor lakṣaṇam** etāvad eva \| tad
āha---**guṇa-doṣayor dṛśir** darśanaṁ **doṣaḥ**, **guṇas** tu
tad-**ubhaya**-darśana-**vivarjitaḥ** svabhāva iti \|\|45\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** evaṁ tvat-praśnam anusṛtyaiva
prapañcitaṁ tad etac ca mama prāyo nātisvahṛdyam iti vyañjayan
parama-svahṛdyaṁ pūrvoktaṁ yamādi-phala-bhūtaṁ guṇaṁ lakṣayan
vyatireka-jñānāya doṣam api lakṣayati---kim iti \| bahunā
vyavahāra-mayatvād asāra-pracureṇa paramārtha-pracura-mayatvān mukhyam
ekam eva guṇa-doṣayor lakṣaṇam ity arthaḥ \| tad āha---guṇeti \| guṇo
vihitatvaṁ doṣo niṣiddhatvaṁ tat tayor dṛśir viveko doṣaḥ
kintūbhaya-varjito yaḥ svabhāva-viśeṣaḥ, sa guṇaḥ, tat-tad-dṛṣṭim
atikramya svabhāvata eva parama-śreyasī pravṛtti-guṇa ity arthaḥ \| etad
apekṣayobhayor apy apakṛṣṭatvāt \|\|45\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sādhu mokṣopayogitayā \|
etac ca sarvaṁ tvayā guṇa-doṣayor vivekāyaivāhaṁ pṛṣṭas tasmāt tayoḥ
saṅkṣepato lakṣaṇaṁ bravīmi śṛṇv ity āha---kim iti \| guṇa-doṣayor
lakṣaṇam etāvad evety āha---guṇa-doṣayor dṛśir darśanaṁ doṣaḥ \| guṇas
tu tad-ubhaya-darśana-rahita-svabhāva iti \| asyārthaḥ---uttarādhyāyānte
spaṣṭībhaviṣyati \|\|45\|\|

\...

iti sārārtha-darśinyāṁ harṣiṇyāṁ bhakta-cetasām \|

ekādaśe ekonaviṁśaḥ saṅgataḥ saṅgataḥ satām \|\|\*\|\|

**\...**

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ ekādaśa-skandhe
>
> śrī-bhagavad-uddhava-saṁvāde

śreyo-bheda-nirṇayaḥ

> ūnaviṁśo'dhyāyaḥ \|

\|\| 11.19 \|\|

**\...**

**(11.20)**

**viṁśo'dhyāyaḥ**

**bhagavad-uddhava-saṁvāde yoga-trayam**

**\|\| 11.20.1-2 \|\|**

**śrī-uddhava uvāca---**

vidhiś ca pratiṣedhaś ca nigamo hīśvarasya te \|

avekṣate'ravindākṣa guṇaṁ doṣaṁ ca karmaṇām \|\|

varṇāśrama-vikalpaṁ ca pratilomānuloma-jam \|

dravya-deśa-vayaḥ-kālān svargaṁ narakam eva ca \|\|

**śrīdhara-svāmī (bhāvārtha-dīpikā) :**

viṁśe yoga-trayaṁ proktaṁ bhakti-jñāna-kriyātmakam \|

guṇa-doṣa-vyavasthārtham adhikāri-vibhāgataḥ \|\|

guṇa-doṣa-dṛśir doṣo guṇas tūbhaya-varjitaḥ \[bhā.pu. 11.19.45\] ity
uktaṁ tad ākṣipati, vidhiś ceti pañcabhiḥ \| vidhiś ca pratiṣedhaś
ceśvarasya tava nigama ājñā-rūpo vedaḥ \| sa ca vidheyānāṁ
pratiṣedhyānāṁ ca karmaṇāṁ guṇaṁ doṣaṁ ca puṇya-pāṣa-phala-rūpam
avekṣate \|\|1\|\|

uttamādhama-bhāvena tad adhikāriṇāṁ varṇānām āśramāṇāṁ vikalpaṁ bhedaṁ
ca guṇa-doṣa-rūpam avekṣate \| pratilomānuloma-jaṁ ca guṇaṁ doṣaṁ ca
tathaivāvekṣate \| pratiloma-jā uttama-varṇāsu strīṣu hīna-varṇebhyaḥ
puruṣebhyo jātāḥ sūta-vaidehakādayaḥ \| anuloma-jās tūttama-varṇebhyaḥ
puruṣebhyo hīna-varṇāsu strīṣu jātā mūrdhāvasiktāmbaṣṭhādayas teṣāṁ ca,
asat santas tu vijñeyāḥ pratilomānuloma-jāḥ iti guṇa-doṣau dravyādīn
karmārhatānarhatābhyām \| svargaṁ narakaṁ ca tat phalatayā
guṇa-doṣa-rūpam evāvekṣate \| etac cottarādhyāye prapañcayiṣyate
\|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad-abhiprāyam abuddhvaiva
nigada-śravaṇāya pṛcchati \| vidhiś ceti yugmakam atra guṇaṁ doṣaṁ ceti
ṭīkāyāṁ guṇaṁ puṇyaṁ doṣaṁ pāpaṁ ca krameṇa guṇa-doṣa-rūpam avekṣate ity
eva vācyaṁ guṇa-doṣaṁ ceti samasta-pāṭhe tasya puṇya-pāpa-rūpaṁ
guṇa-doṣam avekṣata ity arthaḥ \| kiṁ tv asmin pāṭhe ca-śabdas tv
anarthakaḥ \|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

jñānaṁ karma ca bhaktiś ca viṁśe sdhu nirūpyate \|

tatra tatrādhikārī ca guṇa-doṣa-vyavasthayā \|\|

guṇa-doṣa-dṛśir doṣo guṇas tūbhaya-varjitaḥ iti yad uktaṁ tasya
bhagavad-abhipretam arthaṁ sahasā jānann api tan-mukhenaiva tasya
vivaraṇaṁ nānārtha-viśeṣa-sahitaṁ śrotu-kāmas tatra vipratipadyamāna
ivāha---vidhiś ceti pañcabhiḥ \| vidhiś ca pratiṣedhaś ca īśvarasya tava
nigamaḥ ājñā-rūpo veda eva tatra vidhir vidheyānāṁ karmaṇāṁ guṇam
avekṣate \| pratiṣedhaḥ pratiṣedhyānāṁ karmaṇāṁ doṣam avekṣate
pratipādayatīty arthaḥ \| vidhi-niṣedhābhyām eva guṇa-doṣau puṇya-pāpe
svarga-narakau bhavata iti yāvat \| tathā varṇānām āśramāṇāṁ ca vikalpaṁ
bhedaṁ ca tad-gataṁ guṇaṁ doṣaṁ cāvekṣate \| pratilomānulomajaṁ
tad-gataṁ ca guṇa-doṣaṁ pratilomajā uttama-varṇāsu strīṣu
hīna-varṇebhyaḥ puruṣebhyo jātāḥ suta-vaidehakādayaḥ \| anulomajāstu
uttama-varṇebhyo hīna-varṇāsu jātāḥ ambaṣṭha-karaṇādayaḥ \|
dravyādi-gatāṁś ca guṇa-doṣān svarga-naraka-rūpaṁ doṣaṁ ca \|\|1-2\|\|

**\...**

**\|\| 11.20.3 \|\|**

guṇa-doṣa-bhidā-dṛṣṭim antareṇa vacas tava \|

**niḥśreyasaṁ kathaṁ nṝṇāṁ niṣedha-viddhi-lakṣaṇam \|\|**

**śrīdhara-svāmī (bhāvārtha-dīpikā) :** tathāpi prastute kim āyātam ata
āha---guṇa-doṣeti \| guṇa-doṣa-dṛśir doṣa iti nirākṛtatvād
guṇa-doṣa-bhidā-dṛṣṭim antareṇa tāṁ vinā niṣedha-vidhi-lakṣaṇaṁ
karma-kāṇḍa-gataṁ tava vacaḥ katham \| tac ca vacontareṇa nṛṇāṁ
niḥśreyasaṁ kathaṁ syāt tatrāpi śrotavyo mantavyaḥ iti sādhana-vidheḥ,
nānudhyāyed bahūn śabdān vāco viglāpanaṁ hi tat ity-ādi niṣedhasya
cāvaśyakatvād iti bhāvaḥ \|

yad vā, guṇa-doṣa-bhidā-dṛṣṭi-rūpaṁ niṣedha-vidhi-lakṣaṇaṁ tava vaco
vineti sāmānādhikaraṇyam evāstu \| yad vā, guṇa-doṣa-bhidā-dṛṣṭim
antareṇa niṣedha-vidhi-lakṣaṇam api vacaḥ kathaṁ nu tattvam
asyādi-vākyavan niḥśreyasa-paraṁ syāt \| sarvasya vedasya tat
paratvāṅgī-kārād ity arthaḥ \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** guṇa-doṣa-bhideti taiḥ \| tatra
niḥśreyasaṁ mokṣaḥ tathā vākya-bhedam āśaṅkyāha---yad veti \| antareṇety
asyaiva yojanayā vineti vyākhyātam \| tāṁ tac ca vinā niḥśreyasaṁ kathaṁ
syāt ? ity arthaḥ \| ata eva pratipādyatvāt sāmānādhikaraṇyena, na tu
vaiyadhikaraṇyena, tac ca vaca ity-ādikaṁ punar āvartyate ity ekārārthaḥ
\| niḥśreyasaṁ kathaṁ syāt ? iti tu pūrvavad eva yojyam \| sarvasya
vedasyeti antaḥkaraṇa-śuddhy-ādi-vidhi-niṣedha-lakṣaṇasyāpi
jñāna-dvārety ādir iti bhāvaḥ \|\|3\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tathāpi prastute kim
āyātam ata āha---guṇeti \| niṣedha-vidhi-lakṣaṇaṁ vacas tava veda-rūpaṁ
vākyaṁ guṇa-doṣa-bhidādṛṣṭim antareṇa ayaṁ vihitatvād guṇaḥ ayaṁ
niṣiddhatvād doṣa iti yā bheda-dṛṣṭis tāṁ vinā kathaṁ niḥśreyasaṁ
niḥśreyasa-karaṁ syāt \|\|3\|\|

**\...**

**\|\| 11.20.4 \|\|**

pitṛ-deva-manuṣyāṇāṁ vedaś cakṣus taveśvara \|

śreyas tv anupalabdhe'rthe sādhya-sādhanayor api \|\|

**śrīdhara-svāmī (bhāvārtha-dīpikā) :** nanu pitaro devāś ca sarva-jñāḥ
pratyakṣato dṛṣṭvā manuṣyebhyaḥ kathayiṣyanti na, ity āha---pitr-ādīnāṁ
sarveṣāṁ tava tvad-vākya-rūpo veda eva tu śreyaḥ śreṣṭhaṁ cakṣuḥ
pramāpakam \| kva ? anupalabdhe'rthe mokṣe svargādau ca, tathā
sādhya-sādhanayor idam asya sādhyam, idam asya sādhanam ity atrāpi \|
tad evaṁ guṇa-doṣa-dṛṣṭy-abhāve niḥśreyasaṁ na ghaṭeta \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** anupalabdhe 'rthe
bhagavat-svarūpa-vigraha-vaibhavādau \|\|4\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** na kevalaṁ manuṣyāṇām eva
vedo niḥśreyasa-karo'pi tu deva-pitrādīnām apīty āha---pitṛ-deveti \|
tava veda eva śreyaḥ śreṣṭhaṁ cakṣur jñāna-hetuḥ \| kva ?
anupalabdhe'rthe mokṣe svargādau ca tathā sādhya-sādhanayor idam asya
sādhanam ity atrāpi \|\|4 \|\|

**\...**

**\|\| 11.20.5 \|\|**

guṇa-doṣa-bhidā-dṛṣṭir nigamāt te na hi svataḥ \|

nigamenāpavādaś ca bhidāyā iti ha bhramaḥ \|\|

**madhvācāryaḥ (bhāgavata-tātparyam) :**

svataḥ sarva-guṇātmā tu viṣṇur ekaḥ sanātanaḥ \|

> anyat sarvaṁ tat-priyatvād guṇo doṣas tathāpriyam \|\|
>
> evaṁ jñānavatāṁ dṛṣṭir ajñas tan nāvagacchati \|
>
> kāla-deśa-viśeṣeṣu prīti-bhedam apekṣya tu \|\|
>
> avijñātavatas tasya maryādā vedataḥ kṛtā \|
>
> guṇa-doṣa-bhidā nāsti bhagavat-priyam antarā \|\|
>
> guṇa-doṣa-dṛśor doṣo hy anyatra bhagavat-priyāt \|
>
> guṇa yad-doṣatām īyur doṣāś ca guṇatāṁ kvacit \|\|
>
> ato doṣo na doṣaḥ syād aguṇo'pi guṇo bhavet \|
>
> bhagavat-prīti-vijñānād guṇa-doṣa-bhidāṁ yadi \|\|
>
> paśyet tat-tad-guṇāyaiva viparyāsaṁ na kārayet \|
>
> guṇa-doṣa-bhidā kvāpi svātantryeṇa na hi kvacit \|\| iti brahma-maye
> \|
>
> svatas tu guṇa-doṣatva-dṛśor bhedena vastunā \|
>
> doṣo'tha guṇa eva syād bhagavat-prītito guṇaḥ \|\|
>
> doṣas tu tad-vaiparītyādi iti dṛṣṭyā bhaved guṇaḥ \|
>
> kāla-deśa-viśeṣeṇa prīty-ajñānāj jagat-sthiteḥ \|
>
> maryādā guṇa-doṣāṇāṁ kṛtā vedeṣu sarvadā \|\| iti parāyaṇe \|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** kiṁ ca, śāstreṇaiva vihitāṁ
bheda-dṛṣṭiṁ tasminn eva viṣaye śāstraṁ kathaṁ nivartayet ? ity āha---te
nigamāt tvad-ājñā-rūpād vedād eva, na hi svataḥ \| yasmād
artha-prāptatvena nivarteta \| ha sphuṭam \| bhramo bhavati taṁ
nivartayeti śeṣaḥ \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** guṇa-doṣeti \| taiḥ tatra tasminn
iti pūrvokta-puṇya-pāpāv ity arthaḥ \| yasmād iti yadi svataḥ syāt tadā
tarkeṇāpi nivarteta, na tu tathā vedenaiva jātatvāt
tad-artha-prāptatvenaiva nivarteta \| tad evaṁ ha sphuṭaṁ yo 'yaṁ bhramo
bhavati, sa yasmāt tad-artha-prāptatvenaiva nivarteta, tasmād veda-vācā
tvam eva taṁ bhramaṁ nivartayety arthaḥ \|\|5\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** paras tv idānīm
ubhaya-saṅkaṭam upasthitam ity āha guṇeti \| nigamāt tvad-ājñā-rūpād
vedād eva vidhi-niṣedhātmakād guṇa-doṣa-bheda-dṛṣṭir vihitābhūt \|
nigamenādyatanyā tvad-ājñayā bhidāyā guṇa-doṣa-bheda-dṛṣṭer apavādaś
cety aspaṣṭam abhiprāya-niścayāsāmarthyān me bhramo'bhūt taṁ tvam eva
nivartayeti bhāvaḥ \|\|5 \|\|

**\...**

**\|\| 11.20.6 \|\|**

**śrī-bhagavān uvāca**---

yogās trayo mayā proktā nṝṇāṁ śreyo-vidhitsayā \|

**jñānaṁ karma ca bhaktiś ca nopāyo'nyo'sti kutracit \|\|**[^112]

**śrīdhara-svāmī (bhāvārtha-dīpikā) :** viṣayābhede'py
adhikāri-bhedenāvirodhaṁ vaktuṁ prathamaṁ yoga-trayam āha---yogā iti \|
**yogā** upāyā brahma-karma-devatā-kāṇḍaiḥ **proktāḥ** \| **karma** ca
niṣkāmam \| **śreyo-vidhitsayā** mokṣa-sādhanecchayā \| **anya upāyo
nāstīti** kāmya-karmādikaṁ vyāvartayati \| tathā cottarādhyāye
sphuṭīkariṣyati ya etān \[bhā.pu. 11.21.1\] ity-ādinā \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ṭīkāyāṁ---viṣayābhede'pi
pūrvokta-puṇya-pāpādi-rūpāṇām abhede'pīty arthaḥ \| adhikāri-bhedena iti
karmādi-sādhakān prati bahavo guṇa-doṣā varṇitāḥ \| parama-siddhān prati
guṇa-doṣa-dṛśir doṣaḥ \[bhā.pu. 11.19.45\] ity anenaika eveti bhāvaḥ
\|\|

yad vā, akiñcanākhyāyā eva bhakteḥ sarvordhva-bhūmikāvasthitatvam
adhikāri-viśeṣa-niṣṭhatvaṁ ca darśayituṁ prakriyāntaram \| tatra
para-tattvasya vaimukhya-parihārāya yathā-kathañcit sāṁmukhya-mātraṁ
kartavyatvena labhyate \| tac ca tridhā---(1) nirviśeṣa-rūpasya
tadīya-brahmākhyāvirbhāvasya jñāna-rūpaṁ, (2) sa-viśeṣa-rūpasya ca
tadīya-bhagavad-ākhyāvirbhāvasya bhakti-rūpam iti dvayaṁ \| (3) tṛtīyaṁ
ca tasya dvayasyaiva dvāraṁ karmārpaṇa-rūpam iti \| tad etat trayaṁ
puruṣa-yogyatā-bhedena vyavasthāpayituṁ loke sāmānyato
jñāna-karma-bhaktīnām evopāyatvaṁ nānyeṣām ity anuvadati---yogās traya
iti \| yogā upāyāḥ mayā śāstra-yoninā śreyāṁsi mukti-tri-varga-premāṇi
anena bhakteḥ karmatvaṁ vyāvṛttam \|\|6\|\| (bhakti-sandarbhaḥ 170)

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
adhikāri-bhedenāvasthā-bhedena ca guṇa-doṣa-bheda-dṛṣṭer vihitatvaṁ
niṣiddhatvaṁ ca yathā-yogaṁ bhaved iti \| taj jñāpayitum āha---**yogā**
upāyā brahma-karma-devatā-kāṇḍaiḥ **proktāḥ** \| **śreyāṁsi**
mokṣa-trivarga-premāṇi teṣāṁ **vidhitsayeti** me sarvatra kṛpayaiveti
bhāvaḥ \| nānya etat-tritayaṁ vinā **anyas** tapo-yogādikaḥ,
tapo'ṣṭāṅga-yogāder yathā-sambhavaṁ jñāna-bhaktyor evāntarbhāva-darśanād
iti bhāvaḥ \| **traya** ity anena karmibhiḥ karmaṇa eva, jñānibhir
jñānasyaivocyamānaṁ, śuddha-bhaktitvaṁ parāhatam \|\|6\|\|

**\...**

**\|\| 11.20.7 \|\|**

nirviṇṇānāṁ jñāna-yogo nyāsinām iha karmasu \|

teṣv anirviṇṇa-cittānāṁ karma-yogas tu kāminām \|\|

**śrīdhara-svāmī (bhāvārtha-dīpikā) :** teṣv adhikāri-bhedam
āha---nirviṇṇānām iti dvābhyām \| **iha** eṣāṁ madhye **karmasu
nirviṇṇānāṁ** duḥkha-buddhyā tat-phaleṣu viraktānām, ata eva
tat-sādhana-bhūta-karma-**nyāsināṁ jñāna-yogaḥ** siddhida ity
uttareṇānvayaḥ \| **anirviṇṇa-cittānāṁ** duḥkha-buddhi-śūnyānām \| ataḥ
**kāmināṁ** tat-phaleṣv aviraktānām ity arthaḥ \|\|7\|\|

---------------------------------------------------------------------------------------------------------------------

**kaivalya-dīpikā :** atha vihitāsv adhikāri-bhedam
āha---**nirviṇnānām** iti \| **nyāsināṁ** karma-tyāgināṁ madhye
nirviṇṇānāṁ vīta-rāgāṇāṁ[^113] **jñāna-yogaḥ** jñāna-miśrā bhaktiḥ \|
teṣu nyāsiṣu madhye **anirviṇṇānāṁ** karmasu satsu jñāna-yogaḥ \|
(karma-jñāna-yogaḥ) \| tyakta-kāmya-karmaṇām apy atitīvra-vairāgyāṇāṁ
karma-jñāna-miśrā bhaktir ity arthaḥ \| **kāmināṁ** kāmya-karmāsaktānāṁ
tu karma-yogaḥ karma-miśraivety arthaḥ \|\|7\|\| \[mu.pha. 5.17\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** teṣv adhikāri-hetūn āha
dvābhyām---nirviṇṇānām iti \| **iha** eṣāṁ madhye nirviṇṇānām
aihika-pāralaukika-viṣaya-pratiṣṭhā-sukheṣu viraktānām, ata eva
tat-sādhana-bhūteṣu laukika-vaidika-karmasu nyāsināṁ, tāni tyaktavatām
ity arthaḥ \| pada-dvayena dṛḍha-jāta-mumukṣūṇām ity abhipretam \| teṣāṁ
jñāna-yogaḥ **siddhidaḥ** \| **kāmināṁ** tat-tat-sukheṣu rāgiṇām, ata
eva **teṣu** karmasu **anirviṇṇa-cittānāṁ** tāni tyaktum asamarthānāṁ
**karma-yogaḥ** siddhidas, tat-saṅkalpānurūpa-phaladaḥ \|\|7\|\|
(bhakti-sandarbhaḥ 171)

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatra ke kutrādhikāriṇaḥ
? ity apekṣāyām āha---nirviṇṇānām iti dvābhyām \| **iha** eṣām madhye
**nirviṇṇānāṁ** viraktānāṁ gṛha-kuṭumbādiṣv anāsaktānām ity arthaḥ \|
ata eva **karmasu** gṛhāśrama-prāpteṣu **nyāsināṁ** tyāgavatāṁ
**jñāna-yogo** bhavet \| **teṣu** gṛhāśrama-**karmasu
anirviṇṇa-cittānāṁ** yataḥ **kāmināṁ,** kāmo viṣayāsaktis
tad-atiśayavatāṁ, bhūmni matv-arthīyaḥ, deha-geha-kalatrādiṣv
atyāsaktimatām ity arthaḥ \|\|7\|\|

**\...**

**\|\| 11.20.8 \|\|**

yadṛcchayā mat-kathādau jāta-śraddhas tu yaḥ pumān \|

na nirviṇṇo nātisakto bhakti-yogo'sya siddhi-daḥ \|\|

**madhvācāryaḥ (bhāgavata-tātparyam) :** etad evocyate---

> sve sve'dhikāre yā niṣṭhā sa guṇaḥ parikīrtitaḥ \|
>
> viparyayas tu doṣaḥ syād ubhayor eṣa nirṇayaḥ \|\| iti ca \|
>
> sanakādyā jñāna-yogo bhakti-yogās tu devatāḥ \|
>
> mānuṣāḥ karma-yogās tu tridhaite yoginaḥ smṛtāḥ \|\|
>
> sarveṣāṁ sarva-yogaiś ca prāpyā muktir na saṁśayaḥ \|
>
> tathāpi tu viśeṣeṇa sa teṣām abhidhīyate \|\|
>
> bhagavad-guṇānusāreṇa vedārtho nīyate hi yaiḥ \|
>
> bhakti-yogās tu te proktā tādṛśā hi surāḥ sadā \|\|
>
> aṅgānusāri vedārthaṁ jñātvā tad-anusārataḥ \|
>
> bhagavad-guṇāyair nīyante te proktā jñāna-yoginaḥ \|\|
>
> karmāṇi śāstrato jñātvā tat-prādhānyānusārataḥ \|
>
> vijñātā yair guṇā viṣṇor jñeyās te karma-yoginaḥ \|\|
>
> bhaktir jñānaṁ ca kiñcit tu paścāt teṣv api jāyate \|
>
> tathāpi karma-yogās te karma-pūrvatva-kāraṇāt \|\|
>
> bhagavad-guṇānurāgitvam adhikaṁ bhakti-yoginām \|
>
> tasmāt te'bhyadhikā hy eṣu devā eva viśeṣataḥ \|\|
>
> īṣad vairāgyam alpaṁ tu pūrvaṁ deveṣu jāyate \|
>
> paścād virāgo'py adhiko devānāṁ nātra saṁśayaḥ \|\|
>
> jñānādhikyaṁ tu devānāṁ bhaktyādhikyaṁ tathaiva ca \|
>
> virāgo'bhyadhikas teṣāṁ sadaiva sanakādīnām \|\|
>
> jñānādhikyān manuṣyebhyo bhaṇyante jñāna-yoginaḥ \|
>
> na tu jñānādhikās te vai devebhyas tu kathañcana \|\|
>
> devānām api karmitvaṁ vidyate yadyapi sphuṭam \|
>
> tathāpi pratyavāyitvān manuṣyāḥ karma-yoginaḥ \|\|
>
> triyogābhyadhiko brahmā sarvebhyaḥ paramo vibhuḥ \|
>
> mahā-yogeśvare śeṣas tasmād brahmā caturmukhaḥ \|\| iti triyoge
> \|\|6-8 \|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) : yadṛcchayā** kenāpi bhāgyodayena
\| tatra kāmya-karmasu pravartamānasya sarvātmanā
vidhi-pratiṣedhādhikāra ity uttarādhyāye vakṣyati \|
niṣkāma-karma-yogādhikāriṇyas tu yathā-śakti \| sa
cajñāna-bhakti-yogādhikārāt prāg eva \| tad-adhikṛtayos tu svalpaḥ \|
tābhyāṁ siddhānāṁ tu na kiñcid iti \|\|8\|\|

---------------------------------------------------------------------------------------------------------------------

**kaivalya-dīpikā :** śuddha-bhakty-adhikāriṇam āha---**yadṛcchayā** iti
\| yadyapi niṣkāmaiḥ karmabhiḥ śuddha-sattvasya bhagavat-kathādau
śraddhā syāt, tathāpi sādhana-sahasra-durlabheti dyotanāya
**yadṛcchayā** ity uktam \| **bhakti-yogaḥ** śraddhā-bhaktiḥ, sa eva
bhakti-yogākhyaḥ \[bhā.pu. 3.29.14\] ity uktatvāt \|\|8\|\| \[mu.pha.
5.18\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atha te vai vidanty atitaranti na
deva-māyām \[bhā.pu. 2.5.45\] ity ādau tiryag-janā api ity anena
bhakty-adhikāre karmādivat jāty-ādi-kṛta-niyamātikramāt śraddhā-mātraṁ
hetur ity āha---yadṛcchayeti \| **yadṛcchayā** kenāpi
parama-svatantra-bhagavad-bhakta-saṅga-tat-kṛpā-jāta-maṅgalodayena \|
yad uktaṁ, śuśrūṣoḥ śraddadhānasya \[bhā.pu. 1.2.16\] ity-ādi \|\|8\|\|
(bhakti-sandarbhaḥ 171)

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : yadṛcchayā**
prathama-skandha-vyākhyāta-yuktyā yādṛcchika-mahat-saṅgena sat-saṅgena
**mat-kathādau jāta-śraddha** iti \| ata eva śraddhāmṛta-kathāyāṁ me
\[bhā.pu. 11.19.20\] iti, śraddhālur me kathāḥ śṛṇvann \[bhā.pu.
11.11.23\] iti, tatra tatra bhakti-yoge kathā-śraddhālur evādhikārī
darśitaḥ \| atra **tu** bhinnopakrama ity asya jñānibhyaḥ karmibhyaś ca
vaiśiṣṭyam eka-vacanena virala-pracāratvaṁ ca dhvanitam \| **nātisakto**
deha-geha-kalatrādiṣu atyāsakti-rahitaḥ \|

atra **na nirviṇṇa** iti teṣu nirviṇṇatve jñāne'dhikāraḥ, atyāsaktatve
karmaṇy adhikāraḥ \| atyāsakti-rāhitye bhaktāv adhikāra ity
adhikāra-traya-viveko nirvedasya kāraṇaṁ
niṣkāma-karma-hetukāntaḥ-karaṇa-śuddhir eva \| atyāsakteḥ kāraṇam
anādy-avidyaiva \| atyāsakti-rāhityasya kāraṇaṁ yādṛcchika-mahat-saṅga
eveti tatra tatra kāraṇaṁ dṛśyam \| kiṁ caitad utkṛṣṭādhikāriṇa eva
lakṣaṇaṁ kintu ko nu rājann indriyavān mukunda-caraṇāmbujam na bhajet
sarvato-mṛtyuḥ \[bhā.pu. 11.2.2\] ity-ukter yādṛcchika-bhakta-saṅge
satīndriyavān eva bhaktāv adhikārī jñeyaḥ \|\|8\|\|

**\...**

**\|\| 11.20.9 \|\|**

tāvat karmāṇi kurvīta na nirvidyeta yāvatā \|

mat-kathā-śravaṇādau vā śraddhā yāvan na jāyate \|\|

**śrīdhara-svāmī (bhāvārtha-dīpikā) :** sāvadhiṁ karma-yogam āha---tāvad
iti navabhiḥ \| **karmāṇi** nitya-naimittikāni \| **yāvatā** yāvat
\|\|9\|\|

---------------------------------------------------------------------------------------------------------------------

**sanātana-gosvāmī :** \[ha.bha.vi. 11.553\] bhaktitaḥ karmānadhikārāt
karma-tyāge'pi na doṣaḥ syād iti bhaktair māhātmyaṁ likhati---tāvad iti
\| **karmāṇi** nitya-naimittikādīni \| **yāvatā** yavat **na**
**nirvidyate**, karma-phaleṣu aihikāmuṣmika-viṣaya-bhogeṣu vā virakto na
syāt \| **śraddhā** viśvāsaḥ prītir vā \| **ādi**-śabdena
kīrtanādi-bhakti-prakārāḥ \| nirvede jāte
**mat-kathā-śravaṇādi**-śraddhāyāṁ vā jātāyāṁ na kuryād ity arthaḥ \|
karmaṇāṁ sāvadhitvena sādhye siddhe sādhana-parityāgopapatteḥ \|
**vā**-śabdena pūrvato'sya pakṣasyādhikyaṁ sūcitam \| ye vā mayīśe
\[bhā.pu. 5.5.3\] itivat \| vairāgye jāte'pi karma-tyāgo yuktaḥ \| kiṁ
punar vairāgyasya phale śravaṇādau jāte satīti bhāvaḥ \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tāvad iti taiḥ \| tatra svalpaḥ
yadṛcchayā jñāna-bhakty-anukūla-mātraḥ \| na kiñcid iti
anupayogāntarāya-rūpatvāc ceti bhāvaḥ \| vākyārthe tu tasmād anayoḥ
karmaja-guṇa-doṣābhyāṁ na guṇa-doṣatvam iti bhāvaḥ \|

yad vā, nanv evaṁ kevalānāṁ karma-jñāna-bhaktīnāṁ vyavasthoktā \|
nitya-naimittikaṁ karma tu sarveṣv āvaśyakaṁ, tarhi sāṅkarye kathaṁ
śuddhe jñāna-bhaktī pravarteyātāṁ tad etad āśaṅkya tayoḥ karmādhikāritāṁ
vārayati---tāvad iti \| karmāṇi nitya-naimittikādīni iti ṭīkā ca \| ata
eva---

> śruti-smṛtī mamaivājñe yas te ullaṅghya vartate \|
>
> ājñā-cchedī mama dveṣī mad-bhakto'pi na vaiṣṇavaḥ \|\|

ity ukta-doṣo'py atra nāsti, ājñā-karaṇāt \| pratyuta jātayor api
nirveda-śraddhayos tat-karaṇa evājñā-bhaṅgaḥ syāt \| yathā ca vyākhyātam
ājñāyaiva guṇān doṣān \[bhā.pu. 11.11.32\] ity asya ṭīkāyāṁ---
bhakti-dārḍhyena nivṛtty-adhikāratayā santyajya iti \|

nivṛtty-adhikāritvaṁ coktaṁ karabhājanena---devarṣi-bhūtāpta-nṛṇāṁ
\[bhā.pu. 11.5.41\] ity-ādinā \| teṣāṁ na kiṅkaraḥ, kintu śrī-bhagavata
evety anadhikāritvam \| atra karma-parityāga-hetutvenābhidhānāt
śraddhā-śaraṇāpattyor aikārthyaṁ labhyate \| tac ca yuktam---śraddhā hi
śāstrārtha-viśvāsaḥ \| śāstraṁ ca tad-aśaraṇasya bhayaṁ,
tac-charaṇasyābhayaṁ vadati \| tato jātāyāḥ śraddhāyāḥ śaraṇāpattir eva
liṅgam iti \| na ca devādi-tarpaṇa-mātra-tātparyeṇāpi
pṛthak-pṛthag-ārādhanaṁ kartavyam \| yathā taror mūla-niṣecanena
\[bhā.pu. 4.31.12\] ity ādau tat-paunaruktya-prāpteḥ \| na ca
tyakta-karmaṇo madhye vighna-sthagitāyām api bhaktau tat-tyāgānutāpo
yujyate--- tyaktvā sva-dharmaṁ caraṇāmbujaṁ harer bhajann apakvo'tha
patet tato yadi \[bhā.pu. 1.5.17\] ity-ādy-ukteḥ \| śrī-gītāsu ca---

> sarva-dharmān parityajya mām ekaṁ śaraṇaṁ vraja \|
>
> ahaṁ tvā sarvapāpebhyo mokṣayiṣyāmi mā śucaḥ \|\| \[gītā 18.66\]

ity asya devarṣi-bhūtāpta-nṝṇāṁ \[bhā.pu. 11.5.37\]
ity-ādi-dvayenaikārthyaṁ dṛśyate \| ato bhakty-ārambha eva tu svarūpata
eva karma-tyāgaḥ kartavyaḥ \| parityajyety atra pari-śabdasya hi
tathaivārthaḥ \| gautamīye ca---

> na japo nārcanaṁ naiva dhyānaṁ nāpi vidhi-kramaḥ \|
>
> kevalaṁ satataṁ kṛṣṇa-caraṇāmbhoja-bhāvinām \|\| \[gau.ta. 33.57\],

tathā ca viṣṇu-purāṇe'pi bharatam uddiśya---

> yajñeśācyuta govinda mādhavānanta keśava \|
>
> kṛṣṇa viṣṇo hṛṣīkeśety āha rājā sa kevalam \|
>
> nānyaj jagāda maitreya kiñcit svapnāntareṣv api \|\| \[vi.pu. ?\] iti
> \|

atra vacanāntarasyāpy anavakāśāt \| sutarām eva
tad-vacanamaya-karmāntara-parityāgo'ṅgīkṛtaḥ \| kathañcit kriyamāṇam api
tan-nāmnaiva kṛtam ity avagateś ca sarvatra tad-īkṣaṇāc
chuddha-bhaktitvam evāṅgīkṛtam \| yathoktaṁ pādme---

> sarva-dharmojjhitā viṣṇor nāma-mātraika-jalpakaḥ \|
>
> sukhena yāṁ gatiṁ yānti na tāṁ sarve'pi dharmikāḥ \|\| \[pa.pu.
> 6.71.99\] iti \|

tasmān matāntareṇāpy ucitaḥ śraddhāvato'nanya-bhakty-adhikāraḥ
karmādy-anadhikāraś ceti \| kintu śraddhā-sad-bhāva eva kathaṁ jñāyate
iti vicāryam \| tatra ca liṅgatvena pūrvaṁ śaraṇāpattir upadiṣṭaiva \|
yasmāc ca śaraṇāpattau vakṣyamāṇāni ānukūlyasya saṅkalpaḥ ity ādīni
liṅgāni \| tathā vyavahāra-kārpaṇyādy-abhāvo'pi śraddhā-liṅgaṁ jñeyam \|
śāstraṁ hi tathaiva śraddhām utpādayati---

> ananyāś cintayanto māṁ ye janāḥ paryupāsate \|
>
> teṣāṁ nityābhiyuktānāṁ yoga-kṣemaṁ vahāmy aham \|\| \[gītā 9.22\]
> ity-ādi \|

kiṁ ca, śraddhāvataḥ puruṣasya
bhagavat-sambandhi-dravya-jāti-guṇa-kriyāṇāṁ śāstre śrūyamāṇeṣv
aihika-vyavahārika-prabhāveṣv api na kathañcid anāśvāso bhavati \| tatas
tāsu prākṛta-dravyādi-sādhāraṇa-dṛṣṭyā doṣa-viśeṣānusandhānato na
kadācid apravṛttiḥ syāt \| te ca tādṛśa-prabhāvāḥ \| bṛhan-nāradīye---

> akāla-mṛtyu-śamanaṁ sarva-vyādhi-vināśanam \|
>
> sarva-duḥkhopaśamanaṁ hari-pādodakaṁ smṛtam \|\| \[nā.pa. 37.16\] ity
> ādayaḥ \|

kecit tu tatra śraddhāvanto'pi svāparādha-doṣeṇa samprati tat phalaṁ
nodetīti sthagitāyante \| yat tu yaḥ smaret puṇḍarīkākṣaṁ sa
bāhyābhyantara-śuciḥ ity ādau śraddadhānā api snānādikam ācaranti \| tat
khalu śrīman-nārada-vyāsādi-sat-paramparācāra-gauravād eva \| anyathā
tad-atikrame'py aparādhaḥ syāt \| te ca tathā maryādāṁ lokasya
kadarya-vṛttyādi-nirodhāyaiva sthāpitavanta iti jñeyam \|

kiṁ ca, jātāyāṁ śraddhāyāṁ siddhāv asiddhau ca svarṇa-siddhi-lipsor iva
sadā tad-anuvṛtti-ceṣṭaiva syāt \| siddhiś
cātrāntaḥkaraṇa-kāmādi-doṣa-kṣaya-kāri-paramānanda-paramākāṣṭhā-gāmi-śrī-hari-sphuraṇa-rūpaiva
jñeyā \| tasyāṁ svārtha-sādhanānupravṛttau ca
dambha-pratiṣṭhā-lipsādi-maya-ceṣṭā-leśo'pi na bhavati \| na sutarāṁ
jñāna-pūrvakaṁ mahad-avajñādayo'parādhāś cāpatanti, virodhād eva \| ata
eva citraketoḥ śrī-mahādevāparādhaḥ tasya
sva-ceṣṭāntareṇācchanna-svabhāvasya bhāgavatatvājñānād eva mantavyaḥ \|
yadi vā śraddhāvato'pi prārabdhādi-vaśena viṣaya-sambandhābhyāso bhavati
\| tathāpi tad-bādhayā viṣaya-sambandha-samaye'pi dainyātmikā bhaktir
evocchalitā syāt \| yathoktaṁ--- juṣamāṇaś ca tān kāmān duḥkhodarkāṁś ca
garhayet \[bhā.pu. 11.14.17\] ity atra bādhyamāno'pi mad-bhaktaḥ
\[bhā.pu. 11.14.18\] ity ādau ca \| api cet sudurācāraḥ \[gītā 9.30\]
ity-ādy-uktasyānanya-bhāktvena lakṣitā tu yā śraddhā sā khalu ye
śāstra-vidhim utsṛjya yajante śraddhayānvitāḥ \[gītā 17.1\] itival
loka-paramparā-prāptā, na tu śāstrāvadhāraṇa-jātā \| śāstrīya-śraddhāyāṁ
tu jātāyāṁ sudurācāratvāyogaḥ syāt \| para-patnī-para-dravya- \[vi.pu.
3.8.14\] ity-ādi-viṣṇu-toṣaṇa-śāstra-virodhāt \| maryādāṁ kṛtāṁ tena
\[viṣṇu-dharma\] ity-ādinā tad-bhaktatva-virodhāc ca \| na tu sā
durācāratā tad-bhakti-mahima-śraddhākṛtaiva \| api-śabdena
durācāratvasya heyatva-vyañjanāt \| tathā kṣipraṁ bhavati
dharmātmāśāśvac chāntiṁ nigacchati \[gītā 9.31\] ity-uttarāpratipatteḥ
\| nāmno balād yasya hi pāpa-buddhiḥ ity-ādināparādhāpātāc ca \|

tataḥ sā śraddhā na śāstrīya-bhakty-adhikāriṇo viśeṣaṇatve praveśanīyā,
kintu bhakti-praśaṁsāyām eva \| tādṛśyāpi śraddhayā bhakteḥ
sattva-hetutvaṁ, na tu devāntara-yajanavat \| ye śāstra-vidhim utsṛjya
\[gītā 17.1\] ity-ādāv evoktam anyādṛśatvam iti \|

asyāḥ śraddhāyāḥ pūrṇatāvasthā tu brahma-vaivarte---

> kiṁ satyam anṛtaṁ ceti vicāraḥ sampravartate \|
>
> vicāre'pi kṛte rājann asatya-parivarjanam \|
>
> siddhaṁ bhavati pūrṇā syāt tadā śraddhā mahā-phalā \|\|

tad evaṁ-laksaṇeṣu śraddhotpatti-lakṣaṇeṣu satsu vidhīyate \| tad
evaṁ-lakṣaṇeṣu śraddhotpatti-lakṣaṇeṣu satsu vidhīyate, yadṛcchayā
mat-kathādau jāta-śraddhas tu yaḥ \[bhā.pu. 11.20.8\] ity-ādi,
mat-kathā-śravaṇādau vā \[bhā.pu. 11.20.9\] ity-ādi ca \| ata evam
anadhikāry-adhikāri-viṣayatva-vivakṣayaiva śrī-bhagavan-nāradayor vākye
vyavatiṣṭhate---

> na buddhi-bhedaṁ janayed ajñānāṁ karma-saṅginām \|
>
> joṣayet sarva-karmāṇi vidvān yuktaḥ samācaran \|\| \[gītā 3.26\]
> ity-ādi \|
>
> jugupsitaṁ dharma-kṛte'nuśāsataḥ
>
> svabhāva-raktasya mahān vyatikramaḥ \|
>
> yad-vākyato dharma itītaraḥ sthito
>
> na manyate tasya nivāraṇaṁ janaḥ \|\| \[bhā.pu. 1.5.15\] iti ca \|

evam ajita-vākyaṁ ca tad-adhikāri-viṣayam eva---

> svayaṁ niḥśreyasaṁ vidvān na vakty ajñāya karma hi \|
>
> na rāti rogiṇo'pathyaṁ vāñchato'pi bhiṣaktamaḥ \|\| \[bhā.pu. 6.9.50\]
> iti \|

atra yadyapy adhikāritāyāṁ śraddhaiva hetuḥ sā cājñasya na sambhavatīti
naitat tad-viṣayaṁ syāt \| tathāpi katham api prācīna-saṁskāra-vitarkeṇa
tad-adhikāritva-nirṇayān na doṣa iti jñeyam \| anyathopadeṣṭur eva
doṣāpātaḥ syāt \| aśraddadhāne vimukhe'py aśṛṇvati yaś copadeśaḥ iti
vakṣyamāṇāparādha-śravaṇāt \| atra viśeṣa-jijñāsā cet
śrī-bhakti-sandarbho dṛśyaḥ \|\|9\|\| (bhakti-sandarbha 172-173)

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad evaṁ
jātyaivātātyāsaktasya jīvasya karmādhikāraḥ svābhāvika eva \| sa ca kiṁ
paryantas tathā jñānādhikāro bhakty-adhikāraś ca kadā syād ity apekṣāyām
āha tāvad iti \| karmāṇi nitya-naimittikāni \| **yāvatā** yāvat **na
nirvidyeta**, karmaṇaivāntaḥkaraṇa-śuddhau satyāṁ yāvan nirvedo na
jāyata ity arthaḥ \| nirvede jāte nirviṇṇānāṁ, jñāna-yoga iti mad-ukter
jñāna evādhikāro na karmaṇīti bhāvaḥ \| tathā ākasmika-mahat-kṛpā-janitā
śraddhā vā yāvad iti śraddhātaḥ pūrvam eva karmādhikāraḥ, śraddhāyāṁ
jātāyāṁ tu jāta-śraddhas tu yaḥ pumān iti mad-ukter bhaktāv eva
kevalāyām adhikārā na karmaṇīti bhāvaḥ \| śraddhā ceyam ātyantiky eva
jñeyā \| sā ca bhagavat-kathā-śravaṇādibhir eva kṛtārthībhaviṣyatīti na
tu karma-jñānādibhir iti dṛḍhaivāstikya-lakṣaṇaiva \|
tādṛśa-śuddha-bhakta-saṅgodbhūtaiva jñeyā \| ata eva---

> śruti-smṛtī mamaivājñe yas te ullaṅghya vartate \|
>
> ājñā-cchedī mama dveṣī mad-bhakto'pi na vaiṣṇavaḥ \|\|

ity ukta-doṣo'py atra nāsti \| ājñā-karaṇāt \| pratyuta jātāyāṁ
śraddhāyāṁ tat-karaṇe ājñā-bhaṅgaḥ prasajjed iti \| kintv
aprāpta-mahat-kṛpatvād ajāta-tādṛśa-śraddhām api vaiṣṇavāntarotkarṣaṁ
dṛṣṭvaiva tadvad eva karma tyaktvā bhagavad-bhajanam eva
tad-vacana-viṣayīkarotīti kecid āhur anye tu śruti-smṛtī
bhakti-pratipādike eva na tu varṇāśrama-dharma-pratipādike \| mayādiṣṭān
api svakān \| dharmān santyajya yaḥ sarvān māṁ bhajet sa tu sattamaḥ
\[bhā.pu. 11.11.32\] iti bhagavad-ukti-virodhāt \| ananya-bhaktānām
asmākaṁ śruti-smṛty-ukta-vidhi-niṣedhābhyāṁ na kim api prayojanam iti
matvā yad ekādaśy-ādi-vratānām ācaraṇaṁ tāmra-pātrastha-dadhi-dugdhādeḥ
kāmasya-pātrastha-nārikelodakasya ca bhagavate'rpaṇaṁ tasya ca
bhagavad-arpitasya yad bhakṣaṇam iti niṣiddhācaraṇaṁ ca tadaiva ca
śruti-smṛtī mamaivājñe iti bhagavad-uktir viṣayīkarotīty ācakṣate \| na
calati nija-varṇa-dharmataḥ iti \| na calati na kampate iti tatrārthaḥ
\| atra prācyādi-bhaktānām ananyām api karmi-kula-saṁghaṭṭa-gatatvenaiva
tad-anurodha-vaśāt yadīṣat karma-karaṇaṁ tat-karmākaraṇam eva tatra
śraddhā-rāhityāt---

> aśraddhayā hutaṁ dattaṁ tapas taptaṁ kṛtaṁ ca yat \|
>
> asad ity ucyate pārtha na ca tat pretya neha ca \|\| iti
> bhagavad-ukteḥ \|\|9\|\|

\...

**\|\| 11.20.10 \|\|**

**sva-dharma-stho yajan yajñair anāśīḥ-kāma uddhava \|**

**na yāti svarga-narakau yady anyan na samācaret \|\|**

**śrīdhara-svāmī (bhāvārtha-dīpikā) : anāśīḥ**-**kāmo**'phala-kāmaḥ \|
**anyan** niṣiddhaṁ kāmyaṁ ca \| naraka-yānaṁ hi dvidhaiva bhavati
vihitātikramād vā niṣiddhācaraṇād vā \| ataḥ **sva-dharma**-**sthatvān**
niṣiddha-varjanāc ca **narakaṁ na yāti** \| aphala-kāmatvān **na
svargam** apīty arthaḥ \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad evaṁ yoga-trayaṁ
tad-adhikāra-hetuś coktvā karmaṇo'pi yathā bhagavat-sammukhya-rūpatvaṁ
syāt, tathāha---sva-dharma-stha iti \| **ṭīkāyām---svargam api iti
puṇya-phala-yogasyopalakṣaṇam evedam \| aphala-kāmatvaṁ**
kevaleśvarārādhana-buddhyā kurvānatvam \| tatra jñāni-saṅge sati
tvan-mātratvam eva bhagavad-arpaṇaṁ bhavet \| bhakta-saṅge tu
tat-santoṣamayatvam \|\|10\|\|(bhakti-sandarbhaḥ 174)

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atyāsaktasya karmiṇaḥ
svarga-naraka-gāminaḥ kadācit sambhavinaṁ niṣkāma-karma-yogam
āha---sva-dharma-stha iti \| anāśīḥ-kāmaḥ phala-kāmanā-rahitaḥ anyat
niṣiddhaṁ ato'yaṁ svadharmasthatvena vihitānatikramāt niṣiddha-varjanāc
ca narakaṁ na yāti \| phala-kāmanā-rāhityān na svargam apīty arthaḥ
\|\|10\|\|

**\...**

**\|\| 11.20.11 \|\|**

**asmin loke vartamānaḥ sva-dharma-stho'naghaḥ śuciḥ \|**

**jñānaṁ viśuddham āpnoti mad-bhaktiṁ vā yadṛcchayā \|\|**

**śrīdhara-svāmī (bhāvārtha-dīpikā) :** kintv asmin loke asminn eva dehe
anagho niṣiddha-parityāgī \| ataḥ śucir nivṛtta-rāgādi-malaḥ \|
yadṛcchayeti kevala-jñānād api bhakter durlabhatāṁ dyotayati \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : ato yadṛcchayyeti pūrvavad
bhakta-saṅga-tat-kṛpā-lakṣaṇaṁ bhāgyaṁ bodhitam \| yad uktaṁ---etāvān
eva yajatām \[bhā.pu. 2.3.11\] ity-ādi** \|\|11\|\| (bhakti-saṁ. 174)

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tarhy ayaṁ karmī kiṁ
prāpnoty ata āha---asminn eva martya-loke sthitaḥ \| svadharmastha iti
niṣkāma-karma-karaṇāt anagha iti niṣpāpatvāc ca \| śuciḥ
śuddhāntaḥ-karaṇaḥ san viśuddhaṁ jñānam āpnoti jñānān mokṣaṁ ca \|
yadṛcchayeti---yadi ca yādṛcchika-śuddha-bhakta-saṅga-lābhas tadā
mad-bhaktiṁ ca kevalām \| tayā ca premāṇaṁ prāpnoti \| yadi ca
karma-miśrayā jñāna-miśrayā ca pradhānībhūtayā bhaktyā antataḥ
śānti-ratiṁ prāpnoti \|\|11\|\|

**\...**

**\|\| 11.20.12 \|\|**

**svargiṇo'py etam icchanti lokaṁ nirayiṇas tathā \|**

**sādhakaṁ jñāna-bhaktibhyām ubhayaṁ tad-asādhakam \|\|**

**śrīdhara-svāmī (bhāvārtha-dīpikā) :** anena prakāreṇa
jñāna-bhakti-sādhanatvān nara-dehaṁ stauti---svargiṇo'pīti \| nirayiṇa
iti dṛṣṭāntatvenoktam \| jñāna-bhaktibhyāṁ jñāna-bhaktyoḥ \| tad ubhyaṁ
svargi-nāraki-śarīram \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ubhayaṁ tad-asādhakam iti svargiṇo
mahā-viṣayāveśān nārakiṇo mahā-pīḍāveśāt natu tayoḥ karmavad
asārvatrikatvāt, tad upary api bādarāyaṇaḥ sambhavāt \[ve.sū. 1.3.26\]
iti nyāyena \|\|12\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ato
mukti-prema-bhakti-sādhakaṁ nara-dehaṁ stauti---svargiṇa iti ṣaḍbhiḥ \|
jñāna-bhaktibhyāṁ jñāna-bhaktyoḥ, tad ubhyaṁ svargi-nāraki-śarīram
\|\|12\|\|

**\...**

**\|\| 11.20.13 \|\|**

**na naraḥ svar-gatiṁ kāṅkṣen nārakīṁ vā vicakṣaṇaḥ \|**

**nemaṁ lokaṁ ca kāṅkṣeta devāveśāt pramādyati \|\|**

**śrīdhara-svāmī (bhāvārtha-dīpikā) :** ato naraḥ svar-gatiṁ na kāṅkṣet
\| nārakīm iti dṛṣṭāntaḥ \| yad vā, svarga-naraka-sādhana-karmāṇi na
kuryād ity arthaḥ, asyāti-śreṣṭhatvāt \| punar api manuṣyo bhaveyam ity
api na kāṅkṣeta \| yato dehāveśād dehāsaktya svārthe pramādyaty
anavadhāna-śūnyo bhavati \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tasmāt prāptena nara-dehena
jñāna-bhaktī eva sādhayen, na tu svar-gaty-ādikaṁ kāṅkṣed ity āha---na
nara iti \|\|13\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasmād utkṛṣṭāṁ
nara-gatiṁ prāpya tato nikṛṣṭāṁ svargatiṁ naraka-gatiṁ ca kṛtābhyāṁ
puṇya-pāpābhyāṁ na kāmayetety āha---neti \| pāpta-rahitāṁ nṛ-gatim api
sukhena tiṣṭheyam iti buddhyā na kāmayetety āha---nemam iti \| imaṁ
nara-lokaṁ yato dehāveśāt dehāsaktyā svārthe jñāne bhaktau vā pramādyati
\|\|13\|\|

**\...**

**\|\| 11.20.14 \|\|**

**etad vidvān purā mṛtyor abhavāya ghaṭeta saḥ \|**

**apramatta idaṁ jñātvā martyam apy artha-siddhi-dam \|\|**

**śrīdhara-svāmī (bhāvārtha-dīpikā) :** api tv etad deha-sādhakam iti
**vidvāṁs** tac cārtha-siddhi-dam api martyaṁ jñātvā apramatto'nalasaḥ
san mṛtyoḥ pūrvam eva mokṣāya ghaṭeta prayatnaṁ kuryāt \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atha vairāgya-pūrvakaṁ
vijñāna-mārgaṁ vivṛṇoti---**etad** ity-ādinā \| **jñātvā** ity ataḥ prāk
\|\|14\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** parantu
etan-martya-śarīraṁ sādhakam iti vidvān jānan mṛtyoḥ pūrvam eva abhavāya
bhava-nivṛttaye yateta \| apramattaḥ analasaḥ san artha-siddhidam apy
etat śarīraṁ martyaṁ maraṇa-dharmakaṁ jñātvā \|\|14\|\|

**\...**

**\|\| 11.20.15 \|\|**

**chidyamānaṁ yamair etaiḥ kṛta-nīḍaṁ vanaspatim \|**

**khagaḥ sva-ketam utsṛjya kṣemaṁ yāti hy alampaṭaḥ \|\|**

**śrīdhara-svāmī (bhāvārtha-dīpikā) :** apramatto mukta-saṅgaḥ \| sukhaṁ
prāpnotīty atra dṛṣṭāntaḥ---chidyamānam iti \| yamair yamavan-nirdayaiḥ
puruṣaiḥ kṛtaṁ nīḍaṁ yasmiṁs tam \| sva-ketaṁ svasyāśrayam \|
alampaṭo'nāsaktaḥ \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dehāveśa-tyāge dṛṣṭāntam
āha---yamair yamavan-nirdayair etaiḥ puruṣaiś chidyamānaṁ kṛtaṁ nīḍaṁ
yasmiṁs tat sva-ketaṁ svasyāśrayam utsṛjya tyaktvā alampaṭo'nāsaktaḥ
khagaś caturaḥ pakṣī yathā yāti \|\|15\|\|

**\...**

**\|\| 11.20.16 \|\|**

**aho-rātraiś chidyamānaṁ buddhvāyur bhaya-vepathuḥ \|**

**mukta-saṅgaḥ paraṁ buddhvā nirīha upaśāmyati \|\|\
**

**śrīdhara-svāmī (bhāvārtha-dīpikā) :** dārṣṭāntikam āha---aho-rātraiś
chidyamānam āyur buddhvā \| bhayena vepathuḥ kampo yasya saḥ \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : *na vyākhyātam***

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tathaivāho-rātraiś
chidyamānam āyur buddhvā nirīha upaśāntiṁ prāpnoti \|\|16\|\|

**\...**

**\|\| 11.20.17 \|\|**

nṛ-deham ādyaṁ sulabhaṁ sudurlabhaṁ

plavaṁ sukalpaṁ guru-karṇa-dhāram \|

mayānukūlena nabhasvateritaṁ

pumān bhavābdhiṁ na taret sa ātma-hā \|\|

**madhvācāryaḥ (bhāgavata-tātparyam) :** mārgaṇac charīrānte patati
\|\|17\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** evam aprayatamānaṁ pramattaṁ
nindati---**nṛ-dehaṁ plavaṁ** nāvaṁ prāpyety adhyāhāraḥ \| **yo
bhavābdhiṁ na taret sa ātmahā** \| tatra hetavaḥ---**ādyaṁ**
sarva-phalānāṁ mūlam \| etad upārjita-karmabhiḥ sarva-prāpteḥ \| kiṁ ca,
**sudurlabham** udyama-koṭibhir api prāptum aśakyam \| tathāpi tu
**sulabhaṁ** yadṛcchayā labdhatvāt \| taṁ ca sukalpaṁ paṭutaram \| kiṁ
ca, guruḥ saṁśrita-mātra eva **karṇadhāro** netā yasya tam \| **mayā**
ca smṛta-mātreṇa **anukūla-mārutena preritam** \|\|17\|\|

---------------------------------------------------------------------------------------------------------------------

**kaivalya-dīpikā : nṛ-deham** ity-ādi \| atra prārthye adhyāhāraḥ \|
**ādyaṁ** nānā-yoni-prāpaka-karmopārjakatvāt \| **sulabham** anādau
saṁsāre bahuśaḥ prāpyamānatvāt \| **durlabhaṁ** tv asthiratvāt,
tasyecchayā vā aprāptatvāt \| **plavam** uḍupam \| **sukalpaṁ** sudṛḍham
\| asya ca vṛttasyātra pāṭhe prayojanaṁ cintyam \| idaṁ hi bhagavato
vākyaṁ tasya bhajanīyatvena bhaktatvābhāvāt \| bhakti-rasānubhavād dhi
bhaktāḥ \| yathā gopy-ādayaḥ \| bhakti-rasaś ca viṣṇos tad-bhaktānāṁ vā
carita-śravaṇādinā jātaś camatkāra iti prāg uktam \| na cātra bhagavān
eva bhakti-rasasyānubhavitā tasmāc cintyaḥ pāṭhaḥ \|\|17\|\| \[mu.pha.
13.51\]

---------------------------------------------------------------------------------------------------------------------

**sanātana-gosvāmī :** \[ha.bha.vi. 1.31\] svayam iti \|
nijeṣṭa-daivata-śrī-kṛṣṇābhiprāyeṇa \| yad vā, kṛṣṇas tu bhagavān svayam
ity abhiprāyeṇa \| ca-kārād uktam iti pūrva-gata-padenānvayaḥ \| evam
agre'pi boddhavyam \| **nṛ-dehaṁ plavaṁ** nāvaṁ prāpyety adhyāhāraḥ \|
**ādyaṁ** sarva-phalānāṁ mūlam \| etad upārjita-karmabhiḥ
sarva-phalāvāpteḥ \| **sudurlabham** udyama-koṭibhir api prāptum aśakyam
\| tathāpi **sulabhaṁ** sat yadṛcchayā labdhatvāt \| **sukalpaṁ**
paṭutaram \| **guruḥ** saṁśrita-mātra eva **karṇadhāro** netā yasya tat
\| **mayā** smṛta-mātreṇa **anukūlena** mārutena preritam \| yad vā,
atrāpi kṛtvety adhyāhāryaṁ \| vaktur gāmbhīryeṇa tad-uktau svabhāvata
unneya-śatāpātāt \| tataś cāyam arthaḥ---nṛ-deham idaṁ guru-karṇadhāraṁ
kṛtvā karṇadhāranīyamāna-plavavad āśraya-mātreṇa guruṇā
sat-kṛtyābhimukhaṁ pravartya tathānukūla-vāta-preritavat smṛti-mātreṇa
mayādhiṣṭhitaṁ sat kṛtārthaṁ kṛtvā **yo na taret**, sa **ātmahā** eveti
\|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** aho daridraś cintāmaṇim
akasmāt prāpya paṅke kṣipatīty āha---**nṛ-deham ādyaṁ**
sarva-vāñchita-phalānāṁ mūlam \| udyama-koṭibhir api prāptum aśakyatvāt
**sudurlabham** api, kenāpi bhāgyena prāptatvāt **sulabham** \|
**plavaṁ** nāvaṁ prāpyeti śeṣaḥ \| tatrāpy atibhāgya-vaśāt **sukalpaṁ**
paṭutaram \| **guruḥ** saṁśrita-mātra eva **karṇadhāro** nāvikaḥ pāraṁ
netā yatra tam \| **mayā** ca sevyamānena **anukūla**-mārutena preritam
\| vākyam idaṁ jñāni-prakaraṇa-paritatvāt teṣāṁ ca
**bhavābdhi**-taraṇasyānusaṁhita-phalatvāt ayuktam iti kecit
śuddha-bhaktānām api bhavābdhi-taraṇasyānusaṁhita-phalatvābhāve'pi
bhavābdhi-taraṇaṁ bhaved iti vihitākaraṇa-lakṣaṇaḥ pratyavāyo na syād
ity anvayaḥ \|\|17\|\|

**\...**

**\|\| 11.20.18 \|\|**

**yadārambheṣu nirviṇṇo viraktaḥ saṁyatendriyaḥ \|**

**abhyāsenātmano yogī dhārayed acalaṁ manaḥ \|\|**

**śrīdhara-svāmī (bhāvārtha-dīpikā) :** evaṁ tāvad aviraktasya
vairāgya-dvārā jñāna-bhakti-sādhakaṁ karma-yogam uktvā, idānīṁ
samyag-viraktasya jñāna-yogaṁ, tasya ca jñāna-prāpteḥ pūrvaṁ kiñcit
kṛtyaṁ varjanīyaṁ cāha sārdhair navabhiḥ---yadā tv ārambheṣu karmasu
nirviṇṇo duḥkha-darśanenodvignas tat-phaleṣu viraktaś ca, tadā
saṁyatendriyaḥ sann ātmano'bhyāsenātma-viṣaya-vṛtti-santatyā acalaṁ
yathā bhavati tathā mano dhārayet \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : *na vyākhyātam***

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** jñāna-bhakty-adhikāriṇoḥ
sādhāraṇyenaiva svārtha-sādhaka-nara-dehaṁ stutvā jñānādhikāriṇaḥ
āvaśyakaṁ kṛtyaṁ vadann eva tasya prāthamikaṁ svabhāvaṁ
darśayati---yadeti sārdhair navabhiḥ \| gṛhādy-ārambheṣu nirviṇṇo
duḥkha-darśanenodvignas tad-adhikāra-prāpta-karma-phaleṣu ca viraktaḥ \|
tadā yogī yama-niyamādi-yoga-yuktaḥ ātmanaḥ svasya manaḥ acalaṁ yathā
syāt tathā dhārayet \|\|18\|\|

**\...**

**\|\| 11.20.19 \|\|**

**dhāryamāṇaṁ mano yarhi bhrāmyad āśv anavasthitam \|**

**atandrito'nurodhena mārgeṇātma-vaśaṁ nayet \|\|\
**

**śrīdhara-svāmī (bhāvārtha-dīpikā) :** tatra prathamam
evātyanta-dhāraṇāsaṁbhavāt tat-svabhāvānusāreṇa vaśī-karaṇam āha \|
yarhi āśu bhrāmyat paribhramad anavasthitaṁ bhavati \| tadā'nurodhena
kiñcid apekṣā-pūraṇa-dvāreṇa \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : *na vyākhyātam***

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yarhi tu yatnena
dhāryamāṇam apy atibalavattayā āśu prathamaṁ anavasthitaṁ dvi-guṇitaṁ
citta-cāñcalyaṁ bhavet \| balavataḥ kāmādi-vegasyātyanta-dhāraṇena vego
dviguṇito bhaved eveti bhāvaḥ \| tadānurodhena kiñcit
tad-apekṣā-pūraṇa-dvāreṇa \|\|19\|\|

**\...**

**\|\| 11.20.20 \|\|**

**mano-gatiṁ na visṛjej jita-prāṇo jitendriyaḥ \|**

**sattva-sampannayā buddhyā mana ātma-vaśaṁ nayet \|\|**

**śrīdhara-svāmī (bhāvārtha-dīpikā) :** nanu tarhi yathā-pūrvam eva syāt
? tatrāha---mano-gatiṁ tu na visṛjen nopekṣeta, kintu apramattaḥ san
lakṣayed ity arthaḥ \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu tarhi yathā-pūrvam
eva syāt ? tatrāha---manaso gatiṁ na visṛjet, kintu stambhayed evety
arthaḥ \|\|20\|\|

**\...**

**\|\| 11.20.21 \|\|**

**eṣa vai paramo yogo manasaḥ saṅgrahaḥ smṛtaḥ \|**

**hṛdaya-jñatvam anvicchan damyasyevārvato muhuḥ \|\|**

**śrīdhara-svāmī (bhāvārtha-dīpikā) :** anurodha-mārgaṁ sa-dṛṣṭāntaṁ
stauti---eṣo'nuvṛtti-mārgeṇa manasaḥ saṅgrahaḥ paramo yogaḥ \|
tat-sādhanatvād upacāreṇa stutiḥ \| yathā adāntasya
damanīyasyārvato'śvasya hṛdaya-jñatvaṁ svābhiprāyeṇa gatim anvicchann
apekṣamāṇo'śva-dhārakaḥ prathamaṁ kiñcit tad-gatim anuvartate, tadā ca
raśminā taṁ dhṛtvaiva gacchati, na tūpekṣate, tadvad ity arthaḥ
\|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : *na vyākhyātam***

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** anurodha-mārgaṁ
sa-dṛṣṭāntaṁ stauti---eṣa kiñcid etad apekṣā-pūraṇa-mārgeṇa manasaḥ
saṅgrahaḥ sva-vaśīkāraḥ paramo yogaḥ \| yadā damyasya damayitum
īpsitasya arvato'śvasya hṛdaya-jñatvaṁ, arthāt
sva-hṛdayābhiprāya-vijñatvaṁ anvicchan, mama hṛdayābhiprāyam asāv aśvo
jānātu, itīcchann aśva-dhārakaḥ sahasā tad-vaśīkārāsambhavāt prathamaṁ
kiñcit tad-gatim anuvartate iti śeṣaḥ \| tadvad ity arthaḥ, tadāpi
raśminā tat dhṛtvaiva gacchati, na tūpekṣate \|\|21\|\|

**\...**

**\|\| 11.20.22 \|\|**

sāṅkhyena sarva-bhāvānāṁ pratilomānulomataḥ \|

bhavāpyayāv anudhyāyen mano yāvat prasīdati \|\|

**śrīdhara-svāmī (bhāvārtha-dīpikā) :** evam īṣad-vaśī-kṛtasya
manaso'tyanta-naiścalyopāyān āha---sāṅkhyeneti tribhiḥ \| sāṅkhyena
tattva-vivekena sarva-bhāvānāṁ mahad-ādi-dehāntānām anulomataḥ
prakṛty-ādi-krameṇa bhavaṁ pratilomataḥ pṛthivy-ādi-krameṇāpyayaṁ cānv
anudhyāyet \| prasīdati niścalaṁ bhavati \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evam īṣad-vaśī-kṛtasya
manaso'tyanta-naiścalyopāyān āha---sāṅkhyeneti tribhiḥ \| sāṅkhyena
tattva-vivekena sarva-bhāvānāṁ mahad-ādi-pṛthivy-antānām anulomataḥ
prakṛty-ādi-krameṇa bhavaṁ pratilomataḥ pṛthivy-ādi-krameṇāpyayaṁ ca
\|\|22\|\|

**\...**

**\|\| 11.20.23 \|\|**

nirviṇṇasya viraktasya puruṣasyokta-vedinaḥ \|

manas tyajati daurātmyaṁ cintitasyānucintayā \|\|

**śrīdhara-svāmī (bhāvārtha-dīpikā) :** nanūpāya-sahasreṇāpi mano
viparyākāratāṁ na tyajati, kiṁ bhūyo bhūya upadeśena ? iti cet,
tatrāha---nirviṇṇasyeti \| tataś cāgamāpāyiṣu teṣv
avadhi-bhūtātma-darśanāt, tad-avivekāpanna-saṁsāre nirviṇṇasyāto
viraktasya, tataś cokta-vedino gurūpadiṣṭārthālocakasya, tato
gurūpadiṣṭasyaiva cintitasya, punaḥ punar anucintayā daurātmyaṁ
dehādy-abhimānaṁ tyajati \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nirviṇṇasya saṁsārād udvignasya
ata eva viraktasya \|\|23\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ukta-vedinaḥ
uktārtha-paryālocakasya \|\|23\|\|

**\...**

**\|\| 11.20.24 \|\|**

yamādibhir yoga-pathair ānvīkṣikyā ca vidyayā \|

**mamārcopāsanābhir vā nānyair yogyaṁ smaren manaḥ \|\|**

**śrīdhara-svāmī (bhāvārtha-dīpikā) :** kiṁ ca, yamādibhir yoga-mārgair
aṇvīkṣikyā padārtha-dvaya-śodhanena mamārcana-dhyānādibhir vā \|
vā-śabdenāsya pakṣasya svātantryaṁ darśayati \| etair upāyair yogyaṁ
paramātmānaṁ manaḥ smaren nānyaiḥ, ato'nyan na kuryād ity arthaḥ
\|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kim anyayā gati-kriyayety
āha---mamārcopāsanābhir veti \|\|24\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ānvīkṣikyā
tattva-vicāreṇa \| mamārceti vā-śabdenāsya pakṣasya svātantryaṁ
darśayatīti svāmi-caraṇāḥ \| vā-śabdaś cārtha ity anye \| etair eva
yogyaṁ paramātmānaṁ smaren nānyaiḥ \|\|24\|\|

**\...**

**\|\| 11.20.25 \|\|**

yadi kuryāt pramādena yogī karma vigarhitam \|

yogenaiva dahed aṁho nānyat tatra kadācana \|\|

**śrīdhara-svāmī (bhāvārtha-dīpikā) :** nanu pāpāpattau prāyaścittaṁ
kāryam eva ? tatrāha---yadīti \| yogena jñānābhyāsenaiva \| etac ca
bhaktasyāpi nāma-kīrtanādy-upalakṣaṇārtham \| nānyat
kṛcchrādi \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** asya jñānādhikāriṇaḥ
karmaja-guṇa-doṣāsparśam āha---yadīti sārdha-dvayena \| yogena
jñānāṅgena \|\|25\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu yady asya
nirviṇṇasya karmaṇi nādhikāras tadā pāpe daivāt kṛte sati prāyaścittaṁ
vinā kathaṁ tad-upaśamas tatrāha yadīti \| yogena jñānābhyāsenaiva \|
etac ca bhaktasyāpi nāma-kīrtanādy-upalakṣaṇārtham iti svāmi-caraṇāḥ \|
yad uktaṁ---

> kecit kevalayā bhaktyā vāsudeva-parāyaṇāḥ \|
>
> aghaṁ dhunvanti kārtsnyena nīhāram iva bhāskaraḥ \|\| \[bhā.pu.
> 6.1.15\] iti \|
>
> sva-pāda-mūlaṁ bhajataḥ priyasya
>
> tyaktānya-bhāvasya hariḥ pareśaḥ ity atra,
>
> vikarma yac cotpatitaṁ kathaṁcid
>
> dhunoti sarvaṁ hṛdi sanniviṣṭaḥ \|\| \[bhā.pu. 11.5.42\] iti ca \|

yogīti jñāna-yoga-bhakti-yogavanto vyākhyeyāḥ \| yogenety atrāpi jñānena
bhaktyā cety anye \| nanu nānyad iti kathaṁ bravīṣi tad apy astu kas
tatra doṣas tatrāha sve sve iti \| vīpsayā jñāninobhaktasya ca prāptir
gamyate \| ayaṁ bhāvaḥ \| jñānino jñānena bhaktasya bhaktyā ca yadi
pāpaṁ na naśyet tadā tena tena pāpa-nāśārthaṁ kṛcchrādikam anuṣṭhīyate,
jñāna-bhaktyoḥ pāpa-nāśakatvasya bahuśaḥ śrutatvāt pāpa-nāśe siddhe
kathaṁ parādhikāra-gataṁ tena tena kṛcchrādikam anuṣṭheyam \| tasminn
anuṣṭhite sati sva-dharma-niṣṭhā-tyāgaḥ para-dharma-prasaktiś ceti
doṣa-dvayaṁ syāt \| vastutas tu jñāni-bhakayoḥ pāpa-pravṛttir eva na
syāt, yadi daivāt syāt tad api jñāna-bhakti-yogayor jātyaiva śodhakatvāt
tābhyām eva svata eva pāpa-kṣaya ity ato
guṇa-doṣa-maya-vidhi-pratiṣedhādhikāra-madhya-pātitvaṁ jñāni-bhaktayoḥ
prāyeṇoktaṁ vedena \| kintu tayor api madhye bhakte eva pāpa-pravṛtte'pi
doṣa-darśanaṁ sarvatra niṣiddhaṁ prākṛta-guṇa-darśanaṁ ca tasya
nirguṇatvena vyākhyāsya-mānatvāt jñāninas tu sāttvikatvāt tasmin
śama-damādi-guṇa-darśanasya yas tv asaṁyata-ṣaḍ-vargaḥ
pracaṇḍendriya-sārathiḥ \[bhā.pu. 11.18.40\] ity āder doṣa-darśanasya ca
vyaktatvāt teṣu guṇa-doṣa-dṛśir doṣa iti na śakyate vaktum \|\|25\|\|

\...

**\|\| 11.20.26 \|\|**

**sve sve'dhikāre yā niṣṭhā sa guṇaḥ parikīrtitaḥ \|**

**karmaṇāṁ jāty-aśuddhānām anena niyamaḥ kṛtaḥ \|**

**guṇa-doṣa-vidhānena saṅgānāṁ tyājanecchayā \|\|**

**śrīdhara-svāmī (bhāvārtha-dīpikā) :** nanu nitya-naimittikaṁ karma
sattva-śodhakatvād guṇo hiṁsādikaṁ tv aśuddhi-hetutvād doṣaḥ, tatra ca
tan nivartakatvāt kṛcchrādi-prāyaścittaṁ guṇa iti vidhi-pratiṣedhābhyām
uktatvāt prāyaścittaṁ vinā yogenaiva kathaṁ pāpaṁ dahet tatrāha---sve
sva iti sārdhena \| sa eva guṇo netaraḥ \| tad upapādayati, yasmād
vidhi-pratiṣedhābhyām anena guṇa-doṣa-vidhānena karmaṇāṁ niyamaḥ
saṅkocaḥ kṛtaḥ \| kuta ity ata āha---jātyā utpattyaivāśuddhānām \| sa ca
prāptānāṁ saṅgānāṁ tyājanecchayā \| ayaṁ bhāvaḥ, puruṣasyāśuddhir nāma
na pravṛtter anyāsti, svābhāvika-pravṛtti-saṅkoca-dvāreṇa nivṛttir eva
kriyate, yathā ca na pravṛtti-paro vedas tathottarādhyaye vakṣyāmaḥ,
utpattyaiva hi kāmeṣu ity-ādinā \| ato yoginaḥ
svābhāvika-pravṛtty-abhāvān na prāyac-cittādi-vidhi-gocarateti \|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad evaṁ
karmārpaṇa-kevala-jñāna-kevala-bhakty'dhikāra-bhedena vyavasthāpitāḥ
tataḥ svādhikārānurūpeṇaiva sthātavyam ity āha---sve sva iti \|
(bhakti-saṁ 175)

viparyayas tu doṣaḥ syād iti bhāvaḥ \| tasmāt sādhūktaṁ yogenaiva, na tu
karmaṇeti \| karmaṇām iti taiḥ \| tatrāneneti pūrva-sūcitena
karma-śāstroktenety arthaḥ \| yad vā, nanu kathaṁ yogasya tādṛśaṁ
sāmarthyam ? kathaṁ vā karmaṇaivāṁho-dāhaḥ syād iti karma-śāstrāgrahaḥ
saṅgamitaḥ syāt \| tatra karmaṇāṁ vastuto doṣatve'pi teṣv eva kiñcid
bhadratvena guṇatayā matatvaṁ darśayan yogasya svabhāva-guṇatvaṁ
vyañjayati, karmaṇām iti \| kaścit kaścid atīva-tikto nimbo'stīti loke
miṣṭa-tikta-taj-jāti-vyapadeśa iva jātyaivāśuddhānāṁ karmaṇāṁ
yad-guṇa-doṣatva-vidhānaṁ, tenānena saṅkoca eva kṛtaḥ \| kathaṁ ?
saṅgānāṁ tyājanecchayā sahasā sarva-tyājanāśaktes tatra krama eva
kriyata ity arthaḥ \|\|26\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** karmiṇāṁ tu svābhāvikāv
eva guṇa-doṣāv ity āha---karmaṇāṁ jātyaivāśuddhānām anena
vidhi-pratiṣedha-rūpa-guṇa-doṣa-vidhānena niyamo deha-gehāsaktānāṁ
karmiṇām utpattyaiva pāpa-ratānāṁ svābhāvika-pravṛtti-saṅkocaḥ kṛta
evābhīkṣṇaśo vedena \| kim artham ? saṅgānāṁ viṣayāsaktīnāṁ
tyājanecchayā \| ayaṁ bhāvaḥ \| puruṣasyāśuddhir nāma na
pravṛttito'nyāsti, na ca sahasā sarvato nivṛttiḥ kartuṁ śakyate \| ata
idaṁ kartavyam idaṁ na kartavyam iti vidhi-niṣedhābhyāṁ
svābhāvika-pravṛtti-saṅkoca-dvāreṇa nivṛttir eva kriyate \| yathā ca na
pravṛtti-paro vedas tathā uttarādhyāye vakṣyāmaḥ utpattyaiva hi kāmeṣv
\[bhā.pu. 11.21.24\] ity-ādinā \|\|26\|\|

\...

**\|\| 11.20.27-28 \|\|**

**jāta-śraddho mat-kathāsu nirviṇṇaḥ sarva-karmasu \|**

**veda duḥkhātmakān kāmān parityāge'py anīśvaraḥ \|\|**

**tato bhajeta māṁ prītaḥ śraddhālur dṛḍha-niścayaḥ \|**

**juṣamāṇaś ca tān kāmān duḥkhodarkāṁś ca garhayan \|\|**

**madhvācāryaḥ (bhāgavata-tātparyam) :** svato'śuddhānāṁ karmaṇām \|
anena guṇa-doṣa-vidhānena niyamaḥ kṛtaḥ \| svato'śuddhatve'pi karmaṇāṁ
vidhy-anusāreṇānuṣṭhāne guṇatvam evety arthaḥ \|\|27\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** bhakty-adhikāriṇo bhakti-yogam
āha---jāta-śraddha iti navabhiḥ \| **mat-kathāsu jāta-śraddho**'ta
evānyeṣu **karmasu** udvignaḥ, na tu tat phaleṣu viraktaḥ, tad
āha---vedeti \| yady api **veda**, tathāpi
**tat-parityāge'nīśvaro**'śaktaḥ \|\|27\|\|

evaṁ-bhūto yaḥ **śraddhālur** bhaktyaiva sarvaṁ bhaviṣyatīti
**dṛḍha-niścayaḥ** san, tatas tad-anantaraṁ **maṁ prītyā bhajeta** \|
viṣayāṁs tu sevamāno'pi teṣu prītiṁ na kuryād ity āha---garhayann iti
\|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atha bhakti-mārgaṁ
vivṛṇoti---jātety ādinā \| evam ity ataḥ prāk tatra jāta-śraddha iti
yugmakena \|

**kathā** ity upalakṣaṇaṁ mat-kathādiṣu \| etad eva kevalaṁ paramaṁ
śreya iti **jāta-śraddho** jāta-viśvāsaḥ \| ata evānyeṣu **karmasu
nirviṇṇa** udvignaḥ, kintu vartamāneṣu prācīna-puṇya-karma-phala-bhāgeṣu
evambhūta ity āha---vedeti \|

tatas tāṁ vedety-ādi vyākhyātāṁ, na nirviṇṇo nātisakta \[bhā.pu.
11.20.8\] ity evaṁ-lakṣaṇām avasthām ārabhyaivety arthaḥ \| māṁ bhajeta
madīyānanyatākhya-bhaktāv adhikārī syāt, na tu jñānavaj jāte
samyag-vairāgya eva \| tasyāḥ svataḥ
sarva-śaktimattvenānya-nirapekṣatvād ity arthaḥ \| anantaraṁ ca
vakṣyate---tasmān mad-bhakti-yuktasya \[bhā.pu. 11.20.31\] ity-ādinā,
yat karmabhiḥ \[bhā.pu. 11.20.32\] ity-ādinā ca \|

na ca karma-nirveda sāpekṣatvam āpatitam \| sa tu bhakteḥ
sarvottamatva-viśvāsena svata eva pravartate \| nirviṇṇa ity
anuvāda-mātram \| ata eva yadyapi jñāna-karmaṇor api śraddhāpekṣāsty
eva, tāṁ vinā bahir-antaḥ-samyak-pravṛtty-anupapatteḥ, tathāpy atra
śraddhā-mātrasya kāraṇatvena viśeṣatas tad-aṅgīkāraḥ \| atrāpi ca
tad-apekṣā pūrvavat samyak-pravṛtty-arthaiva \| tāṁ vinā
ananyatākhya-bhaktis tathā na pravartate \| kadācit kiñcit pravṛttā ca
naśyatīti \| ata eva, na nirviṇṇo nātisaktaḥ \[bhā.pu. 11.20.8\] iti,
asyānantaram api mat-kathā-śravaṇādau vā \[bhā.pu. 11.24.9\] ity atra
śraddhāyāṁ jātāyām eva karma-parityāgo vihitaḥ \| bhakti-mātraṁ tu tāṁ
vinā siddhyati, sakṛd api parigītaṁ śraddhayā helayā vā
\[skānda-prabhāsa-khaṇḍe\] ity ādau, satāṁ prasaṅgāt \[bhā.pu. 3.25.25\]
ity ādau ca \| tat-pūrvato'pi tasyāḥ phala-dātṛtva-śravaṇāc ca \|

sā ca śraddhā śāstrābhidheyāvadhāraṇasyaivāṅgaṁ, tad-viśvāsa-rūpatvāt \|
tato nānuṣṭhānāṅgatve praviśati \| bhaktiś ca phalotpādane
vidhi-sāpekṣāpi na syāt, dāhādi-karmaṇi vahny-ādivat,
bhagavac-chravaṇa-kīrtanādīnāṁ svarūpasya tādṛśa-śaktitvāt \| tatas
tasyāḥ śraddhādy-apekṣā kutaḥ syāt ? ataḥ śraddhāṁ vinā ca
kvacin-mūḍhādāv api siddhir dṛśyate, śraddhayā helayā vā ity ādau \|
helā tv aparādha-rūpāpy abuddhi-kṛtā[^114] ced daurātmyābhāve na bhaktir
bādhyata ity uktam eva \| jñāna-lava-durvidagdhādau tu tad-vaiparītyena
bādhyate \| yathā matsareṇa nāmādikaṁ gṛhṇāti veṇe kvacid vastu-śaktir
bādhitā dṛśyate, ārdrendhanādau vahni-śaktir iva \| śraddhayopāhṛtaṁ
preṣṭhaṁ bhaktena mama vāry api \[bhā.pu. 11.27.18\]ity atra
śraddhā-bhakti-śabdābhyām ādara evocyate \| sa tu
bhagavat-toṣa-lakṣaṇa-phala-viśeṣasyotpattāv
anādara-lakṣaṇa-tad-vighātakāparādhasya nirasana-paraḥ \| tasmāt śraddhā
na bhakty-aṅgaṁ, kintu karmaṇy arthi-samartha-vidvat tāvad
ananyatākhyāyāṁ bhaktau adhikāri-viśeṣaṇam eveti \| ata eva
tad-viśeṣaṇatvenaivoktaṁ yadṛcchayā mat-kathādau jāta-śraddhaḥ \[bhā.pu.
11.20.8\] iti, jāta-śraddho mat-kathāsu \[bhā.pu. 11.20.27\] iti ca \|

atra tām ārabhyety arthena lyab-lope pañcamy-antena tata iti
padenānavadhika-nirdeśenātmārāmatāvasthāyām api sā keṣāṁcit pravartata
iti tasyāḥ sāmrājyam abhipretam \| anantaraṁ ca vakṣyate, na kiñcit
sādhavo dhīrāḥ \[bhā.pu. 11.20.34\] iti \| ataḥ sāmrājya-jñāpanayā tāṁ
vinā karma-jñāne api na sidhyata iti ca jñāpitam \|

tad evam ananya-bhakty-adhikāre hetuṁ śraddhā-mātram uktvā sa yathā
bhajet tathā śikṣayati---sa **śraddhālur** viśvāsavān \| **prīto**
jātāyāṁ rucāv āsaktaḥ \| **dṛḍha-niścayaḥ**
sādhanādhyavasāya-bhaṅga-rahitaś ca san \| sahasā tyaktum asamarthatvāt
**kāmān juṣamāṇaś** ca **garhayaṁś** ca \| garhaṇe
hetuḥ---**duḥkhodarkān** śokādi-kṛd-uttara-kālān iti \|

atra kāmā hy apāpa-karā eva jñeyāḥ \| śāstre kathañcid apy
anyānuvidhānāyogāt \| pratyuta---

> para-patnī-para-dravya-para-hiṁsāsu yo matim \|
>
> na karoti pumān bhūpa tuṣyate tena keśavaḥ \|\| \[vi.pu. 3.8.14\]

iti viṣṇu-purāṇa-vākyādau karmārpaṇāt pūrvam eva tan-niṣedhāt \| atraiva
ca niṣkāma-karmaṇy api yady anyan na samācaret \[bhā.pu. 11.20.10\] iti
vakṣyamāṇa-niṣedhāt \| karma-parityāga-vidhānena sutarāṁ
duṣkarma-parityāga-pratyāsatteḥ \| viṣṇu-dharme---

> maryādāṁ ca kṛtāṁ tena yo bhinatti sa mānavaḥ \|
>
> na viṣṇu-bhakto vijñeyaḥ sādhu-dharmārcito hariḥ \|\|

iti vaiṣṇaveṣv api tan-niṣedhāt \| yat-pāda-sevābhirucis tapasvinām
\[bhā.pu. 4.21.31\]ity ādau sadyaḥ kṣiṇoti ity atra
sadyaḥ-śabda-prayogeṇa jāta-mātra-rucīnām---

> yadā necchati pāpāni yadā puṇyāni vāñchati \|
>
> jñeyas tadā manuṣyeṇa hṛdi tasya hariḥ sthitaḥ \|\| iti
> viṣṇu-dharma-niyamena ca \|

vikarma ya cotpatitaṁ kathañcid dhunoti sarvaṁ hṛdi sanniviṣṭaḥ
\[bhā.pu. 11.5.38\] ity atrāpi "kathañcit"-śabda-prayogeṇa
labdha-bhaktīnāṁ ca, svatas tat-pravṛtty-ayogāt \| nāmno balād yasya hi
pāpa-buddhir na vidyate tasya yamair hi śuddhiḥ iti pādme
nāmāparādha-bhañjana-stotrādau hari-bhakti-balenāpi tat-pravṛttāv
aparādhāpātāc ca \| api cet sudurācāraḥ \[gītā 9.30\] iti tu tad-
doṣānādara[^115]-para eva, na tu durācāratā-vidhāna-paraḥ, kṣipraṁ
bhavati dharmātmā \[gītā 9.31\] ity anantara-vākye durācāratāpagamasya
śreyastva-nirdeśād iti \|\|27-28\|\| \[bhakti-sandarbha 172\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atha bhakty-adhikāriṇaḥ
prāthamikaṁ svabhāvaṁ darśayan bhaktim āha jāta-śraddha iti dvābhyām \|
sarva-karmasu laukika-vaidikeṣu karmasu tat-phaleṣu nirviṇṇaḥ
duḥkha-buddhyā udvignaḥ \| nātisakta \[bhā.pu. 11.20.8\] iti yad uktaṁ
tad vivṛṇoti \| kāmān strī-putrādi-saṅgotthān kāmān duḥkhātmakān veda \|
atha ca tat-parityāge'py asamarthaḥ \| tatas tām avasthām ārabhyaiva
dṛḍha-niścaya iti \| gṛhādy-āsaktir me naśyatu vardhatāṁ vā \|
bhajane'pi me vighna-koṭir bhavatu naśyatu vā \| aparādhe narakaṁ ced
bhavatu tat kāmam aṅgīkurve \| tad api bhaktiṁ na jihāsāmi \|
jñāna-karmādikaṁ naiva jighṛkṣāmi yadi svayaṁ brahmāpy āgatya vaded ity
evaṁ dṛḍho niścayo yasya saḥ \|

ārabdha-bhajanasya tasya bhaktau yathā niścaya-dārḍhyaṁ, na tathā
tat-pratikūla-vastunīty āha**---**juṣamāṇaś ceti \| duḥkhodarkān
kalatra-putrādi-saṅgotthān kāmān garhayann eva juṣamāṇaḥ \| aho amī
viṣaya-bhogā eva mamānartha-kāriṇo bhagavat-pada-prāpti-pratikūlā**ḥ**,
yad ete bahuśo nāma-grāham api sa-śapatham api tyaktā api samaye
bhoktavyā eva bhavantīti nindāmi ca pibāmi ceti nyāyena bhuñjānaḥ
\|\|27-28\|\|

**\...**

**\|\| 11.20.29 \|\|**

**proktena bhakti-yogena bhajato māsakṛn muneḥ \|**

**kāmā hṛdayyā naśyanti sarve mayi hṛdi sthite \|\|**

**śrīdhara-svāmī (bhāvārtha-dīpikā) :** kathaṁ bhajeta ? kiṁ vā tato
bhavati ? tad āha---prokteneti dvābhyām \| **śraddhāmṛta-kathāyāṁ me
śaśvan mad-anukīrtanam \[bhā.pu. 11.19.20\]** ity-ādinā tatra
**tatroktenamā** mām **asakṛn** nityaṁ **bhajato hṛdayyā** hṛd-gatāḥ
**kāmā naśyanti** \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tataś ca saiva bhaktis tasya tān
kāmān dahed ity āha---proktena iti \|\|29\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu kiṁ tvad-bhakta evaṁ
viṣaya-bādhita eva tiṣṭhet **?** tatra nahi nahīty āha prokteneti
dvābhyām \| śraddhāmṛta-kathāyāṁ me śaśvan mad-anukīrtanam \[bhā.pu.
11.19.20\] ity-ādinā mayā proktena asakṛt nityaṁ punaḥ punar mā māṁ
bhajataḥ hṛdayyāḥ hṛd-gatāḥ \| mayi hṛdi sthite iti na hy ekasminn eva
hṛdi mama sthitis teṣāṁ ca sthitiḥ sambhavet \| na hi sūryāndhakārayor
aikādhikaraṇyaṁ ghaṭateti bhāvaḥ \|\|29\|\|

**\...**

**\|\| 11.20.30 \|\|**

**bhidyate hṛdaya-granthiś chidyante sarva-saṁśayāḥ \|**

**kṣīyante cāsya karmāṇi mayi dṛṣṭe'khilātmani \|\|**

**madhvācāryaḥ (bhāgavata-tātparyam) : hṛdaya-granthiḥ antaḥ-karaṇākhyo
bandhaḥ \|\|31\|\|**

**śrīdhara-svāmī (bhāvārtha-dīpikā) : hṛdayam** eva **granthir**
ahaṅkāraḥ, tat-pūrvakāś ca **sarve saṁśayā** asaṁbhavanādayaḥ \|
**karmāṇy** anārabdha-phalāni saṁsāra-hetu-bhūtāni ca \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : sarva-saṁśayās**
tad-darśanāsambhāvanā-paryantāḥ \| **chidyante** samāpyante \|
**kṣīyanta** iti, tad-adhigama uttara-pūrvārdhayor aśleṣa-vināśau
tad-vyapadeśāt \[ve.sū. 4.1.13\] iti nyāyena \|\|30\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca
niṣṭhā-rucy-ādi-bhūmikārūḍhasya bhaktasya hṛdaya-granthir ahaṅkāro
bhidyate \| svayam eveti na tatra bhaktasyecchā-prayatnāv iti bhāvaḥ \|
yad uktaṁ---jarayaty āśu yā koṣaṁ nigīrṇam analo yathā **\[bhā.pu.
3.25.33\]**iti \| saṁśayā asambhāvanādayaḥ \| karmāṇi
prārabdha-paryantāni \| tathā ca śrutir gopāla-tāpanī---bhaktir asya
bhajanaṁ tad ihāmutropādhi-nairāśyenāmuṣmin manaḥ-kalpanam etad eva
naiṣkarmyaṁ \[go.tā.u. 1.14\] \|naiṣkarmya-karam iti tasyārthaḥ
\|\|30\|\|

**\...**

**\|\| 11.20.31 \|\|**

**tasmān mad-bhakti-yuktasya yogino vai mad-ātmanaḥ \|**

**na jñānaṁ na ca vairāgyaṁ prāyaḥ śreyo bhaved iha \|\|**

**śrīdhara-svāmī (bhāvārtha-dīpikā) :** tad evaṁ
vyavasthayādhikāri-trayam uktam \| tatra bhakter anya-nirapekṣatvād
anyasya ca tat-sāpekṣatvād bhakti-yoga eva śreṣṭha ity
upasaṁharati---tasmād iti tribhiḥ \|**mad-ātmano** mayi ātmā cittaṁ
yasya, tasya **śreyaḥ**-sādhanam \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** asya bhakty-adhikāriṇaḥ
karma-jñānayor api sparśo na sammata iti vadan sutarāṁ
tat-kāraṇa-guṇa-doṣāsparśam āha---tasmād iti \| yasmād
bhidyate**\[11.20.30\]** ity**-**āder jñānaṁ tat-sādhanābhyāsaḥ,
vairāgyābh**y**āsaḥ prāyaḥ śreyo na bhavet, kim uta karma-yoga ity
arthaḥ**,** vyarthādhika-prayāsāt**,** tādṛśa-bhakty-antarāyāc ca \|
nañ-dvayam atyanta-tan-nirākaraṇārtham \| prāyo vitarke \|

atra prāyo-grahaṇasyāyaṁ bhāvaḥ \| bhajatāṁ jñāna-vairāgyābhyāsena
prayojanaṁ nāsty eva \| tatra yathā-sthite'pi sadyo mukti-mārge keṣāṁcit
krama-mukti-mārge pravṛttir jāyate \| tathā brahma-bhūtaḥ prasannātmā
\[gītā 18.54\] ity-ādi śrī-gītānusāreṇa yadi krama-bhakti-mārge
pravṛttiḥ syāt, tadā bhavatv iti \| tad evaṁ bhakteḥ prema-lakṣaṇe
sarva-phala-rāje sva-phale nāsty eva jñānādy-apekṣā \|\|31\|\|
\[bhakti-sandarbha 83\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yato
hetv-antara-nirapekṣayā bhaktyaiva hṛdaya-granthi-bhedādyāḥ svata eva
syus tasmād bhakty-arthaṁ vā \| hṛdaya-granthi-bhedādy-arthaṁ vā \|
mad-bhaktena jñāna-vairāgye naivopādeye \| svasmiṁs tayoḥ
śreyaskaratvādarśanād ity āha tasmād iti \| mad-ātmanaḥ mayi ātmā mano
yasya tasya \| dehādy-atirktatvānusandhāna-lakṣaṇaṁ jñānam \|
viṣayāgrahaṇa-lakṣaṇaṁ vairāgyaṁ ca \| na śreyaḥ tayoḥ śāttvikatvāt
tasyās tu guṇātītatvāt tasyāṁ satyāṁ tayoḥ svasmin āninīṣaiva doṣa iti
bhāvaḥ \| pratyuta avidyā-vṛttīnāṁ rāga-dveṣādīnām iva
vidyā-vṛtti-rūpayor api jñāna-vairāgyayor bhakte svata eva vartamānayor
api bhaktyaiva nirjara evāgre pañcaviṁśatitamādhyāye vakṣyate \| kiṁ ca,
bhagavad-anubhava-rūpaṁ jñānaṁ viṣayārocakatva-lakṣaṇaṁ vairāgyaṁ ca
bhakty-utthatvād guṇātītaṁ tasya svata eva syāt \| yad uktaṁ---bhaktiḥ
pareśānubhavo viraktir anyatra caiṣa trika eka-kālaḥ \| prapadyamānasya
\[bhā.pu. 11.2.40\] iti \| prāya-grahaṇena kvacic chānta-bhakteḥ
prathama-daśāyāṁ tayor graho'pi nāśreyaskaraḥ \| bhaktir muktyaiva
nirvighnety ātta-yukta-viraktatā \[bha.ra.si. 3.1.15\] iti tan-matam
uktaṁ bhakti-rasāmṛta-sindhau \|\|31\|\|

\...

**\|\| 11.20.32-3 \|\|**

**yat karmabhir yat tapasā jñāna-vairāgyataś ca yat \|**

**yogena dāma-dharmeṇa śreyobhir itarair api \|\|**

**sarvaṁ mad-bhakti-yogena mad-bhakto labhate'ñjasā \|**

**svargāpavargaṁ mad-dhāma kathañcid yadi vāñchati \|\|**

**śrīdhara-svāmī (bhāvārtha-dīpikā) :** tatra hetuḥ---yat karmabhir
ity-ādi \| **itarairapi** tīrtha-yātrā-vratādibhiḥ \| śreyaḥ-sādhanair
yad bhāvyaṁ sattva-śuddhy-ādi, tat **sarvam añjasā** anāyāsenaiva
**svargam apavargaṁ mad-dhāma** vaikuṇṭhaṁ **labhata** eva \| vāñchā tu
nāstīty uktam, **yadi vāñchati** iti \|\|32-33\|\|

---------------------------------------------------------------------------------------------------------------------

**sanātana-gosvāmī :** \[ha.bha.vi. 11.573-4\] **itarais**
tīrtha-yātrā-vratādibhir api śreyaḥ-sādhanair yad bhāvyaṁ
sattva-śuddhy-ādi, tat **sarvam** anāyāsenaiva **labhate** \| tathā
**svargam apavargaṁ mad-dhāma** ca vaikuṇṭhaṁ **labhata** eva \| **yadi
vāñchatīti** vāñchā tu nāstīty uktam \| tatra kathañcid iti
svargāpavargayos tucchatām anubhavitum \| kiṁ vā, svarge devatāḥ
śrī-viṣṇuṁ draṣṭuṁ svargaṁ bhakti-vighna-sāṁsārika-duḥkha-taraṇārthaṁ
cāpavargaṁ vaikuṇṭha-loke sākṣāt mat-sevārthaṁ cety evaṁ-prakāreṇa
vāñchanti ced ity arthaḥ \| vaikuṇṭha-vāñchā ca
tatratya-vibhūti-śravaṇād bhakti-rasa-plutatvenānanyāpekṣyatvād vā
\|\|32-33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad-arthaṁ bhakter māhātmyam eva
viśeṣato darśayati---yad iti. yugmakena \| apavargo mokṣa-sukhaṁ ca
tad-atikrama-sukhaṁ ca bhavatīty āha---mad-dhāma vaikuṇṭhaṁ ceti
kathañcid bhakty-upakaraṇatvenaiva yadi vāñchati kaścit tatra
śrī-citraketv-ādikavat svarga-vāñchā, tasya bhakty-upakaraṇatvaṁ
coktaṁ---reme vidyādhara-strībhir gāpayan harim īśvaram \[bhā.pu.
6.17.3\] iti śrī-śukādivad apavarga-vāñchā-tat-prārthanayā śrī-kṛṣṇena
dūrīkṛtāyāṁ māyāyāṁ satyāṁ mātṛ-garbhān niścakrāmeti hi
brahma-vaivartīya-kathā \| tatra ca bhakty-upakaraṇatvaṁ brahma-bhūtaḥ
prasannātmā \[gītā 18.55\] ity-ādi śrī-gītā-vacanavat tathā
prāpta-bhagavat-padīya-vṛnda-viśeṣavad vaikuṇṭhecchā tarhi premṇā
sākṣāc-chrī-bhagavac-caraṇāravinda-sevecchayaiva
tat-prārthya-prāpta-vastu yac ca vrajanty animiṣāmṛṣa-bhānu-vṛtyety
ādivat \|\|32-33\|\| \[bhakti-sandarbha 84\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu yadi kaścit
tvat-kathādāv eva śraddhālur na tu karma-jñānādiṣu tad-arocakatvād ca
tat-phaleṣu svargāpavargādiṣu spṛhāvāṁś ca syā tadā kiṁ bhaved ata
āha**---**yad iti dvābhyām \| itarair api śreyaḥ-sādhanais
tīrtha-yātrā-vratādibhir mad-dhāma sālokyam \| itarais
tīrtha-yātrādibhir api yad-bhāvyaṁ tat sarvaṁ bhakti-yogena mad-bhakto
labhate \| tatrāpy añjasā anāyāsenaiva \| kiṁ tat ? sarvaṁ tad āha
svargāpavargam iti \| svargaḥ prāpañcika-sukhaṁ
sattva-śuddhy-ādi-krameṇa \|\|32-33\|\|

\...

**\|\| 11.20.34 \|\|**

**na kiñcit sādhavo dhīrā bhaktā hy ekāntino mama \|**

**vāñchanty api mayā dattaṁ kaivalyam apunar-bhavam \|\|**

**madhvācāryaḥ (bhāgavata-tātparyam) :** mad-bhakti-yuktasya
bhakty-anusāri-jñāna-vairāgyeṇa vinānyasmāj jñānād vairāgyāc ca na śreyo
bhavet \|

> rāgiṇo'pi vimucyante devā nāsty atra saṁśayaḥ \|
>
> rāgāpanodanārthaṁ ca jñānaṁ sādhyaṁ yatīśvaraiḥ \|\| iti ca \|
>
> smartavyā viṣaye doṣā yatibhir na tu daivataiḥ \|
>
> harir eva sadā pūjya ity arthaṁ devatair api \|\| iti ca \|

vairāgyārtham api viṣaya-doṣādi-jñānaṁ sanakādīnāṁ bhāvyaṁ, devānāṁ tad
api bhagavad-bhajanasyaiva sāratā-parijñānārtham evety arthaḥ \|\|34\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) : tatra hetum āha---na kiñcid iti \|
dhīrā** dhīmantaḥ, yato **mamaikāntino** mayy eva prīti-yuktāḥ \| ato
**mayā dattam** api na gṛhṇanti, kiṁ punar vaktavyaṁ **na vāñchanti**
ity arthaḥ \| **apunar-bhavam** ātyantika-kaivalyam \|\|34\|\|

---------------------------------------------------------------------------------------------------------------------

**sanātana-gosvāmī :** \[ha.bha.vi. 10.215\] **dhīrā** dhīmantaḥ \| yato
**mamaikāntinaḥ**, mayy eva prīti-yuktāḥ \| yad vā,
bhaktyaika-niṣṭhā-yuktāḥ \| ato **mayā dattam** api na gṛhṇanti, kiṁ
punar vaktavyaṁ **na vāñchanti** ity arthaḥ \| yad vā, vāñchanty api kiṁ
punar vaktavyaṁ, na gṛhṇantīti \| **kaivalyam** ātyantikam api \|
**apunar-bhavaṁ** mokṣam \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : atha** yadyapi
sāmmukhyatvenāviśiṣṭaṁ jñānādi-trayam api tad-vaimukhya-pratiyogi
bhavet, tathāpi śreyaḥ-sṛtiṁ bhaktim udasya te vibho \[bhā.pu. 10.14.4\]
ity-ādinā bhaktiṁ vinā kevala-jñānasyākiñcitkaratvāt, tatrāpi ca tasmān
mad-bhakti-yuktasya \[bhā.pu. 11.20.31\] ity ādau bhaktes
tan-nirapekṣatvāt, yat karmabhir yat tapasā \[bhā.pu. 11.20.32\] ity
ādāv ānusaṅgika-sarva-phalatvāc ca jñānam api nyakkṛtam \|

tato'vaśiṣṭāyāṁ sa-viśeṣopāsana-rūpāyāṁ bhaktau ca śrī-viṣṇu-rūpam
abahu-manyamānāḥ kecin nirākāreśvarasya vopāsanāṁ yāṁ manyante sāpi
nyakkṛtāsti \| yato hiraṇyakaśipor api nitya ātmāvyayaḥ śuddhaḥ
\[bhā.pu. 7.2.18\] ity-ādi-tad-vākyena yadṛcchayeśaḥ sṛjatīdam avyayaḥ
\[bhā.pu. 7.2.34\] ity-ādi-tad-udāhṛtetihāsa-vākyena
tat-kṛta-brahma-stavena ca brahma-jñānaṁ nirākāreśvara-jñānam
anyākāreśvara-jñānaṁ tasyāstīti varṇyate \| śrī-viṣṇau
devatā-sāmānya-dṛṣṭer nindyate ca sa iti \|

tathānyatrāhaṁgrahopāsanā ca nyakkṛtā, pauṇḍraka-vāsudevādau yadubhir
iva śuddha-bhaktair upahāsyatvāt \| sālokya-sārṣṭi-sārūpya- \[bhā.pu.
3.29.11\] ity-ādiṣu tat-phalasya heyatayā nirdeśāt \| tad uktaṁ
śrī-hanumatā ko mūḍho dāsatāṁ prāpya prābhavaṁ padam icchati iti \|

tad etat sarvam abhipretya niṣkiñcanāṁ bhaktim eva
tādṛśa-bhakta-praśaṁsā-dvāreṇa sarvordhvam upadiśati---**na kiñcid** iti
\| tair īdṛśānām ekāntinām eva parama-mahimā gāruḍe---

> brāhmaṇānāṁ sahasrebhyaḥ satra-yājī viśiṣyate \|
>
> satra-yāji-sahasrebhyaḥ sarva-vedānta-pāragaḥ \|\|
>
> sarva-vedānta-vit-koṭyāṁ viṣṇu-bhakto viśiṣyate \|
>
> vaiṣṇavānāṁ sahasrebhyaḥ ekānty eko viśiṣyate \|\| iti \|\|34\|\|
> \[bhakti-sandarbha 176\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kathaṁcid ity etad
vivṛnoti**---**neti \|\|34\|\|

\...

**\|\| 11.20.35 \|\|**

**nairapekṣyaṁ paraṁ prāhur niḥśreyasam analpakam \|**

**tasmān nirāśiṣo bhaktir nirapekṣasya me bhavet \|\|**

**madhvācāryaḥ (bhāgavata-tātparyam) :** rāgino'pi te bhakti-yogino
bhakti-phalatvena kim api nāpekṣante \|

> yadi dadyad bhakti-yoga-phalaṁ mokṣam apīśvaraḥ \|
>
> bhakti-yoga-phalatvena na tad gṛhṇīyur eva te \|\|
>
> kāmino'pi svayaṁ kāmān bhuñjate na phalātmanā \|
>
> tasmād virāge'py adhikā devā eva hi tādṛśāḥ \|\| iti ca \|
>
> uttamo bhakti-yogas tu jñāna-yogas tu madhyamaḥ \|
>
> adhamaḥ karma-yogaś ca brahmaiko mukhya-bhakti-bhāk \|\|
>
> jñānam apy adhikaṁ teṣāṁ niyataṁ bhakti-yoginām \|
>
> udeti bhagavad-bhaktyā tadvan na jñāna-yoginaḥ \|\|
>
> bhakty-aṁśakaṁ yato jñānaṁ jñāna-snehātmikā ca sā \|
>
> tathāpi jñāna-yogitvaṁ mānuṣa-jñānato'dhikam \|
>
> bhakti-yoge tato yatnaḥ kāryo vidvadbhir añjasā \|\| iti ca \|\|35\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tad
upapādayati---**nairapekṣyam** eva **param** utkṛṣṭam **analpakaṁ**
mahan niḥśreyasaṁ phalaṁ tat sādhanaṁ ca **prāhuḥ** \| me bhaktir
**nirāśiṣaḥ** prārthanā-śūnyasya **nirapekṣasya**
prārthanā-kāraṇa-bhūtāpekṣā-rahitasya puṁso bhavet \| yad vā, **me
nirapekṣasya** yā bhaktiḥ sā **nirāśiṣo bhaved** ity arthaḥ \|\|35\|\|

---------------------------------------------------------------------------------------------------------------------

**sanātana-gosvāmī (dig-darṣinī) :** \[bṛ.bhā. 2.1.10\] **paraṁ**
kevalam utkṛṣṭaṁ vā **nairapekṣyaṁ** viṣaya-bhogādi-nirapekṣatvam eva \|
yad vā, viṣaya-bhogādi-nirapekṣeṇa janena sādhyaṁ yat paramaṁ vastu, tad
eva **analpakaṁ** mahat **niḥśreyasaṁ** mokṣam ity arthaḥ \| tasmān
niḥśreyasāt sakāśāt **nirāśiṣo** niṣkāmasya, ata eva **nirapekṣasya**
tad-upāya-jñāna-vairāgyādy-apekṣā-hīnasya janasya me madīyā bhaktir
bhavet sidhyatīti \| yac ca śrī-viṣṇu-purāṇe sagaraṁ praty
aurveṇoktaṁ---

> varṇāśramācāravatā puruṣeṇa paraḥ pumān \|
>
> viṣṇur ārādhyate panthā nānyat tat-toṣa-kāraṇam \|\| \[vi.pu. 3.8.9\]
> iti \|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tādṛśa-bhakteḥ sādhanam api
tādṛśam ity āha---nairapekṣyam iti \|\|35\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nairapekṣyaṁ
sādhanāntara-phalāntarāpekṣā-rāhityaṁ hi paraṁ jātyā śreṣṭham analpakaṁ
pramāṇenāpy adhikaṁ niḥśreyasaṁ bhavati \| nirāśiṣaḥ
phalāntara-kāmanā-śūnyasya nirapekṣasya jñāna-vairāgyādy-apekṣā-śūnyasya
\|\|35\|\|

**\...**

**\|\| 11.20.36 \|\|**

**na mayy ekānta-bhaktānāṁ guṇa-doṣodbhavā guṇāḥ \|**

**sādhūnāṁ sama-cittānāṁ buddheḥ param upeyuṣām \|\|**

**śrīdhara-svāmī (bhāvārtha-dīpikā) :** anena prakāreṇa siddhānāṁ na
guṇa-doṣā iti virodha-parihāram upasaṁharati---na mayīti \|
**guṇa-doṣair** vihita-pratiṣiddhair **udbhavā** yeṣāṁ te **guṇāḥ**
puṇya-pāpādayaḥ \| **sādhūnāṁ** nirasta-rāgādīnām ataḥ
**sama-cittānām,** ata eva **buddheḥ param** īśvaraṁ prāptānām
\|\|36\|\|

---------------------------------------------------------------------------------------------------------------------

**sanātana-gosvāmī :** \[ha.bha.vi. 10.210\] bhakti-niṣṭhānāṁ tu na
guṇa-doṣā ity āha---mayīti \| **mayi** ye **ekānta-bhaktāḥ**,
karma-jñānādy-aśeṣa-nairapekṣyeṇa bhakti-niṣṭhāṁ prāptāḥ, teṣāṁ
**guṇa-doṣair** vihita-pratiṣiddhair **udbhavo** yeṣāṁ te **guṇāḥ**
puṇya-pāpādayaḥ \| **sādhūnāṁ** nirasta-rāgādīnām, ataḥ
**sama-cittānām**,tata eva **buddheḥ param** īśvaraṁ prāptānām \|

yad vā, guṇāḥ sat-karmācaraṇādayaḥ, tad-udbhavā ye guṇāḥ
sattva-śuddhy-ādayaḥ, doṣāḥ sat-karma-tyāgādayas tad-udbhavāś ca ye guṇā
jñāna-niṣṭhādayaḥ \| jñāna-niṣṭhārthaṁ śrī-bhagavat-pādādibhir
jñāna-karma-samuccaya-doṣa-darśanena karma-tyāgopapādanāt, te na santi
\| kiṁ kākvā, api tu santy eva \| ekānta-bhaktatvena pūrvam eva svataḥ
sarva-guṇa-siddheḥ \| tad uktaṁ---yasyāsti bhaktir bhagavaty akiñcanā
\[bhā.pu. 5.18.12\] ity-ādi \|

tad evābhivyañjan viśinaṣṭi---sādhūnām ity-ādi \| yad vā,
guṇa-doṣodbhavā ye'rthāḥ sattva-śuddhy-ādayaḥ jñāna-niṣṭhādayaś ca, te
teṣāṁ guṇā upakārakā mahimāno vā na bhavanti \| kiṁ doṣā evety arthaḥ \|
ekānta-bhaktatāyāḥ sādhanatvena pūrvam eva tad-guṇānāṁ siddher adhunā
punaḥ sādhana-pravṛttyā bhakti-niṣṭhā-hāny-āpatteḥ \|

yad vā, guṇā bahulopacāra-samarpaṇādayas tad-udbhavā ye guṇāḥ
sādhana-viśeṣāś ca mayā nāpekṣyante, na cāparādhā gṛhyanta ity arthaḥ \|
anyat sarvatra samānam \| alam ativistareṇa \|\|36\|\|

---------------------------------------------------------------------------------------------------------------------

**jīva-gosvāmī (bhakti-sandarbha 176)** : yasmād evaṁ
sarvānandātikrama-liṅgena paramānanda-svarūpāsau bhaktis tasmāt tatra
svabhāvata eva pravṛttir guṇaḥ, tathābhūtām api tan-mādhurīṁ
svadoṣeṇānubhavitum asamarthānāṁ tu
kevala-vidhi-niṣedha-sambhava-guṇa-doṣa-dṛṣṭyaiva pravṛttir api
pūrvāpekṣayā doṣa eva \| yathoktam etat pūrvādhyāye, śamo man-niṣṭhatā
buddheḥ \[bhā.pu. 11.19.36\] ity-ādau, sākṣād-bhakter api
vidhānāvidhānayor guṇa-doṣatāṁ, kiṁ varṇitena bahunā \[bhā.pu.
11.19.45\] ity-antena granthena pratipādya guṇa-doṣa-dṛśir doṣo guṇas
tūbhaya-varjitaḥ \[bhā.pu. 11.19.43\] iti \| ata eva
labdha-tan-mādhuryānu-bhavānāṁ tad-vidhi-niṣedha-kṛta-guṇa-doṣau na sta
evety āha---na mayīti \| ṭīkā ca---guṇa-doṣair vihita-pratiṣiddhair
udbhavā yeṣāṁ te guṇāḥ puṇya-pāpādayaḥ \|\| ity eṣā \|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad evaṁ
sa-kāma-karmokta-guṇa-doṣair yathā niṣkāma-karmā na lipyate, tatra
tatroktais taiś ca na jñānādhikārī, tathā tat trayoktair na
bhakty-adhikārī, tac catuṣṭayoktaiś ca na tādṛśa-bhakti-siddha iti
vadan---guṇas tūbhaya-varjitaḥ \[bhā.pu. 11.19.45\] ity asya parākāṣṭhāṁ
darśayati---na mayīti \|\|36\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yan mayoktaṁ guṇa-doṣa
dṛśir doṣo guṇas tūbhaya-varjitaḥ \[bhā.pu. 11.19.45\] iti tad etādṛśeṣu
bhakteṣv ity āha**---**neti \| guṇa-doṣayor udbhavo yebhyaḥ
sattva-rajas-tamobhyas te guṇā ekānta-bhaktānāṁ na santi**,** kintv
aprākṛtā eva guṇāḥ \| yato buddheḥ prakṛteḥ paraṁ sac-cid-ānandam eva
vastu upeyūṣāṁ na tu guṇa-mayaṁ kiṁcid api, mama indriyādikaṁ nirguṇo
mad-apāśraya**ḥ \[bhā.pu. 11.25.26\]** ity agrimokteḥ \|

yad vā**,** guṇa-doṣodbhavā vidhi-pratiṣedha-nibandhanā guṇa na
bhavantīti naiṣāṁ śiṣṭācāreṇa ko'pi guṇo bhavati, nāpi niṣiddhācāreṇa
ko'pi doṣa ity arthaḥ \| sama-cittānām iti bhaktānāṁ sama-cittatvam
uktaṁ citraketūpākhyāne śambhunā, yathā---

> nārāyaṇa-parāḥ sarve na kutaścana bibhyati \|
>
> svargāpavarga-narakeṣv api tulyārtha-darśinaḥ \|\| \[bhā.pu. 6.17.28\]
> iti \|

buddheḥ prakṛteḥ paraṁ bhagavantam upeyuṣāṁ, bhaktyā siddhesv eteṣu
doṣa-dṛṣṭir na kartavyeti kiṁ vaktavyaṁ, sādhakeṣu durācāreṣv api na
kāryeti bhagavatā gītaṁ, yathā---

> ananyāś cintayanto māṁ ye janāḥ paryupāsate \|
>
> teṣāṁ nityābhiyuktānāṁ yoga-kṣemaṁ vahāmy aham \|\| \[gītā 9.22\] iti
> \|\|36\|\|

**\...**

**\|\| 11.20.37 \|\|**

**evam etān mayā diṣṭān anutiṣṭhanti me pathaḥ \|**

kṣemaṁ vindanti mat-sthānaṁ yad brahma paramaṁ viduḥ \|\|

**śrīdhara-svāmī (bhāvārtha-dīpikā) :** kāmya-karma-niṣṭhāṁ nindiṣyann
etān mukti-mārgān upasaṁharati---evam iti \| **me patho**
mat-prāpty-upāyān ye'**nutiṣṭhanti,** te **kṣemaṁ** kāla-māyādi-rahitaṁ
\[**mat-sthānaṁ**\] mama lokaṁ **vindanti**, **yat paramaṁ brahma** tac
ca **viduḥ** \|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
śreyo-mārgānupasaṁharati**---**evam iti \| ye'nutiṣṭhanti te yathā-yogaṁ
niṣkāma-karmiṇaḥ kṣemaṁ vindanti \| bhaktā mat-sthānaṁ vaikuṇṭhaṁ
vindanti \| jñānino brahma vidur iti \|\|37\|\|

iti sārārtha-darśinyāṁ harṣiṇyāṁ bhakta-cetasām \|

ekādaśe tv ayaṁ viṁśaḥ saṅgataḥ saṅgataḥ satāṁ \|\|

**\...**

> iti śrīmad-bhāgavate mahā-purāṇe brahma-sūtra-bhāṣye
>
> pāramahaṁsyaṁ saṁhitāyāṁ vaiyāsikyāṁ daśama-skandhe
>
> bhagavad-uddhava-saṁvāde
>
> viṁśatitamo'dhyāyaḥ \|

**\|\|11.20\|\|**

**...**

**(11.21)**

**athaikaviṁśo\'dhyāyaḥ**

**śrī-bhagavad-uddhava-saṁvāde**

**guṇa-doṣa-vyavasthā-svarūpaḥ**

**\|\| 11.21.1 \|\|**

**śrī-bhagavān uvāca---**

**ya etān mat-patho hitvā bhakti-jñāna-kriyātmakān \|**

**kṣudrān kāmāṁś calaiḥ prāṇair juṣantaḥ saṁsaranti hi \|\|**

**śrīdhara-svāmī (bhāvārtha-dīpikā) :**

jayati sva-parānandaḥ parānanda-nṛ-kesarī \|

yat kṛpā-lava-leśena śrīdharaḥ sat-kṛtiḥ kṛtī \|\|

īkṣantām icchayā santaḥ kṣamantāṁ mama sāhasam \|

mayā hi svīya-bodhāya kṛtam etan na sarvataḥ \|\|

eka-viṁśe kriyā-jñāna- bhaktiṣv anadhikāriṇām \|

kāmināṁ dravya-deśādi-guṇa-doṣāḥ prapañcitāḥ \|\|

tad evaṁ guṇa-doṣa-vyavasthārthaṁ yoga-trayam uktam \| tatra
jñāna-bhakti-siddhānāṁ na kiñcid guṇa-doṣau, sādhakānāṁ tu prathamato
nivṛtti-karma-niṣṭhānāṁ yathā-śakti nitya-naimittikaṁ karma
sattva-śodhakatvād guṇaḥ \| tad-akaraṇaṁ niṣiddha-karaṇaṁ ca
tan-malīmasa-karaṇatvād doṣaḥ \| tan-nivartakatvāc ca prāyaścittaṁ guṇaḥ
\| viśuddha-sattvānāṁ tu jñāna-niṣṭhānāṁ jñānābhyāsa eva siddhi-hetutvād
guṇaḥ \| bhakti-niṣṭhānāṁ punaḥ śravaṇa-kīrtanādi-bhaktir eva guṇaḥ \|
tad-viruddhaṁ sarvam ubhayeṣāṁ doṣa ity uktam \| idānīṁ ye tu na
siddhāḥ, nāpi sādhakāḥ, kintu kevalaṁ kāmya-karma-pradhaṇās teṣāṁ
sakala-guṇa-doṣān prapañcayiṣyann ādau tān ati-bahir-mukhān nindati---ya
etān iti \| mat-patho mad-ukta-mārgān kṣudrāṁs tucchāṁś calair asthiraiḥ
prāṇair deha-vāyubhir indriyair vā juṣantaḥ sevamānā bhavanti te
saṁsaranti \| nikhila-guṇa-doṣa-bhāktvena nānā-yonīḥ prāpnuvantīty
arthaḥ \|\|1\|\|

---------------------------------------------------------------------------------------------------------------------

**kaivalya-dīpikā :** evam adhikāri-bhedaṁ nirūpya bhakti-hīnān
nindati---**ya etān** iti \| **mat-pathaḥ** mat-prāpty-upāyān \|
**bhaktīti** śraddhāyā bhaktiḥ \| **jñāneti** jñāna-miśrāyāḥ \|
**jñāna-kriyā** iti karma-miśrāyā jñāna-kriyeti \| samastena
karma-jñāna-miśrāyāḥ **kṣudrās** tucchāḥ kāmā viṣayāḥ \| **juṣantaḥ**
sevamānāḥ \| **saṁsaranti** saṁsaraṇaṁ janma-mṛtyu-duḥkhānubhavaḥ
\|\|1\|\| \[mu.pha. 5.19\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ca etān iti taiḥ \| tatra
sādhakānām ajāta-vairāgya-śraddhānāṁ viśuddha-sattvānāṁ
jāta-vairāgyāṇaṁ, bhakti-niṣṭhānāṁ jāta-śraddhānām \| na siddhāḥ,
ajāta-vairāgya-śraddhāḥ, nāpi sādhakā niṣkāmā api neti vivektavyam \|
mūle tu kriyā jñāna-bhakti-sampādakatvena racitān pūrvoktān kāmān
aihikān pāralokikān vā \|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

guṇa-doṣa-dṛśir bhūmnā proktā karmādhikāriṣu \|

eka-viṁśe tat-prapañcaḥ śruty-arthaś ca viniścitaḥ \|\|

sa-kāma-karmiṇo nindati ya etān iti \| mat-pathaḥ samāsāntābhāva ārṣaḥ
\| mat-prāpaka-mārgān bhaktiḥ sākṣān-mat-prāpikā, jñānaṁ mama
nirviśeṣa-rūpa-prāpakaḥ, kāryā niṣkāma-karma-paramparayā tat-prāpakam \|
kṣudrān svarga-rājyādīn \|\|1\|\|

**\...**

**\|\| 11.21.2 \|\|**

**sve sve'dhikāre yā niṣṭhā sa guṇaḥ parikīrtitaḥ \|**

**viparyayas tu doṣaḥ syād ubhayor eṣa niścayaḥ \|\|**

**śrīdhara-svāmī (bhāvārtha-dīpikā) :** nanu tair eva karmabhiḥ kecid
guṇa-doṣa-bhājaḥ kecin neti kuto vaiṣamyaṁ ? na hy agninā kecit tapyante
kecin neti sambhavati \| tatrāha---**sve sva** iti \|
**adhikāra**-bhedena kalpitau **guṇa-doṣau** na vastu-niṣṭhāv iti bhāvaḥ
\|\|2\|\|

---------------------------------------------------------------------------------------------------------------------

**kaivalya-dīpikā :** bhajamāneṣv api svādhikāra-prāpta-bhūmikā-tyāgena
bhūmikottarādhiṣṭhāne doṣam āha---**sve sva** iti \| **ubhau**
guṇa-doṣau \|\|2\|\| \[mu.pha. 5.20\]

\[vopadevaḥ\] evaṁ sati karma-miśrā eva gṛhasthānām \|
karma-jñāna-miśrās tisro vanasthānām \| jñāna-miśraikā bhikṣūṇām \|
śuddhaikā sarveṣām \| utpanne'nurāge utpādye'nu yathā-sammiśrāḥ \|
avihitāś catasro gopyādi-tulyānām \| evam aṣṭādaśa-bhedāḥ \|\| iti
śrī-vopadeva-kṛte muktāphale bhakter adhikāri-bheda-nirṇayo nāma
pañcamo'dhyāyaḥ \|\|

\[hemādriḥ\] athādhikāri-praghaṭṭārthaṁ sukha-grahaṇāya
spaṣṭayati---evam iti \| evam adhikāri-nirṇaye sati tatrāpi
prakṛtyānurūpeṇa sāttviky-ādi-vibhāgaḥ svayam ūhyaḥ \| gṛhastheṣv api
niṣkāma-karmaṇāṁ karma-jñāna-miśraiva videha-yājñavalkyādayo hy atra
nidarśanam \| bhikṣavo'tra paramahaṁsāḥ \| anyeṣāṁ
naiṣṭhika-brahmacāriṇāṁ ca karma-jñāna-miśraiva \|
śuddheti---pūrva-pūrva-bhakty-abhyāsa-balāt rajas-tamaḥ-kṣaye
viśuddhorjite sattvodbale cetasi bhagavaty anurāgodaye prayatnam
antareṇa śuddhā bhaktir āvirbhavatīty abhipretyāha---utpanne tu rāga
ity-ādi \| tataḥ parama-dūra-viprakṛṣṭā muktiḥ \| gopy-ādi-tulyānām iti
\| bhagavati prabhūta-kāma-dveṣa-bhaya-snehāsaktānām anyeṣām ity arthaḥ
\| tad evaṁ miśrās trayodaśa \| śuddhaikā \| avihitāś catasraḥ \| ity
abhipretya bhakty-aṣṭādaśa-bhedayā iti prāg uktam ity āśayavān
upasaṁharati evam ity-ukta-prakāreṇa \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatra vyavahārikayor guṇa-doṣayor
vidhānārtham adhikāri-mātrasya pūrvānuvādenaiva guṇa-doṣau
lakṣayati---sve sva iti \| adhikāre
kāmitva-niṣkāmatva-vairāgya-śraddhābhir yathāyogyatayā adhikriyamāṇe
yoga-viśeṣe ubhayor vyavahārika-pāramāthikādhikāriṇoḥ, kintu pūrvatra
guṇatvaṁ kalpitam uttaratra tu siddham eveti bhāvaḥ \| atra
jñāna-karmaṇor bhakty-aṁśaṁ vinā siddhy-abhāvena tan-miśrita-vihitatvāt
\| na tena tatra tatra niṣṭhā-cyutiḥ, kintu sarva-nirapekṣatayā
sarva-sādhikāyāṁ bhaktāv eva tat-tad-aṁśa-miśratve kṛte niṣṭhā-cyutiḥ
syād iti gamyate \|

tad evaṁ bhaky-aṁśa-sahāyā karma-niṣṭhā karmaṭhe guṇas tathā
jñāna-niṣṭhā jñānini tato'pi guṇaḥ niṣkiñcana-bhakti-niṣṭhā tu bhakteḥ
sarvotkṛṣṭo guṇaḥ, kim uta tat-sādhyā prema-lakṣaṇā bhaktir iti pūrvavad
eva prāptam \| evam etad-viparyayo nyūne'dhike vādhikāre praveśo doṣaḥ
\| nyūne pūrva-hāneḥ adhike parā-siddheś cety arthaḥ \|\|2\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu mayā ko guṇaḥ ko
doṣa iti tvaṁ pṛṣṭas tvayā ca mad-bhakteṣu guṇa-doṣa-dṛśir doṣas
tad-abhāvo guṇaḥ iti pratyuktam \| tatrāham idam āśaṅke---yadi kaścit
tvat-kathādau śraddhāluḥ śuddha-bhakty-adhikārī, pratiṣṭhitaiḥ karmibhir
jñānibhir vā yuktyā daivād vaśīkṛtas tad-anugata eva san
auṣadha-pāna-nyāyenārocakam api karma karoti jñānaṁ vābhyasyati, tadā
tasmin bhakte kiṁ guṇa-doṣa-dṛśir doṣaḥ kiṁ tad-abhāva eva guṇaḥ \|

kiṁ ca, yadi kaścid aprāpta-mahat-kṛpatvād-bhaktāv
ajāta-samyak-śraddhaḥ, karmī, jñānī vā, bhaktotkarṣaṁ dṛṣṭvā
tādṛśa-nijotkarṣa-kāmanayaiva svādhikāra-prāptāni kṛtyāni tyaktvā tadvad
eva bhagavantaṁ bhajann ātmānaṁ vaiṣṇavatvena khyāpayati, tadā tasmin
dambhini jagad-vañcake kiṁ guṇa-dṛṣṭiḥ kartavyā, na veti, cet satyaṁ,
śṛṇu tarhi guṇa-doṣayor lakṣaṇam ity āha sve sve iti \| jñānino jñāna
eva, karmiṇaḥ karmaṇy evādhikāras tatraiva niṣṭhā niṣṭhitatvaṁ guṇaḥ,
kintu tayoḥ svataḥ phala-dānāsamarthayor
bhakti-miśratvenaivānuṣṭheyatvam \| naiṣkarmyam apy
acyuta-bhāva-varjitaṁ \[bhā.pu. 1.5.12\] ity āder anyathā tu vaiphalyam
eva \| śuddha-bhaktasya tu bhaktāv eva niṣṭhā guṇaḥ \| tasyās tu svata
eva phala-dāna-sāmarthyāt \| karma-jñānādy-amiśratvenaivānuṣṭheyatvam \|
dharmān santyajya yaḥ sarvān māṁ bhajet \[bhā.pu. 11.11.37\] iti, na
jñānaṁ na ca vairāgyaṁ \[bhā.pu. 11.20.31\] ity āder jñānādi-miśratve
sati tasyāḥ śuddha-bhaktitvāpagamaḥ syāt \| viparyayaḥ parādhikāre
niṣṭhatvam \| ubhayor guṇa-doṣayoḥ \|\|2\|\|

**\...**

**\|\| 11.21.3 \|\|**

**śuddhy-aśuddhī vidhīyete samāneṣv api vastuṣu \|**

**dravyasya vicikitsārthaṁ guṇa-doṣau śubhāśubhau \|\|**

**madhvācāryaḥ (bhāgavata-tātparyam) :** vivekena puṇyādhikaṁ bhavatīti
vicikitsārthaṁ guṇa-doṣau vidhīyete \|

> pañca-bhūtātmakatvena samatā sarva-vastuṣu \|
>
> hari-sannidhi-vaiśeṣyād viśeṣaś ca mahān sadā \|\| iti vaiśeṣye
> \|\|3\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tad āha---śuddhy-aśuddhī iti \|
vicikitsārthaṁ yogyam ayogyaṁ veti sandeha-dvārā
svābhāvika-pravṛtti-pratibandhārtham ity arthaḥ \| tatra śuddhy-aśuddhī
yogyatvāyogyatve \| guṇa-doṣau tan-nimittopādeyatvānupādeyatve \|
śubhāśubhau tan-nimittāv arthānarthau \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atra vyāvahārikeṣv api sve sva ity
anusāreṇaiva guṇa-doṣau vivṛṇoti---śuddhy-aśuddhīty ādinā \| tatra
śuddhīti sārdhakaṁ ṭīkāyāṁ dharmārtham iti prāyikam eva
vicikitsā-prasthāpanādi-lakṣaṇa-vyavahārārtham api
tad-upayukta-dravyādīnāṁ tat-tac-chāstre
śuddhy-aśuddhitvāśubhatvāśubhatva-vidhāna-darśanāt \| evam uttaratrāpi
guṇa-doṣau vyavahārārtham iti vināpi śuddhy-aśuddhi-vyavasthāṁ
kevala-vyavahārtham api guṇa-doṣau vidhīyete śubhāśubhau dharmārtham iti
vināpi guṇa-doṣa-vyavasthāṁ kevala-vṛtty-artham api tau vidhīyete ity
arthaḥ \| tasmād guṇa-doṣāv ity-ādi-lakṣaṇe tūpalakṣaṇe eveti bhāvaḥ \|
ataḥ śuddhy-aśuddhy-ādi-yugma-trikeṇa \| dharmārthatvādīnāṁ yojanā na
yathā-saṅkhyaṁ, sarvatra sarva-vidhān adarśanāt vyavahāro'tra
paramārtha-śāstra-mātrānugatiḥ, na tu pūrvavat paramārthetara-paddhatiḥ
dharma-yātrayos tad-itarayoḥ pṛthag-upādānāt \|\|3\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, guṇa-doṣayoḥ
prapañco mahān eva \| tam ahaṁ vivṛṇomi, śṛṇv ity āha śuddhy-aśuddhī iti
dravyasya vicikitsā idaṁ yogyam ayogyaṁ veti sandehas tan-nivartanārthaṁ
maśakārtho dhūma itivat \| samāneṣu uttara-śloke vakṣyamāṇ7 bhūmy-ādiṣu
\| ata eva śāka-mūla-phalādiṣv api vāstūka-śākaḥ śuddhaḥ
kalambī-śāko'śuddhaḥ ity evaṁ guṇa-doṣau śubhāśubhau vidhīyete \| tatra
dharmārthaṁ śuddhy-aśuddhī, śuddhena dharmaḥ, aśuddhenādharma iti
vyavahārārthaṁ guṇa-doṣau aśuddhatve'pi śiṣṭānāṁ vyavahāra-darśanād
guṇaḥ śuddhatve'pi tad-darśanād doṣaḥ \| yātrārthaṁ śubhāśubhau
asat-pratigraha-doṣatve'pi āpatsu śarīra-nirvāh-mātropādānaṁ śubham
evādhikopādānas tv aśubhaṁ pāpam eva \|\|3\|\|

**\...**

**\|\| 11.21.4 \|\|**

**dharmārthaṁ vyavahārārthaṁ yātrārtham iti cānagha \|**

**darśito'yaṁ mayācāro dharmam udvahatāṁ dhuram \|\|**

**śrīdhara-svāmī (bhāvārtha-dīpikā) :** tatra śuddhy-aśuddhī dharmārtham
\| śuddhena dharmaḥ, aśuddhenādharma iti \| guṇa-doṣau vyavahārārtham \|
aśuddhāv api rājādīnāṁ vyavahāra-darśanādy-upādeyaṁ nānyad iti \|
śubhāśubhau yātrārthaṁ doṣatve'py āpatsu śarīra-nirvāha-mātropādāne na
pāpam adhikopādāne tu pāpam iti mayā manv-ādi-rūpeṇa \| dharma-rūpāṁ
dhuraṁ bhāram \| karma-jaḍānām ity arthaḥ \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** darśita ity ardhakam \| dharmam
udvahatāṁ dhuram iti \| mad-bhaktim udvahatāṁ tv ācāraḥ sukha-maya evety
arthaḥ sukha-svarūpayā bhaktyaiva pravṛttatvāt \|\|4\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evaṁ dharma-rūpāṁ dhuraṁ
bhāram udvahatāṁ janānāṁ mayā mad-vādi-rūpeṇa ayam ācāro darśitaḥ
\|\|4\|\|

**\...**

**\|\| 11.21.5 \|\|**

**bhūmy-ambv-agny-anilākāśā bhūtānāṁ pañca-dhātavaḥ \|**

**ā-brahma-sthāvarādīnāṁ śārīrā ātma-saṁyutāḥ \|\|**

**śrīdhara-svāmī (bhāvārtha-dīpikā) :** śuddhy-aśuddhī prapañcayiṣyan
vedoktatvena tad abhiniveśo mā bhūd iti samāneṣv api vastuṣv iti yad
uktaṁ tat prapañcayati, bhūmīti tribhiḥ \| bhūtānāṁ prāṇinām \|
dhārayantīti dhātavaḥ kāraṇāni \| śārīrāḥ śarīrārambhakāḥ \| dehataḥ
sāmyam uktaṁ jīvato'py āha---ātma-saṁyutā iti \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** guṇa-doṣa-bhidā dṛṣṭir
nigamāt tena hi svataḥ \[bhā.pu. 11.20.5\] iti yat tvayoktaṁ, tat satyam
eva \| kintu nigamo lokopakāraka evety āha---bhūmīti dvābhyām \|
dhārayantīti dhātavo bhūmy-ādayaḥ \| ete ā-brahma-sthāvarādīnāṁ śarīrāḥ
śarīrārambhakā iti dehataḥ sāmyam uktam ātmato'py āha---ātmeti \|\|5\|\|

**\...**

**\|\| 11.21.6 \|\|**

**vedena nāma-rūpāṇi viṣamāṇi sameṣv api \|**

**dhātuṣūddhava kalpyanta eteṣāṁ svārtha-siddhaye \|\|**

**madhvācāryaḥ (bhāgavata-tātparyam) :** dhātuḥ parameśvaraḥ \|

> yad yad dhareḥ sannihitaṁ tat tac chuddhataraṁ matam \|
>
> svataḥ śucitamo viṣṇuḥ sānnidhyaṁ ca svabhāvataḥ \|\| iti ca \|

eteṣāṁ jīvānām \|\|6\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** dhātuṣu deheṣu \| nāma-rūpāṇi
varṇāśramādīni \| kalpanāyāḥ prayojanam āha---eteṣāṁ prāṇināṁ
svārtha-siddhaye pravṛtti-niyama-dvārā dharmādi-puruṣārtha-siddhaye
\|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sameṣu sarveṣām ātma-saṁyutatvād
guṇādhikyābhāvavatsu bhautikatvād doṣitvāviśeṣeṣv api viṣamāṇi nāmāni
brāhmaṇādīni rūpāṇi uttamāditvena bhinnāni nimba-bhede-svāduvad
guṇa-doṣayoḥ kalpyante, kevalam upacaryante \| kim-arthaṁ ?
svādhikārānurūpāyām eva pravṛttau jīvānāṁ svārtho dharmādiḥ siddhyati,
tena pravṛtti-saṅkocāt \| krameṇa mokṣaś ca siddhyatīty etad-artham ity
arthaḥ \|\|6\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** na kevalaṁ deheṣv eva,
api tu deśa-kāla-phala-nimittādiṣv api ity āha---deśa-kālādayo ye bhāvāḥ
padārthāḥ, teṣāṁ tat-sambandhināṁ vastūnāṁ vrīhy-ādīnām api mama mayā
niyamārthaḥ saṅkocanārtham ity arthaḥ \|\|6\|\|

**\...**

**\|\| 11.21.7 \|\|**

**deśa-kālādi-bhāvānāṁ vastūnāṁ mama sattama \|**

**guṇa-doṣau vidhīyete niyamārthaṁ hi karmaṇām \|\|**

**śrīdhara-svāmī (bhāvārtha-dīpikā) :** na kevalaṁ deheṣv eva, api tu
deśa-kālādi-bhāvānām api \| ādi-śabdenānupādeyānāṁ
phala-nimittādhikāriṇāṁ grahaṇam \| vastūnām upādeyānāṁ vrīhy-ādīnām api
\| mama mayā \| niyamārthaṁ saṅkocārtham ity arthaḥ \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** niyamārthaṁ vyavasthārthaṁ
saṅkocārthaṁ ca tad etac ca śrī-bhagavat-sambandhaṁ vinaiva
tat-sambandhe tu nirguṇo mad-apāśrayaḥ \[bhā.pu. 11.25.26\], man-niketaṁ
tu nirguṇaṁ \[bhā.pu. 11.25.25\] ity-ādi vakṣyamāṇāt
prākṛta-guṇātīta-guṇāśrayasya mameti vedātmakena mayety arthaḥ \|\|7\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** na kevalaṁ deheṣv eva,
api tu deśa-kāla-nimittādiṣv apīty āha---deśa-kālādayo ye bhāvāḥ
padārthārthās teṣāṁ tat-sambandhināṁ vastūnāṁ vrīhy-ādīnām api \| mama
mayā \| niyamārthaṁ saṅkocārtham ity arthaḥ \|\|7\|\|

**\...**

**\|\| 11.21.8 \|\|**

**akṛṣṇa-sāro deśānām abrahmaṇyo'śucir bhavet \|**

**kṛṣṇa-sāro'py asauvīra- kīkaṭāsaṁskṛteriṇam \|\|**

**madhvācāryaḥ (bhāgavata-tātparyam) :**

nadī-samudra-giraya āśramāś ca vanāni ca \|

> nagarāṇi ca divyāni śālagrāmādayas tathā \|\|
>
> teṣāṁ samīpagāś caiva deśā yojana-mātrataḥ \|
>
> karmaṇyās tu samākhyātās tad anye kīkaṭāḥ smṛtāḥ \|\|
>
> tad anye'pi tu ye deśāḥ kṛṣṇasāroṣitāḥ svataḥ \|
>
> karmaṇyā eva vijñeyā yadi nādhyuṣitāḥ khalaiḥ \|\|
>
> khalir adhyuṣitāś cāpi yadi sadbhir adhiṣṭhitāḥ \|
>
> karmaṇyā iti vijñeyā viṣṇu-liṅgāni yatra ca \|\| iti skānde \|
>
> āstaraḥ sannidhir viṣṇor bāhya-sannidhir eva ca \|
>
> dvividhaḥ sannidhiḥ proktaḥ kṛtrimo bāhya ucyate \|
>
> svābhāvikas tv āntaraḥ syāt pratimā jīvago yathā \|\| iti ca \|\|8\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** evaṁ guṇa-doṣa-viṣayaṁ
pariśodhya, tayoḥ śuddhy-aśuddhi-mūlatvāc chuddhy-aśuddhī
prapañcayati---akṛṣṇa-sāra ity aṣṭabhiḥ \| deśaṇāṁ madhye
kṛṣṇa-hariṇa-rahito'śuciḥ \| tatrāpy abrahmaṇyo
brāhmaṇa-bhakti-śūnyo'tyantam aśuciḥ \| kṛṣṇasāro'pi kṛṣṇena mṛgeṇa
sāraḥ śreṣṭho yaḥ so'py asauvīra-kīkaṭaḥ \| suvīrāḥ sat-puruṣāḥ, tadvān
sauvīraḥ \| kīkaṭo'pi śuciḥ \| tad uktam, sa vai puṇyatamo deśaḥ
sat-pātraṁ yatra labhyate iti \| tad-varjito yaḥ
kīkaṭo'ṅga-baṅga-kaliṅgādiḥ \| asaṁskṛtaḥ saṁmārjanādi-śūnyo
mleccha-bahulo vā \| īriṇaṁ ūṣaram \| ekavad bhāvaḥ, tad aśuci \|
tad-anyaḥ śucir ity arthād uktaṁ bhavati \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** akṛṣṇasāra iti taiḥ \| tac ca
nirgalitārtham iti jñeyam \| kṛṣṇa-mṛgeṇa śreṣṭho'pi, suvīrair
brahmaṇyair hīyaś ced akīkaṭo'py aśuciḥ tad-yuktaś cet kīkaṭo'pi śucir
iti \|\|8\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prathamaṁ śuddhy-aśuddhī
prapañcayati---akṛṣṇa-sāra ity aṣṭabhiḥ \| deśaṇāṁ madhye
kṛṣṇa-hariṇa-rahito deśo'śuciḥ \| tatrāpi na santi brahmaṇyā
brāhmaṇa-bhaktimanto yatra sa tu atyantam aśuciḥ \| kṛṣṇasāro'pi kṛṣṇena
mṛgeṇa sāraḥ śreṣṭho'pi asauvīraḥ kīkaṭaś ca \| asaṁskṛtaḥ
mārjanādi-śūnyo mlecchādi-bahulaś ca \| īriṇaṁ ūṣaraś ca \| teṣāṁ
dvandvaikyaṁ, tad aśuci \| suvīrāṇāṁ sat-puruṣāṇāṁ nivāsaḥ sauvīraḥ
asauvīro yaḥ kīkaṭo gayā-pradeśaḥ so'śuciḥ \| sauvīraḥ sat-pātra-yuktaḥ
kīkaṭo'pi śucir ity arthaḥ \|\|8\|\|

**\...**

**\|\| 11.21.9 \|\|**

**karmaṇyo guṇa-vān kālo dravyataḥ svata eva vā \|**

**yato nivartate karma sa doṣo'karmakaḥ smṛtaḥ \|\|**

**śrīdhara-svāmī (bhāvārtha-dīpikā) :** kālasya śuddhy-aśuddhī
darśayati---karmaṇya iti \| dravyato dravya-sampattyā svato vā
pūrvāhṇādir yaḥ karmaṇyaḥ karmārhaḥ, sa kālas tasmin karmaṇi guṇavān \|
yato yasmin dravyālābhena vā rāṣṭra-viplavādinā vā karma nirvatate \|
yaś ca sūtakādau daśāhādi-lakṣaṇo'karmakaḥ karmānarhaḥ smṛtaḥ sa kālo
doṣaḥ, aśuddha ity arthaḥ \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kālasya śuddhy-aśuddhī
darśayati---karmaṇyaḥ karmārhaḥ kālo guṇavān śuddhaḥ, sa ca kaścid
dravyato māṁsādi-dravya-lābhata tat-kṣaṇe eva karmārhaḥ \| kaścit
svato'pi pūrvāhnādiḥ \| yataś ca kālāt sūtakādi-doṣeṇa karma nivartata,
sa doṣaḥ, aśuddha ity arthaḥ \|\|9\|\|

**\...**

**\|\| 11.21.10 \|\|**

**dravyasya śuddhy-aśuddhī ca dravyeṇa vacanena ca \|**

**saṁskāreṇātha kālena mahattvālpatayātha vā \|\|**

**śrīdhara-svāmī (bhāvārtha-dīpikā) :** vastu-śabdopāttānāṁ dravyāṇāṁ
śuddhy-āśuddhī darśayati---dravyasyeti caturbhiḥ \| dravyeṇa toyādinā
śuddhiḥ, mūtrādinā tv aśuddhiḥ \| vacanena śuddham aśuddhaṁ veti
sandehe, śuddham ity evaṁ-rūpeṇa brāhmaṇa-vacanena śuddhir
viparītenāśuddhiḥ \| saṁskāreṇa prokṣaṇādinā puṣpādeḥ śuddhir
avaghrāṇādinā tv aśuddhiḥ \| kālena daśāhādinā navodakādeḥ śuddhiḥ---

> kāle meghodakaṁ grāhyaṁ varjyaṁ tu tryaham eva hi \|
>
> akāle daśa-rātraṁ syāt tataḥ śuddhir vidhīyate \|\|

viparītenāśuddhiḥ paryuṣitānnāder aśuddhiḥ \| antyajādy-upahatānāṁ
taḍāgādy-udakānāṁ mahattvālpatvābhyāṁ śuddhy-aśuddhī \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** dravyasyeti yugmakam \|\|10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** deśa-kālādi-bhāvānāṁ
vastūnām iti prakrāntaṁ tatra vastu-śabdopāttānāṁ dravyeṇā toyādinā
śuddhiḥ, mūtrādinā tv aśuddhiḥ \| vacanenedaṁ śuddham aśuddhaṁ veti
sandehe śuddham ity evaṁ brāhmaṇa-vacanena śuddhis tathaivāśuddham iti
cacanenāśuddhiś ca \| saṁskāreṇa prokṣaṇādinā puṣpādeḥ śuddhiḥ \|
avaghrāṇādinā tv aśuddhiḥ \| kālena daśāhādinā navodakādeḥ śuddhir
viparītenāśuddhiḥ \| antyajādy-upahatānāṁ taḍāgādy-udakānāṁ
mahattvālpatvābhyāṁ śuddhy-aśuddhī \| paryuṣitānnādeḥ śaktān praty
aśuddhiḥ aśaktān prati śuddhiḥ \|\|10\|\|

**\...**

**\|\| 11.21.11 \|\|**

**śaktyāśaktyātha vā buddhyā samṛddhyā ca yad ātmane \|**

**aghaṁ kurvanti hi yathā deśāvasthānusārataḥ \|\|**

**śrīdhara-svāmī (bhāvārtha-dīpikā) :** śaktyāśaktyā
sūryoparāgādi-sūtakān nādeḥ śaktān praty aśuddhiḥ, aśaktān prati śuddhiḥ
\| buddhyā putra-jananādau daśāhād vahir jñānena śuddhir antar
jñānenāśuddhiḥ \| samṛddhyā jīrṇa-mala-vad vastrādeḥ samṛddhaṁ praty
aśuddhir daridraṁ prati śuddhiḥ \| tatrāpi viśeṣam āha---yad iti \| ete
ca dravya-vacanādayo dravyāśuddhi-dvārā ātmane yad aghaṁ kurvanti tad
deśāvasthānusārata eva yathā yathāvat kurvanti na sarvataḥ \| tathā hi,
nirbhaya eva deśī kurvanti, na tu caurādy-ākule \| tathā
rogādi-vyakti-rikta-yuvādy-avasthānām eva kurvanti, na
bālya-rogādy-avasthāyām iti \| tathā ca smṛtiḥ---

> deśaṁ kālaṁ tathātmānaṁ dravyaṁ dravya-prayojanam \|
>
> upapattim avasthāṁ ca jñātvā śaucaṁ prakalpayet \|\| iti \|\|11\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** buddhyā putra-janmādau
daśāhād bahir jñānena śuddhiḥ, antar jñānenāśuddhiḥ, samṛddhyā
jīrṇa-malina-syuta-vastrādeḥ samṛddhaṁ pratyaśuddhiḥ, daridraṁ prati
śuddhiḥ \| ete ca dravya-vacanādayo yad-ātma4 jīvasyety arthaḥ \| aghaṁ
kurvanti tad-deśa-vastrānusārata eva yathā yathāvat \| tathā hi nirbhaya
eva deśe kurvanti, na tu caurādy-ākule nīrogāvasthatve eva, na tu
rogāvasthate, tathā tāruṇyāvasthatve eva, na tu bālya-vārdhakyāvasthatve
\| tathā ca smṛtiḥ---

> deśaṁ kālaṁ tathātmānaṁ dravyaṁ dravya-prayojanam \|
>
> upapattim avasthāṁ ca jñātvā śaucaṁ prakalpayet \|\| iti \|\|11\|

**\...**

**\|\| 11.21.12 \|\|**

**dhānya-dārv-asthi-tantūnāṁ rasa-taijasa-carmaṇām \|**

**kāla-vāyv-agni-mṛt-toyaiḥ pārthivānāṁ yutāyutaiḥ \|\|**

**śrīdhara-svāmī (bhāvārtha-dīpikā) :** dravyādibhir dravyasya śuddhir
ity uktam \| tatra vacanādi-śuddhir eka-rūpaiva, dravyatas tu śuddhir
bahu-rūpeti tāṁ prapañcayati---dhānyeti \| dāru laukikaṁ graha-camasādi
ca \| asthi gaja-dantādi \| rasās taila-ghṛtādayaḥ \| taijasāḥ
suvarṇādayaḥ \| teṣāṁ pārthivānāṁ ca rathyā-kardama-ghaṭeṣṭakādīnāṁ
yathā-yathaṁ kālādibhiḥ śuddhiḥ \| tatrāpi
kālāntyajādy-upaghāta-tāratamyena deśa-kālāvasthādy-anusāreṇaiva \|
etair anyaiś ca yutāyutair militaiḥ kevalaiś ca \| kālasya punar
grahaṇaṁ yutatva-pradarśanārtham \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dravyasya dravyeṇa
śuddhir iti yad uktaṁ tad vivṛṇoti---dhānyeti \| asthi gaja-dantādi \|
rasās taila-ghṛtādayaḥ \| taijasāḥ suvarṇādayaḥ \| teṣāṁ pārthivānāṁ ca
ghaṭeṣṭakādīnāṁ kālādibhir yathā-śāstraṁ śuddhiḥ \| taiś ca yutāyutair
militaiḥ kevalaiś ca \| yathā taijasānāṁ mṛt-toyāgnibhiḥ \|
ūrṇā-tantūnāṁ kevalena vāyunā \|\|12\|\|

**\...**

**\|\| 11.21.13 \|\|**

**amedhya-liptaṁ yad yena gandha-lepaṁ vyapohati \|**

**bhajate prakṛtiṁ tasya tac chaucaṁ tāvad iṣyate \|\|**

**śrīdhara-svāmī (bhāvārtha-dīpikā) :** aspṛśya-sparśe śuddhim uktvā
lepa-viṣaye'py āha \| yat pīṭha-pātra-vastrādi **yena**
takṣaṇa-kṣārāmlodakādinā **gandhaṁ lepaṁ** ca **vyapohati** tyajati,
sva-gataṁ ca malaṁ tyaktvā **prakṛtiṁ** svam eva rūpaṁ **bhajate**,
**tasya tac chaucaṁ** śodhakam \| yāvatā ca takṣaṇādinā vyapohati,
**tāvat**-pramāṇaṁ svarūpata āvṛttito vā tat kartavyam **iṣyate**
\|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yat pīṭha-vastra-pātrādi
**amedhya-liptaṁ** bhavet, tat **yena** takṣaṇa-kṣārāmla-mṛj-jalādinā
**gandhaṁ lepaṁ** ca **vyapohati** tyajati \| **prakṛtiṁ** svam eva
rūpaṁ **bhajate**, **tasya tac chaucaṁ tāvad** iti yāvatā takṣaṇādinā
gandha-lepaṁ vyapohati, tāvat-pramāṇaṁ śaucaṁ kartavyam ity arthaḥ
\|\|13\|\|

**\...**

**\|\| 11.21.14 \|\|**

**snāna-dāna-tapo-'vasthā-vīrya-saṁskāra-karmabhiḥ \|**

**mat-smṛtyā cātmanaḥ śaucaṁ śuddhaḥ karmācared dvijaḥ \|\|**

**śrīdhara-svāmī (bhāvārtha-dīpikā) :** evaṁ tāvad dravya-śuddhir uktā,
idānīṁ kartṛ-śuddhim āha---snāneti \| avasthā kaumārādiḥ \| vīryaṁ
śaktiḥ \| saṁskāra upanayanādiḥ \| karma sandhyopāsana-dīkṣādi-lakṣaṇam
\| ātmanaḥ sāhaṅkārasya kartur etaiḥ snānādibhir yathā-yathaṁ
tat-kāryānusāriṇī śuddhiḥ \| iyaṁ ca śuddhir na vyavahārārthā, kintu
vihita-karmārthety āha---śuddhā iti \| dvija ity upalakṣaṇaṁ śudrāder
api \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mat-smṛtyā ceti svatantram uktam
apavitraḥ pavitro vā \[garuḍa.pu.\] ity ādeḥ \|
ato'pratikāryāśuddhi-śodhanāya prokteyaṁ na vyāvahārikī mantavyā \|
sarvatrāskhalita-rūpatvāt, harir harati pāpāni duṣṭa-cittair api smṛtaḥ
ity ādeḥ \|\|14\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dravya-śuddhim uktvā
kartṛ-śuddhim āha---snāneti \| avasthā vārdhakyādiḥ \| tatra vīryaṁ
śaktiḥ, śakty-anurūpa ācāra ity arthaḥ \| saṁskāra upanayanādiḥ \| karma
sandhyopāsanādikam \| tair ātmanaḥ sāhaṅkārasya kartuḥ śaucaṁ śuddhiḥ \|
śuddheḥ pūrvjīvam āha---śuddhā iti \| dvija ity upalakṣaṇaṁ śudrādir api
\|\|14\|\|

**\...**

**\|\| 11.21.15 \|\|**

**mantrasya ca parijñānaṁ karma-śuddhir mad-arpaṇam \|**

**dharmaḥ sampadyate ṣaḍbhir adharmas tu viparyayaḥ \|\|**

**śrīdhara-svāmī (bhāvārtha-dīpikā) :** mantra-śuddhim
āha---sad-guru-mukhād yathāvat parijñānaṁ mantrasya śuddhiḥ \|
karma-śuddhim āha---īśvarārpaṇaṁ karmaṇaḥ śuddhiḥ \| dharmādy-arthaṁ
śuddhy-aśuddhī prapañcataḥ pradarśyopasaṁharati---dharma iti \|
deśa-kāla-dravya-kartṛ-mantra-karmabhiḥ ṣaḍbhiḥ śuddhair dharmaḥ
saṁpadyate \| eteṣāṁ yo viparyayaḥ so'dharmas tad dhetur ity arthaḥ
\|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mantra-śuddhim
āha---mantrasya sad-guru-mukhād yathāvat parijñānaṁ mantra-śuddhiḥ \|
karma-śuddhim āha---mad-arpaṇam iti \| mahyam arpitaṁ karma śuddhaṁ,
anarpitam aśuddhaṁ, tadvān sadbhir vyavahārya iti bhāvaḥ śuddhāśuddhau
pradarśyopasaṁharati---ṣaḍbhir iti \| dharma iti
deśa-kāla-dravya-kartṛ-mantra-karmabhiḥ ṣaḍbhiḥ śuddhair dharmaḥ
saṁpadyate \| eteṣāṁ yo viparyayaḥ so'dharmas tad dhetur ity arthaḥ
\|\|15\|\|

**\...**

**\|\| 11.21.16 \|\|**

**kvacid guṇo'pi doṣaḥ syād doṣo'pi vidhinā guṇaḥ \|**

**guṇa-doṣārtha-niyamas tad-bhidām eva bādhate \|\|**

**madhvācāryaḥ (bhāgavata-tātparyam) :** tad-bhidām eva \| na
tiryag-ādīnām \|

> varṣāc caturdraśād ūrdhvaṁ yena viduḥ śubhāśubham \|
>
> teṣām ajñānajo doṣaḥ sumahān karmajād api \|\|
>
> tiraścām indriyāsakter na doṣo'jñānajo bhavet \|
>
> guṇo'pi naiva kaścit syād yato'jñāna-bahiṣkṛtāḥ \|\| iti ca \|

ato mūrkhāṇām adoṣa iti na \|\|16\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** ayaṁ ca guṇa-doṣa-vibhāgo na
vāstava ity āha---kvacid iti \| āpadi pratigraho guṇo'py anāpadi
niṣiddhatvād doṣaḥ \| para-dharmaś ca parasya guṇo'pi svasya doṣaḥ \|
doṣo'pi kuṭumba-tyāgādir viraktāder na doṣaḥ, api tu vidhi-balena guṇaḥ
\| evaṁ yo'yaṁ guṇa-doṣayor ekasminn arthe niyamo, guṇa-doṣārthaṁ vā yo
niyamo niyāmakaṁ śāstraṁ sa tayor bhedam eva bādhate \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ayaṁ ca guṇa-doṣa-vibhāgo
na kvāpi niyata ity āha---kvacid iti \| āpadi pratigraho guṇo'pi,
anāpadi niṣiddhatvād doṣaḥ \| doṣo'pi kuṭumba-tyāgādir vidhinā
vidhi-balena viraktāder guṇaḥ \| tasmād guṇa-doṣa-rūpau yāv arthau tayor
niyama eva tad-bhidāṁ guṇa-doṣa-rūpaṁ bhedaṁ bādhate \| yathā
kuṭumba-tyāgo doṣa eveti yo niyamaḥ, sa evādhikāri-viśeṣe doṣaṁ bādhate
\| jñāninaḥ kuṭumba-tyāgasya guṇatvāt \| tathā kuṭumba-tyāgo guṇa eveti
yo niyamaḥ, sa eva guṇaṁ bādhate karmiṇaḥ, kuṭumba-tyāgasya doṣatvāt \|
tasmāt guṇa-doṣau na sāmānyato niratau, kintu sthala-viśeṣe eva niyatau
jñeyāv ity arthaḥ \|\|16\|\|

**\...**

**\|\| 11.21.17 \|\|**

**samāna-karmācaraṇaṁ patitānāṁ na pātakam \|**

**autpattiko guṇaḥ saṅgo na śayānaḥ pataty adhaḥ \|\|**

**madhvācāryaḥ (bhāgavata-tātparyam) :** samāna-karmācaraṇam
ātma-yogya-karmācaraṇam \| paramm apatito yena patati \|
prāyaścittatvena tat-samāna-karmācaraṇe'pi na doṣaḥ \| tadā surā-pāne
deha-tyāginaḥ \| tathā śayānaḥ śūdro'pi na patati \|
laśuna-bhakṣaṇādibhiḥ brāhmaṇādi-pātakaiḥ \| autpattiko yatas tasya
tādṛśa-guṇa-saṅgaḥ \| ataḥ svāyogya eva karmaṇi patati \|

> traivarṇikāḥ sañcaranto veda-karma-pravartanāt \|
>
> śayānaḥ śūdra uddiṣṭo veda-karmāpravartanāt \|\|
>
> na tasyābhakṣyajo doṣaḥ sarvsarvāyāṁ pravartataḥ \|
>
> yathā suvarṇasya malaṁ śukraṁ tāmrasya doṣitām iyāt \|\|
>
> malaṁ tu tasyāpi malaṁ yathaivaṁ śūdra-janmanaḥ \|
>
> svadharma-pratirūpasya caraṇaṁ doṣadaṁ matam \|\| iti ca samayācāre \|
>
> śūdrasyāpip harer dīkṣāṁ praviṣṭasya tu vipravat \|
>
> abhakṣyādi-kṛto doṣaḥ sa hi śuḍro hi mukhyataḥ \|\| iti viṣṇu-tantre
> \|\|17\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** doṣasya kvacid doṣatvābhāve
guṇatve codāharaṇaṁ darśayati \| samānasya tasyaiva karmaṇaḥ
surā-pānāder ācaraṇam apatitānāṁ patana-hetur api jātyā karmaṇā vā
patitānāṁ punaḥ pātakam adhikāra-bhraṁśakaṁ na bhavati, pūrvam eva
patitatvāt \| ato'tra doṣasyāpi doṣatā nāstīty arthaḥ \| tathā saṅgo'pi
yo yater doṣaḥ, sa gṛhasthasyautpattikaḥ pūrva-svīkṛto na doṣaḥ, api tu
guṇaḥ \| ṛtau bhāryām upeyāt ity-ādi-vidhānāt \| ubhayatra
dṛṣṭāntaḥ---pūrvam evādhaḥ śayāno yathā na patatīti \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** guṇa-doṣayor aniyamaṁ
pūrvparamyati \| samānasya tasyaiva karmaṇaḥ surā-pānāder ācaraṇam
apatitānāṁ patana-hetur api jātyā karmaṇā vā patitānāṁ punaḥ pātakam
adhikāra-bhraṁśakaṁ na bhavati, pūrvam eva patitatvāt \| yathā saṅgo'pi
yo yater doṣaḥ, sa gṛhasthasyautpattikatve sati ṛtau bhāryā-saṅgo guṇaḥ,
tad-asaṅgasya tasminn adhikāriṇi doṣa-śravaṇāt \| ubhayatra
dṛṣṭāntaḥ---pūrvam evādhaḥ śayāno yathā na patatīti \|\|17\|\|

**\...**

**\|\| 11.21.18 \|\|**

**yato yato nivarteta vimucyeta tatas tataḥ \|**

**eṣa dharmo nṛṇāṁ kṣemaḥ śoka-moha-bhayāpahaḥ \|\|**

**madhvācāryaḥ (bhāgavata-tātparyam) :** sarvato'py abhimāna-vimokena
paramātma-samarpaṇam eva doṣa-hānidam ity āha \| yato yata ity-ādinā \|
mayi sarvāṇi karmāṇi saṁnyasyādhyātma-cetasā \[gītā 3.30\] ity ādeś ca
\|\|18\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** ato guṇa-doṣa-niyama-vidhīnāṁ
pravṛtti-saṅkoca-dvārā nivṛttāv eva tātparyam ity abhipretyāha---yato
yata iti \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca,
guṇa-doṣa-vidhīnāṁ pravṛtti-saṅkoca-dvārā nivṛttāv eva tātparyam
abhipretyāha---yato yata iti \|\|18\|\|

**\...**

**\|\| 11.21.19 \|\|**

**viṣayeṣu guṇādhyāsāt puṁsaḥ saṅgas tato bhavet \|**

**saṅgāt tatra bhavet kāmaḥ kāmād eva kalir nṛṇām \|\|**

**śrīdhara-svāmī (bhāvārtha-dīpikā) :** yathā-śruta-pravṛtti-paratāṁ
vedasya nirākartuṁ pravṛtti-mārgasyānartha-hetutāṁ darśayati---viṣayeṣv
iti caturbhiḥ \| saṅga āsaktiḥ \| tatra teṣu viṣayeṣu \| yena
pratihanyate kāmas tena saha kāmād eva kaliḥ kalaho vivādaḥ \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** viṣayeṣv iti caturbhiḥ \|\|19\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
yathā-śruta-pravṛtti-paratāṁ vedasya nirākartuṁ
pravṛtti-mārgasyānartha-hetutvaṁ darśayati---viṣayeṣv iti caturbhiḥ \|
saṅga āsaktiḥ \| kāmād eva kaliḥ kāma-pratighātakena lokena saha kalahaḥ
\|\|19\|\|

**\...**

**\|\| 11.21.20 \|\|**

**kaler durviṣahaḥ krodhas tamas tam anuvartate \|**

**tamasā grasyate puṁsaś cetanā vyāpinī drutam \|\|**

**śrīdhara-svāmī (bhāvārtha-dīpikā) :** durviṣahas tīvraḥ \| tamaḥ
saṁmohaḥ \| taṁ krodham \| cetanā kāryākārya-smṛtiḥ \| drutaṁ śīghram
\|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** taṁ krodham anu tamaḥ
mohaḥ, tatas tamasā mohena cetanā kāryākārya-smṛtiḥ \|\|20\|\|

**\...**

**\|\| 11.21.21 \|\|**

**tayā virahitaḥ sādho jantuḥ śūnyāya kalpate \|**

**tato'sya svārtha-vibhraṁśo mūrcchitasya mṛtasya ca \|\|**

**śrīdhara-svāmī (bhāvārtha-dīpikā) :** śūnyāya kalpate \| asat-tulyo
bhavatīty arthaḥ \| svārtha-vibhraṁśaḥ puruṣārtha-hāniḥ \| mūrcchatasya
mṛta-tulyasya \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mūrcchatasya
mūrcchita-tulyasya mṛtasya mṛta-tulyasya \|\|21\|\|

**\...**

**\|\| 11.21.22 \|\|**

**viṣayābhiniveśena nātmānaṁ veda nāparam \|**

**vṛkṣa-jīvikayā jīvan vyarthaṁ bhastreva yaḥ śvasan \|\|**

**madhvācāryaḥ (bhāgavata-tātparyam) :**

doṣiṇo guṇavattvena śrūyante viṣayāḥ sadā \|

> asatāṁ saṅgatas teṣu doṣāḥ śrotuṁ sudurlabhāḥ \|\|
>
> ato nitya-guṇa-dhyānāt tad-guṇe prītimān bhavet \|
>
> atas tatra bhavet kāmaḥ kāminaḥ kalir āviśet \|\|
>
> adharmājñāna-rūpeṇa kalināviṣṭa-dehinaḥ \|
>
> satsu krodho durviṣahas tatas tamasi pātyate \|\|
>
> andhe tamasi magnasya cetanendriya-saṅgatā \|
>
> sukhānubhava-śaktir yā sā vinaśyati sarvadā \|\|
>
> tadā śayūna-bhāvena śūnya ity ucyate naraḥ \|
>
> sarvātmanā tu sambhraṁśas tasya dṛśsarva-vivardhanaḥ \|\|
>
> amūrcchitasya ca bhaven mṛty-anantaram eva ca \|
>
> dṛśsarvākhya-viṣayāveśān nātmānaṁ param eva ca \|\|
>
> yathāvad vetti patitas tamasy andhe kadācana \|
>
> vṛkṣavad vṛścyate nityaṁ niṣprayojana-jīvanaḥ \|
>
> nitya-dṛśsarva-parītāyur dṛtivat praśvasity api \|\| iti
> tantra-bhāgavate \|

svārthasya sukhasya bhraṁśo viparītam atiśayena janayatīti
svārtha-vibhraṁśaḥ \|\|19-22\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tat tulyatvaṁ
prapañcayati---viṣayeti \| vyarthaḥ vṛkṣa-jīvikayaiva yo jīvan vartate,
sa mūrcchita-tulyaḥ \| ata eva yo bhastreva śvasan vartate, sa
mṛta-tulyaḥ \| ataḥ svārtha-nāśa ity arthaḥ \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yo vṛkṣa iva jīvikayā
viṣaya-jana-grahaṇa-mātra-jīvanoāyena jīvan bhavati, sa mūrcchita-tulyaḥ
\| bhastreva śvasan bhavati, sa mṛta-tulyaḥ \|\|22\|\|

**\...**

**\|\| 11.21.23 \|\|**

**phala-śrutir iyaṁ nṝṇāṁ na śreyo rocanaṁ param \|**

**śreyo-vivakṣayā proktaṁ yathā bhaiṣajya-rocanam \|\|**

**madhvācāryaḥ (bhāgavata-tātparyam) :**

tasmāt svargādi-viṣayeṣv api necchate \|

> phala-śrutir eveyaṁ na kāma-kusuma-śrutiḥ \|
>
> svargādi-kāmanā-yuktas tv aihikeṣv api sajjate \|
>
> tatrāpi deva-kāmebhyo viśeṣaṁ cābhivāñchati \|\|
>
> tatas tam api pātaḥ syād ato vedaḥ kathaṁ hitān \|
>
> kāmatvenābhicakṣīta sarvaṁ jānan svayaṁ sa vā \|\| iti ca \|

naḥ śreyo rocanam asmat-sakāśāc chreyo mokṣākhyaṁ tad eva rocayati
phala-śrutiḥ \| kusumasyānityatādi doṣa-jñānān mokṣayādoṣatva-jñānāc ca
\| īṣad uttamasya śrotur vivakṣayā \|\|23\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** nanu pravṛttasya
svargādi-phala-śravaṇāt kutaḥ svartha-vibhraṁśaḥ ?
tatrāha---phala-śrutir iti \| iyaṁ phala-śrutir na śreyaḥ,
parama-puruṣārtha-parā na bhavatīty arthaḥ \| kintu bahirmukhānāṁ nṝṇāṁ
mokṣa-vivakṣayā'vāntara-phalaiḥ karmasu rucy-utpādana-mātram \| yathā
bhaiṣajye auṣadhe rocanaṁ rucy-utpādanam \| tathā hi,

> pibati nimbaṁ pradāsyāmi khalu te khaṇḍa-laḍḍukān \|
>
> pitraivam uktaḥ pibati na phalaṁ tāvad eva tu \|\| iti \|

tathā mātṛ-vākyaṁ ca, śikhā te vardhate vatsa guḍūcīṁ śraddhayā piba iti
\| na phalaṁ tāvad eva tu, kintv ārogyam \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** aihika-viṣayecchūn ninditvā
pāralaukika-tad-icchūn api nindati---phala-śrutir ity-ādinā \| yathā
bhaiṣajya-rocanam iti tad apy arthaṁ vinānya-jñāneneti bhāvaḥ \|\|23\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu pravṛttasya
svargādi-phala-śravaṇāt kutaḥ svārtha-vibhraṁśas tatrāha---phala-śrutir
iyaṁ na śreyaḥ \| duḥkha-hāniḥ sukhāvāptiḥ śreyas tan neha ceṣyate
\[bhā.pu. 4.25.4\] iti nāradokteḥ \| karma-phalasya śreyas tv akhaṇḍanāt
tarhi apsarobhir viharāmety ādikaṁ yat śrūyate, tat kiṁ ? ata
āha---rocanaṁ paraṁ kevalaṁ bahirmukha-lokānāṁ mokṣa-vivakṣayā
avāntara-phalaiḥ karmasu rucy-utpādana-mātraṁ, yathā bhaiṣajya auṣadhe
rucy-utpādanam \| tathā hi---

> pibati nimbaṁ pradāsyāmi khalu te khaṇḍa-laḍḍukān \|
>
> pitraivam uktaḥ pibati na phalaṁ tāvad eva hi \|\| iti \|\|23\|\|

**\...**

**\|\| 11.21.24 \|\|**

**utpattyaiva hi kāmeṣu prāṇeṣu sva-janeṣu ca \|**

**āsakta-manaso martyā ātmano'nartha-hetuṣu \|\|**

**śrīdhara-svāmī (bhāvārtha-dīpikā) :** nanu karma-kāṇḍe mokṣasya nāmāpi
na śrūyate, kuta evaṁ vyākhyāyate ? yathā-śrutasyāghaṭanād ity
āha---utpattyeti dvābhyām \| utpattyā svabhāvata eva kāmeṣu paśv-ādiṣu
prāṇeṣv āyur-indriya-bala-vīryādiṣu \| sva-janeṣu putrādiṣu \|
anartha-hetuṣu paripākato duḥkha-hetuṣu \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu karma-kāṇḍe mokṣasya
nāmāpi na śrūyate, tat kuta evaṁ vyākhyāyate ? yan mokṣa-tātparyakaṁ
karmeti ? tatra yathā-śrutasyāghaṭanād evame evety āha---utpattyaiveti
dvābhyām \| utpattyā svabhāvata eva kāmeṣu viṣaya-bhogeṣu, prāṇeṣv
āyur-indriya-bala-vīryādiṣu, sva-janeṣu putrādiṣu, anartha-hetuṣu
paripākato duḥkha-hetuṣu \|\|24\|\|

**\...**

**\|\| 11.21.25 \|\|**

**natān aviduṣaḥ svārthaṁ bhrāmyato vṛjinādhvani \|**

**kathaṁ yuñjyāt punas teṣu tāṁs tamo viśato budhaḥ \|\|**

**madhvācāryaḥ (bhāgavata-tātparyam) :** budho vedaḥ kathaṁ yuñjyāt ?
antarālāgato'pi svarga evaṁvidhaḥ kim u sākṣāt-phala-rūpo mokṣa iti
rocakaḥ ? aneka brahma-kāla-prāpyatvān mokṣasya tāvantaṁ kālaṁ tapa eva
kartuṁ na śakyata iti \| mandādhikāriṇāṁ svargādiṣv apy abhirucir
bhavati \|

antarāle'py evaṁ-vidhaṁ svargādhikaṁ sukhaṁ bhavati \| tasmāt vihitaṁ
karma kartavyam iti rocayati \| uttamānāṁ tu yasmāt etādṛśam apy
anityatvādi-doṣavat svargādikaṁ---tasmān mokṣa-phala eva veda iti
darśayati \| na hi sarva-pramāṇottamo vedo'lpa-phale paryavasitaḥ \|

> mandādhikāriṇāṁ nityaṁ tapasaiva pratīkṣitum \|
>
> mokṣo na śakyate'dhairyāt tataḥ svargādikaṁ vadet \|\|
>
> svargādiṣv alpa-phalalatāṁ jñāpayitvāvimokṣadam \|
>
> evaṁ vaktuṁ tūttamānāṁ nityo vedaṁ pravartate \|\|
>
> ikṣu-daṇḍaṁ dadānīti yathā bhaiṣajya-rocanam \|
>
> evaṁ mandeṣv uttameṣu mokṣa-māhātmyam ucyate \|
>
> na hy alpa-phala-bhāg vedo vāsudevaika-saṁśrayaḥ \|\| iti vicāre \|
>
> ayogya-bhāryā-putrādi-kāmitānartha-sādhinī \|
>
> yogya-kāmād dhareḥ prītir ato brahmādayo'malāḥ \|
>
> bhāryā-putrādi-saṁyuktā vāsudevam upāsate \|\| iti ca \|\|24-25\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** atas tān svārthaṁ parama-sukham
aviduṣaḥ \| ato natān prahvī-bhūtān \| vedo yad bodhayiṣyati tad eva
śreya iti viśvasitān ity arthaḥ \| tān evaṁ-bhūtān vṛjinādhvani
kāma-vartmani devādi-yoniṣu bhrāmyataḥ \| tataḥ punas tamo vṛkṣādi-yoniṁ
viśataḥ \| paśu-kāma ity āyur indriyādi-kāma iti ca putrādi-kāma iti ca
putrādi-kāma iti ca \| kathaṁ punas teṣv eva kāmeṣu svayaṁ buddho vedo
yuñjyāt pravartayet ? tathā sati anāptaḥ syād iti bhāvaḥ \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ato'viduṣaḥ svārthaṁ
param-sukham ajānataḥ, tata eva natān natān namrībhūtān \| vedo yad
bodhayiṣyati, tad eva śreya iti viśvasitān ity arthaḥ \| vṛjinādhvani
kāma-vartmani devādi-yoniṣu bhrāmyataḥ \| punar api tamo viśataḥ,
vṛkṣādi-yonim api prāpnutatas tān eva janān, punas teṣv eva kāmeṣu
svayaṁ budho vedaḥ kathaṁ yuñjyāt pravartayet ? tathā sati anāptaḥ syād
iti bhāvaḥ \|\|25\|\|

**\...**

**\|\| 11.21.26 \|\|**

**evaṁ vyavasitaṁ kecid avijñāya kubuddhayaḥ \|**

**phala-śrutiṁ kusumitāṁ na veda-jñā vadanti hi \|\|**

**madhvācāryaḥ (bhāgavata-tātparyam) :** evaṁ vedasya vyavasitam \|
phala-śrutiṁ kusumitām \| phalaṁ mokṣaḥ, tad-viṣayāṁ śrutiṁ
svargādi-kusuma-viṣayāṁ vadanti \|

> nityānanda-harer bhakti-jñānādyāḥ svarga-śabditāḥ \|
>
> putra-bhāryāpta-vittādyaṁ sarvaṁ mokṣa-gataṁ phalam \|\|
>
> uddiśya svarga-kāmasya yajanaṁ śruti-coditam \|
>
> tad avijñāya puṣpākhyam anityaṁ svargam icchavaḥ \|\|
>
> yajanti manda-matayo veda-vāda-parāyaṇāḥ \|
>
> iti ca srībhir vā yānair vety ādi ca \|\|
>
> mokṣākhyaṁ phalam evātra svargādi-vacanaṁ tu yat \|
>
> puṣpa-svargādivat tasya vacanaṁ manda-rocanam \|\| iti ca \|
>
> asurāṇām ayaṁ svarga-śabdaḥ puṣpātmakaṁ vadet \|
>
> devānāṁ hari-samprāptiṁ veda viṣṇu-paro yataḥ \|\| iti ca \|\|26\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** kathaṁ tarhi karma-mīmāṁsakāḥ
phala-paratāṁ vadanti ? tatrāha---evam iti \| vyavasitaṁ
vedasyābhiprāyam \| kusumitām avāntara-phala-prarocanayā ramaṇīyāṁ
parama-phala-śrutiṁ vadanti \| kutas te ku-buddhayaḥ ? tad āha---hi
yasmād veda-jñā vyāsādayas tathā na vadantīti \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kathaṁ tarhi mīmāṁsakā
vedasya svargādi-phala-paratāṁ vadanti ? tatrāha---evam iti \|
vyavasitaṁ vedasyābhiprāyaṁ naiva jñātvā phala-śrutiṁ phala-śravaṇaṁ
veda-pramāṇakatvena vadanti \| vastutas tu kusumāny eva sañjātāni, na tu
phalāni yasyāṁ tāṁ phala-śravaṇaṁ, na phala-yuktaṁ, kintu kusuma-yuktam
eva kusumasyaivājñānena phalatvaṁ bhāvanād ity arthaḥ \| atas te
kubuddhayo veda-tātparyānabhijñā hi, yasmād veda-jñā vyāsādayas tathā na
vadantīti \|\|26\|\|

**\...**

**\|\| 11.21.27 \|\|**

**kāminaḥ kṛpaṇā lubdhāḥ puṣpeṣu phala-buddhayaḥ \|**

**agni-mugdhā dhūmatāntāḥ svaṁ lokaṁ na vidanti te \|\|**

**madhvācāryaḥ (bhāgavata-tātparyam) :** svaṁ lokaṁ svāśrayam \|
loko'sāv āśrayam ataḥ \|\|27\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** kubuddhitāṁ
prapañcayati---kāmina ity aṣṭabhiḥ \| kāmitvāt kṛpaṇāḥ, tato lubdhās
tṛṣṇākulāḥ, ataḥ puṣpeṣv avāntara-phaleṣu parama-phala-buddhayaḥ \| ata
evāgni-mugdhā agni-sādhya-karmābhiniveśena lupta-vivekāḥ, tataś ca
dhūmatāntā dhūma-mārgo'nte yeṣāṁ te \| svaṁ lokam ātma-tattvam \| tathā
ca śrutiḥ---

> kaścid dha vā asmāl lokāt pretya
>
> ātmānaṁ veda ayam aham asmīti \|
>
> kaścit svaṁ lokaṁ na pratijānāti
>
> agni-mugdho haiva dhūmatāntaḥ \|\| iti \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** svaṁ lokaṁ svābhayam \|\|27\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kubuddhitāṁ
prapañcayati---kāmina ity aṣṭabhiḥ \| puṣpeṣv avāntara-phaleṣv eva
parama-phala-buddhayaḥ \| agni-mugdhā agni-sādhya-karmābhiniveśena
lupta-vivekāḥ, dhūmena yajñāgni-dhūmenānte dhūma-mārga-gamanena ca
tāntāḥ glānimantaḥ \| tathā ca śrutiḥ---

> kaścit svaṁ lokaṁ na pratijānāti
>
> agni-mugdho haiva dhūmatāntaḥ \|\| iti \|\|27\|\|

**\...**

**\|\| 11.21.28 \|\|**

**na te mām aṅga jānanti hṛdi-sthaṁ ya idaṁ yataḥ \|**

**uktha-śastrā hy asu-tṛpo yathā nīhāra-cakṣuṣaḥ \|\|**

**madhvācāryaḥ (bhāgavata-tātparyam) :** ye ukthena prāṇena śāsyāḥ \|

> viṣṇv-abhaktān sadā vāyuḥ śāsayet tamasi kṣipan \|
>
> viṣṇu-bhaktān vimokṣāya prāpayitvā sukhaṁ nayet \|\| iti ca \|
>
> patha ekaḥ pīpāṣa-taskaro ye'thaiṣa veda nidhīnām \|\| iti ca
> \|\|28\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** ko'sau sva-lokaḥ ? tam
āha---hṛdi-stham ātmānaṁ māṁ sva-lokam \| nanu hṛdi-stham ahaṅkārāspadaṁ
jānanty eva ? satyam, paramātmānaṁ tu na jānantīty āha---ya idaṁ
yad-vyatiriktaṁ jagan nāsti \| kutaḥ ? yata idaṁ jagaj jātam \| taṁ kuto
na jānanti ? hi yasmāt \| ukthaṁ karmaiva śastraṁ śaṁsyaṁ kathanīyaṁ
paśu-hiṁsā-sādhanaṁ vā yeṣāṁ te \| ataḥ kevalam asu-tṛpaḥ
prāṇa-tarpaṇa-parāḥ \| nīhāraṁ tamas tena vyāptāni cakṣūṁṣi yeṣāṁ te,
yathā sannihitam api na jānanti tadvat \| tathā ca śrutiḥ,

> na taṁ vidātha ya imā jajānānyad
>
> yuṣmākam antaraṁ babhūva \|
>
> nīhāreṇa prāvṛtā jalpyā
>
> cāsu-tṛpa uktha-śāsaś caranti \|\| \[ṛ.ve. 10.83.7\] iti \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** na te mām iti nirguṇatvād ity
arthaḥ \|\|28\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sa lokaḥ kaḥ ? tam
āha---neti \| mām antaryāmiṇaṁ sva-hṛdi sthitam api na jānanti, yo'ham
eva idaṁ jagat \| nanu tvaṁ cid-ghana-vigraho jagan na bhavasi,
tatrāha---yata iti \| jagat-kāraṇatvād ahaṁ jad ity arthaḥ \| mad-ajñāne
hetuḥ ukthaṁ karmaiva śastaṁ śaṁsyaṁ kathanīyaṁ paśu-hiṁsā-sādhanaṁ vā
yeṣāṁ te \| ataḥ kevalam asu-tṛpaḥ prāṇa-tarpaṇa-parāḥ \| sarvatra hetuḥ
nīhāram avidyā tena vyāptaṁ cakṣur yeṣāṁ te \| tathā ca śrutiḥ,

> na taṁ vidātha ya imā jajānānyad
>
> yuṣmākam antaraṁ babhūva \|
>
> nīhāreṇa prāvṛtā jalpyā
>
> cāsu-tṛpa uktha-śāsaś caranti \|\| \[ṛ.ve. 10.83.7\] iti \|\|28\|\|

**\...**

**\|\| 11.21.29-30 \|\|**

**te me matam avijñāya parokṣaṁ viṣayātmakāḥ \|**

**hiṁsāyāṁ yadi rāgaḥ syād yajña eva na codanā \|\|**

**hiṁsā-vihārā hy ālabdhaiḥ paśubhiḥ sva-sukhecchayā \|**

**yajante devatā yajñaiḥ pitṛ-bhūta-patīn khalāḥ \|\|**

**madhvācāryaḥ (bhāgavata-tātparyam) :** me matāvijñānāt
parokṣa-viṣayātmakāḥ \| parokṣam andhaṁ tamaḥ \| tad-viṣaya-svarūpāḥ \|
tad-gamanārtha-svarūpāḥ \| andhaṁ tamaḥ parokṣaṁ ca pañca-kaṣṭaṁ
tathocyate iti suvyakte \| teṣām āsurāṇāṁ yad ā hiṁsāyāṁ kāmaḥ, tadā
yajña eva, na codanā \| yad yad ātmano hiṁsitum iṣṭaṁ, tat tad vihitam
iti prāpayanti kutarkaiḥ \|

> āsuro'vihitāṁ hiṁsāṁ vihitatvena varṇayet \|
>
> āsurā yājñikāḥ sarve nārāyaṇa-parāṅ-mukhāḥ \|\| iti ca \|
>
> viṣṇuṁ vihāya ye devān pitṝn bhūteśam eva vā \|
>
> sāmyena vā pūjayanti te jñeyā asurā gaṇāḥ \|\| iti ca \|\|29-30\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** veda-tātparyājñānāc cānyān
yajantīty āha---te parokṣam asphuṭaṁ me matam avijñāya devatādīn yajanta
ity uttareṇānvayaḥ \| sva-matam evāha---hiṁsāyāṁ māṁsa-bhakṣaṇārthaṁ
tat-phalārthaṁ ca yadi rāgaḥ syāt, tarhi yajña evety abhyanujñād vārā
parisaṅkhyeyaṁ, na tv āvaśyakatvena codanety evaṁ-rūpam \| yadyapi
nitya-naimittikayoḥ kāma-viśeṣānubandho nāsti, tathāpi karmaṇā
pitṛ-lokaḥ iti śruteḥ sāmānyataḥ pitṛ-loka-kāmanāsty eva \|
antaḥ-karaṇa-śuddhi-kāmanā ceti bhāvaḥ \| tad uktam,

> nākāmasya kriya kācid dṛśyate ceha karhicit \|
>
> yad yad dhi kurute jantus tat tat kāmasya ceṣṭitam \|\| iti \|\|29\|\|

ajñatvād eva hiṁsayā vihāraḥ krīḍā yeṣāṁ te \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mad-ajñānād eva
mat-sammatasya vedārthasyāpy ajñās te ity āha---te iti \| parokṣam
asphuṭaṁ me matam avijñāya devādīn yajanta ity uttareṇānvayaḥ \|
sva-mataṁ tv āha---hiṁsāyāṁ yadi rāgaḥ syād iti yadi paśu-hiṁsā tyaktuṁ
na śakyā syāt, tadā yajña eva sā kāryety abhyanujñā-mayī
parisaṅkhyaiveyaṁ, na tu codanety evaṁ-rūpaṁ me matam avijñāya
viṣayātmakā viṣayāviṣṭa-cetasaḥ \| ata eva hiṁsā-vihārāḥ \|\|29-30\|\|

ajñatvād eva hiṁsayā vihāraḥ krīḍā yeṣāṁ te \|\|30\|\|

**\...**

**\|\| 11.21.31 \|\|**

**svapnopamam amuṁ lokam asantaṁ śravaṇa-priyam \|**

**āśiṣo hṛdi saṅkalpya tyajanty arthān yathā vaṇik \|\|**

**śrīdhara-svāmī (bhāvārtha-dīpikā) :** kiṁ ca, te'timanda-buddhaya ity
āha---svapnopamam iti \| amuṁ para-lokam \| āśiṣaś cāsmin loke
saṅkalpya, na tu niścitya, vighna-bāhulyāt \| tyajanti karmasu
viniyojayanti \| yathā kaścid vaṇig dustara-samudrādi-laṅghanena
bahu-dhanārjanecchayā siddhaṁ dhanaṁ tyajann ubhaya-bhraṣṭo bhavati,
tadvad ity arthaḥ \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca,
te'timanda-buddhayaś cety āha---svapnopamam iti \| amuṁ lokaṁ para-lokam
\| asantam asat-tulyaṁ tathaiveha loke āśiṣaś rājyādyāḥ saṅkalpya, na tu
niścitya, vighna-bāhulyāt tyajanti, arthān karmasu viniyojayanti \|
yathā kaścid vaṇig dustara-samudrādi-laṅghanena bahu-dhanecchayā siddhaṁ
dhanaṁ tyajann ubhayatra bhraṣṭo bhavati, tadvad ity arthaḥ \|\|31\|\|

**\...**

**\|\| 11.21.32 \|\|**

**rajaḥ-sattva-tamo-niṣṭhā rajaḥ-sattva-tamo-juṣaḥ \|**

**upāsata indra-mukhyān devādīn na yathaiva mām \|\|**

**madhvācāryaḥ (bhāgavata-tātparyam) :** tāmaseṣv eva
rajaḥ-sattva-tamo-viśeṣāḥ \|

> tāmaseṣu tu ye sattvā viraya-pracurās tu te \|
>
> īṣat-svargādi-saṁyuktās tamo-niṣṭhās tu te smṛtāḥ \|\|
>
> kevalaṁ niraye niṣṭhā ye te tāmasa-rājasāḥ \|
>
> andhe tamasi ye niṣṭhās te vai tāmasa-tāmasāḥ \|
>
> evaṁ tribhedam uktās tu yājñikā viṣṇu-varjitāḥ \|\| iti hari-vaṁśeṣu
> \|\|32\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** ato rajaḥ-sattva-tamo-juṣaḥ
svānurūpān indrādīn evopāsate, na tu māṁ guṇātītam \| yadyapīndrādīnām
api mad-aṁśatvān mad-upāsanam eva tat, tathāpi yathāvan nopāsate
bheda-darśitvād ity arthaḥ \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ato
rajaḥ-sattva-tamo-niṣṭhā ye te rajaḥ-sattva-tamāṁsy eva juṣante sevante,
na tathaiveti \| yadyapīndrādīnām api mad-aṁśatvān mad-upāsanam eva tat,
tathāpi yathāvan nopāsate, yathāvad upāsanā-bhāvād bhraśyantīty arthaḥ
\| yad uktaṁ, na tu mām abhijānanti tattvenātaś cyavanti te \[gītā
9.24\] \|\|32\|\|

**\...**

**\|\| 11.21.33 \|\|**

**iṣṭveha devatā yajñair gatvā raṁsyāmahe divi \|**

**tasyānta iha bhūyāsma mahā-śālā mahā-kulāḥ \|\|**

**śrīdhara-svāmī (bhāvārtha-dīpikā) :** hṛdi saṅkalpya \[bhā.pu.
11.21.31\] ity uktaṁ, tam eva saṅkalpaṁ darśayati---iṣṭveti \| tasya
bhogasyānte \| mahā-śālā mahā-gṛha-sthāḥ \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** teṣāṁ manorathaṁ
vivṛṇoti---iṣṭveti \| tasya bhogasyānte iha mahā-śālāḥ mahā-gṛhasthāḥ
\|\|33\|\|

**\...**

**\|\| 11.21.34 \|\|**

**evaṁ puṣpitayā vācā vyākṣipta-manasāṁ nṛṇām \|**

**mānināṁ cātilubdhānāṁ mad-vārtāpi na rocate \|\|**

**śrīdhara-svāmī (bhāvārtha-dīpikā) :** tataḥ kim ata āha---evam iti \|
ato mat-pravaṇatvābhāvān nityaṁ saṁsāriṇo bhavantīti bhāvaḥ \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.21.35 \|\|**

**vedā brahmātma-viṣayās tri-kāṇḍa-viṣayā ime \|**

**parokṣa-vādā ṛṣayaḥ parokṣaṁ mama ca priyam \|\|**

**madhvācāryaḥ (bhāgavata-tātparyam) :**

brahmatvaṁ pūrṇatā prokā tad yasya svata eva tu \|

> sa brahmātmā samuddiṣṭo vāsudevaḥ sanātanaḥ \|\| iti ca \|\|35\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tad evaṁ vedānāṁ
pravṛtti-paratvaṁ nirākṛtya prakṛtaṁ nivṛtti-paratvam
evopasaṁharati---vedā iti \| karma-brahma-devatā-kāṇḍa-viṣayā ime vedā
brahmātma-viṣayāḥ, brahmaivātmā na saṁsārīty etat-parāḥ,
tat-paratvāpratītau ca \|

> phala-śrutir iyaṁ nṝṇāṁ na śreyo rocanaṁ param \|
>
> śreyo-vivakṣayā proktaḥ yathā bhaiṣajya-rocanam \|\| ity uktam eva \|

kāraṇam anusmārayati---parokṣeti \| ṛṣayo mantrās tad-draṣṭāro vā \| tat
kim iti yataḥ parokṣam eva mama ca priyam \| ayaṁ
bhāvaḥ---śuddhāntaḥ-karaṇair evaitad boddhavyaṁ, nānyair anadhikāribhir
vṛthā karma-tyāgena bhraṁśa-prasaṅgād iti \|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** brahmātma-viṣayāḥ sarvato
bṛhattamo ya ātmā parama-mūla-svarūpo bhagavān ahaṁ tat-param evety
arthaḥ \| mat-priyācaraṇatvena dṛkṣyamāṇatvāt, tathā sarveṣām apratītau
kāraṇam āha---parokṣeti \| "parokṣaṁ mama ca priyam" iti tu,

> tvaṁ ca rudra! mahābāho mohaśāstrāṇi kāraya \|
>
> atha tāni vitathyāni darśayasva mahābhuja \|
>
> prakāśam uru cātmānamaprakāśaṁ ca māṁ kuru \|\| \[vārāhe 70.36-37\]

ity anyatra vyaktatvāt \| tac ca, idaṁ te jñānam ākhyātaṁ guhyād
guhyataraṁ mayā \[bhā.pu. \] ity ādau tad-abhiprāya-prakāśāt \| tac ca
tatra sarveṣām anadhikārāt \| ata eva muktiṁ dadāti karhicit sma na
bhakti-yogaṁ \[bhā.pu. 5.6.18\] ity ādy uktam iti \|\|35\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prakaraṇam
upasaṁharati---vedā iti \| karma-brahma-devatā-kāṇḍa-viṣayā ime vedā
brahmātmā tad-viṣayā brahma-svarūpa-madārādhana-parā evety arthaḥ \|
nanu tarhi ṛṣayo mantrās tad-draṣṭāro vā katham eva spaṣṭāṁ nācakṣate ?
tatrāha---parokṣam eva yathā syāt tathā vadanti, na tu sākṣād iti te \|
nanu teṣāṁ sākṣād akathanasya ko'bhiprāyas tatrāha---parokṣam iti \|
tathā kathane eva mat-prītim avadhārya tathā vadantīty arthaḥ \|\|35\|\|

**\...**

**\|\| 11.21.36 \|\|**

**śabda-brahma sudurbodhaṁ prāṇendriya-mano-mayam \|**

**ananta-pāraṁ gambhīraṁ durvigāhyaṁ samudra-vat \|\|**

**madhvācāryaḥ (bhāgavata-tātparyam) :** prāṇendriya-manobhir mīyate \|
meyatvān maya uddiṣṭo vedaḥ prāṇādibhiḥ sadā iti vārāhe \|

> anto vināśa uddiṣṭaḥ pāraḥ parimitis tathā \|
>
> ananta-pāro vedo'yaṁ tābhyāṁ sa rahito yataḥ \|\| iti vyāsa-smṛtau
> \|\|36\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** nanu veda-jñā api jaiminy-ādayaḥ
kim iti tathā na varṇayanti, māṁ vinā tattvato vedaṁ tad arthaṁ vā na
ko'pi vedety āśayenāha---śabda-brahmeti yāvat samāpti \|
svarūpato'rthataś ca durvijñeyam \| tac ca sūkṣmaṁ sthūlaṁ ceti
dvi-vidham \| tatra sūkṣmaṁ tāvat svarūpato'pi durjñeyam ity
āha---prāṇendriya-mano-mayam \| prathamaṁ prāṇa-mayaṁ parākhyaṁ, tato
mano-mayaṁ paśyanty-ākhyaṁ, tata indriya-mayaṁ madhyamākhyam \| tasya
vāg-vyañjakatvena vāg-indriya-pradhānatvāt \| kiṁ ca, ananta-pāram \|
samaṣṭi-prāṇādi-mayasya nirviśeṣasya ca tasya kālato deśataś
cāparicchedāt \| arthato'pi durjñeyatvam āha---gambhīraṁ nigūḍhārtham \|
ato durvigāhyaṁ mati-praveśānarham \| tathā ca śrutiḥ---

> catvāri vāk-parimitā padāni
>
> tāni vidur brāhmaṇā ye manīṣiṇaḥ \|
>
> guhā trīṇi nihitā neṅgayanti
>
> turīyaṁ vāco manuṣyā vadanti \|\|

ayam arthaḥ---vācaḥ śabda-brahmaṇaḥ parimitāni gaṇitāni padyate jñāyate
paraṁ tattvam ebhir iti padāni rūpāṇi catvāri, tāni catvāry api ye
manīṣīṇo'ntar-dṛṣṭayas ta eva vidur nānye \| yato guhāyāṁ deha-madhye
trīṇi nihitāni neṅgayanti svarūpaṁ na prakāśayanti \| ataḥ kevalaṁ vācas
turīyaṁ caturthaṁ bhāgaṁ vaikharī-rūpaṁ manuṣyāḥ prāṇino vadanti, tad
api vadanty eva, na tattvato jānanti \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** śabda-brahmeti yugmakam \|
prāṇendriya-mano-mayaṁ laukika-vāgvat parākhyādi-rūpeṇa teṣv āvirbhūtam
api sudurbodham \| yataḥ śabdato'nanta-pāram arthataś ca gambhīraṁ
durvigāhyaṁ ca tatra durvigāhyaṁ praveṣṭuṁ tāvad aśakyaṁ, kathañcit
praveśe ca sati gambhīraṁ durgamārtha-paryavasānam ity arthaḥ \|\|36\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu
vedasyāptatvānyathānupapattyaiva bhaiṣajya-rocana-nyāyenaiva tasya
svargādi-paratvam iti bhavān yathā vyācaṣṭa tathaiva jaiminy-ādayo'pi
vyācakṣatām \| maivaṁ, yadi te jānīyus tarhi vyacakṣīran, māṁ vinā
mad-bhaktān vyāsa-nāradādīṁś ca vinā tattvato vedārthaṁ na ko'pi vedety
āha---śabda-brahmeti yāvat samāptiḥ \| svarūpato'rthataś ca durvijñeyam
\| tac ca sūkṣmaṁ sthūlaṁ ceti dvividham \| tatra sūkṣmaṁ tāvat
svarūpato'pi durjñeyam ity āha---prāṇendriya-mano-mayam \| prathamaṁ
prāṇa-mayaṁ parākhyam ādhāra-cakrastham \| tato mano-mayaṁ
paśyanty-ākhyaṁ nābhāv anāhata-cakrastham \| tata indriya-mayaṁ
vaikharyākhyam, tasya vāg-vyañjakatvena vāg-indriya-pradhānatvāt \| kiṁ
ca, ananta-pāraṁ prākṛtāprākṛta-prāṇa-mayasya kālato deśataś
cāparicchedāt \|

arthato'pi durjñeyatvam āha---gambhīraṁ nigūḍhārtham, ato durvigāhyam \|
tathā ca śrutiḥ---

> catvāri vāk-parimitā padāni
>
> tāni vidur brāhmaṇā ye manīṣiṇaḥ \|
>
> guhā trīṇi nihitā neṅgayanti
>
> turīyaṁ vāco manuṣyā vadanti \|\|

asyārthaḥ---vācaḥ śabda-brahmaṇaḥ parimitāni, jasoḍ-ādeśaś chāndasaḥ \|
padyate jñāyate paraṁ tattvam ebhir iti \| padāni rūpāṇi catvāri, tāni
catvāry api ye manīṣīṇo guhāyāṁ deha-madhye trīṇi nihitāni neṅgayanti
svarūpaṁ na prakāśayanti, yataḥ kevalaṁ vācas turīyaṁ caturtha-bhāgaṁ
vaikharī-rūpaṁ manuṣyāḥ prāṇino vadanti, tam api vadanty eva, na tu
tattvato jānantīti \| abhiyukta-ślokaś ca---

> yā sā mitrā-varuṇa-sadanād uccarantī triṣaṣṭhiṁ
>
> varṇānantaḥ-prakaṭa-karaṇaiḥ prāṇa-saṁjñā prasūte \|
>
> tāṁ paśyantīṁ prathamam uditāṁ madhyamāṁ buddhi-saṁsthāṁ
>
> vācaṁ cakre karaṇa-viśadāṁ vaikharīṁ ca prapadye \|\| iti
> \|\|36\|\|[^116]

**\...**

**\|\| 11.21.37 \|\|**

**mayopabṛṁhitaṁ bhūmnā brahmaṇānanta-śaktinā \|**

**bhūteṣu ghoṣa-rūpeṇa viseṣūrṇeva lakṣyate \|\|**

**madhvācāryaḥ (bhāgavata-tātparyam) :** bhūmnā brahmaṇā ati
mahā-paripūrṇena \|\|37\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tatra manīṣibhir eva jñeyaṁ
sūkṣmaṁ tattva-rūpaṁ darśayati, mayeti \| mayāntaryāmiṇopabṛṁhitam
adhiṣṭhitam \| anta-sthatve'py aparicchedam āha---bhūmneti \|
adhiṣṭhātṛtve'py avikāritvam āha---brahmaṇeti \| avikṛtasyāpi
niyantṛtvaṁ ghaṭayati, ananta-śaktineti \| bhūteṣu sarva-prāṇiṣu
ghoṣa-rūpeṇa nāda-rūpeṇa lakṣyate manīṣibhiḥ \| antaḥ sūkṣmatvena
darśane dṛṣṭāntaḥ, biseṣūrṇā-tantur iveti \|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nanv evam-bhūtaṁ cet kathaṁ
prāṇādiṣv āvirbhavati ? tatrāha---mayopabṛṁhitaṁ tatra tatrodbhāvitam \|
nanv anante vaikuṇṭhe'nanta-prāye ca
brahmāṇḍa-gaṇe'nanta-saṅkhyayāvirbhūtaṁ, tat kathaṁ
bhavataikenodbhāvitaṁ syāt ? tatrāha---brahmaṇā svarūpataḥ
parama-bṛhattamena śaktitaś cānanta-śaktineti \| nanu yat sarva-vyāpakaṁ
bhavati, tad evānanta-pāraṁ syāt, na tu tathedaṁ lakṣyate ?
tatrāha---bhūteṣv iti \| nāda-rūpeṇāvyakta-praṇavākāreṇa lakṣyate
yogibhiḥ \| tad uktam---

> ananto'nanta-mātraś ca dvaitasyopaśamaḥ śivaḥ \|
>
> oṁkāro vidito yena sa yogī netaro janaḥ \|\| iti \|\|37\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanv evam-bhūtaṁ cet
kathaṁ prāṇādiṣv āvirbhavati ? tatrāha---mayopabṛṁhitaṁ tatra
tatrodbhāvya vistāritam \| nanv anante vaikuṇṭhe'nanta-koṭi-brahmāṇḍeṣu
ca ananta-saṅkhyayāvirbhūtaṁ tat tvayā katham ekenopabṛṁhitaṁ ?
tatrāha---bhūmnā svarūpa-bāhulyena, na kevalaṁ svarūpa-bāhulyam eva,
kintu brahmaṇā sarva-vyāpakena \| na kevalaṁ sarva-vyāptir eva, kintu
ananta-śaktineti śakter ānantyād eva \| bhūteṣu sarva-prāṇiṣu
ghoṣa-rūpeṇa ghoṣo nādaḥ, tad-rūpeṇa lakṣyate manīṣibhiḥ \| antaḥ
sūkṣmatvena darśane dṛṣṭāntaḥ, biseṣu mṛṇāleṣu ūrṇā-tantur iva
\|\|37\|\|

**\...**

**\|\| 11.21.38-40 \|\|**

**yathorṇanābhir hṛdayād ūrṇām udvamate mukhāt \|**

**ākāśād ghoṣa-vān prāṇo manasā sparśa-rūpiṇā \|\|**

**chando-mayo'mṛta-mayaḥ sahasra-padavīṁ prabhuḥ \|**

**oṁ-kārād vyañjita-sparśa- svaroṣmāntastha-bhūṣitam \|\|**

**vicitra-bhāṣā-vitatāṁ chandobhiś catur-uttaraiḥ \|**

**ananta-pārāṁ bṛhatīṁ sṛjaty ākṣipate svayam \|\|**

**madhvācāryaḥ (bhāgavata-tātparyam) :**

āsparśa-rūpiṇā āsparśo viṣṇus taṁ rūpayati \|

> prakāśayatīty āsparśa-rūpa-prāṇasya manaḥ \|\|
>
> āsamantāt sparśābhogā asyaivety āsparśaḥ \|
>
> bhuṅkte yad akhilān sparśān āsparśo viṣṇur ucyate \|\|
>
> tasya prakāśakaṁ nityaṁ namasye prāṇam ekalam \|
>
> prāṇasyaiva mano nityaṁ vāsudevaṁ prakāśayet \|\| iti vāyu-prokte \|\|
>
> mīyante'nena chandāṁsi prāṇaś chandomayas tataḥ \|\| iti ca \|\|
>
> trimātram āditaḥ kṛtvā yāvac cānanta-mātrakāḥ \|
>
> praṇavās te'pi bhedena hy anantāḥ parikīrtitāḥ \|
>
> eka-mātrottarāḥ sarve vāsudevābhidhāyakāḥ \|
>
> teṣāṁ vyākhyāna-rūpā hi sarve vedāḥ prakīrtitāḥ \|
>
> oṁ-kāra-vyañjitās tasmāt sadoccāryā hareḥ priyaiḥ \|\| iti
> praṇava-māhātmye \|\|
>
> guhya-darśana-bhāṣe ca bhāṣā caiva samādhikā \|
>
> tisras tu mūla-bhāṣāḥ syur ekaikā ca tridhā punaḥ \|\|
>
> guhya-darśana-saṁjñā ca guhya-guhyā tathāparā \|
>
> evam ādi-krameṇaiva tv ekādaśīti-vidheditāḥ \|\|
>
> bhāṣās tatra ca guhyā ca prasiddhārtheṣv ananvitā \|
>
> guhyārthaṁ tat-paraivāndhomaṇim ity-ādikā ca sā \|\|
>
> darśanānyavalambaiva paśupatyādināṁ tu yā \|
>
> bahu-śruti-viruddhas tu vadet sā darśanātmikā \|\|
>
> ante niṣedha-saṁyuktā bhasma-snānādikā ca sā \|
>
> yathā pradṛśyamānārthā samādhiḥ sā prakīrtitāḥ \|
>
> viṣnuḥ parama ity ādyā sā ca vidvadbhir īritā \|\| iti bhāṣā-viveke
> \|\|
>
> bhasma-snāna-vidhānaṁ tu śruty-uktaṁ darśanānugam \|
>
> bhasma-snānaṁ tato grāhyaṁ vidhānaṁ tu nṛsiṁhagam \|\| iti skānde \|
>
> gāyatryā uṣṇik caturvarṇādhikety ādi catur-uttaraiḥ \|
>
> jagatyas tānām eva catur uttaratva-niyamaḥ \|
>
> chandas tu nava-pādaṁ yaj jagad ity ucyate budhaiḥ \|\| iti
> chando-vidhāne \|\|40\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tato vaikharyākhyāyā bṛhatyā
vāca utpatti-prakāraṁ sa-dṛṣṭāntam āha---yatheti tribhiḥ \| hṛdayāt
sakāśāt mukhāt dvārāt udvamate bahiḥ prakaṭayati \| dārṣṭāntike
yojayati---ākāśād iti \| prāṇas tad-upādhir hiraṇyagarbha-rūpaḥ prabhur
bhagavān \| tena rūpeṇa cchando-mayo veda-mūrtiḥ \| svatas tv amṛtamayaḥ
\| **ghoṣavān** nādopādānavān \| manasā nimitta-bhūtena \| nimittatām
eva darśayati---sparśādīn varṇān rūpayati saṅkalpayatīti sparśa-rūpi
tena \| sparśa-grahaṇam upalakṣaṇam \| hṛdayākāśād bṛhatīṁ sṛjatīti
tṛtīya-ślokenānvayaḥ \|

bṛhatī-śabdārtha-vyākhyānāya viśeṣaṇāni---sahasra-padavīṁ bahu-mārgām \|
tad evāha---oṁ-kārād uraḥ-kaṇṭhādi-saṅgena vyañjitaiḥ sparśādibhir
bhūṣitām \| oṁ-kāraś cātra hṛd-gataḥ sūkṣmo'bhipreto, na tv
akārādi-varṇa-rūpaḥ \| tasya vyaṅgya-koṭitvāt \| tatra sparśāḥ catvāri
catvāry akṣarāṇy uttarāṇy adhikāni yeṣāṁ taiś chandobhir upalakṣitām \|
evam **ananta-pārāṁ** sṛjati svayam evākṣipate upasaṁharati
\|\|38-40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tasyaiva prāṇādi-mayatayā
parākhyādi-rūpeṇa svasmād udbhava-prakāram āha---yathorṇeti trikeṇa \|
yathorṇanābhir hṛdayāt sakāśān mukha-dvārā ūrṇām udvamate girati cety
arthas tathā prabhur īśvaro mad-aṁśaḥ paramātmā svarūpeṇāmṛtamayaḥ
paramānanda-svarūpaḥ, śaktyā chando-mayaḥ
sarva-jñānādi-sampanna-veda-mayaḥ san ākāśād ākāśam avalambya
hirāṇyagarbhasyādhāra-cakre cāvirbhūya parākhyāṁ bṛhatīṁ sṛjati, tato
ghoṣavān kiñcid vyakta-nādavān sann ābhicakre madhyamākhyāṁ sṛjati, tato
hṛdi prāṇātmakaḥ san oṁ-kārān nāda-rūpākāratām āsādya sparśa-rūpiṇā
tat-tad-varṇa-bheda-jñāna-śparśinā manasā paśyanty-ākhyāṁ sṛjati, tataś
ca vyañjita-sparśety ādi-rūpāṁ chandobhir ity-ādi-rūpāṁ ca śākhābhiḥ
sahasra-padavīṁ vaikharyākhyāṁ sṛjati, kālāntare tv ākṣipate, antaḥ
praveśayati ca \| tatra pūrvaṁ mātrā svaro varṇa iti sthaviṣṭha ity atra
mātrā hrasvādiḥ, svara udāttādir iti ye pṛthak plutā udāttādayaś ca
gṛhyante, teṣām api svarāntarbhāvāt, kṣa-kārasya ca sparśoṣmasv
antrabhāvād ekonapañcāśad evātra gaṇitāḥ \|\|40\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
sūkṣma-rūpa-śabda-brahmaṇas tasya prāṇādimayatayā parākhyādi-rūpeṇa
svasmād udbhava-prakāram āha---yathorṇeti tribhiḥ \| yathorṇanābhir
hṛdayāt sakāśān mukha-dvārād ūrṇām udvamate, tathā prabhur īśvaro
mad-aṁśaḥ hiraṇyagarbhāntaryāmī, svarūpeṇāmṛtamayaḥ paramānanda-mayaḥ,
sva-śaktyaiva chando-mayaḥ, sarva-jñānādi-sampanna-veda-mayaḥ san,
ākāśād ākāśam avalambya hirāṇyagarbhasyādhāra-cakre cāvirbhūya, prāṇena
ghoṣeṇa guhāṁ praviṣṭaḥ \[bhā.pu. 11.12.17\] iti pūrvokta-ghoṣo nādas
tadvān prāṇaḥ svayaṁ tadīya-prāṇavāṁś ca san, manasā nimitta-bhūtena
bṛhatīṁ vaikharī-pradhānāṁ śrutiṁ prathamaṁ parākhyāṁ, tataḥ
paśyanty-ākhyāṁ, tato vaikharyākhyāṁ sṛjati \| punar ākṣipate
upasaṁharati ca \| nimittatāṁ vivṛṇvan mano viśinaṣṭi---sparśa-rūpiṇā
sparśa ity upalakṣaṇaṁ sparśādīn varṇān rūpayati saṅkalpayati
sparśa-rūpi tena \| bṛhatī-śabdārtha-vyākhyānāya
viśeṣaṇāni---sahasra-padavīṁ bahu-mārgām \| oṁ-kārād
uraḥ-kaṇṭhādi-saṅgena vyañjitaiḥ sparśādibhir bhūṣitām \| oṁ-kāraś cātra
hṛd-gataḥ sūkṣmo'bhipretaḥ, na tv a-kārādi-varṇa-rūpaḥ, tasya
vyaṅgya-koṭitvāt \| tatra sparśāḥ kādayo māntāḥ \| svarā a-kārādayaḥ
ṣoḍaśa \| uṣmāṇaḥ śa-ṣa-sa-hāḥ \| antaḥsthā ya-ra-la-vāḥ \| vicitrābhir
vaidika-laukika-bhāṣābhir vitatāṁ yathottarāṁ catvāri catvāry akṣarāṇy
uttarāṇy adhikāni yeṣāṁ taiś chandobhir upalakṣitāṁ, na antaḥ samāptiṁ
śabdato nāpy etāvān evārtha iti pāraś cārthato yasyās tām \|\|38-40\|\|

**\...**

**\|\| 11.21.41 \|\|**

**gāyatry uṣṇig anuṣṭup ca bṛhatī paṅktir eva ca \|**

**triṣṭub jagaty aticchando hy atyaṣṭy-atijagad-virāṭ \|\|**

**śrīdhara-svāmī (bhāvārtha-dīpikā) :** teṣu katicic chandāṁsi
darśayati, gāyatrīti \| tatra catur-viṁśaty-akṣarā gāyatrī \| tataś
catur-akṣara-vṛddhyoṣṇig-ādi-cchandāṁsi, atyaṣṭiḥ, atijagatī, ativirāṭ
cety arthaḥ \| etaiś chandobhir upalakṣitām iti pūrveṇānvayaḥ \| ato
bṛhaty api sākalyena svarūpato durjñeyā ity uktam \|\|41\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** teṣu katicic chandāṁsi
darśayati---gāyatrīti \| atra catur-viṁśaty-akṣarā gāyatrī \| tataś
catur-akṣara-vṛddhyoṣṇig-ādi-cchandāṁsi, atyaṣṭiḥ, atijagatī, virāṭ cety
arthaḥ \| etaiś chandobhir upalakṣitām iti pūrveṇānvayaḥ \|\|41\|\|

**\...**

**\|\| 11.21.42 \|\|**

**kiṁ vidhatte kim ācaṣṭe kim anūdya vikalpayet \|**

**ity asyā hṛdayaṁ loke nānyo mad veda kaścana \|\|**

**madhvācāryaḥ (bhāgavata-tātparyam) :** vividha-rūpatvena kalpanaṁ
vikalpaḥ catvāri \| vāg ity-ādi \| tatra vāg ity anuvādaḥ \|

> vidhi-bhāge hareḥ pūjaivābhidhāne ca tad-guṇāḥ \|
>
> vikalpe tad bahutvaṁ cāpy apohe tu tad apriyam \|
>
> ucyate sarva-vedeṣu tac ca veda sa eva hi \|\| iti āgama-tātparye \|
>
> surā harer guṇāḥ proktās te me syur iti cintanam \|
>
> surā-pānam iti proktaṁ tan na kuryāt kathañcana \|\|
>
> brāhmaṇo viṣṇur uddiṣṭaḥ sa nāstīty abhicintanam \|
>
> brahma-hatyā samuddiṣṭā tāṁ na kuryāt kathañcana \|
>
> ity ādy apoha-vākyārthaś cintyo viṣṇur budhair janaiḥ \|\| ity-ādi ca
> \|\|

mad-anyaḥ kaścana ko'pi na veda \|\|42\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** arthato'pi durjñeyatvam
āha---kim iti \| karma-kāṇḍe vidhi-vākyaiḥ **kiṁ vidhatte** ?
devatā-kāṇḍe mantra-vākyaiḥ **kim ācaṣṭe** prakāśayati ? jñāna-kāṇḍe
**kim anūdya vikalpayen** niṣedhārtham ity evam asyā **hṛdayaṁ**
tātparyaṁ **mat** matto'**nyaḥ kaścid api na veda** \|\|42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad evaṁ mad-utpannasya vedasya
tātparya-jñaś cāham eva ity āha---kiṁ vidhatte iti \|\|42\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bṛhatī svarūpato
durjñeyety uktam \| arthato'pi durjñeyatety āha---kiṁ vidhatte śrutyā
kartavyatvena kiṁ vidhīyate, svasya hitārthaṁ jīvair idam eva kartavyam
iti kiṁ kartum ādiśyate ity arthaḥ \| kim ācaṣṭe kim abhidhatte śrutyā
kim abhidhīyate śruty-arthas tāvat ka ity arthaḥ \| kim anūdya
vikalpayet idam ekaṁ vastu idam aparaṁ vastu idam apy anyad vastu iti
dvi-trīṇi vastūni nirdiśya vikalpayeti, idaṁ vā kuryāt, idaṁ vā kuryāt,
idaṁ va kuryād iti yad vidadhīta, tat kiṁ ? ity arthaḥ \|

nanu aharahaḥ sandhyām upāsīta, karmaṇā pitṛ-lokaḥ iti darśanāt karmaiva
śrutir vidhatte, codanā-lakṣaṇo dharmaḥ iti vyākhyānād dharma eva
śruty-arthaḥ \| vrīhibhir vā yajeta yavair vā yajeta iti vaikalpiko
vidhir api dharma-viṣayaka eva \| yad vā, bhakti-yogo
niṣkāma-karma-jñāna-yogaś cānūdya vikalpitaḥ, yathā---

> bhakti-yogaś ca yogaś ca mayā mānavy udīritaḥ \|
>
> tayor ekatareṇaiva puruṣaḥ puruṣaṁ vrajet \|\| iti \|

tatra re mūḍhāḥ ! nahi nahīty āha---asyāḥ śruter hṛdayaṁ hṛd-gatam
abhiprāyaṁ mad-anyo naiva kaścana veda \| preyasyāḥ abhipretam arthaṁ
preyāṁsaṁ vinā ko vedeti bhāvaḥ \|\|42\|\|

**\...**

**\|\| 11.21.43 \|\|**

**māṁ vidhatte'bhidhatte māṁ vikalpyāpohyate tv aham \|**

**etāvān sarva-vedārthaḥ śabda āsthāya māṁ bhidām \|**

**māyā-mātram anūdyānte pratiṣidhya prasīdati \|\|**

**madhvācāryaḥ (bhāgavata-tātparyam) :** abhidaś ca sa eva aś ca abhidāḥ
tam abhidāṁ mām āsthāya māyā-mātraṁ sad-icchā-nirmitaṁ śarīrādikam
anūdyopāsanādikaṁ vidhāya mokṣa-rūpeṇa tac-charīrādikaṁ pratiṣidhya
praśāmyati \|

> sarvāvatāra-rūpeṣu nirbhedatvād adoṣataḥ \|
>
> abhedo viṣṇur uddiṣṭas tam evoktvā tad-icchayā \|\|
>
> nirmitaṁ daihikaṁ bandhaṁ tasyopāsanayaiva tu \|
>
> pratiṣidhya vimokṣe tu svabhāvopāsti-rūpataḥ \|\|
>
> pratiśāmyati vedo'yaṁ vāsudevaika-saṁśrayaḥ \|\| iti ca \|

abhidām āsthāya ko'pi śabdom iti vā \|\|43\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** nanu tarhi tvaṁ mat-kṛpayā
kathaya, om iti kathayati \| **mām** eva yajña-rūpaṁ **vidhatte** \|
**mām** eva tat-tad-devatā-rūpam **abhidhatte**, na mattaḥ pṛthak \| yac
cākāśādi-prapañca-jātam tasmād vā etasmād ātmana ākāśaḥ
saṁbhūtaḥ\[tai.u. 2.1.3\] ity-ādinā **vikalpyāpohyate** nirākriyate tad
apy aham eva, na mattaḥ pṛthag asti \|

kutaḥ ? ity apekṣāyāṁ sarva-vedārthaṁ saṅkṣepataḥ kathayati---**etāvān
eva sarveṣāṁ vedānām arthaḥ** \| tam evāha---**śabdo** vedo **māṁ**
paramārtha-rūpam **āśritya bhidāṁ** māyā-mātram ity **anūdya**, neha
nānāsti kiñcana iti pratiṣidhya prasīdati nivṛtta-vyāpāro bhavati \|

ayaṁ bhāvaḥ---yathā hy aṅkure yo rasaḥ, sa eva
tad-vistāra-bhūta-nānā-kāṇḍa-śākhāsv api, tathaiva praṇavasya yo'rthaḥ
parameśvaraḥ, sa eva tad-vistāra-bhūtānāṁ sarva-veda-kāṇḍa-śākhānām api
saṅgacchate, nānya iti \|\|43\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad evaṁ sarva-veda-samanvayaṁ
svasmin śrī-bhagavaty eva svayam āha \| yad vā, parama-pratipādyaś cāhaṁ
śrī-kṛṣṇa-rūpa eva ity āha---māṁ vidhatte ity ardhakeṇa \|
mat-tātparyakatvenaiva tat-tad-vidhānādikaṁ kṛtvā mayy eva
paryavasyatīty arthaḥ \| yad vā, māṁ yajña-puruṣaṁ vidhatte, śrutir mām
eva tat-tad-devatā-rūpam abhidhatte \| yac
cākāśādi-prapañca-jātaṁ---tasmād vā etasmād ātmana ākāśaḥ sambhūtaḥ
\[tai.u. 2.1.3\] ity-ādinā vikalpya vividhaṁ kalpayitvāpohyate,
tat-tan-niṣedhena siddhāntyate yat tad ahaṁ śrī-kṛṣṇa-lakṣaṇaṁ vastv
eveti \| na mattaḥ pṛthag asti, sarvasya mad-ātmakatvād iti bhāvaḥ \|

tad eva darśayati---etāvān iti \| yaḥ śabdo vedas tad-anugataś ca sa
māyā-mātraṁ jagan niṣidhya bhidāṁ mad-avatārādi-rūpāṁ cānūdya tad-ante
māṁ śrī-kṛṣṇa-rūpam evāsthāyālambya prasīdati---kṛta-kṛtyo bhavati \|
tad uktaṁ śrī-gītāsu---vedaiś ca sarvair aham eva vedyo, vedānta-kṛd
veda-vid eva cāhaṁ \[gītā 15.15\] iti \|\|43\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu tarhi tvam eva
kṛpayā kathayeti tatrom ity āha---**māṁ vidhatte** bhakter
mad-svarūpa-bhūtatvān mad-bhaktim eva kartavyatvena vidhatte ity arthaḥ
\| yāgādi-vidhīnām api mad-bhakti-vidhāna eva tātparyāt, dharmo yasyāṁ
mad-ātmakaḥ \[bhā.pu. 11.14.3\]iti mad-ukteḥ \| **abhidhatte mām** iti,
**aham eva sarva-vedārtha** ity arthaḥ \| **vikalpyāpohyate hy aham**iti
yogās trayo mayā proktāḥ \[bhā.pu. 11.20.3\] ity ukteḥ \| kāṇḍa-trayeṇa
karma jñānaṁ bhaktiś cety anūdya « karma kuryāt, jñānaṁ vā abhyaset,
bhaktiṁ vā kuryād » iti **vikalpya** paścād **apohyate** \| prathamaṁ
sakāma-karmāpoho niṣkāma-karma-karaṇaṁ, tato jñānārūḍhatve sati
niṣkāma-karmaṇo'py apohaḥ \| jñāna-siddhi-daśāyāṁ jñānaṁ mayi saṁnyased
ity ukter jñānasyāpy apohaḥ \| bhakter apohas tu na kvāpi samaye na
kenāpi śāstra-vākyena pratipādito dṛṣṭa ity ataḥ karma-jñānāpohād evāham
apohya ity uktam \| prathama-puruṣa ārṣaḥ \| karma-jñānayor api
sva-prāpaka-mārgatvāt tatrāsmac-chabdaḥ prayuktaḥ \| tasya cid-rūpatvān
māyika-rūpatvāc ca \| tatra māyika-rūpasyaivāpoho yujyate, na
cid-rūpasya \|

nanv ito'pi kiñcit spaṣṭīkṛtya vyācakṣateti \| ata āha---etāvān iti \|
**vedātmakaḥ śabdo mām āsthāya** mad-bhakti-yoga-vidhāyakatvena mām
evāśritya **bhidāṁ** matto'pi bhinnaṁ karma-yogaṁ jñāna-yogaṁ ca
māyā-mātram anūdya iti \| karma-yogasya triguṇa-mayatvena
tvam-padārtha-jñāna-paryante jñāna-yogasyāpi vidyā-mayasya sāttvikatvena
māyā-mātratvam \| ato'nte pratiṣidhya krameṇa tad dvayam apohya
prasīdati nirguṇāyā mad-bhakty-amṛta-vallyāḥ phalasya
man-mādhuryānubhava-rūpasya rasena sajjanān ānandayan svayam api vi

vṛṇotīty arthaḥ \|

ye tv evaṁ vyācakṣate---mām eva karma-kāṇḍe yajña-rūpaṁ vidhatte,
mantra-vākyair devatā-kāṇḍe mām evābhidhatte, jñāna-kāṇḍe mattaḥ
pṛthag-ākāśādikaṁ vikalpya yad apohyate tad apy aham eva \| tasmād
etāvān eva sarva-vedārthaḥ \| śabdo vedaḥ māṁ paramārtha-rūpam āśritya
bhidāṁ māyā-mātram ity anūdya, neha nānāsti kiñcana iti prasīdati
nivṛtta-vyāpāro bhavatīti \| etad vyākhyāne'pi māyā-mātrasyaiva
pratiṣedhokter bhaktānāṁ bhakty-upakaraṇānāṁ bhagavan-niketādīnāṁ ca
māyā-mātratvābhāvān na kāpi kṣatiḥ \|\|43\|\|

iti sārārtha-darśinyāṁ harṣiṇyāṁ bhakta-cetasām \|

ekaviṁśo'tra daśame saṅgataḥ saṅgataḥ satām \|\|\*\|\|

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁ vaiyāsikyāṁ daśama-skandhe

śrī-bhagavad-uddhava-saṁvāde ekaviṁśo'dhyāyaḥ \|

\|\|11.21\|\|

**...**

**(11.22)**

**atha dvāviṁśo\'dhyāyaḥ**

**śrī-bhagavad-uddhava-saṁvāde**

**tattvānāṁ saṅkhyā puruṣa-prakṛti-vivekaś ca**

**\|\| 11.22.1-2 \|\|**

**śrī-uddhava uvāca---**

**kati tattvāni viśveśa saṅkhyātāny ṛṣibhiḥ prabho \|**

**navaikādaśa pañca trīṇy āttha tvam iha śuśruma \|\|**

**kecit ṣaḍ-viṁśatiṁ prāhur apare pañca-viṁśatim \|**

**saptaike nava ṣaṭ kecic catvāry ekādaśāpare \|\|**

**śrīdhara-svāmī (bhāvārtha-dīpikā) :**

nitya-muktaḥ svataḥ sarva-veda-kṛt sarva-veda-vit \|

sva-para-jñāna-dātā yas taṁ vande gurum īśvaram \|\|

dvāviṁśe tattva-saṅkhyānām avirodha-vidhocyate \|

puṁ-prakṛtyor vivekaś ca janma-mṛtyu-vidhādi ca \|\|

tad evaṁ vedānāṁ pravṛtti-paratvaṁ nirākṛtya mokṣa-paratvaṁ nirṇītam \|
santi ca mokṣa-paratve'pi tad-avāntara-vivādāḥ \| tathā hi, kecit
tattva-saṅkhyāsu vivadante, tatrapi bāhyārtha-sad-asattve ātmatve'py
ekatva-nānātvādiṣu tatra kiṁ satyaṁ ? iti jijñāsayā pṛcchati---katīti \|
ṛṣibhir āgameṣu bahudhā saṅkhyātāni, teṣu kati yuktāni ? ity arthaḥ \|
bhagavan-matānuvāda-pūrvakaṁ bahudhā saṅkhyānaṁ prapañcayati---naveti
tribhiḥ \| tvaṁ tāvad aṣṭāviṁśati-tattvāny āttha \| tāni ca vayaṁ
śuśruma śrutavantaḥ \|\|1-2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad evaṁ karma-kāṇḍārthaṁ
guṇī-bhūtam āsādya svayaṁ bhagavat-paryantaṁ jñāna-kāṇḍārthaṁ mukhyatayā
yan niścikāya tatra jñāna-kāṇḍārthe'py avāntara-vivādaṁ parihartuṁ
pṛcchati \| tatra katīty ardhakam \| ṭīkāyāṁ bāhyārtha-sad-asattve
kārya-vastunaḥ sattvāsattva-nirūpaṇe vivadanta iti pūrveṇaivānvayaḥ
\|\|1-2\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

dvāviṁśe tattva-saṅkhyānāṁ virodhe'py aviruddhatā \|

pradhāna-puṁsor jijñāsā mṛty-utpattyoś ca varṇitā \|\|

tad evaṁ karma-kāṇḍa-tātparyam abhijñāya spaṣṭatayaiva
jñāna-kāṇḍa-tātparyaṁ jijñāsamānaṁ tad-avāntara-vivāda-samādhānāya
pṛcchati---katīti \| ṛṣibhir iti---teṣāṁ bahutvān man-mate etāvantīti
pṛthak pṛthak niścitāni, teṣu kati yuktānīty arthaḥ \|

tatra kati kati tattvāni ke ke vadantīty apekṣāyām āha---naveti tribhiḥ
\| īśvaro jīvo mahad-ahaṅkāra-pañca-mahā-bhūtānīti nava \| daśendriyāṇi
manaś cety ekādaśa \| tan-mātrāṇi pañca, sattva-rajas-tamāṁsi trīṇīty
evam aṣṭāviṁśati-tattvāni tvam āttha, tāni śuśruma śrutavanto vayam \|
atra prakṛti-sthāne tvayā trayo guṇā eva gṛhītāḥ \| tebhyo guṇebhya eva
krameṇa dvividha-mahat-tattvasyāhaṅkārasya cotpatti-darśanāt, na tu
guṇa-sāmya-rūpāyāḥ prakṛter iti tvad-abhiprāyo'vagamyate \|\|1-2\|\|

**\...**

**\|\| 11.22.3 \|\|**

**kecit saptadaśa prāhuḥ ṣoḍaśaike trayodaśa \|**

**etāvattvaṁ hi saṅkhyānām ṛṣayo yad-vivakṣayā \|**

**gāyanti pṛthag āyuṣmann idaṁ no vaktum arhasi \|\|**[^117]

**śrīdhara-svāmī (bhāvārtha-dīpikā) :** etāvatīnāṁ bhāva etāvattvaṁ
nānātvam ity arthaḥ \| yad vivakṣayā yat prayojanam abhipretya ca
gāyanti \| āyuṣman nitya-mūrte \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** āyuṣmann iti nitya-yoge
matup-pratyayaḥ \|\|3\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** etāvatīnāṁ bhāva
etāvattvaṁ nānātvam ity arthaḥ \| yad-vivakṣayā yat pūrvjīvam abhipretya
ca gāyanti \| he āyuṣman ! iti nitya-yoge matup, nitya-mūrtitvena he
sarva-kāla-vyāpinn ity arthaḥ \| tena teṣām ṛṣīṇām
ādyantana-madhya-vartitvāt tamo sarva-matābhiprāyaṁ vidvān praṣṭavya iti
bhāvaḥ \|\|3\|\|

**\...**

**\|\| 11.22.4 \|\|**

**śrī-bhagavān uvāca---**

**yuktaṁ ca santi sarvatra bhāṣante brāhmaṇā yathā \|**

**māyāṁ madīyām udgṛhya vadatāṁ kiṁ nu durghaṭam \|\|**

**madhvācāryaḥ (bhāgavata-tātparyam) :** māyāṁ madīyāṁ mat-sāmarthyam \|

> viṣṇoḥ sāmarthyam ālambya tattva-saṅkhyāṁ munīśvarāḥ \|
>
> cakrur hi tad avijñāya vivadanty alpa-buddhayaḥ \|\|
>
> tatrāpi kāraṇaṁ viṣṇoḥ śaktir yasyāvikārataḥ \|
>
> avyaktāder vikalpo'yaṁ manasaḥ samprajāyate \|\|
>
> viruddha-kalpanaṁ tac ca vāsudevaika-niṣṭhayā \|
>
> nirahaṅkārayānaśyed vivādaikāśrayaṁ hi tat \|\| iti tantra-bhāgavate
> \|

yāsāṁ sakāśād avyaktādi-vyatikarād vikalpo viruddha-kalpaḥ \| sa hi
vivādāśrayaḥ \|\|4-6\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** vivakṣā-bhedena sarvaṁ yuktam
eva \| māyayā ca kiṁ nāma na yuktaṁ ? ity āha---yuktam iti \| **yathā
brāhmaṇā bhāṣante** tad **yuktaṁ**, na ca vastutaḥ \| yasmāt santi
**sarvatra** antar-bhūtāni sarvāṇi tattvāni \| kiṁ ca, **māyām** iti \|
asattve'pi māyāśrayatvād ghaṭata evety arthaḥ \| **udgṛhya** svīkṛtya \|
na hi marīci-jala-parimāṇādi-vivāde kiñcid aghaṭitam iva bhavati
\|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatra sarveṇāpi matena sva-matam
anuvādayaṁs tat tat praśaṁsati---yuktam iti \| **yuktam** eva
**bhāṣante** yato **brāhmaṇā** veda-jñāḥ, te **sarvātrayathā**vad eva
bhāṣante \|

nanu yadi sarvam eva yuktaṁ, tarhy anya-matāni parityajya kathaṁ
sva-sva-mataṁ praveśayeyuḥ ? tatrāha---māyām iti \| maru-marīcikādīnām
api tāvad deśa-paricchinnatvāt parimāṇa-tāratamyam asty eveti
svīyāṣṭāviṁśati-pakṣasya sthāpanīyatvam asty eveti bhāvaḥ \| **māyā**
atrācintya-śaktiḥ, na tv asad-vyañjikāvidyā, tām **udgṛhya** ālambya
tatra **madīyām** iti teṣāṁ yat kiñcit tad-ālambanāt, tasyāḥ pūrṇāyā
mad-ekālambanatvāt svasyaika-vedyā yat kiñcid yuktas teṣv apy asti,
kintu **madīya**-yuktir eva sarva-prakāśiketi bhāvaḥ \|\|4\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** teṣāṁ vivāde'pi vastuto
na vivāda ity āha----yuktam iti \| **yathā brāhmaṇā bhāṣante tad yuktam
eva**, **yataḥsantisarvatra** antarbhūtāni sarva-tattvāni \| kas tarhi
vivāde hetuḥ ? iti cet, man-māyā-mohitatvam evety āha---māyām iti \|
tathā tathā **udgṛhya** asāmarthyam apy ā candrārkaṁ man-māyā eva tebhyo
dadātīti bhāvaḥ \|\|4\|\|

**\...**

**\|\| 11.22.5 \|\|**

**naitad evaṁ yathāttha tvaṁ yad ahaṁ vacmi tat tathā \|**

**evaṁ vivadatāṁ hetuṁ śaktayo me duratyayāḥ \|\|**

**śrīdhara-svāmī (bhāvārtha-dīpikā) :** nanu yadi sarvam api yuktaṁ,
tarhi kuto vivādaḥ ? yadi ca māyaivālambanaṁ, tarhi kuto hetuṁ prati
vivādaḥ ? tatrāha---naitad evam iti \| hetuṁ prati ca vivadamānānāṁ
madīyā duratikramāḥ śaktayaḥ sattvādyā antaḥ-karaṇa-vṛtti-viśeṣa-rūpeṇa
pariṇatā eva hetur ity arthaḥ \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tathaivāha---naitad iti \| mama
śaktayo nānā-tarka-rūpā eva hetava ity arthaḥ \|\|5\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vivādam abhinayena
darśayati---naitad iti \| vivadatāṁ teṣāṁ vivāde hetur mac-chaktayo
māyā-śakti-vṛttaya eva \| tat-tat-tarka-rūpā avidyā evety arthaḥ \| yad
uktaṁ haṁsa-guhye---

> yac-chaktayo vadatāṁ vādināṁ vai
>
> vivāda-saṁvāda-bhuvo bhavanti \|
>
> kurvanti caiṣāṁ muhur ātma-mohaṁ
>
> tasmai namo'nanta-guṇāya bhūmne \|\|\[bhā.pu. 6.4.31\] iti \|\|5\|\|

**\...**

**\|\| 11.22.6 \|\|**

**yāsāṁ vyatikarād āsīd vikalpo vadatāṁ padam \|**

**prāpte śama-dame'py eti vādas tam anu śāmyati \|\|**

**śrīdhara-svāmī (bhāvārtha-dīpikā) :** tāsāṁ vivāda-hetutvam
upapādayati---yāsām iti \| **yāsāṁ vyatikarāt** kṣobhād **vadatāṁ
padaṁ** viṣayo **vikalpo** bheda āsīd antaḥ-karaṇa-vṛtti-vikalpo vā
tan-mūla-bhūtaḥ \| etad eva vyatirekeṇa draḍhayati, **śama-damayor**
dvandvaikyam \| tasmin **prāpte** vikalpo'**py eti** līyate \| **taṁ**
ca vikalpa-nāśam **anu vādaḥ śāmyatīti** \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad eva yojayati---**yāsām**
acintyānāṁ śaktīnām eva **vyatikarād** āsaṅgād dhetoḥ sarvo'pi
**vikalpo** mata-bhedo bheda-mātraṁ vā **vadatāṁ** vā **padaṁ** viṣayo
bhavati, sa tu vikalpaḥ **śama-dame**
man-niṣṭhāntaḥ-karaṇa-vihita-bāhyendriya-nigrahe **prāpte** saty **apy
ety**[^118] apagacchati, sarva-vilakṣaṇeśvara-tattva-mātrāgrahāt \|
tataś ca svata eva tad-anu vādo'pi **śāmyati** iti \|\|6\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 11.22.7 \|\|**

**parasparānupraveśāt tattvānāṁ puruṣarṣabha \|**

**paurvāparya-prasaṅkhyānaṁ yathā vaktur vivakṣitam \|\|**

**śrīdhara-svāmī (bhāvārtha-dīpikā) :** santi sarvatra\[bhā.pu.
11.22.4\] iti yad uktaṁ tat prapañcayati---paraspareti dvābhyam \|
anyonyasminn **anupraveśād vaktur yathā vivakṣitaṁ,** tathā **pūrvaṁ**
kāraṇam **aparaṁ** kāryam, kārya-kāraṇa-bhāvena **prasaṅkhyānaṁ**
bhavati \| yad vā, pūrvā alpa-saṅkhyā, aparādhika-saṅkhyā, tayor bhavaḥ
**paurvāparyaṁ,** tena prasaṅkhyānaṁ gaṇanam iti \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vaktur yathā vivakṣitaṁ tathā
prasaṅkhyānaṁ bhavatīti śeṣaḥ \|\|7\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** santi sarvatra \[bhā.pu.
11.22.4\] yad uktaṁ tat prapañcayati---paraspareti dvābhyām \|
**parasparasmin** tattvānām **anupraveśāt paurvāparyaṁ** bhavati \|
mata-bhedeṣu madhye kasmiṁścin mate kāryasya kāraṇe praveśāt pūrvatvaṁ,
kasmiṁścin mate kāraṇasya kārye praveśād aparatvam \| tataś ca
**pra**kṛṣṭaṁ nyūnam adhikaṁ vā **saṅkhyānaṁ** syāt \| paurvāparyaṁ ca
prasaṅkhyānaṁ ceti dvandvaikyam \|

nanu tattvānāṁ kāraṇe kārye vā kiṁ praveśena ? saṅkhyāyā nyūnatve
prakarṣeṇa ādhikye vā kiṁ ? tatrāha---**vaktur** vādino yathā
**vivakṣitaṁ** vaktum abhīṣṭaṁ tathaiva tat-tan-mataṁ pṛthag abhūd ity
arthaḥ \|\|6\|\|

**\...**

**\|\| 11.22.8 \|\|**

**ekasminn api dṛśyante praviṣṭānītarāṇi ca \|**

**pūrvasmin vā parasmin vā tattve tattvāni sarvaśaḥ \|\|**

**śrīdhara-svāmī (bhāvārtha-dīpikā) :** anupraveśaṁ darśayati---ekasminn
apīti \| **pūrvasmin** kāraṇa-bhūte **tattve** kārya-**tattvāni**
sūkṣma-rūpeṇa **praviṣṭāni**, mṛdi ghaṭavat \| **aparasmin**
kārya-tattve kāraṇa-tattvāny anugatatvena praviṣṭāni, ghaṭe mṛdvat
\|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : ekasmin** tattve
**itarāṇitattvānipraviṣṭāni dṛśyante**, ekasmin **pūrvasmin parasminvā**
ity anvayaḥ \| yathety etad-adhikam ādāv adhyāhṛtya, pūrvasmin
kāraṇa-bhūte ity-ādi-ṭīkā yojyā \|\|8\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** etac-chlokārthaṁ
vivṛṇoti---ekasminn apīti dvābhyām \| **pūrvasmin** kāraṇa-bhūte
**tattve** kārya-**tattvāni** sūkṣma-rūpe **praviṣṭāni**, mṛdi ghaṭavat
\| **aparasmin** kārya-tattve kāraṇa-tattvāny anugatatvena praviṣṭāni,
ghaṭe mṛdvat \|\|8\|\|

**\...**

**\|\| 11.22.9 \|\|**

**paurvāparyam ato'mīṣāṁ prasaṅkhyānam abhīpsatām \|**

**yathā viviktaṁ yad-vaktraṁ gṛhṇīmo yukti-sambhavāt \|\|**

**śrīdhara-svāmī (bhāvārtha-dīpikā) :** avirodham upasaṁharati \|
**ato'mīṣāṁ** tattvānāṁ **paurvāparyaṁ** tat-tat-kāraṇa-kāryatvaṁ
**prasaṅkhyānaṁ** ca nyūnādhikam **abhīpsatāṁ** vādināṁ madhye **yathā**
vivakṣayā **yad-vaktraṁ** yasya mukhaṁ pravartate, tat sarvaṁ
**viviktaṁ** niścitaṁ vayaṁ **gṛhṇīmaḥ** \| ukta-nyāyena sarvatra
**yukteḥ sambhavāt** \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : ato'mīṣāṁ** tattvānāṁ
**paurvāparyaṁ** tat-tat-kāraṇa-kārya-gatatvaṁ, **prasaṅkhyānaṁ** ca
nyūnādhikaṁ ca **abhīpsatāṁ** vādināṁ madhye **yathā** yathā vivakṣayā
**yad-vaktraṁ** yasya mukhaṁ pravartate, tat sarvaṁ **vayaṁ viviktaṁ**
sa-vivekaṁ **gṛhṇīmaḥ** \| ukta-nyāyena sarvatra **yukteḥ sambhavāt**
\|\|9\|\|

**\...**

**\|\| 11.22.10 \|\|**

**anādy-avidyā-yuktasya puruṣasyātma-vedanam \|**

**svato na sambhavād anyas tattvajño jñānado bhavet \|\|**

**śrīdhara-svāmī (bhāvārtha-dīpikā) :** nanu kārya-kāraṇa-tattvanāṁ
pṛthaktvāpṛthaktva-vivakṣayā bhavatu nāma saṅkhyā-bhedaḥ, jīveśvarayos
tu kathaṁ bhedābheda-vivakṣā, yayā ṣaḍ-viṁśati-pañca-viṁśati-pakṣau
pravṛttau ? ata āha---anādīti \| **svato na** sambhavati, anyatas tu
**sambhavāt**, svataḥ **sarva-jñaḥ** parameśvaro'**nyo** bhavitavya iti
ṣaḍ-viṁśati-pakṣābhiprāya ity arthaḥ \|\|10\|\|

---------------------------------------------------------------------------------------------------------------------

**jīva-gosvāmī (paramātma-sandarbhaḥ 44) :** tatra bhede hetum
āha---anādīti \| ṭīkā ca---svato na sambhavati, anyatas tu sambhavāt \|
svataḥ sarvajñaḥ parameśvaro'nyo bhaved iti
ṣaḍ-viṁśati-tattva-pakṣābhiprāyaḥ ity eṣā \|jñānadatvam
atrajñānājjñātuścavailakṣaṇyam īśvarasyabodhayatyevetibhāvaḥ \|
evaṁ,tvatto jñānaṁhijīvānāṁ pramoṣaste'traśaktitaḥ \[bhā.pu. 11.22.28\]
ityuddhava-vākyaṁcāgre \|

atra yadi jīvājñāna-kalpitam eva tasya parameśvaratvaṁ syāt, tarhi
sthāṇu-puruṣavat tasya jñāna-dattam api na syād ity ataḥ satya eva
jīveśvara-bheda ity evaṁ śrīmad-īśvareṇaiva svayaṁ tasya
pāramarthikeśvarābhimānitvenaivāstitvaṁ mūḍhān prati bodhitam iti
spaṣṭam \| bheda-vādinaś cātraiva prakaraṇe yathā viviktaṁ yad vaktraṁ
gṛhṇīmo yukti-sambhavād ity atra parama-vivekajas tu bheda eveti \|
tathā, māyāṁ madīyām udagṛhya vadatāṁ kiṁ nu durghaṭam iti \[bhā.pu.
11.22.4\] ca manyate \|

nanu,

> śrutiḥ pratyakṣam aitihyam anumānaṁ catuṣṭayam \|
>
> pramāṇeṣv anavasthānād vikalpān sa virajyate \|\| \[bhā.pu. 11.19.17\]

ity atra bheda-mātraṁ niṣidhyate, vikalpa-śabdasya saṁśayārthatvāt \|
saṁśayaṁ parityajya vastuny eva niṣṭhāṁ karotīty arthaḥ \| ata eva
karmaṇāṁ pariṇāmitvād āviriñcyād amaṅgalam \| vipaścin naśvaraṁ paśyed
adṛṣṭam api dṛṣṭavad ity atrāsyottara-śloke'pi viriñcam evāvadhiṁ kṛtvā
naśvaratva-dṛṣṭir uktā na tu vaikuṇṭhādikam apīti \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** jñānadatvam atra jñānāj jñātuś ca
vailakṣaṇyam īśvarasya bodhayaty eveti bhāvaḥ \| evaṁ tvatto jñānaṁ
\[bhā.pu. 11.22.29\] ity uddhava-vākyaṁ cāgre \| atra yadi
jīvājñāna-kalpitam eva tasya parameśvaratvaṁ syāt, tarhi
sthāṇu-puruṣavat tasya jñānadatvam api na syād ity ataḥ satya eva
jīveśvara-bheda ity evaṁ śrīmad-īśvareṇaiva svayaṁ svasya
pāramārthikeśvarābhimānitvenaivāstitvaṁ mūḍhān prati bodhitam iti
spaṣṭam \| bheda-vādinaś cātraiva prakaraṇe, yathā viviktaṁ \[bhā.pu.
11.22.9\] ity atra parama-vivekajas tu bheda eveti \| tathā, māyāṁ
madīyāṁ \[bhā.pu. 11.22.4\] ity atra ca \| tathāpi bhagavac-chaktyaiva
tatra tatranānā-vādāvakāśa iti ca manyante \|\|10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu prākṛtānāṁ tattvānām
ukta-nyāyenānupraveśāt saṅkhyā-bhedo bhavatu, jīveśvarayos tu kathaṁ
bheda-vivakṣayā ṣaḍ-viṁśati pakṣaḥ pravṛttaḥ ? tatrāha---anādīti \|
**anādy-avidyayā** ayuktasya **yuktasya** vā **puruṣasya** jīvasya
**ātma-vedanam** iti ṣaṣṭhy-arthe prathamā \| ātma-vedanasya **svataḥ**
svena **na sambhavād** dhetoḥ, svataḥ sarva-**tattva-jñaḥ**
parameśvaro'**nyo** bhaved eva ity etad vaiṣṇavānāṁ matam \|\|10\|\|

**\...**

**\|\| 11.22.11 \|\|**

**puruṣeśvarayor atra na vailakṣaṇyam aṇv api \|**

**tad-anya-kalpanāpārthā jñānaṁ ca prakṛter guṇaḥ \|\|**

**madhvācāryaḥ (bhāgavata-tātparyam) :** tattvaṁ saṅkhyā-vivakṣā-bhedena
bahudhā bhavati \| sarvathā jīvād anyaḥ parameśvaro'ṅgīkartavyaḥ \|
jīvasya svata eva jñāna-yogāt \| sa ca puruṣa-rūpeṇa tat-sthito jñānam
utpādayati \| īśvara-rūpeṇa bahiḥ sthitaḥ phalaṁ dadāti \| na ca tayoḥ
svarūpayoḥ kiñcid vailakṣaṇyam \|

tayoś cānyatva-kalpanāt svarūpād apagamana-prayojanānartha-kāriṇīty
arthaḥ \| jñāna-svarūpasya jīvasya kathaṁ jñānotpādanam ity ato
vakti---jñānaṁ ca prakṛter guṇa iti \| janya jñānaṁ prakṛter guṇaḥ \|

> svarūpa-bhūta-jñānaṁ tu sadā jīvasya viṣṇunā \|
>
> niyataṁ prākṛtaṁ jñānaṁ bhaktyā tenaiva dīyate \|\| iti ca
> \|\|10-11\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** kathaṁ tarhi
pañca-viṁśati-pakṣaḥ ? tatrāha---puruṣeti \| vailakṣaṇyaṁ visadṛśatvaṁ
nāsti, dvayor api cid-rūpatvād \| atas tayor atyantam anyatva-kalpanā
apārthā vyarthā \| evaṁ pañca-viṁśati-pakṣaḥ pravṛtta ity arthaḥ \| nanv
evam apīśvara-prasāda-labhya-jñānasya pṛthaktvāt pakṣa-dvayam api na
ghaṭate ? ata āha---jñānaṁ ceti \| sattva-guṇa-vṛttitvāt
tad-antar-bhūtam ity arthaḥ \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yad vā, ātma-vedanam api na
sambhavati, kutaḥ paramātma-vedanaṁ ? ity arthaḥ \| tataś
cānirmokṣa-prasaṅgād īśvarākhya-paramātma-paryanta-jñānāya
jīvākhya-puruṣād anyas tattva-jño jñānado bhavet sambhāvyate \| sa tu
svayaṁ prakāśa-jñāna īśvara iti bhāvaḥ \| anye tu pūrvokta-vaiśiṣṭyam
abuddhvā, kintu cin-mātra-rūpatvenāvaiśiṣṭya-buddhvaiva vadantīty
āha---puruṣeti \| tarhi tan-mate puruṣasya jñānaṁ kutaḥ syāt ? tatra
caivaṁ vadantīty āha---jñānaṁ ca tat-prakṛter eva guṇaḥ \| tataś ca
tad-guṇa-gaṇa-pravāheṣu bhramatas tasya kadācit tena sambandhaḥ syāt \|
nadī-pravāhe bhramatas tāraka-kāṣṭhādineveti bhāvaḥ \| atra
sadṛśatvānanyatvābhyāṁ tayoḥ śakti-śaktimattvaṁ ca darśitam, tena
vyatireko'pi \|\|11\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kathaṁ tarhi
pañcaviṁśati-pakṣaḥ ? tatrāha---puruṣeśvarayor jīvātma-paramātmanoḥ \|
atra ukta-lakṣaṇe bhede vartamāne'pi na vailakṣaṇyam api abhedo'pi \|
kīdṛśaṁ ? aṇu alpa-mātraṁ cid-rūpatvena śaktimattvena vā aikyāt \| tayor
bhede'py alpa-mātraṁ khalv abhedo vartata eveti bhāvaḥ \| atas tataḥ
parameśvarād anyo'tyanta-bhinna eva jīva iti kalpanā apārthā vyarthā \|

nanv evam api īśvara-prasādād alabhyasya jñānasya pṛthaktvāt
pakṣa-dvayam api na ghaṭate ? ata āha---jñānaṁ ceti \|
sattva-guṇa-vṛttitvāt tad-antar-bhūtam ity arthaḥ \|\|11\|\|

**\...**

**\|\| 11.22.12 \|\|**

**prakṛtir guṇa-sāmyaṁ vai prakṛter nātmano guṇāḥ \|**

**sattvaṁ rajas tama iti sthity-utpatty-anta-hetavaḥ \|\|**

**madhvācāryaḥ (bhāgavata-tātparyam) :** anya-jñānasya prākṛtatvaṁ
sādhayati prakṛter guṇa-sāmye tv ity-ādinā \|

> antasthaḥ puruṣo nāma jñānadaḥ sarva-dehinām \|
>
> bahistha īśvaro nāma jñānādi-phalado hariḥ \|\|
>
> puruṣākhyo hṛd-gatas tu viṣṇor jīva-vibodhakaḥ \|
>
> phala-dātā tu bāhyena ya īśena bhidāṁ vadet \|\|
>
> tathaivānya-svarūpeṣu viṣṇor yo bheda-darśakaḥ \|
>
> ye ca jīveśvarābhedaṁ paśyanto'nartha-bhāginaḥ \|\| iti brāhme \|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** nanu jñānaṁ jīva-dharmaḥ kathaṁ
prakṛter guṇaḥ syāt ? ata āha---prakṛtir iti \| guṇa-sāmyaṁ hi prakṛtiḥ
\| atas tad-viśeṣa-rūpā guṇās tasya eva, na tv ātmano jīvasya akartṛtvāt
tasya sthity-ādi-hetu-bhūta-guṇāśrayatvānupapatteḥ \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tarhi
bhavan-matāṣṭaviṁśati-pakṣodvalakaḥ \| ṣaḍ-viṁśati-pakṣaḥ kathaṁ
siddhyatīty āśaṅkya tan nirasyan punaḥ pūrva-mataṁ sthāpayati---prakṛtir
iti sārdhena \|

guṇānāṁ sattvādīnāṁ sāmyam eva prakṛtiḥ prakṛter guṇās te tv ātmano na
sambhavantīti ye prakṛter guṇāḥ sattvādayas te ātmanaḥ puruṣasya ye guṇā
jñānānandādayas te prakṛter neti kim uteśvara-guṇānāṁ vārtety arthaḥ \|
prakṛter guṇāś ca kevalaṁ prapañca-sthity-ādi-hetava ity āha
tatraiva---sattvaṁ raja ity ardhena \| anta-śabdenātra
cātyantika-pralaya-rūpo mokṣo'pi gṛhyate \| tamaḥ-kāraṇasyaiva
pralayasya krama-prāptatvāt, mokṣasya tu jñāna-hetukatvāt \|\|13\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu jñānaṁ jīva-dharma
iti prasiddham \| kathaṁ prakṛter guṇa iti brūṣe ? tathā karmāpi
jīva-kṛtam eva, ajñānam api jīvasyaiva, na prakṛter nāpīnāṁśarīrasya,
ity ata etāni tattvāni jīva evāntar-bhāvanīyānyathā sarvam \| ata eva
tattva-buddhiḥ syāt \| ata āha---prakṛtir iti sārdhena \| guṇānāṁ sāmyaṁ
hi prakṛtiḥ \| atas tad-viśeṣa-rūpā guṇās tasyā eva, na tv ātmano
jīvasya sthity-utpatty-anta-hetava iti \| jīvasya
sthity-ādi-hetu-bhūta-guṇāśrayatānupapatter iti bhāvaḥ \|

satyam, etena kim āyātaṁ ? ity āha---sattvam iti \| jñānam iti yat
prasiddhaṁ tat sat-kāryatvāt sattvam eva \| evaṁ karma raja eva, ajñānaṁ
tu tama evety etāni prakṛter eva dharmā upādhy-adhīne jīve pratīyante
evety ata etāni prakṛtāv evāntarbhāvyāni \|\|13\|\|

**\...**

**\|\| 11.22.13 \|\|**

**sattvaṁ jñānaṁ rajaḥ karma tamo'jñānam ihocyate \|**

**guṇa-vyatikaraḥ kālaḥ svabhāvaḥ sūtram eva ca \|\|**

**śrīdhara-svāmī (bhāvārtha-dīpikā) :** ataḥ sattvaṁ sattva-mayaṁ jñānaṁ
prakṛter guṇa iti pūrveṇaivānvayaḥ \| nanu tan nivartyaṁ karmājñānaṁ ca
tat tv antaraṁ svat, na, rajaḥ-karma rajaso vṛttiḥ, ajñānaṁ ca tamasaḥ
\| jataḥ karmājñānayo rajas-tamo-dvārā prakṛtāv evāntar-bhāva iti bhāvaḥ
\| tathāpi kāla-svabhāvayos tattvāntaratā syāt, na guṇa-vyatikara iti \|
guṇānāṁ vyatikaro yasmāt sa īśvara eva kālo nāma, svabhāvo nāma sūtraṁ
mahat-tattvam eva \| tasya sarva-śaktimattvāt \| tad evaṁ jñānādīnāṁ
yathāyatham antar-bhāvān na pakṣa-dvaye'pi tattva-vṛddhiḥ \| etac ca
pakṣāntareṣv api jñeyam \|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yac ca sattvaṁ jñānaṁ, rajaḥ
karma, tamo'jñānam iti, tad apīha prapañca evocyate \| bhedena
vyapadiśyate matraṁ, na tu vastu-vicāre satīti bhāvaḥ,
tat-tat-samudāyasya prakṛter api jaḍatvāt,
pratyak-cid-ābhāsa-sambandhenaiva jñānatva-vyapadeśāc ca \| sa ca na
parokṣasya taj-jñānasya hetuḥ, tadā sphuraty api tasmiṁs tad-anutpatteḥ
\| natarāṁ cāparokṣasya \| na hi gṛhāntargata-sva-prakāśābhāsena sūryaḥ
prakāśyate, api tu sva-prakāśatayaiveti \| tataḥ sa yad ajayā tv ajāṁ
\[bhā.pu. 10.87.38\] ity-ādy-ukta-diśā anādy-avidyā-yuktatvena
pihita-jñānasya puruṣasya mokṣārtham anveṣṭavyo jñānado'nya īśvara
evāvasīyate \| evam evānuvadiṣyate śrotrāpi tvatto jñānaṁ hi jīvānāṁ
\[bhā.pu. 11.22.28\] iti \| parābhidhyānāt tu tirohitaṁ, tato hy asya
bandha-viparyayau \[ve.sū. 3.2.5\] ity atra parair apy etad aṅgīkṛtam \|
tad-deyaṁ ca jñānaṁ saṁvid-ākhya-svarūpa-śakter aṁśatvāt tad-antaḥ-pāty
eveti guṇa-trayaṁ ca traiguṇyasya prakṛter aṅga-trayam iti, na tv
ādhikyam apīti bhāvaḥ \| tad evaṁ ṣaḍviṁśatipakṣa eva tu vivikta iti
darśitam \|

evaṁ ṣaḍviṁśati-pakṣaṁ sthāpayitvā, tatra ca prakṛter guṇā ity uktvā,
guṇa-trayasyādhikyaṁ vādhamāno, navaikādaśa pañca trīṇyāttha tvam iti
śuśruma\[bhā.pu. 11.22.2\] tat-praśnānuvādena gaṇaśaḥ sva-mataṁ
gaṇayati---guṇeti trayeṇa \| tatra sva-matādhika-saṅkhyā-hetūn trīṇi
tattvāni prathamato darśayaty ardhena---guṇeti \| guṇānāṁ vyatikaraḥ
kṣobho yasmād evaṁ-bhūtaḥ **kālaḥ**, kālākhya-sva-ceṣṭātmaka īśvaraḥ \|
tāvad eka-**svabhāvas** tat-tad-vaiśiṣṭya-prāpti-hetuḥ karma-vāsanā
dvitīyam \| vakṣyate ca saṅkhyā-kathane---mayā kālātmanā dhātrā
karma-yuktam idaṁ jagat \[bhā.pu. 11.24.15\] iti \| **sūtraṁ**
kriyā-śakty-ātmaka-mukhya-prāṇākhyaṁ tṛtīyam \| vakṣyate ca mahān
sūtreṇa saṁyuta\[bhā.pu. 11.24.6\] iti \|\|13\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu tad api
kāla-svabhāvāv atiricyete tau kutrāntar-bhāvyau ? tatrāha---guṇānāṁ
vyatikaro yasmāt sa īśvara eva kālo nāma \| svabhāvo nāma
karma-pariṇāmaḥ \| sa ca **sūtraṁ** mahat-tattvam eva \| tasya
sarva-śaktimattvāt tau tayor antar-bhāvyāv iti \| sarva-mateṣv api
jñānādi-tattva-vṛddhi-parihāra uktaḥ \|\|13\|\|

**\...**

**\|\| 11.22.14 \|\|**

**puruṣaḥ prakṛtir vyaktam ahaṅkāro nabho'nilaḥ \|**

**jyotir āpaḥ kṣitir iti tattvāny uktāni me nava \|\|**

**madhvācāryaḥ (bhāgavata-tātparyam) :** kālo bhagavān \| na vaikādaśa
pañca-trīn ity uktāni puruṣaḥ prakṛtir ity-ādini \| utsargasya
dvividhatvāt pañcaka-dvayam \|\|14\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** pakṣāntaram udbhāvayati, ke te
guṇāḥ, kiṁ prayojanāḥ, kiṁ svarūpāḥ, etat sarvaṁ darśayann arthān
navaikādaśa pañca trīṇīti sva-matatva-pratipādana-śloke trīṇīti padaṁ
vyācaṣṭe, sattvaṁ rajas tama iti \| matāntare, kālaḥ, sūtrāṁ, puruṣa iti
\| sva-mate tu guṇānām āgamāpāyitvāt prakṛter bhedo vivakṣito'to guṇās
trīṇi tattvāny aparāṇi pañca-viṁśati-tattvāni
pūrvokta-pakṣa-dvaya-sādhāraṇāni darśayati---puruṣa iti sārdha-dvābhyām
\| vyaktaṁ mahat-tattvam \| nabha-ādīni pañca-tan-mātrāṇi \| me mayā
\|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atha navaikādaśa-prapañca-krameṇa
gaṇayati---puruṣa iti sārdha-dvayena puruṣo jīvaḥ \| vyaktaṁ mahat
tattvaṁ jñāna-śakty-ātmakaṁ nabhādīni mahā-bhūtāni \|\|14\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prathamaṁ
pañcaviṁśati-tattvam ata āha---puruṣa iti sārdha-dvābhyām \| vyaktaṁ
mahat-tattvaṁ me mayā \|\|14\|\|

**\...**

**\|\| 11.22.15 \|\|**

**śrotraṁ tvag darśanaṁ ghrāṇo jihveti jñāna-śaktayaḥ \|**

**vāk-pāṇy-upastha-pāyv-aṅghriḥ karmāṇy aṅgobhayaṁ manaḥ \|\|**

**śrīdhara-svāmī (bhāvārtha-dīpikā) :** ekādaśa darśayati---śrotram iti
\| darśanaṁ cakṣuḥ \| jñāna-śaktayo jñānendriyāṇi pañca \|
vag-ādi-pāyv-antāni dvandvaikyenoktāni catvāry aṅghriś ceti karmāṇi
karmendriyāṇi pañca \| ubhayātmakaṁ manaḥ \| ubhayendriya-sādhāraṇam ity
arthaḥ \| aṅga he uddhava \| evam etāny ekādaśa \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** darśanaṁ cakṣuḥ \|
jñāna-śaktayo jñānendriyāṇi pañca \| vag-ādi-pāyv-antāni
dvandvaikyenoktāni catvāry aṅghriś ceti karmāṇi karmendriyāṇi pañca \|
ubhayam ubhayātmakaṁ mana ity ekādaśa \|\|15\|\|

**\...**

**\|\| 11.22.16 \|\|**

**śabdaḥ sparśo raso gandho rūpaṁ cety artha-jātayaḥ \|**

**gaty-ukty-utsarga-śilpāni karmāyatana-siddhayaḥ \|\|**

**śrīdhara-svāmī (bhāvārtha-dīpikā) :** pañca darśayati---śabda iti \|
śabdādīni viṣayatayā pariṇatāni pañca-mahā-bhūtāni \| nanu gaty-ādibhis
tattvādhikyaṁ pakṣa-traye'pi syān nety āha---gatīti \| gatiś ca uktiś ca
utsargau ca śilpaṁ ca tāni karmāyatanānāṁ karmendriyāṇāṁ siddhayaḥ
phalāni, na tattvāntarāṇīty arthaḥ \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** śabdādayo viṣayāḥ bhūta-sūkṣmāṇīty
arthaḥ \| itīśvarādayo'ṣṭāviṁśatir uktāḥ \| tatra gaty-ādīnām ādhikyaṁ
nirasyati---gatīti \| etac copalakṣaṇam anya-nirasanārtham
iti \|\|16\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** artha-jātayaḥ
jñānendriyāṇāṁ viṣayāḥ pañceti pañcaviṁśati-tattva-pakṣaḥ \| nanu
gaty-ādibhis tattvādhikyaṁ pakṣa-traye'pi syāt ? tatra nety āha---gatiś
ca uktiś ca mutra-purīṣotsargau ca priyākhyaḥ śukrotsargaś ca, śilpaṁ
ceti pañca karmāyatanānāṁ karmendriyāṇāṁ siddhayaḥ phalāni, na tu
tattvāntarāṇīty arthaḥ \|\|16\|\|

**\...**

**\|\| 11.22.17 \|\|**

**sargādau prakṛtir hy asya kārya-kāraṇa-rūpiṇī \|**

**sattvādibhir guṇair dhatte puruṣo'vyakta īkṣate \|\|**

**madhvācāryaḥ (bhāgavata-tātparyam) :** trīn iti guṇān iti vaktuṁ
guṇa-pravṛttim āha---sargādāv ity-ādinā \| kārya-kāraṇābhāvād
anyonyānupraveśo yukta iti vaktuṁ sṛṣṭa-yuktiḥ \|

> sṛjya-sraṣṭṛ-svarūpatvād anyonyānupraveśinaḥ \|
>
> tiṣṭhanti tāttvikā devā viśeṣa-prāpti-kāraṇāt \|\| iti naisarge \|
>
> anvekam apy eṣv ity uktatvāt puruṣo hiraṇyagarbhaḥ \|
>
> yadā puruṣa-śabdena viriñcasaiva vācyatā \|\|
>
> parasya pṛthag uktau ca vyaktas tatra tu śaṅkaraḥ \|
>
> tadāhaṅkāra-śabdena skandasyaiva vaco bhavet \|\| iti viveke \|

sattvādīn gaty-ādīṁś ca vinā paramātmanā saha ṣaḍ-viṁśatiḥ \|
mahad-ahaṅkārau brahma-rudrau aṅgīkṛtya skandaṁ vinā paramātmanā saha
pañcaviṁśatiḥ \|

> viṣayendriya-prakṛti-devatāḥ paramātmanā \|
>
> pañca-viṁśati-tattvāni saṅkhyātāni vido viduḥ \|\|iti ca \|\|17\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tad evaṁ mata-traye'pi
tattva-saṅkhyā-bhedaṁ nirūpya yad vivakṣayā gāyantīti yat pṛṣṭaṁ,
tat-tan-mata-tātparyaṁ darśayati---sargādāv iti \| kāryāṇi ṣoḍaśa
vikārāḥ, kāraṇāni mahad-ādīni sapta, tad-rūpiṇī satī prakṛtir asya
viśvasya sargādau guṇaiḥ sṛjyatvādy-avasthāṁ dhatte,
upādāna-kāraṇa-rūpatvāt \| pūruṣas tv avyakto'pariṇāmī nimitta-bhūtaḥ
kevalam īkṣate \| ataḥ pariṇāminyāḥ prakṛteḥ puruṣo bhinna iti
\|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sargādāv iti dvayena sarveṣāṁ
vivakṣitam uktam \|\|17\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yad vivakṣayā gāyantīti
yat pṛṣṭaṁ, tat-tan-mata-tātparyaṁ darśayati---sargādāv iti \| kāryāṇi
ṣoḍaśa vikārāḥ, kāraṇāni mahad-ādīni sapta, tad-rūpiṇī satī prakṛtir
asya viśvasya sargādau guṇaiḥ sṛjyatvādy-avasthāṁ dhatte,
upādāna-kāraṇa-rūpatvāt \| pūruṣas tv avyakto'pariṇāmī nimitta-bhūtaḥ
kevalam īkṣate \| ataḥ pariṇāminyāḥ prakṛteḥ puruṣo bhinna iti
\|\|17\|\|

**\...**

**\|\| 11.22.18 \|\|**

**vyaktādayo vikurvāṇā dhātavaḥ puruṣekṣayā \|**

**labdha-vīryāḥ sṛjanty aṇḍaṁ saṁhatāḥ prakṛter balāt \|\|**

**śrīdhara-svāmī (bhāvārtha-dīpikā) :** tattvair ārabdha-kāryasya tad
antar-bhāvam abhipretyāha---vyaktādaya iti \| vyaktādayo mahad-ādayaḥ
prakṛter utpannā ye dhātavas te vikurvāṇāḥ puruṣekṣaṇena labdha-vīryāḥ
saṁhatā jaṇḍaṁ sūjanti \| prakṛter balāt tām āśrityety arthaḥ \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mahat-tattvādibhir
ārabdhasyāṇḍasya mahat-tattvādiṣv evāntarbhāvam
abhipretyāha---vyaktādaya iti \| prakṛter balāt tām āśrityety arthaḥ
\|\|18\|\|

**\...**

**\|\| 11.22.19 \|\|**

**saptaiva dhātava iti tatrārthāḥ pañca khādayaḥ \|**

**jñānam ātmobhayādhāras tad dehendriyāsavaḥ \|\|**

**madhvācāryaḥ (bhāgavata-tātparyam) :** jñāna-śabdodito brahmā
tad-ādhāro hariḥ smṛtaḥ \|\| iti ca \|

tato jñānaṁ vinā paramātmānam aṅgīkṛtyaiva dehendriyāṇāsuś ca nava
tattvāni \|

> sarva-dehābhimānī tu dehināṁ tu divākaraḥ \|
>
> indriyātmendra evaikaḥ prāṇī nāma prajāpatiḥ \|\| iti ca \|\|19\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** evaṁ sva-matam upasaṁhṛtya
matāntareṣv api sāmānyato nirūpitāṁ ghaṭanāṁ viśeṣataḥ sa-tātparyāṁ
darśayati---saptaiveti \| jānātīti draṣṭā jīvaḥ ubhayor draṣṭṛ-dṛśyayor
ādhāra ātmā ceti sapta \| tatra prakṛty-ādīnāṁ kāraṇatvena khādiṣv
antar-bhāvaḥ \| uttareṣām antar-bhāvārtham āha---tatas tebhyaḥ saptabhyo
dehendriyāsavaḥ sarva-kāryāṇi jāyante \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** saptaiva dhātavas
tattvānīti mate jānātīti jñānaṁ jīvaḥ \| ubhayor jīva-khādyor ādhāra
āśraya iti sapta \| atra prakṛty-ādīnāṁ kāraṇatvena khādiṣv antar-bhāvaḥ
\| uttareṣām antar-bhāvārtham āha---tatas tebhyaḥ \|\|19\|\|

**\...**

**\|\| 11.22.20 \|\|**

**ṣaḍ ity atrāpi bhūtāni pañca ṣaṣṭhaḥ paraḥ pumān \|**

**tair yukta ātma-sambhūtaḥ sṛṣṭvedaṁ samupāviśat \|\|**

**śrīdhara-svāmī (bhāvārtha-dīpikā) :** ṣaḍ iti mate'pi bhautikasya
bhūtāntar-bhavaṁ jīvasya ca paramātmāntar-bhāvam āha---tair yukta iti \|
[^119]sa ca paraḥ pumāṁs tair ātma-sambhūtaiḥ pañca-bhūtair yuta idaṁ
dehādikaṁ sṛṣṭvā tat svayaṁ samupāviśat \| pūrvasmin kāraṇe
pañca-bhūtātmake bhautikendriyādīnām antar-bhava uktaḥ pūrvoktyā
jñātvyaḥ^3^ \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ṣaḍ iti mate'pi bhūtāni
pañceti teṣv evānyeṣāṁ tattvānām antar-bhavaḥ paraḥ pumān iti tasmin
jīvasya \|\|20\|\|

**\...**

**\|\| 11.22.21 \|\|**

**catvāry eveti tatrāpi teja āpo'nnam ātmanaḥ \|**

**jātāni tair idaṁ jātaṁ janmāvayavinaḥ khalu \|\|**

**madhvācāryaḥ (bhāgavata-tātparyam) :** avayavino janma taiḥ khalu
bhūtāni mātrāś ca paras tattvaikādaśakaṁ smṛtam iti \| bhūta-mātrety
ārambhāt tat-siddher ekādaśānāṁ pṛthag-uktiḥ \|\|21\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** annaṁ pṛthvī \| ātmano jātāni
ātmanā saha catvāri tattvāni \| antar-bhāvārtham āha---tair iti \|
avayavinaḥ kāryasya \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** catvāry eveti yan-mataṁ tatrāpi
pakṣe ātmanaḥ sakāśāt tejo'b-annāni jātāni \| punas taiś caturbhir
avayavinaḥ kāryasya janmety ata idaṁ jagaj jātam ity arthaḥ \| tatrākāśa
indriyāgocaratvān na mataḥ \| vāyus tu tejasaḥ sūkṣmāvasthaiveti bhāvaḥ
\|\|21\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** annaṁ pṛthvī \| ātmanaḥ
paramātmanaḥ sakāśāt avayavinaḥ avayavinaḥ kāryasya janma jātam abhūt
\|\|21\|\|

**\...**

**\|\| 11.22.22 \|\|**

**saṅkhyāne saptadaśake bhūta-mātrendriyāṇi ca \|**

**pañca pañcaika-manasā ātmā saptadaśa smṛtaḥ \|\|**

**madhvācāryaḥ (bhāgavata-tātparyam) :** ātmanā sahaiva mana ucyate \|

> ātmanaḥ sannidhisthatvān manasas tu tad-uktitaḥ \|
>
> ukto bhavet parātmāpi tattvaṁ ṣoḍaśakaṁ yadā \|\| iti ca \|\|22\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** bhūtāni ca mātrāṇi ca indriyāṇi
ca pañca pañca \| ekena manasā saha ātma saptadaśaḥ \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhūtāni ca pañca \|
mātrāṇi ca pañca \| pañcendriyāṇi ca pañca \| ekena manasā saha ātma
saptadaśaḥ \|\|22\|\|

**\...**

**\|\| 11.22.23 \|\|**

**tadvat ṣoḍaśa-saṅkhyāne ātmaiva mana ucyate \|**

**bhūtendriyāṇi pañcaiva mana ātmā trayodaśa \|\|**

**madhvācāryaḥ (bhāgavata-tātparyam) :**

ātma-śabdena ca brahmā paramātma cobhāv ucyete \|

> bhūtendriyāṇi ca mano brahmā viṣṇus tathaiva ca \|
>
> evaṁ trayodaśaivāhus tattvāni munayo varāḥ \|\| iti ca \|
>
> ātmeti paramātma ca viriñcaś cāpi kathyate \|
>
> vāyur manaś ca dehaś ca svayam ity api kutracit \|\| iti pratyaye
> \|\|23\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** ātmaiva saṅkalpayan mana ucyate
\| trayodaśa-pakṣe bhūtāni tan-mātrair ekī-kṛtāni pañcaiva \| indriyāṇi
tat-prakāśakāni pañcaiva \| manaś caikam indriyādhiṣṭhātṛ \| ātma ca
dvi-vidhaḥ \| evaṁ trayodaśa \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ātmājīva eva saṅkalpayan
mana ucyate \| trayodaśe bhūtāni tan-mātrair ekīkṛtāni pañcaiva
indriyāṇi ca pañceti daśa \| ekaṁ manaḥ jīvaḥ paramātmaeti trayodaśa
\|\|23\|\|

**\...**

**\|\| 11.22.24 \|\|**

**ekādaśatva ātmāsau mahā-bhūtendriyāṇi ca \|**

**aṣṭau prakṛtayaś caiva puruṣaś ca navety atha \|\|**

**śrīdhara-svāmī (bhāvārtha-dīpikā) :** ekādaśatva-pakṣe,
pañca-mahā-bhūtāni pañcendriyāṇi \| jīva-manasoś cātmāntar-bhāvenaitāny
evaikādaśa \| nava-pakṣe, aṣṭau prakṛtayaḥ puruṣaś ca \| vikārāṇāṁ tad
antar-bhāvaḥ \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 11.22.25 \|\|**

**iti nānā-prasaṅkhyānaṁ tattvānām ṛṣibhiḥ kṛtam \|**

**sarvaṁ nyāyyaṁ yuktimattvād viduṣāṁ kim aśobhanam \|\|**

**śrīdhara-svāmī (bhāvārtha-dīpikā) :** upasaṁharati---itīti \| iti
ebhiḥ prakāraiḥ prakṛti-puruṣa-bheda-jñāpanāyety arthaḥ \| nanv eteṣāṁ
katamaḥ pakṣas tyājyaḥ ? iti cet tatrāha---sarvam iti[^120] \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** upasaṁharati---itīti
\|\|25\|\|

**\...**

**\|\| 11.22.26 \|\|**

**śrī-uddhava uvāca---**

**prakṛtiḥ puruṣaś cobhau yady apy ātma-vilakṣaṇau \|**

**anyonyāpāśrayāt kṛṣṇa dṛśyate na bhidā tayoḥ \|**

**prakṛtau lakṣyate hy ātmā prakṛtiś ca tathātmani \|\|**

**madhvācāryaḥ (bhāgavata-tātparyam) :** yadyapi paramātma prakṛtiś ca
vilakṣaṇau, tathāpi tayor vailakṣaṇyaṁ na lakṣyate \| aparaṁ ca bhidā
ceti vailakṣaṇyaṁ prakīrtitam iti ca \| tad-vailakṣaṇyaṁ kuto na dṛśyate
? iti praśnābhiprāyaḥ \|\|25\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** nanu guṇa-sāmyaṁ prakṛtis tasyāḥ
sattvādayo guṇāḥ, na tv ātmana iti tayor bhedāpratīteḥ kathaṁ jñātuṁ
śakyate ? ity uddhavaḥ pṛcchati---prakṛtir iti \| **ātmanā**
jaḍājaḍa-svabhāvena **vilakṣaṇau** \| **anyonyāpāśrayāt**
paraspara-parihāreṇāpratīter ity arthaḥ \| anyonyāpāśrayatvam
evāha---prakṛtāv iti \| **prakṛtau** tat-kārye dehe \| prakṛtiś cātmani
\| tena vinā tasyā apratīteḥ \| aham ity abheda-pratīter na dehātmano
bhedo lakṣyata ity arthaḥ \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tattva-vicārotthaṁ
saṁśayāntaram āha---prakṛtir māyā, puruṣa īśvaraḥ \| **ātmanā**
svarūpeṇaiva jaḍatvena ca **vilakṣaṇāv eva yadyapi** śāstra-dṛṣṭyā
jñāyete, tad api deheṣv anayor **anyonyāśrayāt** parasparāśritatvāt
**bhidā** bhedo **na dṛśyate** \| anyonyāpaśrayaṁ
vivṛṇoti---\[**ātmā**\] **prakṛtau** tat-kārye dehe lakṣyate, tathā
prakṛti-kāryo dehaś ca ātmanīti, tayor
anyo\'nyādhiṣṭhānatvenānyo\'nyāśritatvam \|\|26\|\|

**\...**

**\|\| 11.22.27 \|\|**

**evaṁ me puṇḍarīkākṣa mahāntaṁ saṁśayaṁ hṛdi \|**

**chettum arhasi sarva-jña vacobhir naya-naipuṇaiḥ \|\|**

**śrīdhara-svāmī (bhāvārtha-dīpikā) :** hṛdi vartamānaṁ saṁśayam \| na
ye yuktau naipuṇaṁ prāvīṇyaṁ yeṣāṁ taiḥ \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** chettum arhasi prakṛteḥ
sakāśāt paramātmānaṁ pārthakyena darśayitveti bhāvaḥ \| naye yuktau
naipuṇaṁ prāvīṇyaṁ yeṣāṁ taiḥ \|\|27\|\|

**\...**

**\|\| 11.22.28 \|\|**

**tvatto jñānaṁ hi jīvānāṁ pramoṣas te'tra śaktitaḥ \|**

**tvam eva hy ātma-māyāyā gatiṁ vettha na cāparaḥ \|\|**

**madhvācāryaḥ (bhāgavata-tātparyam) :** anyonyādhāratvam eva dṛśyate,
na tu parameśvarasyānanyādhāratvena prakṛty-ādhāratvaṁ manda-matīnām ity
arthaḥ \|

> ādhāra-prakṛtir viṣṇur nādhāras tu hareḥ kvacit \|
>
> tathāpy avyaktago yadvad dṛśyate manda-cetasām \|\| iti pādme \|

prakṛtiḥ puruṣaś ca ity evam anyonya-vilakṣaṇāv eva \| eṣa vikalpaḥ
vailakṣaṇyādarśanam \| viruddha-kalpanam eva \| yasmād
guṇa-vyatikarātmakaḥ sargo vikāra-nimittaḥ sa ca guṇa-vyatikaras
trividhaḥ \| sattva-rajas-tamasām ekaika-prādhānyena tatra
tamaḥ-pradhānānām eva viruddha-kalpanaṁ, tasmāt tamo'tra kāraṇam ity
arthaḥ \|\|28\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** arhasi ity uktam \| tatra hetum
āha---tvatta iti \| hi yasmāt tvattas tvat-prasādād eva \| atra jñāne
pramoṣo bhraṁśaś ca te śaktito māyātaḥ \| nanu sva-prakāśasyātmanaḥ
kathaṁ jñāna-pramoṣaḥ ? jñāna-dāne tat-pramoṣe vā mama kiṁ prayojanaṁ ?
tatrāha---tvam eveti \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** evam iti yad uktaṁ tatra
śrī-bhagavan-mataṁ jīveśvara-bheda-pakṣam eva hetutvena
darśayati---tvatta iti \| śaktito māyā-vṛttita eveti tasya
tatrānāsaktasya nairghṛṇyaṁ nirastam \| nanu māyāvṛtānāṁ mattaḥ kathaṁ
jñānaṁ syāt ? kathaṁ vā sva-prakāśasyātmano māyayā jñāna-pramoṣaḥ ?
tatrāha---tvam eveti \| pūrvatra māyā-dūrīkaraṇe tavaiva śaktir
uttaratra māyāyās tvad-aṅgīkṛtād anyatrābhibhava-sāmarthyam asty eveti
dhvanitam \| tad evam aṣṭāviṁśati-sahāyaḥ ṣaḍviṁśati-pakṣa evānena
dṛḍhīkṛtaḥ \|\|28\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tvatto jñānaṁ tvayaiva
vidyā-śaktyā jñāna-pradānam ity arthaḥ \| te'tra śkitaḥ pramoṣa iti tava
yā śaktir avidyā tayaiva jñānasya cauryam ity arthaḥ \| nanu mac-chakter
jñāna-cauryeṇa kiṁ prayojanaṁ ? tatrāha---tvam eveti \|\|28\|\|

**\...**

**\|\| 11.22.29 \|\|**

**śrī-bhagavān uvāca---**

**prakṛtiḥ puruṣaś ceti vikalpaḥ puruṣarṣabha \|**

**eṣa vaikārikaḥ sargo guṇa-vyatikarātmakaḥ \|\|**

**madhvācāryaḥ (bhāgavata-tātparyam) :** tatrāpi prakṛtir eva kāraṇam
īśvarecchā ca \| vikārāj jātatvād **vaikārika** ity ucyate \| ahaṅkāras
trividho'pi \|

> vaikāriko mahāṁś caiva tathāhaṅkāra eva ca \|
>
> tathaiva sāttvikaś cāṁśo vaikārika iti tridhā \|\| iti śabda-nirṇaye
> \|\|29\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** vikārāvikārābhyāṁ
nānātvaikatvābhyāṁ sāpekṣa-nirapekṣatvābhyāṁ prakāśāprakāśābhyāṁ
cātyantaṁ bhedaṁ vaktum āha---**prakṛtiḥ puruṣaś ceti
vikalpo**'tyanta-bheda eva \| kutaḥ ? ity apekṣāyāṁ
prakṛti-śabdokta-dehādi-saṅghātasya vikāritvaṁ tāvad darśayati---eṣa iti
dvābhyam \| **eṣa sargaḥ** sṛjyata iti sargo dehādi-saṅghāto
**vaikāriko** vikāravat \| atra hetuḥ---**guṇa-vyatikarātmako**
guṇa-kṣobha-kṛtaḥ \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prakṛti-puruṣayor
vikāritvāvikāritvābhyāṁ nānātvaikatvābhyāṁ
parasparāpekṣatva-nirapekṣatvābhyāṁ
para-prakāśyatva-sva-prakāśyatvābhyāṁ cātyanta-bhedaṁ vaktum āha
caturbhiḥ---**prakṛtiḥ puruṣaś ceti vikalpo** bhedaḥ, prakṛteḥ sakāśāt
puruṣo bhinna eva \| tad api dṛśyate na bhidānayor iti kathaṁ bravīṣīti
bhāvaḥ \| kutaḥ ? ity apekṣāyām āha---**eṣa** sṛjyata iti **sargo**
dehādi-saṅghātaḥ prakṛti-kāryatvāt prakṛti-śabdoktaḥ **vaikārikaḥ**
nānā-vikāravān, yato **guṇa-vyatikarāt** guṇa-kṣobhād eva **ātmā**
svarūpaṁ yasya saḥ \| guṇa-kṣobha-kṛta iti prakṛtau vikāro darśitaḥ \|
puruṣas tu kevalam īkṣamāṇo nirvikāraḥ prasiddha eveti bhāvaḥ \|\|29\|\|

**\...**

**\|\| 11.22.30 \|\|**

**mamāṅga māyā guṇa-mayy anekadhā**

**vikalpa-buddhiś ca guṇair vidhatte \|**

**vaikārikas tri-vidho'dhyātmam ekam**

**athādhidaivam adhibhūtam anyat \|\|**

**śrīdhara-svāmī (bhāvārtha-dīpikā) :** nānātvam āha---mameti \|
**vikalpaṁ** bhedaṁ tad-**buddhīś** ca \| anekadhātvaṁ
prapañcayati---**vaikāriko**'neka-vikāravān api sthūlena mārgeṇa tāvat
**tri-vidhaḥ** \| traividhyam āha---**adhyātmam** iti \| **ekaṁ** rūpam
\|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** na cāsau paramātma-prakāśyatve
ghaṭavat para-prakāśyaḥ, paramātamanas tat-parama-svarūpatvena
para-prakāśyatvābhāvāt \| evam evāha dvābhyām---mameti \| **vikalpaṁ**
bhedaṁ, tad-**buddhīś** ca \| anekadhātvaṁ prapañcayati---**vaikārika**
iti \| aneka-vikāravān apy asyau sthūla-dṛṣṭyā tāvat **trividhaḥ** \|
traividhyam āha---**adhyātmam** ity-ādinā \|\|30\|\|
\[paramātma-sandarbha 26\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nānātvam āha---mameti \|
**vikalpaṁ** bhedaṁ tad-**buddhīś** ca \| **vaikāriko**'neka-vikāravān
api sthūlatas **tri-vidhaḥ** \| tatra **adhyātmam** ity ekam \| atha
**adhibhūtam** iti dvitīyaṁ, **adhidaivam** anyat tṛtīyam \|\|30\|\|

**\...**

**\|\| 11.22.31 \|\|**

**dṛg rūpam ārkaṁ vapur atra randhre**

**parasparaṁ sidhyati yaḥ svataḥ khe \|**

**ātmā yad eṣām aparo ya ādyaḥ**

**svayānubhūtyākhila-siddha-siddhiḥ \|\|**

**madhvācāryaḥ (bhāgavata-tātparyam) :** adhyātmam indriyāṇi tair eva
viparītaṁ jñānaṁ jāyate \|

> ahaṅkāre vidyamāne bhramo bhavati nānyadā \|
>
> samyag jñānaṁ hareḥ śaktyā tan-muktasya viśeṣataḥ \|\|
>
> devatānugraho nitya-muktasyāpi hy apekṣate \|
>
> nityaṁ tat-pratibimbatvāj jīvānām eva kṛtsnaśaḥ \|\|
>
> bāhya-jñānaṁ ca muktasya na jaḍāhaṅkṛteḥ kvacit \|
>
> kintu svarūpa-śaktyaiva devebhyaś cābhijāyate \|\| iti brahma-tarke \|
>
> paśyann api jagat sarvaṁ cid-balenaiva paśyati \|
>
> kuto muktasya tu jaḍaṁ cid-rūpasya vyapekṣyate \|\| iti ca \|

eṣām uparame muktau \| cakṣur iti punar-vacanam avadhāraṇārtham
\|\|30-31\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tāni rūpāṇi darśayati---**dṛg**
adhyātmam \| **rūpam** adhibhūtam \| atra **randhre** cakṣur-golake
praviṣṭam **ārkaṁ vapur** aṁśo'**dhidaivam** iti \| sāpekṣa-prakāśatām
āha---**parasparam** iti \| cakṣuṣā rūpaṁ jñāyate \|
tad-anyathānupapattyā cakṣuḥ tat-pravṛtty-anyathānupapattyā
tad-adhiṣṭhātrī devatā \| tataś ca cakṣuṣaḥ pravṛttis tato rūpa-jñānam
ity evam etat trayaṁ parasparaṁ **sidhyati** \| atra randhra iti
viśeṣaṇa-vyāvartyam āha dṛṣṭāntopayogitaya---**yas** tu **khe** ākāśe
arko vartate maṇḍalātmā, sa tu **svataḥ siddhyati** \|
cakṣur-viṣayatve'pi pratiyogy-apekṣābhāva-mātreṇa svata ity uktam \|

idānīm ātmano vikāritvādy-abhāvena bhedam āha---**yad** yasmād **ātmā
eṣām** adhyātmādīnām ādyaḥ kāraṇam ata eka-rūpo'bhinnaś ca \| tasmād
etebhyo'**paro** bhinnaḥ \| sva-prakāśatvād apīty āha---**svayānubhūtā**
svataḥ siddha-prakāśenākhilānāṁ **siddhānaṁ** paraspara-prakāśakānām api
prakāśakaḥ, sarveṣām api sāmānyataś cit-prakāśa-viṣayatvāt \| ata eva
sva-prakāśatvaṁ **siddham** \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tāni
krameṇāha---**dṛg**-ādi-trayeṇa \| **vapur** aṁśaḥ \| atra **randhre**
dṛg-golake praviṣṭaṁ tat trayaṁ ca **parasparam** eva **sidhyati,** na
tu svataḥ \| yas tu **khe** ākāśe arko vartate, sa punaḥ
**svataḥsidhyati** \| cakṣur-viṣayatve'pi sva-virodhinaḥ
pratiyogy-apekṣābhāva-mātreṇa svata ity uktam \| evaṁ yathā
maṇḍalātmārkaḥ svataḥ sidhyati, tathātmāpīty āha---**yad** yataḥ
pūrvokta-dṛṣṭānta-hetor **ātmāeṣām** adhyātmādīnāṁ **yo'para ādyas**
teṣām āśrayaḥ, so'pi svataḥ sidhyati, kintu **svayānubhūtyā** iti
cid-rūpatvād viśeṣaḥ \| na kevalam etāvat, api tu **akhilānāṁ**
paraspara-**siddhānāṁ siddhir** yasmāt, tathā-bhūtaḥ sann iti \|\|31\|\|
\[paramātma-sandarbha 26\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** traividhyaṁ
darśayati---**dṛk** adhyātmaṁ, **rūpam** adhibhūtam \| **ārkaṁ vapur**
arkāṁśo'**dhidaivam** \| **atra randhre** cakṣur-golake \|
parasparāpekṣatvam āha---**parasparaṁ siddhyat**i iti cakṣuṣā rūpaṁ
jñāyate \| rūpa-jñānānyathānupapattyā cakṣuḥ,
tat-pravṛtty-anyathānupapattyā tad adhidaivam \| tataś cakṣuṣaḥ
pravṛttis tato rūpa-jñānam ity evam etat trayaṁ parasparaṁ sidhyati \|

paramātma tu nirapekṣa eva \| tatra dṛṣṭāntaḥ---ya iti \| **yas** tu
**khe** ākāśe arko vartate, maṇḍalātmā, sa tu **svata** eva siddhyati \|
tathaiva **ātmā** paramātma yat yasmād eṣām adhyātmādīnām ādyaḥ kāraṇam
eka-vacanād ekaḥ \| yo'paraḥ kāraṇatvād eva etebhyo bhinnaḥ \|
svayānubhūtyā svataḥ-siddha-prakāśena akhilānāṁ siddhānāṁ
paraspara-prakāśakānām adhātmādīnām api siddhir vastutaḥ prakāśo yasmāt
saḥ \| tena nirapekṣatvād ekatvād anya-prakāśakatvāc ca puruṣaḥ prakṛter
bhinna iti pratipāditam \|\|31\|\|

**\...**

**\|\| 11.22.32 \|\|**

**evaṁ tvag-ādi śravaṇādi cakṣur**

**jihvādi nāsādi ca citta-yuktam \|\|**

**śrīdhara-svāmī (bhāvārtha-dīpikā) :** cakṣuṣi darśitaṁ traividhyam
indriyāntareṣv apy atidiśati---evam iti \| yathā **cakṣur evaṁ
tvag-ādy** apīty arthaḥ \| tvak sparśo vayur iti \| śravaṇaṁ śabdo diśa
iti \| **jihvā** raso varuṇa iti \| **nāsā** gandho'śvināv iti \|
**cittena yuktam** antaḥ-karaṇāntaram api \| tatra cittaṁ cetayitavyaṁ
vāsudeva iti \| mano mantavyaṁ candra iti \| buddhir boddhavyaṁ brahmeti
\| ahaṅkāro 'haṅkāro 'haṁ-kartavyaṁ rudra ity evaṁ tri-vidham ity arthaḥ
\|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** cakṣuṣi darśitaṁ
traividhyam indriyāntareṣv apy atidiśati---evam iti \| yathā cakṣur
cakṣuḥ, rūpam arkāṁśaḥ \| evaṁ tvag-ādi tvak sparśo vayur iti \|
śravaṇādi śravaṇaṁ śabdo diśa iti \| jihvādi jihvā raso varuṇa iti \|
nāsādi nāsā gandho'śvināv iti \| citta-yuktaṁ cittādi ca cittaṁ
cetayitavyaṁ vāsudevāṁśa iti \| upalakṣaṇam etat \| mano mantavyaṁ
candra iti \| buddhir boddhavyaṁ brahmeti \|
ahaṅkāro'haṅkāro'haṁ-kartavyaṁ rudra iti \| evam anyad api sarvaṁ
trividham iti \|\|32\|\|

**\...**

**\|\| 11.22.33 \|\|**

**yo'sau guṇa-kṣobha-kṛto vikāraḥ**

**pradhāna-mūlān mahataḥ prasūtaḥ \|**

**ahaṁ tri-vṛn moha-vikalpa-hetur**

**vaikārikas tāmasa aindriyaś ca \|\|**

**madhvācāryaḥ (bhāgavata-tātparyam) :** yo'sau bhrama-hetur vikāraḥ sa
guṇa-kṣobha-kṛtaḥ \|\|33\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** nanu punar api
vailakṣaṇya-mātram evoktam \| tri-vidha-prapañca-vyatiriktātma-prāptis
tu kutaḥ syāt ? ahaṅkāra-nivṛttyā \| tat kutaḥ ?
tri-vidha-vikalpa-nivṛttyaivety āśayenāha---**yo'sāv aham** ahaṅkāraḥ \|
tam evāha---**guṇa-kṣobhaṁ karotīti** \| tathā tataḥ parameśvarāt kālād
vā nimittāt **pradhānaṁ mūlam** upādānaṁ yasya, tasmān **mahataḥ
prasūtovikāraḥ**, sa **tri-vṛt** tri-vidho **moha**-mayasya **vikalpasya
hetuḥ** \| tri-vṛttvam evāha---**vaikārika** iti \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanv asau
nānā-vikāra-mayaḥ prākṛtaḥ prapañcaḥ satyo mithyā vā vādināṁ
mata-vaividhyān niścetum aśakyatvāt pṛcchyata ity ākāṅkṣāyām
anuvāda-pūrvakam āha---yo'sāv iti dvābhyām \| **guṇa-kṣobha-**kāryaḥ
**vikāra**-mayaḥ prapañca-**pradhāna-mūlāt** pradhāna-hetukāt
**mahataḥprasūto** udbhūto yo'yam ahaṅkāraḥ \| tasmin **tri-vṛt**
tri-rūpī-bhūtaḥ \| tri-vṛttvam evāha---**vaikārikas tāmasa aindriyaś**
ceti \| adhidaivādhibhūtādhyātmādi-mayaḥ sa hi moha-vikalpa-hetuḥ \|
mohenājñānena hetunā satyo vā mithyā vā nityo vety evaṁ vikalpasya hetuḥ
\|\|33\|\|

**\...**

**\|\| 11.22.34 \|\|**

**ātmāparijñāna-mayo vivādo**

**hy astīti nāstīti bhidārtha-niṣṭhaḥ \|**

**vyartho'pi naivoparameta puṁsāṁ**

**mattaḥ parāvṛtta-dhiyāṁ sva-lokāt \|\|**

**madhvācāryaḥ (bhāgavata-tātparyam) :** ātmā tu parijñāna-svarūpo na
guṇa-kṣobha-kṛtaḥ \| bhidā viparyayeṇa vidyamānaṁ nāsti avidyamānam
astīti vivādaḥ \|

> asad asti san nāstīty evaṁ bhedād vivādanam \|
>
> sadaiva hari-pādābja-vimukhānāṁ pravartate \|\| iti ca \|\|34\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** sa kuto nivartate ?
ātmājñāna-vilasitatvāt taj-jñānenety āśayenāha---ātmāparijñāna-maya iti
\| nanu kathaṁ moha-mayatvaṁ vikalpasyāhaṅkārasya vā kaiścit
satyatvāṅgī-kārāt ? tatrāha---vivāda iti \| ayaṁ **bhidā artha-niṣṭho
vivādo**'py **ātmāparijñāna-maya** ity anvayaḥ \| yad vā, **vivādaḥ**
sarvo'pi **bhidā'rtha-niṣṭha** eva, na tu vastu-mātra-niṣṭhaḥ \| ataḥ
parasparaṁ yuktibhir eva bhedasya nirākṛtatvān moha-mayatvaṁ siddham iti
\|

nanu yady ahaṅkāro vikalpaś ca nāsti, alaṁ tarhi tan-nivṛtti-prayāsena ?
tatrāha---**vyartho'py** artha-rahito'pi **sva**rūpa-bhūtān **matto**
bahir-mukhānāṁ **naivoparameta**, pratyuta tat-kṛtaiḥ karmabhir
ucca-nīca-deheṣu te saṁsarantīti \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** so'haṅkāraḥ kena nivartate ?
ucyate, bhayaṁ dvitīyābhiniveśataḥ syād \[bhā.pu. 11.2.37\]
ity-ādy-anusārato mad-bahirmukhatā-nidānatvena mad-antarmukhatayaivety
āha---ātmāparijñāna-maya iti \| **sva-lokāt** svāśrayād api
**mattaḥparāvṛtta-dhiyāṁ** puṁsāṁ yad **ātmāparijñānaṁ**
sva-svarūpāsphūrtis tan-**mayo** yo nija-para-matayor **astīti nāstīti
bhidārtha-niṣṭho vivādaḥ** so'rtha-śūnyo'pi **naivoparameteti**
mad-bahirmukhatāyāṁ satyāṁ vivāda-mātraṁ prasavet, na tu jñānam udayati
\| mad-antarmukhatāyāṁ jñānam apy ānuṣaṅgikatayodayet
parama-puruṣārtha-lakṣaṇa-mat-prāptis tu mukhyatayety arthaḥ \|\|34\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** saṁśaya-cchettāro ye
vidvāṁsa eva tattva-niścāyakā iti cet teṣām api vivādo nopaśāmyatīty
āha---ātmeti \| prapañco'yam **astīti**, satya iti, kaścid upapattyā
niścinoti, tan-mataṁ dūṣayitvā **nāstīti** mithyeti kaścin niścinotīti
**vivādo hyātmanaḥ** paramātma-tattvasya **aparijñāna**-sūcaka ity
arthaḥ, ātmani anubhava-gocarī-kṛte vivādānupapatteḥ \| **bhidārthe**
mad-bhinne eva arthe prayojane, na tu mayi, **niṣṭhā** nitarāṁ sthitir
yasmāt saḥ \| yad vā, bhidā vidāraṇaṁ para-mata-khaṇḍanam evārthas
tatraiva niṣṭhā yasya saḥ \|

kiṁ ca, **vyartho** viphalaḥ, tasmāt na puṇyaṁ na pāpaṁ na svargo na
narakaś cety evaṁ niṣprayojano'pi **noparameteti** man-māyā-śakter eva
sa svabhāva iti bhāvaḥ \| yad uktaṁ---yac-chaktayo vadatāṁ vādināṁ vai
vivāda-saṁvāda-bhuvo bhavanti \[bhā.pu. 6.4.31\] iti \|

kiṁ ca, bahu-sambhavānte mat-prāpakaṁ mārgaṁ prāpyāpi te tataś cyūtā
bhavantīty āha---**mattaḥ parāvṛtta-dhiyām** iti \| veda-śāstrārtho hi
mat-prāpako mārga eva, taṁ vidvāṁsas te māṁ prāptuṁ pravṛtta-dhiyo'pi
madhye vivādam aṅgīkṛtya mattaḥ sakāśāt parāvṛtta-dhiyo bhavantīti
bhāvaḥ \| mattaḥ kīdṛśāt ? **sva-lokataḥ** svān bhaktān eva lokate
kṛpayā paśyati nānyān iti tathā tasmāt \| bhaktāś ca vivādān utpatiṣṇava
eva, tena mac-cintanādinaiva svāyuḥ saphalayitavyaṁ, na tu
vivādāspadasya prapañca-stha-tattva-niścaya-jijñāsayā
tad-viphalayitavyam iti vyañjitam \|\|34\|\|

**\...**

**\|\| 11.22.35-36 \|\|**

**śrī-uddhava uvāca---**

**tvattaḥ parāvṛtta-dhiyaḥ sva-kṛtaiḥ karmabhiḥ prabho \|**

**uccāvacān yathā dehān gṛhṇanti visṛjanti ca \|\|**

**tan mamākhyāhi govinda durvibhāvyam anātmabhiḥ \|**

**na hy etat prāyaśo loke vidvāṁsaḥ santi vañcitāḥ \|\|**

**śrīdhara-svāmī (bhāvārtha-dīpikā) :** tatra pṛcchati---tvatta iti \|
vyāpakasyātmano **dehād** dehāntara-gamanam akartuḥ karmāṇi nityasya ca
janma-maraṇādīni katham ? iti bhāvaḥ \|\|35\|\| **etad vidvāṁso na
santi** \| **hi** yasmān māyayā **vañcitā** mohitāḥ \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tvatta iti yugmakam \| tac ca taiḥ
\| atra \[ṭīkāyāṁ śrīmad-grantha-kṛtaḥ\] sva-mate vyāpakasya ity atra
nirīhasyeti vācyam \|\|35\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tvatta iti \| yadi
buddhis tvattaḥ parāvṛttābhūt, tadaiva teṣāṁ karmabhir baddhaḥ \| tataś
ca uccāvacān uttamādhamān dehān sthūlān yathā gṛhṇanti, yathā
visṛjantīti tvad-vimukhānāṁ janma-maraṇayoḥ prakāraṁ brūhīty arthaḥ \|
anātmabhir alpa-buddhibhir durvibhāvyaṁ bhāvayitum apy aśakyaṁ, kiṁ
punar vaktum ity arthaḥ \| nanu loke vijñā bahavaḥ syus ta evaitat
praṣṭavyās tatrāha---na hīti \| vañcitās tvan-māyayā mohitāḥ
\|\|35-36\|\|

**\...**

**\|\| 11.22.36 \|\|**

**śrī-bhagavān uvāca---**

**manaḥ karma-mayaṁ nṝṇām indriyaiḥ pañcabhir yutam \|**

**lokāl lokaṁ prayāty anya ātmā tad anuvartate \|\|**

**śrīdhara-svāmī (bhāvārtha-dīpikā) :** liṅga-śarīrādhyāsena sarvaṁ
ghaṭata ity uttaram āha---mana iti \| pradhānatvena pañcabhir iti
nirdeśo'nyeṣām apy upalakṣaṇārtham \| dehād dehāntaraṁ prati yāti \|
tato'nya evātmā tan-mano'nuvartate ahaṅkāreṇānugacchati \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad anuvartate---tad-ārūḍhaś
calati, tadārūḍhatvāt tac-calanenaiva calati \|\|36\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** manaḥ manaḥ pradhānaṁ
sūkṣma-śarīram eva lokāl lokāntaraṁ yāti \| karma-mayaṁ karmādhīnam ātmā
jīvo'nyas tato bhinno'pi tad-apahitatvād eva tat-sūkṣma-śarīram
anuvartate anugacchati \|\|36\|\|

**\...**

**\|\| 11.22.37 \|\|**

**dhyāyan mano'nu viṣayān dṛṣṭān vānuśrutān atha \|**

**udyat sīdat karma-tantraṁ smṛtis tad anu śāmyati \|\|**

**śrīdhara-svāmī (bhāvārtha-dīpikā) :** nanu manaso'pi pūrva-deha-viyogo
dehāntara-yogaś ca kathaṁ bhavatīti cet, smṛti-viyoga-yogābhyām iti
vaktuṁ tayoḥ kāraṇam āha---dhyāyad iti \| karma-tantratvāt
karmopasthāpitān dṛṣṭān vā anuśrutān vedoktān viṣayān anudhyāyat \|
athānantaraṁ dhyāyamāneṣūdyad-āvirbhavat-pūrva-viṣayeṣu ca
sīdal-līyamānaṁ bhavati, tad-anantaraṁ tasya smṛtiḥ pūrvāparānusandhānaṁ
naśyati \|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evaṁ sarvadaiva
sūkṣma-śarīrānuvartino jīvātmanaḥ sthūla-śarīreṇa viyoga eva mṛtyuḥ,
saṁyoga eva janmeti bruvaṁs tayor api sthūla-viyoga-saṁyogayoḥ sarvathā
smṛti-viyoga-smṛti-saṁyogāv eva kāraṇam ity āha---dhyāyann iti \|
karma-tantraṁ karmādhīnaṁ manaḥ karmopasthāpitān dṛṣṭān viṣayān
martya-loka-sthān para-dārādīn, śrutān deva-loka-sthān tān eva dhyāyat
sat \| atha kṣaṇāntaraṁ dhyeyeṣu teṣv iva udyat tad-ākārībhavat sīdat
pūrva-dhyātebhyo viṣayebhyaḥ sarvathā vicyutībhūtaṁ bhavati \| tad anu
tad-anantaraṁ tasya smṛtiḥ pūrvāparānusandhānaṁ naśyati \|\|37\|\|

**\...**

**\|\| 11.22.38 \|\|**

**viṣayābhiniveśena nātmānaṁ yat smaret punaḥ \|**

**jantor vai kasyacid dhetor mṛtyur atyanta-vismṛtiḥ \|\|**

**madhvācāryaḥ (bhāgavata-tātparyam) :** viṣayābhiniveśena
uttara-dehābhiniveśena pūrva-dehāsmaraṇaṁ yat tan mṛtyuḥ \|\|39\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tataḥ kiṁ ? ata āha---viṣayeti
\| karmopasthāpita-devādi-dehātyantābhiniveśena ātmānaṁ pūrva-dehaṁ
punar na smared iti yat, saiva yātanā-dehābhiniveśena bhaya-śokāder
devādi-dehābhiniveśena vā harṣa-tarṣāder hetoḥ
pūrva-dehe'tyanta-vismṛtir ahaṅkāra-nivṛttis tad-abhimānino jantor
jīvasya mṛtyur ucyate, na tu dehavan nāśaḥ \|\|39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataḥ kiṁ ? ata
āha---viṣayeti \| karmopasthāpiteṣu devādi-deheṣu yātanā-deheṣu vā
atyantābhiniveśena ātmānaṁ pūrva-dehaṁ punar mano na smared iti yat, sa
mṛtyuḥ sthūla-deha-viyogaḥ \| atyantā ātyantikī pūrva-deha-viṣayā
vismṛtir yataḥ saḥ \| kasyacid dhetoḥ prārabdha-karma-samāpter ity
arthaḥ \|\|39\|\|

**\...**

**\|\| 11.22.40 \|\|**

**janma tv ātmatayā puṁsaḥ sarva-bhāvena bhūri-da \|**

**viṣaya-svīkṛtiṁ prāhur yathā svapna-manorathaḥ \|\|**

**śrīdhara-svāmī (bhāvārtha-dīpikā) :** janma tu viṣayasya
dehasyātmatayā svī-kṛtim abhimānaṁ prāhuḥ, na tu dehavad-utpattiḥ \| na
ca putrādi-dehavat-prīty-atiśaya-mātreṇa kintu sarva-bhāvenābhedena \|
abhimāna-mātreṇotpatti-maraṇayor dṛṣṭānta-dvayam, yathā svapnaś ca
mano-rathaś cety arthaḥ \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** janma tv iti \| viṣayasya
karmopasthāpita-dehasya sarva-bhāvena ātmatayā svī-kṛtim ātyantikam
abhimānam eva janma prāhuḥ \| abhimāna-mātreṇotpatti-maraṇayor
dṛṣṭānta-dvayam---yathā svapnaś ca mano-rathaś ca \| sarvo'pi dvandvo
vibhāṣayaikavad bhavatīty eka-vacanam \|\|40\|\|

**\...**

**\|\| 11.22.41 \|\|**

**svapnaṁ manorathaṁ cetthaṁ prāktanaṁ na smaraty asau \|**

**tatra pūrvam ivātmānam apūrvaṁ cānupaśyati \|\|**

**śrīdhara-svāmī (bhāvārtha-dīpikā) :** dṛṣṭāntau vivṛṇoti---svapnam iti
\| tatra vartamāne svapnādau \| pūrvaṁ ceti apūrvam iveti cānvayaḥ \|
pūrva-siddham apy ātmānam apūrvam ivādya jātam iva paśyatīty arthaḥ
\|\|41\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** svapnam iti taiḥ \| tatra pūrvaṁ
ca ity ādau pūrvaṁ cāpūrvam ivety anvayaḥ ity eva vaktavyam \|\|41\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dṛṣṭāntau
vivṛṇoti---svapnam iti \| vartamāna-deha-stho jīvo yathā prāktanaṁ
sthūla-dehaṁ na smarati, ittham eva vartamāna-svapna-stho manoratha-stho
vā jīvaḥ prāktanaṁ svapnaṁ manorathaṁ vā na smarati \| kaścit kadācit
jāti-smaraś ca pūrva-dehaṁ smaratīti na sarvathā niyamaḥ \| kiṁ ca,
tatra vartamāna-deha-stho jīvaḥ pūrva-siddham evātmānam apūrvam iva
anupaśyati \| ahaṁ ṣāḍvārṣika iti sāptavarṣika iti itaḥ-pūrvam ahaṁ
nāsam iti pratkṣaṇam ātmānaṁ jānātīty arthaḥ \|\|41\|\|

**\...**

**\|\| 11.22.42 \|\|**

**indriyāyana-sṛṣṭyedaṁ traividhyaṁ bhāti vastuni \|**

**bahir-antar-bhidā-hetur jano'saj-jana-kṛd yathā \|\|**

**madhvācāryaḥ (bhāgavata-tātparyam) :** īdṛśaṁ vartamānam āya eṣyat saḥ
atīta iti traividhyaṁ bhāti vijñāya vastuni vijñāte sati dīrgha-lopaḥ,
yatrāta itivat \| kṣaipre dīrgha-lopa iti sūtrāt \| ayam evātmātmanor
viśeṣa-hetuḥ \| yathā prāyaḥ sajjano'sajjanam eva janayatīti \|
pitṛ-daurātmya-jñānāt putra-daurātmyaṁ jñāyate \| evam anityatvād
anātmatvaṁ dehāder ity arthaḥ \|\|42\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** upasaṁharati---indriyāṇām ayanaṁ
manas tasya dehāntarābhiniveśena yā sṛṣṭir utpattiḥ, tayā vastuny ātmani
tad-abhimānenedaṁ traividhyam uttama-madhyama-nīcatvam asad eva bhātīty
anvayaḥ \| evaṁ-bhūta ātmā bāhyābhyantara-bheda-hetuś ca bhavati,
bāhya-viṣayānāntarān sukhādīṁś ca paśyatīty arthaḥ \| yathā jano jīvaḥ
svapne bahūn asato janān dehaṁ-kurvan paśyan bahu-rūpo bhāti, tadvat \|
yad vā, idaṁ traividhyam adhyātmādi-rūpaṁ bhāti \| asaj-jana-kṛd
duṣṭa-putrotpādako janaḥ pitā svayaṁ samo'pi putrābhimānatas
tad-ari-mitrādiṣu yathā bheda-hetur bhavati, tadvad iti \| anyat samānam
\|\|42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
upasaṁharati---indriyāyanasya indriyāśrayasya dehasya sṛṣṭyaiva idaṁ
traividhyaṁ viśva-taijasa-prājñatvaṁ vastuni jīve bhāti \| traividhyaṁ
kīdṛśaṁ ? bahir-antar-bhidā hetuḥ bahir-bhidānāṁ jāgare
śrotrādīndriya-guṇa-bhedānāṁ, antar-bhidānāṁ svapna-suṣuptyor
mano-buddhi-guṇa-bhedānāṁ hetur utpādakam \| jano yathā asaj-jana-kṛd
abhadra-putrotpādakaḥ \| indriya-mano-buddhi-guṇa-bhidānāṁ tisṛṇām apy
abhadratvāt saṅgata eva dṛṣṭāntaḥ \|\|42\|\|

**\...**

**\|\| 11.22.43 \|\|**

**nityadā hy aṅga bhūtāni bhavanti na bhavanti ca \|**

**kālenālakṣya-vegena sūkṣmatvāt tan na dṛśyate \|\|**

**śrīdhara-svāmī (bhāvārtha-dīpikā) :** tad evaṁ loka-prasiddhau
janma-mṛtyū nirūpya sūkṣmāvapṛṣṭāv api tau vairāgyāya nirūpayati,
nityadā pratikṣaṇaṁ bhūtāni śarīrāṇi utpadyante naśyanti ca \|
kālasyāti-sūkṣmatvāt tat kṛtaṁ bhavanam abhavanaṁ vāvivekibhir na
lakṣyate \|\|43\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** loka-prasiddhau
janma-mṛtyū nirūpya pratikṣaṇa-vartinau tau sūkṣmau .viśeṣārthaṁ
nirūpayati---nityadā pratikṣaṇaṁ bhūtāni śarīrāṇi bhavanty utpadyante,
na bhavanti naśyanti ca \| nanu pratikṣaṇam utpatti-vināśau dehānāṁ na
lakṣyante, tatrāha---alakṣya-vegeneti \| sūkṣmatvāt kāla-vego yathā
durlakṣyaḥ, tathā tat-kāla-kṛtāv utpatti-vināśāv api na lakṣyāv ity
arthaḥ \|\|43\|\|

**\...**

**\|\| 11.22.44 \|\|**

**yathārciṣāṁ srotasāṁ ca phalānāṁ vā vanaspateḥ \|**

**tathaiva sarva-bhūtānāṁ vayo-\'vasthādayaḥ kṛtāḥ \|\|**

**śrīdhara-svāmī (bhāvārtha-dīpikā) :** sator janma-maraṇayor jñāne
kāraṇam etad bhavet sattvam eva tayoḥ kuta ity āśaṅkyānumānena
sādhayati---yatheti \| arciṣāṁ pariṇāmādibhiḥ srotasāṁ gaty-ādibhiḥ
phalānāṁ rūpādibhir yathāvasthā-viśeṣāḥ kṛtāḥ kāleneti pūrvasyānuṣaṅgaḥ
\| ādi-śabdena tejo-bala-kāma-kauśalādīnām upādānam \| vimataṁ
pratikṣaṇotpatti-vināśavat, avasthābhedavattvāt, dīpa-jvālādi-vad ity
anumānam \|\|44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** utpatti-vināśayor
alakṣyatve'pi tāv avasthādibhir evānumīyete iti sa-dṛṣṭāntam
āha---yatheti \| arciṣāṁ pariṇāmādibhiḥ srotasāṁ gaty-ādibhiḥ, phalānāṁ
rūpādibhir yathāvasthā-viśeṣāḥ kṛtāḥ, kāleneti pūrvasyānuṣaṅgaḥ \|
tathaiva bhūtānāṁ vayo'vasthādayaḥ kaumāryādy-avasthādayaḥ \|
ādi-śabdena tejo-bala-kāma-kauśalāni grāhyāṇi \| bhūtāni
pratikṣaṇotpatti-vināśavanti, avasthābhedavattvāt, dīpa-jvālādi-vad ity
anumānam \|\|44\|\|

**\...**

**\|\| 11.22.45 \|\|**

**so'yaṁ dīpo'rciṣāṁ yadvat srotasāṁ tad idaṁ jalam \|**

**so'yaṁ pumān iti nṛṇāṁ mṛṣā gīr dhīr mṛṣāyuṣām \|\|**

**madhvācāryaḥ (bhāgavata-tātparyam) :** so'yam eveti mṛṣā \|

> sa cāyam iti tu jñānaṁ na mṛṣāyaṁ sa eva tu \|
>
> iti jñānaṁ mṛṣaiva syād bhedābhedau yatas tayoḥ \|\|
>
> abheda eva jīvasya nityaṁ pratyekaśaḥ pṛthak \|
>
> dīpa-deha-nadīvāri-phalādīnāṁ pṛthak svataḥ \|\|
>
> bhedābhedau parijñeyau kārya-kāraṇayor api \|
>
> guṇasya guṇinaś caiva jāti-vyaktyos tathaiva ca \|\|
>
> tathāvayavyavayavayoḥ kriyāyās tadvatas tathā \|
>
> evaṁ janeṣu niyamaś cid-rūpeṣv abhidaiva tu \|\| iti ca \|
>
> ye dharmā niyame naiva dharmiṇo na viyoginaḥ \|
>
> jaḍasthā apy abhinnās te bhinābhinnā viyoginaḥ \|\| iti ca \|\|45\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** kathaṁ tarhi pratyabhijñā tadvad
eva sādṛśyāvalambinī ? ity āha---so'yam iti \| sādṛśyād arciṣām eva
yathā so'yaṁ dīpa iti pratyabhijñā, yathā ca srotasāṁ pravāha-jalānām
eva \| tad idaṁ jalam iti, tathā so'yaṁ pumān iti dhīr gīś ca mṛṣā nṛṇāṁ
bahūnāṁ śarīriṇāṁ mṛṣā vyartham āyur yeṣām avivekināṁ teṣāṁ bhavati
\|\|45\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pratyabhijñā tu sādṛśy
ālambinī syād eva ? ity āha---so'yam iti \| arciṣāṁ kṣaṇa-mātra eva
sahasraśaḥ udbhūyodbhūya layaṁ gatānāṁ jyotiḥ-kiraṇānāṁ puñja eva
kṣaṇāntare so'yaṁ dīpa iti \| srotasāṁ sroto-yukta-jalānāṁ kṣaṇa-mātra
eva kramaśo dūra-gatatve'pi kṣaṇāntare'pi tad idaṁ jalam iti, pratītir
yathā tathaiva kaumāre dṛṣṭo yauvane'pi so'yaṁ pumān iti, tena
tatrābhedālambinī dhīr jñānaṁ, dhīr vāk ca, mṛṣā aviveka-vijṛmbhitety
arthaḥ \| mṛṣā etādṛg viveka-vyāptam āyur yeṣāṁ teṣām \|\|45\|\|

**\...**

**\|\| 11.22.46 \|\|**

**mā svasya karma-bījena jāyate so'py ayaṁ pumān \|**

**mriyate vāmaro bhrāntyā yathāgnir dāru-saṁyutaḥ \|\|**

**śrīdhara-svāmī (bhāvārtha-dīpikā) :** nanu kathaṁ dehādhyāsavataḥ
puṁsaḥ karma-janma-maraṇāni santi, nānyasyeti vyavasthā na hi ghaṭate,
ghaṭasya puruṣa-bhedena sattvam asattvaṁ ceti ? na \| ajñasyāpi vastutas
tad abhāvād ity āha---mā svasya naivātmanaḥ karmaṇā bīja-bhūtena \|
so'py ajño'pi pumān jāyate mriyate va kintv ayaṁ bhrāntyā ajanmāpi
jāyata ivāmaro'pi mriyata iva \| yathā mahā-bhūta-tejo-rūpo'gnir
ākalpāntam avasthito'pi dāru-yoga-viyogābhyāṁ janma-nāśau prāpnoti
tadvat \|\|46\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mā svasyeti taiḥ tatra tadabhāvād
iti rajjusarpavat sattvābhāvād ity arthaḥ \|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vastutas
tūpādhi-sambandhenaiva jīvasya janma-mṛtyus ta ity āha---meti \| svasya
karma-rūpeṇa bījena ayaṁ pumān jīvaḥ mā jāyate mā mriyate ca, kintv ayaṁ
bhrāntyā ajanmāpi jāyate, amaro'pi mriyate \|yathā
mahā-bhūta-tejo-rūpo'gnir ākalpāntam avasthito'pi dāru-yoga-viyogābhyāṁ
janma-nāśau prāpnoti tadvat \|\|46\|\|

**\...**

**\|\| 11.22.47 \|\|**

**niṣeka-garbha-janmāni bālya-kaumāra-yauvanam \|**

**vayo-madhyaṁ jarā mṛtyur ity avasthās tanor nava \|\|**

**śrīdhara-svāmī (bhāvārtha-dīpikā) :** siddhavat kṛtyoktā vayo'vasthāḥ
prapañcayati---**niṣeko** jaṭhare praveśaḥ \| **garbhas** tan-madhye
vṛddhiḥ \| **bālyaṁ** śiśutvam ā pañcamābdāt \| **kaumāram** ā ṣoḍaśād
varṣāt \| tato **yauvanam** ā pañcāśat \| tato **vayo-madhyam** ā
ṣaṣṭi-varṣāt \|\|47\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yat-sambandhād eva
jīvo'vasthāvān ucyate, tasyās **tanor avasthā** gaṇayati---**niṣeko**
jaṭhare praveśaḥ, **garbhas** tan-madhye vṛddhiḥ, \[**janma\]**
mātṛ-jaṭharān niṣkramaḥ \| **bālyam** ā-pañcamābdāt, **kaumāraṁ**
paugaṇḍa-kaiśorātvakam ā-ṣoḍaśād varṣāt, tato **yauvanam**
ā-pañcacatvāriṁśataḥ, tato **vayo-madhyam** ā-ṣaṣṭi-varṣāt, tato
yāvaj-jīvanaṁ **jaraiva,** tato **mṛtyur** iti \|\|47\|\|

**\...**

**\|\| 11.22.48 \|\|**

**etā manoratha-mayīr hānyasyoccāvacās tanūḥ \|**

**guṇa-saṅgād upādatte kvacit kaścij jahāti ca \|\|**

**śrīdhara-svāmī (bhāvārtha-dīpikā) :** deha-sambandhāj
janma-maraṇādīnīty upapāditam artham upasaṁharati---etā iti \| hi
sphuṭam \| anyasya dehasya \| tanūr avasthāḥ \| guṇa-saṅgāt
prakṛty-avivekāt \| kaścit parameśvarānugrahataḥ kvacit kathañcij jahāti
\| avasthavato dehasya draṣṭā nāsāv avasthāvān iti viveka-jñānena
\|\|48\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** deha-sambandhāj
janma-maraṇādīnīty upapāditam artham upasaṁharati---etā iti \| hi
spaṣṭam \| manoratha-mayīḥ karma-prāpita-mano-dhyāna-prāptāḥ, anyasya
dehasya \| tanūr avasthāḥ \| guṇa-saṅgād avidyā-hetukāt \| upādatte
kaścid bhagavad-anugṛhīto jahāti ca \|\|48\|\|

**\...**

**\|\| 11.22.49 \|\|**

**ātmanaḥ pitṛ-putrābhyām anumeyau bhavāpyayau \|**

**na bhavāpyaya-vastūnām abhijño dvaya-lakṣaṇaḥ \|\|**

**madhvācāryaḥ (bhāgavata-tātparyam) :** abhijñā-dvaya-lakṣaṇau
abhimāna-mātrau \|\|49\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** nanu tadānīṁ mūrcchitatvena
janma-maraṇa-vān deho na dṛśyate ? tatrāha---ātmana iti \|
pitṛ-dehasyaurdhva-dehikaṁ kurvatāpyaya-darśanāt, putra-dehasya ca
jāta-karmaṇi janma-darśanād ātmanaḥ svasya dehasyāpi bhavāpyayāv
anumeyau \| evaṁ ca dṛśyatve sati bhavāpyayavatāṁ vastūnāṁ dehānām
abhijño draṣṭā dvaya-lakṣaṇo bhavāpyaya-dharmako na bhavati \|\|49\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu dehasyaitā avasthā
dehināṁ dṛśyante eva, kintu niṣeka-garbha-janma-maraṇāni na dṛśyante ?
tatrāha---ātmana iti \| pitṛ-dehasyaurdhva-dehikaṁ karma
kurvatāpyaya-darśanāt, putra-dehasya ca jāta-karmaṇi janma-darśanāt,
ātmanaḥ sva-dehasyāpi bhavāpyayāv anumeyau \| atra bhava-śabdena
niṣeka-garbha-janmāny upalakṣitāni \| evaṁ ca dṛśyatve sati
bhavāpyayavatāṁ vastūnāṁ dehānām abhijño draṣṭā dvaya-lakṣaṇo
deha-lakṣaṇavān na bhavati \|\|49\|\|

**\...**

**\|\| 11.22.50 \|\|**

**taror bīja-vipākābhyāṁ yo vidvāñ janma-saṁyamau \|**

**taro vilakṣaṇo draṣṭā evaṁ draṣṭā tanoḥ pṛthak \|\|**

**madhvācāryaḥ (bhāgavata-tātparyam) :** taror bīja-vipāka-dṛṣṭāntena
vidvān dehābhimānaṁ tyaktvā saṁyamaṁ yāti \|

> paramātmanaś ca bhedaṁ jānāti prakṛty-ādeḥ \|
>
> bījādy-avasthā saṁyuktād vṛkṣād dṛṣṭā yathā pṛthak \|
>
> evaṁ vikāriṇor viṣṇur jīvaś ca pṛthag eva tu \|\| iti ca \|\|50\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** etad eva dṛṣṭāntena
spaṣṭayati---taror iti \| taru-śabdo nodbhijja-mātrasyopalakṣaṇaṁ, kintu
phala-pākāntasya vrīhy-āder ity arthaḥ \| yad vā, taror evāntyaḥ
pariṇāmo vipākaḥ \| bījāj janma vipākāt saṁyamaṁ nāśaṁ ca vidvān \|
draṣṭā taru-draṣṭā \| evaṁ tanor draṣṭā tataḥ pṛthak \| atas tatra
vartamāno'pi bhavāpyayābhyāṁ na sambadhyate \|\|50\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** etad eva dṛṣṭāntena
spaṣṭayati---taror iti \| taru-śabdenodbhijja-mātram ucyate \| tato
lakṣaṇayā phala-pākāntasya vrīhy-āder ity-ādi \| bījāj janma-vipākāt
saṁyamaṁ nāśaṁ ca vidvān \|\|50\|\|

**\...**

**\|\| 11.22.51 \|\|**

**prakṛter evam ātmānam avivicyābudhaḥ pumān \|**

**tattvena sparśa-sammūḍhaḥ saṁsāraṁ pratipadyate \|\|**

**śrīdhara-svāmī (bhāvārtha-dīpikā) :** avivekinaḥ saṁsāraṁ
prapañcayati---prakṛter iti pañcabhiḥ \| tattvena tattva-dṛṣṭyā,
sparśeṣu viṣayeṣu saṁmūḍha iti vā \|\|51\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** avivekinaḥ saṁsāraṁ
prapañcayati---prakṛter upādheḥ sakāśāt ātmānaṁ svaṁ sparśa-saṁmūḍhaḥ
viṣayāviṣṭaḥ \|\|51\|\|

**\...**

**\|\| 11.22.52 \|\|**

**sattva-saṅgād ṛṣīn devān rajasāsura-mānuṣān \|**

**tamasā bhūta-tiryaktvaṁ bhrāmito yāti karmabhiḥ \|\|**

**śrīdhara-svāmī (bhāvārtha-dīpikā) :** guṇa-bhedena tri-vidhaṁ, tatrāpi
ca tat tāratamyenaikaikatra dvi-vidhaṁ saṁsāram āha---sattveti
\|\|52\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.22.53 \|\|**

**nṛtyato gāyataḥ paśyan yathaivānukaroti tān \|**

**evaṁ buddhi-guṇān paśyann anīho'py anukāryate \|\|**

**madhvācāryaḥ (bhāgavata-tātparyam) :** duḥkha-śokādayaḥ sarve jñeyā
buddhi-guṇā iti \|

> sukha-jñāne tu jīvasya bhaktiḥ snehas tathaiva ca \|
>
> viparyayeṇāsurāṇāṁ jīva-buddhi-guṇā iti \|\| iti ca \|
>
> ātmano'pi guṇā buddhi-kṛta-buddhi-guṇā iti \|
>
> ucyante sukha-duḥkhy-ādyaḥ paramātma-kṛtā yathā \|\| iti trailokye
> \|\|53\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** nanv akartur ātmanaḥ kutaḥ
karmabhir bhramaṇaṁ ? atrāha---**nṛtyato gāyato** janān **paśyann
anukaroti** \| tad gata-svara-tālādi-gatiṁ śṛṅgāra-karuṇādi-rasaṁ ca
manasy anuvartayatīty arthaḥ \| anukāryate guṇair balād ity arthaḥ \|
anena dṛṣṭāntena dṛśya-dharmo draṣṭari sphuratīti darśitam \|\|53\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** draṣṭur jīvasya dṛśyāt
pārthakye'pi dṛśya-dharma-grahaṇe dṛṣṭāntam āha---**nṛtyato gāyato**
janān p**aśyan** bālo yathā anukaroti \| tad-gata-svara-tālādi-gatiṁ
śṛṅgārādi-rasaṁ ca manasy anuvartayatīty arthaḥ \| anukāryate guṇair
balā ity arthaḥ \|\|53\|\|

**\...**

**\|\| 11.22.54-55 \|\|**

**yathāmbhasā pracalatā taravo'pi calā iva \|**

**cakṣuṣā bhrāmyamāṇena dṛśyate bhramatīva bhūḥ \|\|**

**yathā manoratha-dhiyo viṣayānubhavo mṛṣā \|**

**svapna-dṛṣṭāś ca dāśārha tathā saṁsāra ātmanaḥ \|\|**

**madhvācāryaḥ (bhāgavata-tātparyam) :** alpa-prayojanaṁ yat tan mṛṣety
eva tad ucyate iti śabda-nirṇaye \| ātmanaḥ svata eva duḥkhādyāḥ
sukhādivad iti mithyā-buddhir iti vā \|\|55\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** upādhi-dharmāś
copahite'vabhāsante ity atra dṛṣṭāntam āha---yathāmbhaseti \| taṭa-sthās
taravo dhāvanta iva dṛśyante jale pratibimbitā va cañcalā iveti \|
viṣaya-grāhakeṇa manasā parikalpitā eva teṣu lāvaṇyādayo guṇā na
vastutaḥ santi, ato mano-vibandhana eva saṁsāra ity abhipretya
grāhaka-guṇā grāhye'vabhāsanta ity atra dṛṣṭāntam āha---cakṣuṣeti
\|\|54\|\|

bhogasyāpi mithyātve dṛṣṭānta-dvayam āha---yatheti \| yathā etāḥ
prasiddha mano-ratha-dhiyaḥ svapna-dṛṣṭāś ca dhiyo mṛṣā evam ātmano
viṣayānubhavaḥ saṁsāro mṛṣā \|\|55\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** anya-dharmā
anyatrāvabhāsanta ity atra dṛṣṭāntam āha---yatheti \| ambhasā
pracalateva tatra naukārūḍhair janais tat-tīra-sthās taravo yathā calā
iva dṛśyante, evaṁ kartṛtva-bhoktṛtvādaya upādhi-dharmā eva tad-grāhye
jīve sarva-bhūtādy-āviṣṭatvāt sarpādi-grāhye manuṣye sarpādi-dharmā
ivāvabhāsante, ity atra dṛṣṭāntam āha---cakṣuṣeti \|\|54\|\|

tad evaṁ viṣaya-bhogo upādhi-dharmā eva jīve mṛṣā pratītā ity atra
dṛṣṭāntam āha---yatheti \| viṣayānubhavo viṣaya-bhogaḥ saṁsāraḥ
saṁsāra-baddhaḥ \|\|55\|\|

**\...**

**\|\| 11.22.56 \|\|**

**arthe hy avidyamāne'pi saṁsṛtir na nivartate \|**

**dhyāyato viṣayān asya svapne'narthāgamo yathā \|\|**

**śrīdhara-svāmī (bhāvārtha-dīpikā) :** nanu yadi mṛṣā tarhi kiṁ tan
nivṛtti-śrameṇāta āha---arthe hīti \| asyātmanaḥ \|\|56\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tasmād uddhava mā bhuṅkṣveti
sphuṭam eva tam upalakṣyānyān pratyupadeśo vyajyate---noddhavo'ṇv api
man-nyūna ity-ādi-śrī-bhagavan-mano-vṛtteḥ \|\|56\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** saṁsāra-baddhasya
mithyātve'pi tad-utthaṁ duḥkhaṁ na nivartata ity āha---arthe
upādhi-sambandhe avidyamāne avastu-bhūte'pi saṁsṛtiṁ
saṁsāra-sambandhotthaṁ duḥkhaṁ na nivartate \| kasya ? viṣayān
bhoga-buddhyā dhyāyato'sya jīvasya avastu-bhūtasyāpi duḥkha-datve
dṛṣṭāntaḥ \| svapne'narthāgamaḥ sarpādi-daṁśaḥ \|\|56\|\|

**\...**

**\|\| 11.22.57 \|\|**

**tasmād uddhava mā bhuṅkṣva viṣayān asad-indriyaiḥ \|**

**ātmāgrahaṇa-nirbhātaṁ paśya vaikalpikaṁ bhramam \|\|**

**śrīdhara-svāmī (bhāvārtha-dīpikā) :** ato bhogodyamo na kartavya ity
āha---tasmād iti \|\|57\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yasmād bhoga-buddhyā
viṣaya-dhyānam anartha-hetus tasmāt tvaṁ taṁ tyajety āha---tasmād iti \|
vikalpād dehādhyāsād udbhūtaṁ bhramam ajñānaṁ paśya kīdṛśaṁ ? ātmano
jīvasya agrahaṇam aprāptis tatra nirbhātaṁ virājamānaṁ tad-atisādhakam
ity arthaḥ \|\|57\|\|

**\...**

**\|\| 11.22.58 \|\|**

**kṣipto'vamānito'sadbhiḥ pralabdho'sūyito'tha vā \|**

**tāḍitaḥ sanniruddho vā vṛttyā vā parihāpitaḥ \|\|**

**śrīdhara-svāmī (bhāvārtha-dīpikā) :** duḥkha-pratīkārodyamam api
parityajya parameśvara-niṣṭheneva bhāvyam ity āha---kṣipta iti dvābhyām
\| kṣipta ākṣipto nunna iti vā \| pralabdha upahasitaḥ \|\|58\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** viṣaya-bhoga-rahitaḥ
kīdṛśas tiṣṭheyaṁ ? ity apekṣāyām āha---kṣipta iti dvābhyām \| kṣipta
ākṣiptaḥ bahir niḥsārito vā pralabdha upahasitaḥ \| asūyitaḥ
doṣāropa-viṣayīkṛtaḥ vṛttyā jīvikayā rahitīkṛtaḥ \|\|58\|\|

**\...**

**\|\| 11.22.59 \|\|**

**niṣṭhyuto mūtrito vājñair bahudhaivaṁ prakampitaḥ \|**

**śreyas-kāmaḥ kṛcchra-gata ātmanātmānam uddharet \|\|**

**śrīdhara-svāmī (bhāvārtha-dīpikā) :** niṣṭhito niṣṭhīvanaviṣayī-kṛtaḥ,
mūto mūtreṇārdrī-kṛtaḥ, prakampitaḥ parameśvara-niṣṭhātaḥ pracyavito'pi,
kṛcchra-gataḥ kṛcchraṁ prāpto'pi \|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** na ity ekatve bahu-vacanam asmado
dvayoś ca iti sūtrāt \| pūrva hi vivikta upasaṅgamya ity-ādinā nirjana
eva saṁvādo'yam iti vyañjitam \| atraiva cānubudhyeyety eka-vacanānta
eva liṅ-prayoga iti \|\|59\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** niṣṭhyutaḥ
niṣṭhīvana-kṣepaṇa-pātrīkṛtaḥ \|\|59\|\|

**\...**

**\|\| 11.22.60 \|\|**

**śrī-uddhava uvāca---**

**yathaivam anubudhyeyaṁ vada no vadatāṁ vara \|**

**su-duḥsaham imaṁ manya ātmany asad-atikramam \|\|**

**śrīdhara-svāmī (bhāvārtha-dīpikā) :** evaṁ tad uktaṁ yathā
anubudhyeyaṁ tathā no'smān sarvān prati vada \|\|60\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ṛte tvad-dharma-niratāniti ye
tvac-chravaṇa-kīrtanādi-tat-parās teṣv asmākaṁ na vismayaḥ \| atas te tu
bhavatā nātrodāhāryāḥ, kintv anya eveti bhāvaḥ \|\|60\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yathā anubudhyeyaṁ
tat-tat-sahane yathā vivekaḥ prāpnuyām evaṁ vada \|\|60\|\|

**\...**

**\|\| 11.22.61 \|\|**

**viduṣām api viśvātman prakṛtir hi balīyasī \|**

**ṛte tvad-dharma-niratān śāntāṁs te caraṇālayān \|\|**

**śrīdhara-svāmī (bhāvārtha-dīpikā) :** tvad-dharma-niratān ṛte viduṣām
apy asadbhiḥ kṛtam atikramam aparāghaṁ su-duḥsahaṁ manya ity anvayaḥ \|
prakṛtiḥ svabhāvaḥ \|\|61\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** viduṣām
asad-atikrama-sahane upāyaṁ jānatām api prakṛtir amarṣātmakaḥ svabhāvaḥ
\| tvad-dharma-niratān tvad-bhaktān vineti teṣāṁ tvat-sādharmya-prāptyā
prakṛtir akopanaivety āha---śāntān tatra hetus tvac-caraṇa-nivāsān
\|\|61\|\|

iti sārārtha-darśinyāṁ harṣiṇyāṁ bhakta-cetasām \|

ekaviṁśo'tra daśame saṅgataḥ saṅgataḥ satām \|\|\*\|\|

**\...**

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyām ekādaśa-skandhe
>
> uddhava-bhagavat-saṁvāde
>
> dvāviṁśo'dhyāyaḥ \|

\|\|11.22\|\|

**...**

**(11.23)**

**atha trayoviṁśo'dhyāyaḥ**

**śrī-bhagavad-uddhava-saṁvāde bhikṣu-gītā**

**\|\| 11.23.1 \|\|**

**śrī-bādarāyaṇir uvāca---**

**sa evam āśaṁsita uddhavena**

**bhāgavata-mukhyena dāśārha-mukhyaḥ \|**

**sabhājayan bhṛtya-vaco mukundas**

**tam ābabhāṣe śravaṇīya-vīryaḥ \|\|**

**śrīdhara-svāmī (bhāvārtha-dīpikā) :**

nirasya sarva-sandeham ekī-kṛtya sudarśanam \|

prakāśita-rahasyaṁ taṁ bhajasva gurum īśvaram \|\|

trayo-viṁśe tiras-kāra- sahanopāya īryate \|

bhikṣu-gīta-prakāreṇa manasaḥ saṁyamo dhiyā \|\|

durjanopadravo nūnaṁ duḥsaho hi mahīyasām \|

ataś caturbhir adhyāyaiḥ sahanopāya-varṇanam \|\|

tatra tāvad asminn adhyāye bhikṣu-gītayā mano-vijaya uttarasmin
prakṛti-puruṣa-vivekas tad uttarasmin guṇa-vṛtti-vijaya-stataḥ parasminn
aila-gītayā viṣaya-saṅga-tyāgena sat-saṅga iti krameṇopāyā bhagavatā
varṇyante \| āśaṁsitaḥ prārthito bhṛtyasya vacaḥ sat-kurvas taṁ bhṛtyaṁ
prati ābabhāṣe \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

trayoviṁśe kadaryasya dhana-jñānāpyayodayau \|

gītaṁ duḥkha-haraṁ coktaṁ durjanāpta-tiraskṛte \|\|

āśaṁsitaḥ prārthaitaḥ \|\|1\|\|

**\...**

**\|\| 11.23.2 \|\|**

**śrī-bhagavān uvāca---**

**bārhaspatya sa nāsty atra sādhur vai durjaneritaiḥ \|**

**duruktair bhinnam ātmānaṁ yaḥ samādhātum īśvaraḥ \|\|**

**śrīdhara-svāmī (bhāvārtha-dīpikā) :** tatra tāvad aṅgī-kāratas
tad-vacaḥ sampūjayati dvābhyām \| he bārhaspatya ! bṛhaspateḥ śiṣya !
atra loke sa sādhur nāsti, yo durjanoktair bhinnaṁ kṣubhitaṁ manaḥ
śamayitum īśvaraḥ syāt \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** he bārhaspatya !
bṛhaspateḥ śiṣya ! iti \| sopapattikaṁ tvad-vākyam aham amānayam eva,
kintu pāramārthiko'yaṁ mārgas tvad-guruṇā tenāpy agamyo, matta eva tvayā
śikṣayitavya iti bhāvaḥ \|\|2\|\|

**\...**

**\|\| 11.23.3 \|\|**

**na tathā tapyate viddhaḥ pumān bāṇais tu marma-gaiḥ \|**

**yathā tudanti marma-sthā hy asatāṁ paruṣeṣavaḥ \|\|**

**śrīdhara-svāmī (bhāvārtha-dīpikā) :** kutaḥ ? ity ata āha---neti \|
yathā marma-sthā marmasv eva nityaṁ sthitāḥ paruṣokti-rūpā iṣavas
tudanti vyathayanti, tathetare vāṇā na tudanti \| atas tais tathā na
tapyata ity arthaḥ \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** paruṣeṣavaḥ
paruṣokti-rūpā iṣavaḥ \|\|3\|\|

**\...**

**\|\| 11.23.4-5 \|\|**

**kathayanti mahat puṇyam itihāsam ihoddhava \|**

**tam ahaṁ varṇayiṣyāmi nibodha susamāhitaḥ \|\|**

**kenacid bhikṣuṇā gītaṁ paribhūtena durjanaiḥ \|**

**smaratā dhṛti-yuktena vipākaṁ nija-karmaṇām \|\|**

**śrīdhara-svāmī (bhāvārtha-dīpikā) :** tathāpi mayā vakṣyamāṇair
upāyaiḥ sarvaṁ soḍhuṁ śakyam ity abhiprāyeṇetihāsaṁ prastauti, mahad
yathā bhavati tathā puṇyam itihāsaṁ gāthāṁ kathayanti \|\|4-5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tathaivodāharati---kathayantīti
yugmakam idam \|\|4-5\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yadyapy evam eva sarvatra
dṛṣṭaṁ tad api paruṣeṣu-vaiyarthya-karam upākhyānaṁ śrṇv ity
āha---kathayantīti \| vipākaṁ phalam \|\|4-5\|\|

**\...**

**\|\| 11.23.6 \|\|**

**avantiṣu dvijaḥ kaścid āsīd āḍhyatamaḥ śriyā \|**

**vārtā-vṛttiḥ kadaryas tu kāmī lubdho'tikopanaḥ \|\|**

**śrīdhara-svāmī (bhāvārtha-dīpikā) :** sa bhikṣuḥ pūrvaṁ dhanāḍhyaḥ
kṛcchrārjitasya dhanasya nāśena santapyamāno nirviṇṇaḥ san pravrajya
bhikṣārtham aṭan durjanair upadrutaḥ prastutopayoginīṁ gāthām agāyateti
vaktuṁ tasya pūrva-caritam āha---avantiṣv ity-ādina \| avantiṣu mālaveṣu
vārtā kṛṣi-vāṇijyādi-rūpā vṛttir yasya \| kadaryas tu smṛtāv uktaḥ---

> ātmānaṁ dharma-kṛtyaṁ ca putra-dārāṁś ca pīḍayan \|
>
> devatātithi-bhṛtyāṁś ca sa kadarya iti smṛtaḥ \|\| iti \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** avantiṣu mālaveṣu vārtā
kṛṣi-vāṇijyādi-rūpā vṛttir yasya saḥ \| kadaryo vigītaḥ \| yad uktaṁ---

> ātmānaṁ dharma-kṛtyaṁ ca putra-dārāṁś ca pīḍayan \|
>
> devatātithi-bhṛtyāṁś ca sa kadarya iti smṛtaḥ \|\| iti \|\|6\|\|

**\...**

**\|\| 11.23.7 \|\|**

**jñātayo'tithayas tasya vāṅ-mātreṇāpi nārcitāḥ \|**

**śūnyāvasatha ātmāpi kāle kāmair anarcitaḥ \|\|**

**śrīdhara-svāmī (bhāvārtha-dīpikā) :** tasya ye jñātayo bandhavā
atithayo'dhvanīnāś ca tena nārcitā ity arthā \| śūnyāvasathe
dharma-karma-hīne gṛhe dehe vā \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śūnyāvasathe
dharma-karma-śūnye gṛhāśrame \|\|7\|\|

**\...**

**\|\| 11.23.8 \|\|**

**duḥśīlasya kadaryasya druhyante putra-bāndhavāḥ \|**

**dārā duhitaro bhṛtyā viṣaṇṇā nācaran priyam \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** duḥśīlasya duḥśīlāya
druhyante druhyanti \|\|8\|\|

**\...**

**\|\| 11.23.9 \|\|**

**tasyaivaṁ yakṣa-vittasya cyutasyobhaya-lokataḥ \|**

**dharma-kāma-vihīnasya cukrudhuḥ pañca-bhāginaḥ \|\|**

**śrīdhara-svāmī (bhāvārtha-dīpikā) :** yakṣāṇāṁ vittam iva kevalaṁ
rakṣaṇīyaṁ vittaṁ yasya \| pañca-bhāginaḥ pañca-yajña-devatāḥ \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yakṣāṇāṁ vittam iva
kevalaṁ rakṣaṇīyaṁ vittaṁ yasya tasya \| pañca-bhāginaḥ
pañca-yajña-devatāḥ \|\|9\|\|

**\...**

**\|\| 11.23.10 \|\|**

**tad-avadhyāna-visrasta-puṇya-skandhasya bhūri-da \|**

**artho'py agacchan nidhanaṁ bahv-āyāsa-pariśramaḥ \|\|**

**śrīdhara-svāmī (bhāvārtha-dīpikā) :** teṣām avadhyānam anādaraḥ, tena
visrasto viśīrṇaḥ \| puṇyasya skandho'rtha-lābha-mātra-hetur aṁśo yasya
\| bahv-āyāsaiḥ kṛṣyādibhiḥ kevalaṁ śramo yasmin saḥ \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** visrasta-puṇya-skandhasyety
aṁśa-mātrāpagamāt sad-vāsanā-hetur yo mumukṣayā bhagavaty arpito
dharma-viśeṣas tasyāvisraṁsaṁ bodhayati \|\|10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** teṣām avadhyānam anādaraḥ
\| bahv-āyāsaiḥ kṛṣy-ādibhiḥ pariśramo yasmin saḥ \|\|10\|\|

**\...**

**\|\| 11.23.11 \|\|**

**jñātayo jagṛhuḥ kiñcit kiñcid dasyava uddhava \|**

**daivataḥ kālataḥ kiñcid brahma-bandhor nṛ-pārthivāt \|\|**

**śrīdhara-svāmī (bhāvārtha-dīpikā) :** kuto nidhanam agacchat tad
āha---jñātaya iti \| daivato gṛha-dāhādinā \| kālato nikhāta-dhānyādi \|
nṛṇāṁ pārthivānāṁ ca dvandvaikyam, tasmāt \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** daivato gṛha-dāhādinā \|
kiñcit kālataḥ kālenāpi nikhāta-dhānyādikam \| kiñcin nṛpārthivād iti
dvandvaikyam \| nṛbhyaś caurādibhyo rājabhyaś ca nidhanam agacchad iti
pūrveṇānvayaḥ \|\|11\|\|

**\...**

**\|\| 11.23.12 \|\|**

**sa evaṁ draviṇe naṣṭe dharma-kāma-vivarjitaḥ \|**

**upekṣitaś ca sva-janaiś cintām āpa duratyayām \|\|**

*na katamenāpi vyākhyātam.*

**\...**

**\|\| 11.23.13 \|\|**

**tasyaivaṁ dhyāyato dīrghaṁ naṣṭa-rāyas tapasvinaḥ \|**

**khidyato bāṣpa-kaṇṭhasya nirvedaḥ sumahān abhūt \|\|**

**śrīdhara-svāmī (bhāvārtha-dīpikā) :** naṣṭa-rāyaḥ naṣṭo rā artho yasya
tasya \| tapasvinaḥ santaptasya \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ataḥ kadaryasyāpi sarvāparādham
atikramya prācīnaḥ saṁskāra-viśeṣo'yam udbuddha ity āha---tasyaivam iti
\|\|13\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kadaryasyāpi
tasyāparādha-sthagitaḥ tad-bhogānte prācīnaḥ saṁskāra-viśeṣo'yam
udbuddha ity āha---tasyeti \| naṣṭa-rāyo naṣṭa-dhanasya tapasvinaḥ
santaptasya \|\|13\|\|

**\...**

**\|\| 11.23.14 \|\|**

**sa cāhedam aho kaṣṭaṁ vṛthātmā me'nutāpitaḥ \|**

**na dharmāya na kāmāya yasyārthāyāsa īdṛśaḥ \|\|**

**śrīdhara-svāmī (bhāvārtha-dīpikā) :** me mayā \| ātmā dehaḥ \| vṛtthā
vṛthaiva \| ātmānutāpaṁ prapañcayati---na dharmāyety-ādinā \|
yasyedṛśo'rthāyāsaḥ, tena mayā \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.23.15 \|\|**

**prāyeṇārthāḥ kadaryāṇāṁ na sukhāya kadācana \|**

**iha cātmopatāpāya mṛtasya narakāya ca \|\|**

**śrīdhara-svāmī (bhāvārtha-dīpikā) :** narakāya, saty apy arthe
dharmānanuṣṭhānāt \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** narakāya, vyaya-bhītyā
nitya-naimittika-karmānanuṣṭhānāt \|\|15\|\|

**\...**

**\|\| 11.23.16 \|\|**

**yaśo yaśasvināṁ śuddhaṁ ślāghyā ye guṇināṁ guṇāḥ \|**

**lobhaḥ svalpo'py tān hanti śvitro rūpam ivepsitam \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** śvitraḥ śveta-kuṣṭam \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

**\...**

**\|\| 11.23.17 \|\|**

**arthasya sādhane siddhe utkarṣe rakṣaṇe vyaye \|**

**nāśopabhoga āyāsas trāsaś cintā bhramo nṛṇām \|\|**

**śrīdhara-svāmī (bhāvārtha-dīpikā) :** siddhe'py arthe tasya utkarṣe
saṁvardhane \| nāśopabhogayor dvandvaikyam \| nāśe upabhoge cety arthaḥ
\| sādhanotkarṣayor āyāsas tatas trāsaś cintā ca nāśe bhrama iti
\|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** arthasya sādhane
utpādane, siddhe'py arthe utkarṣe'rthasya saṁvardhane nāśe upabhoge
\|\|17\|\|

**\...**

**\|\| 11.23.18-19 \|\|**

**steyaṁ hiṁsānṛtaṁ dambhaḥ kāmaḥ krodhaḥ smayo madaḥ \|**

**bhedo vairam aviśvāsaḥ saṁspardhā vyasanāni ca \|\|**

**ete pañcadaśānarthā hy artha-mūlā matā nṛṇām \|**

**tasmād anartham arthākhyaṁ śreyo-'rthī dūratas tyajet \|\|**

**śrīdhara-svāmī (bhāvārtha-dīpikā) :** kiṁ ca,
artha-prāpty-arthāsteyādayaḥ ṣaḍ-anarthāḥ, prāpte'rthe smayādayo
vyasanaiḥ saha nava \| vyasanāni strī-dyūta-madya-viṣayāṇi trīṇi
\|\|18-19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yathā-sambhavam āyāsādayo
vyasanāni strī-dyūta-madya-viṣayāṇi trīṇīty ūnaviṁśatiḥ \|
tatrāyāsa-trāsa-cintā-bhramāḥ kevalaṁ duḥkha-hetava eva steyādayas tu
pāpa-hetavo'pīti pañca-daśaivānartha-hetavaḥ \|\|18-19\|\|

**\...**

**\|\| 11.23.20 \|\|**

**bhidyate bhrātaro dārāḥ pitaraḥ suhṛdas tathā \|**

**ekāsnigdhāḥ kākiṇinā sadyaḥ sarve'rayaḥ kṛtāḥ \|\|**

**śrīdhara-svāmī (bhāvārtha-dīpikā) :** bheda-vaira-spardhāḥ
prapañcayati dvabhyām, bhidyante snehaṁ tyajanti \| kathaṁ-bhūtāḥ \|
ekāsnigdhāḥ eke eka-prāṇās te ca te āsnigdhā ati-priyāś cety arthaḥ \|
kutaḥ \| kākiṇinā \| puṁstvamārṣam \| viṁśati-varāṭikā kākiṇī tayā
\|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** aikamatyād eke ca te
atisnehavattvād āsnigdhāś ca te ekāsnigdhā api trāsādayaḥ kākiṇinety
ārṣaṁ viṁśati-varāṭikā-mātreṇaivārthena \|\|20\|\|

**\...**

**\|\| 11.23.21 \|\|**

**arthenālpīyasā hy ete saṁrabdhā dīpta-manyavaḥ \|**

**tyajanty āśu spṛdho ghnanti sahasotsṛjya sauhṛdam \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** saṁrabdhāḥ kṣubhitāḥ \| spṛdhaḥ spardhamānāḥ
\|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

**\...**

**\|\| 11.23.22 \|\|**

**labdhvā janmāmara-prārthyaṁ mānuṣyaṁ tad dvijāgryatām \|**

**tad anādṛtya ye svārthaṁ ghnanti yānty aśubhāṁ gatim \|\|**

**śrīdhara-svāmī (bhāvārtha-dīpikā) :** iha tāvad artha-niṣṭhānām
ete'narthāḥ para-loke'py anarthā eva teṣām ity āha---labdhveti tribhiḥ
\| mānuṣyaṁ janma, tatrāpi dvijāgryatāṁ brāhmaṇyam \| svārthaṁ ghnanti
ātma-hitaṁ na kurvanti ye te yānti \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.23.23 \|\|**

**svargāpavargayor dvāraṁ prāpya lokam imaṁ pumān \|**

**draviṇe ko'nuṣajjeta martyo'narthasya dhāmani \|\|**

**śrīdhara-svāmī (bhāvārtha-dīpikā) :** amara-prārthyatāṁ darśayann
āha---svargeti \| lokaṁ deham \| anuṣajjeta āsāktiṁ kuryāt \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.23.24 \|\|**

**devarṣi-pitṛ-bhūtāni jñātīn bandhūṁś ca bhāginaḥ \|**

**asaṁvibhajya cātmānaṁ yakṣa-vittaḥ pataty adhaḥ \|\|**

**śrīdhara-svāmī (bhāvārtha-dīpikā) :** ṛṣayo
manuṣya-yajña-brahma-yajñayor devatāḥ \| deva-pitṛ-bhūtāni itareṣu
jñātayaḥ sa-gotrāḥ \| bandhavo vivāhādinā sambaddhās tān \| anyāṁś ca
bhāgino bhāgārhān \| ātmanāṁ cāsaṁ vibhajyānnādibhir asantarpya
\|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.23.25 \|\|**

**vyarthayārthehayā vittaṁ pramattasya vayo balam \|**

**kuśalā yena sidhyanti jaraṭhaḥ kiṁ nu sādhaye \|\|**

**śrīdhara-svāmī (bhāvārtha-dīpikā) :** evaṁ vimṛśyānutapyamāna
āha---vyarthayārthehayā pramattasya mama vittādi- gatam iti śeṣaḥ \|
yena vittādina kuśalā vivekinaḥ sidhyanti mucyante \| jaraṭho vṛddhaḥ
\|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vyarthayā arthehayā mama
pramattasya vittādi- gatam iti śeṣaḥ \| yena vittādināpi kuśalā
vivekinaḥ siddhyanti \| jaraṭho mal-lakṣaṇo'yaṁ janaḥ \|\|25\|\|

**\...**

**\|\| 11.23.26 \|\|**

**kasmāt saṅkliśyate vidvān vyarthayārthehayāsakṛt \|**

**kasyacin māyayā nūnaṁ loko'yaṁ suvimohitaḥ \|\|**

**śrīdhara-svāmī (bhāvārtha-dīpikā) :** anyam api sva-sadṛśaṁ
śocati---kasmād evam anarthaṁ vidvan api saṅkliśyata iti \| kāraṇaṁ
sambhāvayati---kasyacid iti \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kasmād iti \| sva-gataṁ
pṛcchati, tatra svayam eva pratyutaṁrayati---kasyacid iti \|\|26\|\|

**\...**

**\|\| 11.23.27 \|\|**

**kiṁ dhanair dhana-dair vā kiṁ kāmair vā kāma-dair uta \|**

**mṛtyunā grasyamānasya karmabhir vota janma-daiḥ \|\|**

**śrīdhara-svāmī (bhāvārtha-dīpikā) :** nanu nāyaṁ mohitaḥ kliśyati
kintu dhanādibhir bhogādi-vidhitsayāta āha---kiṁ dhanair iti \| uta
punar api \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.23.28 \|\|**

**nūnaṁ me bhagavāṁs tuṣṭaḥ sarva-deva-mayo hariḥ \|**

**yena nīto daśām etāṁ nirvedaś cātmanaḥ plavaḥ \|\|**

**śrīdhara-svāmī (bhāvārtha-dīpikā) :** idānīṁ sampanna-vivekaḥ
saṁhṛṣyann āha---nūnam iti tribhiḥ \| yena prītenātmanaḥ plava-rūpo
nirvedaś ca bhavati, sa harir me nūnaṁ prīta iti \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tasya saṁskārasya
bhagavat-sambandhitvaṁ vyañjayati---nūnam iti \| sarva-deva-maya iti \|
yajñādau tan-mayatvena tad-upāsana-sphūrteḥ \|\|28\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tadānīm eva
sampanna-vivekaḥ san hṛṣyann āha---nūnam iti tribhiḥ \| yena tuṣṭena
hariṇā prāpito yena tuṣṭena hetunā nirvedaś ca svasya
saṁsāra-sindhu-plava-rūpaḥ \|\|28\|\|

**\...**

**\|\| 11.23.29 \|\|**

**so'haṁ kālāvaśeṣeṇa śoṣayiṣye'ṅgam ātmanaḥ \|**

**apramatto'khila-svārthe yadi syāt siddha ātmani \|\|**

**śrīdhara-svāmī (bhāvārtha-dīpikā) :** aṅgaṁ śoṣayiṣye tapasā \| tad vā
vidyayā layaṁ neṣyāmi \| yadi syāt kālāv aśeṣaḥ, tarhy ātmany eva
siddhas tuṣṭaḥ san \| akhile svārthe dharmādi-sādhane'pramattaḥ san
\|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yadi syāt kālāvaśeṣas tarhi tena
kālāvaśeṣeṇa taṁ vyāpyākhila-svārthe'khaṇḍa-puruṣārtha-svarūpe ātmany
apramatto'vahitāntaḥ-karaṇaḥ san, tataś ca jāta-sākṣāt-kāraḥ sann aṅgaṁ
sthūla-sūkṣmātmakaṁ dehaṁ layaṁ neṣyāmi \| atra kālāvaśeṣeṇeti apavarge
tṛtīyā\[pā. 2.3.6\] iti sūtrāt \|\|29\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śoṣayiṣye yatnato'sya
bhogya-sampādanād iti bhāvaḥ \| akhila-svārthe
bhagavac-caraṇa-cintane'pramattaḥ \| yadi kālāvaśeṣaḥ āyuḥ-śeṣaḥ \|
ātmani mayi sa siddhaḥ syāt \|\|29\|\|

**\...**

**\|\| 11.23.30 \|\|**

**tatra mām anumoderan devās tribhuvaneśvarāḥ \|**

**muhūrtena brahma-lokaṁ khaṭvāṅgaḥ samasādhayat \|\|**

**śrīdhara-svāmī (bhāvārtha-dīpikā) :** anumoderann anugṛhṇantu \| nanu
devair anumodito'pi jaraṭhaḥ svalpena kālena kiṁ sādhayiṣyasi ?
tatrāha---muhūrteneti \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tribhuvaneśvarā indrādyā
anumoderan, mā vighnān kurvantv ity arthaḥ \| nanu tad api svalpena
kālena kiṁ sādhayiṣyasi ? tatrāha---muhūrteneti \|\|30\|\|

**\...**

**\|\| 11.23.31 \|\|**

**śrī-bhagavān uvāca**---

**ity abhipretya manasā hy āvantyo dvija-sattamaḥ \|**

**unmucya hṛdaya-granthīn śānto bhikṣur abhūn muniḥ \|\|**

**śrīdhara-svāmī (bhāvārtha-dīpikā) :** abhipretya niścitya \|
āvantyo'vanti-deśa-bhavaḥ \| hṛdaya-granthīn ahaṅkāra-mamakārān
\|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bhikṣuḥ sannyāsī \|\|31\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** hṛdaya-granthīn
ahaṅkāra-mamakārān \|\|31\|\|

**\...**

**\|\| 11.23.32 \|\|**

**sa cacāra mahīm etāṁ saṁyatātmendriyānilaḥ \|**

**bhikṣārthaṁ nagara-grāmān asaṅgo'lakṣito'viśat \|\|**

**śrīdhara-svāmī (bhāvārtha-dīpikā) :** asaṅga āsakti-śūnyaḥ \|
alākṣitaḥ śraiṣṭhyam adyotayan \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.23.33 \|\|**

**taṁ vai pravayasaṁ bhikṣum avadhūtam asaj-janāḥ \|**

**dṛṣṭvā paryabhavan bhadra bahvībhiḥ paribhūtibhiḥ \|\|**

**śrīdhara-svāmī (bhāvārtha-dīpikā) :** pravayasaṁ vṛddham \| avadhūtaṁ
malinam \| paryabhavann avagenire \| he bhadra ! paribhūtibhis
tiras-kāraiḥ \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pravayasaṁ vṛddham \|
paryabhavann tiraścakruḥ \| he bhadra ! paribhūtibhis
tiras-kāra-sādhanaiḥ \|\|33\|\|

**\...**

**\|\| 11.23.34 \|\|**

**kecit tri-veṇuṁ jagṛhur eke pātraṁ kamaṇḍalum \|**

**pīṭhaṁ caike'kṣa-sūtraṁ ca kanthāṁ cīrāṇi kecana \|\|**

**śrīdhara-svāmī (bhāvārtha-dīpikā) :** paribhavān eva darśayati---kecid
iti saptabhiḥ \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.23.35 \|\|**

**pradāya ca punas tāni darśitāny ādadur muneḥ \|**

**annaṁ ca bhaikṣya-sampannaṁ bhuñjānasya sarit-taṭe \|\|**

**śrīdhara-svāmī (bhāvārtha-dīpikā) :** bho bhagavan ! gṛhāṇeti
darśitāni santi pradāya punaś cāduduḥ \|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pradāya ca punar ādaduḥ
\| punar api gṛhāṇeti dātuṁ darśitāny api nayana-kāle punar ādaduḥ
ācchidya jagṛhuḥ \|\|35\|\|

**\...**

**\|\| 11.23.36 \|\|**

**mūtrayanti ca pāpiṣṭhāḥ ṣṭhīvanty asya ca mūrdhani \|**

**yata-vācaṁ vācayanti tāḍayanti na vakti cet \|\|**

**śrīdhara-svāmī (bhāvārtha-dīpikā) :** anne mūtrayanti \| mūrdhani ca
ṣṭhīvanti \| phūt-kāreṇa śloṣmāṇaṁ prakṣipanti \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** anne mūtrayanti \|
mūrdhani ṣṭhīvanti \|\|36\|\|

**\...**

**\|\| 11.23.37 \|\|**

**tarjayanty apare vāgbhiḥ steno'yam iti vādinaḥ \|**

**badhnanti rajjvā taṁ kecid badhyatāṁ badhyatām iti \|\|**

*na katamenāpi vyākhyātam.*

**\...**

**\|\| 11.23.38 \|\|**

**kṣipanty eke'vajānanta eṣa dharma-dhvajaḥ śaṭhaḥ \|**

**kṣīṇa-vitta imāṁ vṛttim agrahīt svajanojjhitaḥ \|\|**

**śrīdhara-svāmī (bhāvārtha-dīpikā) :** kṣipanti nindanti \| nindām
evāha---eṣa dharma-dhvajas tri-daṇḍa-liṅgopajīvī \| śaṭho loka-vañcakaḥ
\| tad evāhuḥ, kṣīṇa-vitta iti \|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dharma-dhvajas
tri-daṇḍa-liṅgopajīvī \| śaṭho loka-vañcakaḥ \| vañcanam
evāhuḥ---kṣīṇa-vitta iti \|

**\...**

**\|\| 11.23.39-40 \|\|**

**aho eṣa mahā-sāro dhṛtimān giri-rāḍ iva \|**

**maunena sādhayaty arthaṁ bakavad dṛḍha-niścayaḥ \|\|**

**ity eke vihasanty enam eke durvātayanti ca \|**

**taṁ babandhur nirurudhur yathā krīḍanakaṁ dvijam \|\|**

**śrīdhara-svāmī (bhāvārtha-dīpikā) :** mahā-sāro'ti-balī \|\|39\|\|
durvātayanti tad upary-adho-vāyuṁ muñcanti \| babandhuḥ śṛṅkhalaiḥ \|
nirurudhuḥ kārā-gṛhādiṣu \| dvijaṁ śuka-sārikādi yathā \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mahā-sāraḥ sārārtha-grāhī
\| durvātayanti tad upary-apāna-vāyuṁ muñcanti \| babandhuḥ śṛṅkhalaiḥ
kārā-gṛhādiṣu \| dvijaṁ śuka-sārikādikaṁ yathā \|\|40\|\|

**\...**

**\|\| 11.23.41 \|\|**

**evaṁ sa bhautikaṁ duḥkhaṁ daivikaṁ daihikaṁ ca yat \|**

**bhoktavyam ātmano diṣṭaṁ prāptaṁ prāptam abudhyata \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** bhautikaṁ durjanādi-kṛtam \| daihikaṁ
jvarādi-nimittam \| daivikaṁ śītoṣṇādi-prabhavam \| diṣṭaṁ daiva-prāptam
\|\|41\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

**\...**

**\|\| 11.23.42 \|\|**

**paribhūta imāṁ gāthām agāyata narādhamaiḥ \|**

**pātayadbhiḥ sva-dharma-stho dhṛtim āsthāya sāttvikīm \|\|**

**śrīdhara-svāmī (bhāvārtha-dīpikā) :** dharmāt pātayadbhiḥ paribhūto'pi
sāttvikīṁ dhṛtim āsthāya sva-dharma eva sthita imāṁ vakṣyamāṇāṁ gāthām
agāyata \| sāttvikī dhṛtiś ca,

> dhṛtyā yayā dhārayate manaḥ-prāṇendriya-kriyāḥ \|
>
> yogenāvyabhicāriṇyā dhṛtiḥ sā pārtha sāttvikī \|\|\[gītā 18.33\] iti
> \|\|42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** svīya-dharma-niṣṭhātaḥ
pātayadbhir api taiḥ sva-dharme sthita eva imāṁ vakṣyamāṇāṁ gāthām
agāyata \| sāttvikī dhṛtiś ca---

> dhṛtyā yayā dhārayate manaḥ-prāṇendriya-kriyāḥ \|
>
> yogenāvyabhicāriṇyā dhṛtiḥ sā pārtha sāttvikī \|\|\[gītā 18.33\] iti
> \|\|41\|\|

**\...**

**\|\| 11.23.42 \|\|**

**dvija uvāca---**

**nāyaṁ jana me sukha-duḥkha-hetur**

**na devatātmā graha-karma-kālāḥ \|**

**manaḥ paraṁ kāraṇam āmananti**

**saṁsāra-cakraṁ parivartayed yat \|\|**

**śrīdhara-svāmī (bhāvārtha-dīpikā) :** tām evāṣṭādaśa-ślokīṁ gāthām
āha---nāyam iti \| na cātmā nāpi grahādayaḥ \| manaḥ paraṁ kevalaṁ
sukha-duḥkhayoḥ kāraṇaṁ vadanti---manasā hy eva paśyati manasā śṛṇoti
ity-ādi-śrutayaḥ \|\|42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** aho duḥkham etāvat kaḥ
khalu datta iti vimṛśan na tāvad ayaṁ durjano datta ity āha---nāyam iti
\| nanu pratyakṣam arthaṁ kim apalapasi ? svātantryeṇāyaṁ jano na datta
iti cet, keṣāñcit preraṇa-vaśād datta ity ucyatāṁ, tatra prerakān
niṣedhati, na devatā nāpy ātmā nāpi grahādayaḥ \| mana eva paraṁ kevalaṁ
kāraṇaṁ vadanti---manasā hy eva paśyati manasā hy eva śṛṇoti ity-ādyāḥ
śrutayaḥ \| parivartayet paribhrāmayet \|\|42\|\|

**\...**

**\|\| 11.23.44 \|\|**

**mano guṇān vai sṛjate balīyas**

**tataś ca karmāṇi vilakṣaṇāni \|**

**śuklāni kṛṣṇāny atha lohitāni**

**tebhyaḥ sa-varṇāḥ sṛtayo bhavanti \|\|**

**śrīdhara-svāmī (bhāvārtha-dīpikā) :** parivartana-prakāram āha---mana
ity-ādi \| guṇān guṇa-vṛttīḥ sṛjati \| tataś ca tebhyo guṇebhyaḥ śuklāni
sāttvikāni \| kṛṣṇaṇi tāmasāni \| lohitāni rājasāni \| sa-varṇās
tat-tat-karmānurūpāḥ sṛtayo deva-tiryaṅ-narādi-gatayaḥ \|\|44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** parivartana-prakāram
āha---mana eva doṣa-pūrṇe'pi kanaka-kāminy-ādi-vastuni guṇān sṛjate
sṛjati \| dhanaṁ vinā kuto dharmāḥ ? srak-candana-vanitādyā bhogāś ca
kutaḥ sidhyanti ? tāṁś ca vinā kutaḥ sukhaṁ ? ato dhanam upārjanīyam iti
\| prathamaṁ dhanopārjane doṣe'pi mana eva pravartayatīty arthaḥ \|
balīya ity are mahānartha-kṛd dhana-kalatra-putrādikam ity anyataḥ svato
vā janitaṁ vivekam api naiva gṛhṇātīti bhāvaḥ \| karmāṇi
manaḥ-pravartitāni vilakṣaṇāni, kānicit sāttvikāni, kānicit tāmasāni,
kānicid rājasāni, na tv ekībhūtānīty arthaḥ \| śuklāni dharmopayogīni,
kṛṣṇāni narakopayogīni, krameṇa tebhyaḥ sa-varṇāḥ sṛtayo
deva-tiryaṅ-narādi-gatayaḥ \|\|44\|\|

**\...**

**\|\| 11.23.45 \|\|**

**anīha ātmā manasā samīhatā**

**hiraṇ-mayo mat-sakha udvicaṣṭe \|**

**manaḥ sva-liṅgaṁ parigṛhya kāmān**

**juṣan nibaddho guṇa-saṅgato'sau \|\|**

**śrīdhara-svāmī (bhāvārtha-dīpikā) :** tarhi manasa eva saṁsāraḥ syān
nātmana ity āśaṅkyāha---anīha iti \| ayam arthaḥ, avidyayādy-āseneyam
ātmanaḥ saṁsṛtir na tu svataḥ \| yatas tad rahitasyeśvarasya sā nāsti
kintu tadvato jīvasyaiveti \| tad evāha---manasā samīhamānena
saha-niyantṛtvena vartamāno'pi paramātma anīhas tat kriyā-saṅga-rahitaḥ
\| yato hiraṇ-mayo vidyā-śakti-pradhānaḥ \| yato mat-sakhaḥ \| mama
jīvasya sakhā niyantā \| ata uduccair vicaṣṭe \| ati-rohita-jñānena
kevalaṁ paśyatīty arthaḥ \| asau punar ahaṁ jīvaḥ khaliṅgaṁ svasminn
ātmani liṅgayati dyotayati saṁsāram iti tathā tan-manaḥ
parigṛhyātmatvena svī-kṛtya manaso guṇaiḥ karmabhiḥ saṅgataḥ sambaddho
guṇa-saṅgād vā kāmān jūṣan nibaddha iti \|\|45\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** manaḥ sva-liṅgaṁ parigṛhyety anena
mānasa-jñānātiriktaṁ svābhāvikaṁ jñānaṁ jīvasya darśitaṁ, tad-abhāvena
parigrahādy-anutpatteḥ \|\|45\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanutarhi manasa eva
saṁsāro'stu, nātmanaḥ ? tan na satyam ātmā hy atra śarīrre
dvividhaḥ---ekaḥ paramātma mano-lepa-rahitaḥ, anyo jīvātmā
tal-lepa-sahita eva \| tatra prathamaṁ tāvat śṛṇv ity āha---anīha iti \|
manasā samīhamānena saha niyantṛtvena vartamāno'pi paramātma anīhaḥ
tat-kriyā-saṅga-rahitaḥ, yato hiraṇmayaḥ svatantra-cin-mayaḥ \| mama
jīvasya sakhā ut uccair vicaṣṭe, atirohita-jñānatvāt sa kevalaṁ nirlepa
eva paśyatīty arthaḥ \| dvitīyo jīvātmā tu svasya liṅgaṁ liṅga-śarīrraṁ
manaḥ parigṛhya ātmatvena svīkṛtya tasya manaso guṇair
guṇa-kṛta-karmabhiḥ saṅgataḥ saṅgāt kāmān juṣan nibaddhaḥ \|
mano'dhyāsāt jīvātmana eva saṁsāra ity arthaḥ \| manasas tu jaḍatvena
sukha-duḥkhānubhavābhāvāt svarga-narakāpavargeṣu madhye na ko'pīti
bhāvaḥ \|\|45\|\|

**\...**

**\|\| 11.23.46 \|\|**

**dānaṁ sva-dharmo niyamo yamaś ca**

**śrutaṁ ca karmāṇi ca sad-vratāni \|**

**sarve mano-nigraha-lakṣaṇāntāḥ**

**paro hi yogo manasaḥ samādhiḥ \|\|**

**śrīdhara-svāmī (bhāvārtha-dīpikā) :** ato mano-nigrahe kṛte sarvaṁ
kṛtaṁ syāt, taṁ vinā tu sarvaṁ vyartham ity āha---**dānam** iti dvābhyām
\| **sva-dharmo** nitya-naimittikaḥ \| **sad-vratāny**
ekādaśy-upavāsādīni \| anyāni ca yāvanti karmāṇi \| ete **sarve** upāyā
**mano-nigraha-lakṣaṇo'nto** niṣṭhā phalaṁ yeṣāṁ te tathā \| nanu
jñānāṅgatvaṁ teṣāṁ prasiddhaṁ ? tatrāha---**manasaḥ samādhir** nigraha
eva **paro yogo** jñānam \|\|46\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasmāt sarvānartha-kṛto
manaso nigrahe eva yatanīyam ity āha---**dānam** iti \| dānādaya ete
**sarve** upāyā **mano-nigraha-lakṣaṇo'ntaḥ** śeṣaḥ phalaṁ yeṣāṁ te \|
yato **manasaḥ samādhir** nigraha eva **paraḥ** sarva-śreṣṭho **yogaḥ**
\|\|46\|\|

**\...**

**\|\| 11.23.47 \|\|**

**samāhitaṁ yasya manaḥ praśāntaṁ**

**dānādibhiḥ kiṁ vada tasya kṛtyam \|**

**asaṁyataṁ yasya mano vinaśyad**

**dānādibhiś ced aparaṁ kim ebhiḥ \|\|**

**śrīdhara-svāmī (bhāvārtha-dīpikā) :** ato **yasya manaḥ samāhitaṁ**
bhavati, tasya kiṁ kṛtyam asti vadety aparaṁ pratyupadiśann iva svayam
evāha---**asaṁyataṁ** vikṣiptaṁ cet \| yad vā, **vinaśyad** ālasyādinā
līyamānaṁ ced bhavet, tarhy **ebhir** dānādibhiḥ **kim** aparaṁ
prayojanaṁ syāt ? na kiñcid ity arthaḥ \|\|47\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sudhībhir eko
mano-nigraha evāpekṣaṇīyo nānya ity āha---**samāhitaṁ** vaśīkṛtaṁ
**cet,** **kiṁ** dānādibhiḥ **asaṁyatam** avaśībhūtaṁ yato **vinaśyat**
laya-yuktam **aparam** anutkṛṣṭaṁ vikṣepa-yuktaṁ ca cet, **kim ebhir**
dānādibhiḥ ? \|\|47\|\|

**\...**

**\|\| 11.23.48 \|\|**

**mano-vaśe'nye hy abhavan sma devā**

**manaś ca nānyasya vaśaṁ sameti \|**

**bhīṣmo hi devaḥ sahasaḥ sahīyān**

**yuñjyād vaśe taṁ sa hi deva-devaḥ \|\|**

**śrīdhara-svāmī (bhāvārtha-dīpikā) :** nanv itarendriya-jayaḥ
prayojanaṁ syāt ? nety āha---**mano-vaśa** iti \| **devā** indriyāṇi
tad-adhiṣṭhātāro vā \| **bhīṣmo** yoginām api bhayaṅkaro mano-lakṣaṇo
**devaḥ** \| kutaḥ ? **sahaso** balād api balino'pi vā **sahīyān**
balavān \| atas **taṁ** yo **vaśa**-vartinaṁ kuryāt, sa eva
**deva-devaḥ** sarvendriya-jetā bhavitā, nānyaḥ \| tathā ca
śrutiḥ---manaso vaśe sarvam idaṁ babhūva nānyasya mano vaśam anviyāya \|
bhīṣmo hi devaḥ sahasaḥ sahīyān iti \|\|48\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanv itarendriya-jayo'py
apekṣaṇīya eva \| tatra nety āha---**mano-vaśa** iti \| **devā**
indriyāṇi tad-adhiṣṭhātāraś ca \| **mano-vaśe** manasa eva
vaśe'**bhavan** vartante sma \| **bhīṣmo** yoginām api bhayaṅkaro
mano-lakṣaṇo **devaḥ**, yataḥ **sahasaḥ** sahasvino'pi **sahīyān**
baliṣṭhād api baliṣṭha ity arthaḥ \| atas taṁ yo **vaśaṁ yuñjyāt**
kuryāt, sa hi **deva-devaḥ** sarvendriya-jetā \| tathā ca---manaso vaśe
sarvam idaṁ babhūva nānyasya mano vaśam anviyāya \| bhīṣmo hi devaḥ
sahasaḥ sahīyān iti \|\|48\|\|

**\...**

**\|\| 11.23.49 \|\|**

**taṁ durjayaṁ śatrum asahya-vegam**

**arun-tudaṁ tan na vijitya kecit \|**

**kurvanty asad-vigraham atra martyair**

**mitrāṇy udāsīna-ripūn vimūḍhāḥ \|\|**

**madhvācāryaḥ (bhāgavata-tātparyam) :** sāttvika-mano-vivakṣayā
deva-śabdaḥ \| tāmasa-mano-vivakṣayā śatru-śabdaḥ \|

> eka-sthānādhipatye tu bhinnānām api yujyate \|
>
> abhedena parāmarśaḥ sādṛśyenāpi vastunoḥ \|\| iti prayoge \|

udāsīnānāṁ ripuṁ samyag jñānavatāṁ na riputvaṁ śakyata ity arthaḥ
\|\|49\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** ato'sahyā rāgādayo vegā yasya
tam \| ata evāruntudam arur marma tat tudati vyathayatīty aruntudas tam
\| tan neti cchedaḥ \| taṁ na vijityājitvā, tat tato ye kecin martyaiḥ
kaiścid asad-vigrahaṁ kurvanti \| tatra cānukūla-pratikūlādīn anyān
mitrādīn kurvanti, te mūḍhā ity arthaḥ \|\|49\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** arur marma tat tudati
vyathayatīty aruntudas taṁ na vijitya ajitvā tat tata evājitād dhetoḥ
kecin mūḍhā martyaiḥ sahāsad-vigrahaṁ kurvanti \| tatra
cānukūla-pratikūlādīn anyān mitrādīn kurvanti \|\|49\|\|

**\...**

**\|\| 11.23.50 \|\|**

**dehaṁ mano-mātram imaṁ gṛhītvā**

**mamāham ity andha-dhiyo manuṣyāḥ \|**

**eṣo'ham anyo'ham iti bhrameṇa**

**duranta-pāre tamasi bhramanti \|\|**

**madhvācāryaḥ (bhāgavata-tātparyam) :** abhimāna-mātreṇaiva jīvasya
dehena sambandha iti mano-mātram \| manasi nirmāṇam iti \| aham anya ity
api deha-mātre manyante \|

> ṛte dve brahmaṇī kasya mano yāti vaśaṁ kvacit \|
>
> śriyaṁ sarasvatīṁ vāpi yāti vā tat-prasādataḥ \|\| iti pādme \|

udāsīnānāṁ ripuṁ samyag-jñānavatāṁ na riputvaṁ śakyata lhetu

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tataś cānena prakāreṇa saṁsāre
bhramantīty āha---deham iti \| mano-mātra-parikalpitam imaṁ sva-deham
aham iti putrādi-dehaṁ ca mameti svīkṛtya \| tamasi saṁsāre \|\|50\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś cānena prakāreṇa
saṁsāre bhramantīty āha---deham iti \| mano-mātra-parikalpitam imaṁ
sva-deham aham iti putrādi-dehaṁ ca mameti svīkṛtya \| tamasi saṁsāre
\|\|50\|\|

**\...**

**\|\| 11.23.51 \|\|**

**janas tu hetuḥ sukha-duḥkhayoś cet**

**kim ātmanaś cātra hi bhaumayos tat \|**

**jihvāṁ kvacit sandaśati sva-dadbhis**

**tad-vedanāyāṁ katamāya kupyet \|\|**

**madhvācāryaḥ (bhāgavata-tātparyam) :** jana-śabdaḥ svato jīve kvacid
dehe pravartate iti prayoge \| ayogya-krodhāder mana eva kāraṇam
\|\|51\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tad evaṁ manasa eva
duḥkha-kāraṇatvam upapādyedānīṁ janādīnāṁ ṣaṇṇām akāraṇatvaṁ
prapañcayati---janas tv iti ṣaḍbhiḥ \| atra cāsminn api pakṣe ātmanaḥ
kiṁ ? na kiñcit \| sukha-duḥkha-karmatvaṁ tat kartṛtvaṁ cety arthaḥ \|
kuta ity ata āha---ha niścitaṁ bhaumayor vikārayor dehayos tat, na tv
ātmanaḥ \| amūrtasyākriyasya ca hana-nādiṣu karmatva-kartṛtvānupapatteḥ
\| tathāpi duḥkham ātma-paryavasāyy eveti ced evam api paramātmana
ubhayatrāpy ekatvān na kopa-viṣayo'stīti sva-dṛṣṭāntena
darśayati---jihvām iti \|\|51\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** janas tv iti \| ātmano jīvasya
ātmana eva prādhānyena sarvāṇi kṣetrāṇīti vicāre tu sutarāṁ na ko'py
avakāśa ity āha---jihvām iti \| evam uttaratrāpi \|\|51\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad evaṁ manasa eva
sukha-duḥkhayoḥ kāraṇatvam upapādyedānīṁ janādīnāṁ pūrvoktānāṁ ṣaṇṇām
akāraṇatvaṁ prapañcayati---janas tv iti ṣaḍbhiḥ \| hetur iti jana eva
janaṁ sukhayati jana eva janaṁ duḥkhayatīti cet, atra ca asminn api
pakṣe ātmano jīvātmanaḥ kiṁ ? na kiñcid api, yatas
tat-sukha-duḥkha-kartṛtvaṁ sukha-duḥkha-karmatvaṁ ca bhaumayor
bhū-vikāra-dehayoḥ, nātmanaḥ \| amūrtasya dehād bhinnatvād
vastuno'bhimāninas tasya tāḍanādiṣu kartṛtva-karmatvānupapatteḥ \|

nanu tad api pīḍā tv ātmana eva pratyakṣībhavati ? ity ata āha---jihvām
iti \| tad-vedanāyāṁ tatra vedanāyāṁ pīḍāyām ātma-gāminyāṁ satyāṁ
katamāya kupyet, kiṁ pīḍakebhyo dadbhyaḥ kiṁ vā pīḍyamānāyai jihvāyai,
tatra yathā pīḍyamānāyai jihvāyai kopasyānaucityāt pīḍakebhyo dadbhyaḥ
kopo na kriyate, tathaivātrāpi kopo na kartavya iti bhāvaḥ \| duḥkhaṁ tv
ātmano liṅgādhyāsa-mūlakaṁ soḍhavyam eva \| liṅgaṁ tu mana eveti,
tad-ṛte'nyasmai doṣo na deya ity agrima-ślokeṣu sarvatraivam evaṁ jñeyam
\|\|51\|\|

**\...**

**\|\| 11.23.52 \|\|**

**duḥkhasya hetur yadi devatās tu**

**kim ātmanas tatra vikārayos tat \|**

**yad aṅgam aṅgena nihanyate kvacit**

**krudhyeta kasmai puruṣaḥ sva-dehe \|\|**

**madhvācāryaḥ (bhāgavata-tātparyam) :**

avikārāś ca te devā vikārā iti śabditāḥ \|

> abhimānād vikārasya svatgaḥ śaktā api dhruvam \|\| iti ca \|\|52\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** yadi devatā astu nāma, tatrāpi
pakṣe ātmanaḥ kim \| yato vikārayor vikriyamāṇayor devayos tad dhastena
mukhe'bhihate \| tena vā haste daṣṭe tad abhimāninor vahnīndrayor eva
tat, na tv avikriyasyānahaṅkārasya cātmanaḥ \| devatānāṁ ca sarva-deheṣv
abhedān na kopa-viṣayo'stīti sva-deha-dṛṣṭāntam āha---yad yadā aṅgaṁ
devatādhiṣṭhānaṁ hasta-mukhādi \| ata eva pūrvatra devatān
adhiṣṭhāna-rūpa-bhū-vikāra-dantodāharaṇam \|\|52\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** duḥkhasyeti \| taiḥ tatra
hasteneti kasyacid dhastenānyatarasya mukhe'bhihata ity arthaḥ \|
devatānāṁ ceti ātmanaḥ sa-vikārāditve'pi ya indrādir mama dehe sa
evānyasya dehe tato mamāṅgāny eva devatās tā iti krodha-viṣayā na syur
evety arthaḥ \|\|52\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yadi devatā astu nāma,
tatrāpi pakṣe ātmanaḥ kiṁ ? yato vikārayor vikriyamāṇayor devatayor eva
tat \| hastena mukhe'bhihate \| tena ca śvitram astv iti haste'bhiśapte,
tad-abhimāninor vahnīndrayor daivatayor eva tad-duḥkhaṁ sambhavatu,
nātmanas tataḥ pṛthag-bhūtasya, devatānāṁ ca sarva-deheṣv abhedān na
kopa-viṣayo'stīti \| sva-deha-dṛṣṭāntam āha---yad yadā aṅgaṁ mukhādikam
aṅgena hastādinā indrādy-adhiṣṭhānena vihanyata eva, pūrvatra devatān
adhiṣṭhāna-rūpa-bhū-vikāra-dantodāharaṇam \|\|52\|\|

**\...**

**\|\| 11.23.53 \|\|**

**ātmā yadi syāt sukha-duḥkha-hetuḥ**

**kim anyatas tatra nija-svabhāvaḥ \|**

**na hy ātmano'nyad yadi tan mṛṣā syāt**

**krudhyeta kasmān na sukhaṁ na duḥkham \|\|**

**madhvācāryaḥ (bhāgavata-tātparyam) :** na hy ātmanaḥ svabhāvād anyad
bhavati, yad idaṁ dṛśyate, tathāpi mṛṣā syāt \| sukha-rūpaṁ duḥkhaṁ na
bhavati \| ato mana eva tathā darśayati \|

> jīvasya sukha-rūpasya na duḥkhaṁ kvacid iṣyate \|
>
> ato mano'bhimānena duḥkhī bhavati nānyathā \|\| iti bhārate \|\|53\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** ātmanaḥ
sukha-duḥkhādy-ākāra-pariṇāmo'taḥ sa eva yadi hetuḥ syāt tatra tasmin
pakṣe anyataḥ kim \| na kiñcid anyato bhavati yasmai kupyed ity arthaḥ,
yato nija eva svabhāvaḥ saḥ \| nanv ātmanas tathā pariṇāmo'nya-nimitto
bhavaty ato'sti kopa-viṣaya iti cet tatrāha---na hīti \|
ātma-vyatiriktaṁ nāsty eva \| yadi syād astīti pratīyeta, tarhi tan
mṛṣaivātaḥ kasmād dhetoḥ kruddhyeta, yato nāsti nimittaṁ na ca sukhaṁ
duḥkhaṁ cety arthaḥ \|\|53\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mṛṣety ātmany avidyayāropitam
evety arthaḥ \| yato'sau tad-ātmakaḥ kālātmaka eva \| ātmano
brahmāṁśatvāt, kāla-brahmaṇoś caikyād iti bhāvaḥ \|*\|*53\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ātmā jīvātmaiveti, na
hīṣṭakā-loṣṭrādikaṁ, kenacid duḥkhayituṁ śakyam \| tato jīvātmanaś
cetanatvam eva duḥkhānubhava-hetur iti cet, tarhi kim anyata iti \|
anyaḥ kathaṁ dūṣaṇīya ity arthaḥ \| tatra ātmani nija-svabhāvaś
caitanyam eva sukha-duḥkha-hetur ity arthaḥ \| na hi tac caitanyam
ātmanaḥ sakāśād anyat \| yadi ca tato'nyad eva tad iti mataṁ, tarhi
tan-mataṁ mṛṣā mithyaivājñāna-kalpitam ity arthaḥ \| tathā satyātmano
loṣṭrādīnām iva na sukhaṁ na ca duḥkhaṁ syād ity ataḥ kasmād dhetoḥ
krudhyeta ? \|\|53\|\|

**\...**

**\|\| 11.23.54 \|\|**

**grahā nimittaṁ sukha-duḥkhayoś cet**

**kim ātmano'jasya janasya te vai \|**

**grahair grahasyaiva vadanti pīḍāṁ**

**krudhyeta kasmai puruṣas tato'nyaḥ \|\|**

**madhvācāryaḥ (bhāgavata-tātparyam) :** gṛhyamāṇatvād graho dehaḥ
\|\|53\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** graha-pakṣe'py ajasyātmanaḥ kiṁ,
yato janyata iti jano dehas tasyaiva janma-lagnāpekṣayā
dvādaśāṣṭamādi-rāśi-sthās te sukha-duḥkhayor nimittaṁ bhavanti \| kiṁ
ca, antarikṣa-sthair grahais tatra-sthasya grahasyaiva
pādārdhādi-dṛṣṭy-ādi-bhedaiḥ pīḍāṁ vadanti daiva-jñāḥ, na tu
grahakoṇādiṣu sthitasya tad dṛṣṭy-agocarasya puruṣasya \| graha-gataiva
tu pīḍā tal lagnotpanne dehe tasyābhimānād bhavati \| ataḥ puruṣas tato
grahād dehāc cānyaḥ kasmai krudhyeta ? \|\|54\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** graha-pakṣe'py
ajasyātmanaḥ kiṁ ? yato janyata iti jano dehaḥ, tasyaiva te
janma-lagnāpekṣayā dvādaśāṣṭamādi-rāśi-sthā duḥkha-nimittaṁ bhavanti \|
kiṁ ca, antarikṣa-sthair grahais tatra-sthasya grahasyaiva
pādārdha-dṛṣṭy-ādi-bhedaiḥ pīḍāṁ vadanti jyotirvidaḥ, na tu
graha-koṇādi-sthitasya tad-dṛṣṭy-agocarasya puruṣasyāgrate \|
graha-gataiva pīḍā tal-lagnotpanne dehe bhavatīti puruṣas tv ātmā tu
tato dehād anyaḥ \|\|54\|\|

**\...**

**\|\| 11.23.55 \|\|**

**karmāstu hetuḥ sukha-duḥkhayoś cet**

**kim ātmanas tad dhi jaḍājaḍatve \|**

**dehas tv acit puruṣo'yaṁ suparṇaḥ**

**krudhyeta kasmai na hi karma mūlam \|\|**

**madhvācāryaḥ (bhāgavata-tātparyam) :** ajaḍatve ātmanaḥ \|\|53\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** karma hetuś ced astv ity
asūyopagamaḥ karmaiva nāsti kutas tasya hetutvam iti, tad āha---hi
yasmāt karma ekasya jaḍājaḍatve sati syāt, jaḍatvād vikāritvopapatteḥ,
ajaḍatvāc ca hitānusandhānataḥ pravṛtti-sambhavāt \| acij-jaḍo deho'tas
tasya pravṛttir na sambhavati \| puruṣas tu suparṇaḥ
śuddha-jñāna-svarūpo'taḥ kasmai kruddhyeta, yataḥ sukha-duḥkhayor
mūla-bhūtaṁ karmaiva nāstīti \|\|55\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** karma hetuś ced astv ity
asūyopagamaḥ, karmaiva na sambhavet \| kutas tad-dhetutvaṁ ? ity
āha---tat karma hi yasmād ekasya jaḍatve sati sambhavet, jaḍatvād
vikāritvopapatteḥ, ajaḍatvād dhitānusandhānataḥ pravṛtti-sambhavāt \|
acij-jaḍo dehaḥ, puruṣas tu suparṇaḥ śuddha-caitanya-rūpaḥ \| na ca
śuddha-caitanyasya jaḍa-dehena śuddha-tajasas tmaseva sāhityaṁ syāt \|
ataḥ kasmai krudhyeta hi, yataḥ karmaiva nasti yat sukha-duḥkhayor mūlam
\|\|55\|\|

**\...**

**\|\| 11.23.56 \|\|**

**kālas tu hetuḥ sukha-duḥkhayoś cet**

**kim ātmanas tatra tad-ātmako'sau \|**

**nāgner hi tāpo na himasya tat syāt**

**krudhyeta kasmai na parasya dvandvam \|\|**

**madhvācāryaḥ (bhāgavata-tātparyam) :** tad ātmanaḥ kālādhīnasya \|
svātantryām ātma-śabdoktaṁ svarūpam api kutracit iti viveke \| yathāgner
himasya naiva duḥkhaṁ tāpa-nimittaṁ jaḍatvāt \| evaṁ jaḍatvād dehasyāpi
kālādi-sambandhe vidyamānam api na duḥkhaṁ yuktam \|

> sadā kālādi-sambandhād duḥkhaṁ dehasya yujyate \|
>
> tathāpi naiva duḥkhī sa jaḍatvān niyamena tu \|\|
>
> ātmanaḥ sukha-rūpatvān na duḥkhaṁ yujyate kvacit \|
>
> tasmān mano-bhrameṇaiva duḥkhī jīvo na cānyathā \|\|
>
> sarveṣāṁ manaso netā mano-rūpas trilocanaḥ \|
>
> tad-vaśāḥ saha devāś ca te naiva sukha-duḥkhinaḥ \|\|
>
> niyantā tasya ca prāṇas tato'pi balavattaraḥ \|
>
> tan-niyantā hariḥ sākṣāt paramānanda-lakṣaṇaḥ \|\| iti tātparye
> \|\|56\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tatra kāla-pakṣe'py ātmanaḥ kiṁ,
yato'sau kālātmaka eva brahmāṁśatvāt \| svāṁśasya svataḥ pīḍā nāstīty
atra dṛṣṭāntaḥ, nāgner detos tad aṁśasya jvālādes tāpo dāhato nāśo'sti
\| tatropādhi-bhūta-kāṣṭhāṁśa-dāhān nāśaḥ syād iti dṛṣṭāntāntaram
āha---himasya tac chaityaṁ tad aṁśasya tuṣāra-kaṇasya nāśakaṁ na syād
ity arthaḥ \| kiṁ ca āstām aṁśatvaṁ vastutaḥ para evāyaṁ na ca parasya
dvandvaṁ sukha-duḥkhādikam astīti \|\|56\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** parasya svarūpato māyātītasya
\|\|56\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kāla-pakṣe'py ātmanaḥ kiṁ
? yato'sau jīvātmā tad-ātmakaḥ \| jīvātmano brahmāṁśatvāt kāla-brahmaṇoś
caikyāt aṁśāṁśinaḥ sakāśāt pīḍā nāstīty atra dṛṣṭāntaḥ agner hetos
tad-aṁśasya jālādes tāpo nāsti himasyāpi tat-śaityaṁ hima-kaṇasya na
syāt \| ataḥ kasmai krudhyeta ? tad evaṁ parasya svarūpato māyātītasya
jīvātmano dvandvaṁ sukha-duḥkhādikaṁ nāstīti ṣaḍ ete hetavo nirastāḥ
\|\|56\|\|

**\...**

**\|\| 11.23.57 \|\|**

**na kenacit kvāpi kathañcanāsya**

**dvandvoparāgaḥ parataḥ parasya \|**

**yathāhamaḥ saṁsṛti-rūpiṇaḥ syād**

**evaṁ prabuddho na bibheti bhūtaiḥ \|\|**

**madhvācāryaḥ (bhāgavata-tātparyam) :** ātmano manasaḥ \| bhaumayor
vikārayoḥ pīḍya-pīḍakayor ubhaya-manasoḥ sator duḥkhaṁ bhavati \|
grahasya grahaṇa-rūpasya manasaḥ sata eva \| jaḍe manasi saty eva \|
tad-ātmano manasaḥ sata eva \| saṁsṛti-rūpiṇaḥ ātmano jīvasya yathā
tathā na hi paramasya amanastvād ato mano'nvaya-vyatireke iti bhāvaḥ
\|\|57\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tad evaṁ ṣaḍ ete hetavaḥ
prasiddhā nirastāḥ, yadi kaścid dhetv-antaram udbhāvayet tad api
vastu-mahimāpekṣāyāṁ na sambhavatīty āha---na kenacid iti \| nanv
aparokṣaḥ katham apahnūyate tatrāha---yatheti \| saṁsṛtim avidyamānām
eva rūpayati prakāśayatīti tathā tasya ahamo'haṅkārasya yathā syān na
tathā parataḥ prakṛteḥ parasyātmano dvandva-sambandhaḥ \|
ahaṅkāra-nimitto'sau na vāstava ity arthaḥ \| evaṁ prabuddho yaḥ sa
bhūtaiḥ kṛtvā na bibheti \|\|57\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yadi kaścid dhetv-antaram
udbhāvayet, tad api vastu-mahimnā na sambhavatīty āha---neti \| parataḥ
anyasmād dhetoḥ yataḥ parasya māyātītasya \| nanu tarhy aparokṣasya
duḥkhānubhavasya ko hetuḥ ? tatra pūrvokta-mano'dhyāsa
evetyāha---yathāham iti \| manaḥ-pradhāne liṅga-dehe yo'haṅkāras tasmād
eva nānyasmāt \| yathā-śabda evārthe \| saṁsṛtiṁ saṁsāra-baddhaṁ
nirūpayituṁ śīlaṁ yasya tasmāt \| evaṁ prabuddho yaḥ sa bhūtaiḥ kṛtvā na
bibheti \| jīvātmā hi svarūpataḥ śuddha eva, na tasya kāla-karmādayo
duḥkha-hetavaḥ \| kintv avidyayā dehe'haṅkārāt dehasya adhyāsa eva \| sa
ca deho manaḥ-pradhānatvāt \| mana eveti, tad eva duḥkha-hetur iti
prakaraṇārthaḥ \| dehādhyāse sati tu jīvātmanaḥ śuddhatve'pagate
adhyāsānugāḥ ṣaḍ api hetavo yathā-yogam udbhavantīti nirgalitārthaḥ
\|\|57\|\|

**\...**

**\|\| 11.23.58 \|\|**

**etāṁ sa āsthāya parātma-niṣṭhām**

**adhyāsitāṁ pūrvatamair maharṣibhiḥ \|**

**ahaṁ tariṣyāmi duranta-pāraṁ**

**tamo mukundāṅghri-niṣevayaiva \|\|**

**śrīdhara-svāmī (bhāvārtha-dīpikā) :** ato'ham api tathaiva
paramātma-niṣṭhatayā tariṣyamīty āha---etām iti \| so'ham ity anvayaḥ \|
nanv iyaṁ niṣṭhaiva kathaṁ bhavet tad āha---mukundeti \|\|58\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad eṣā ca manaḥ paramātma-niṣṭhā
śrīman-mukundāṅghri-niṣevāṁ vinā sopadravaiva jātā yad īdṛśo
nānā-vicāro'pi tan-niṣṭhāyām upadrava evety ante tan-niṣevām
avalambyaiva vivinakti---etām iti \| tasmād bhavatā sādhv evoktam ṛte
tvad-dharma-niratān\[bhā.pu. 11.22.61\] iti śrī-bhagavato bhāvaḥ
\|\|58\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca tasya
vighna-sthagitā prāg-bhavī yā śuddhā mad-bhaktir manasi prādurbhūtā,
prādurbhūtāyāṁ ca tasyāṁ svasya sannyāsaṁ
dvandva-sahanopāya-mukta-lakṣaṇam etāvantaṁ vicāraṁ cāvadhīrayan
mac-caraṇa-niṣevayāmṛta-sindhu-nimagna uccair nṛtyan saharṣāṭopam
āha---etām iti so'ham ity anvayaḥ \| paramātma-niṣṭhāṁ
deha-daihikābhimānebhyaḥ paraṁ śuddho ya ātmā jīvas tasya niṣṭhāṁ
vicārita-lakṣaṇaṁ svarūpaṁ kevalam āsthāyeti paramātma-niṣṭhāyām asyāṁ
mama ā īṣat sthita-mātram eva tamaḥ saṁsāraṁ tu sevayaiva tariṣyāmi na
tv anyathety artha eva-kārāl labhyate \| nanu tarhi paramātma-niṣṭhāyāṁ
sthiti-mātram api kiṁ karoṣi tatrāha---pūrvatamaiḥ prācīnair adhyāsitām
iti \|\|58\|\|

**\...**

**\|\| 11.23.59 \|\|**

**śrī-bhagavān uvāca**---

**nirvidya naṣṭa-draviṇe gata-klamaḥ**

**pravrajya gāṁ paryaṭamāna ittham \|**

**nirākṛto'sadbhir api sva-dharmād**

**akampito'mūṁ munir āha gāthām \|\|**

**śrīdhara-svāmī (bhāvārtha-dīpikā) :** prastāvena saha gāthārthaṁ
saṅkṣepato darśayati dvābhyām, itthaṁ naṣṭa-draviṇo nirvidya gata-klamaḥ
pravrajya gāṁ paryaṭann asadbhir nirākṛto'pi sva-dharmād akampitaḥ san
munir amūṁ gāthām agāyatety anvayaḥ \|\|59\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kadaryopākhyānaṁ
tad-upākhyānottāpana-prayojanaṁ cāha---śloka-dvayena nividyeti
\|\|59\|\|

**\...**

**\|\| 11.23.60 \|\|**

**sukha-duḥkha-prado nānyaḥ puruṣasyātma-vibhramaḥ \|**

**mitrodāsīna-ripavaḥ saṁsāras tamasaḥ kṛtaḥ \|\|**

**śrīdhara-svāmī (bhāvārtha-dīpikā) :** mitrodāsīna-ripavaḥ sarvo'pi
saṁsāras tamaso'jñānata ātmano manaso vibhrama-mātraḥ kṛto na tāttvika
ity arthaḥ \|\|60\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mitrodāsīna-ripu-rūpaḥ
sukha-duḥkha-pradaḥ puruṣasya sarvo'pi saṁsāro nānyo'sti kintu tamasas
tamasā svājñānena kṛto ya ātmano manaso vibhramas tad-rūpa evety arthaḥ
\|*\|*60\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ātma-vibhrama iti
pañcamy-arthe prathamā \| ātma-vibhramād anyo'nyety arthaḥ \| ata eva
tamaso'jñāna-svarūpāt mitrādi-rūpaḥ saṁsāraḥ \|\|60\|\|

**\...**

**\|\| 11.23.61 \|\|**

**tasmāt sarvātmanā tāta nigṛhāṇa mano dhiyā \|**

**mayy āveśitayā yukta etāvān yoga-saṅgrahaḥ \|\|**

**śrīdhara-svāmī (bhāvārtha-dīpikā) :** uktaṁ dvandva-sahanopāyam
upasaṁharati---tasmād iti \|\|61\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** uktaṁ dvandva-sahanopāyam
upasaṁharati---etāvān mano-nigraha-paryanta evety arthaḥ \|\|61\|\|

**\...**

**\|\| 11.23.62 \|\|**

**ya etāṁ bhikṣuṇā gītāṁ brahma-niṣṭhāṁ samāhitaḥ \|**

**dhārayañ chrāvayañ chṛṇvan dvandvair naivābhibhūyate \|\|**

**śrīdhara-svāmī (bhāvārtha-dīpikā) :** mano-nigrahāśakto'py etac
chravaṇādi-niṣṭhas tat kalaṁ prāpnotīty āha---ya iti \| dvandvaiḥ
sukha-duḥkhādibhiḥ \|\|62\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mano-nigrahāśakto'py etac
chravaṇādinā tat-phalaṁ prāpnotīty āha---ya iti \|\|62\|\|

iti sārārtha-darśinyāṁ harṣiṇyāṁ bhakta-cetasām \|

ekādaśe trayoviṁśaḥ saṅgataḥ saṅgataḥ satām \|\|\*\|\|

**\...**

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyām ekādaśa-skandhe śrī-bhagavad-uddhava-saṁvāde
> bhikṣu-gītā nāma trayoviṁśo'dhyāyaḥ \|

\|\|23\|\|

**...**

**(11.24)**

**atha caturviṁśo\'dhyāyaḥ**

**śrī-bhagavad-uddhava-saṁvāde sāṅkhya-yogaḥ**

**\|\| 11.24.1 \|\|**

**śrī-bhagavān uvāca---**

**atha te sampravakṣyāmi sāṅkhyaṁ pūrvair viniścitam \|**

**yad vijñāya pumān sadyo jahyād vaikalpikaṁ bhramam \|\|**

**śrīdhara-svāmī (bhāvārtha-dīpikā) :**

catur-viṁśe tu sāṅkhyena mano-moho nivāryate \|

ātmanaḥ sarva-bhāvānām āgamāpāya-cintayā \|\|

sva-pada-dvandva-bhaktānām advandvatvāya saṁyamam \|

cittasyoktvā punaḥ kṛṣṇaḥ sāṅkhya-matrāha tat kṛte \|\|

advitīyāt paramātmano māyayā prakṛti-puruṣa-dvārā sarvaṁ dvaitam udeti,
punas tatraiva līyate ity anusandadhānasya puruṣasya dvandva-bhramo
nivartate iti vaktuṁ sāṅkhyaṁ prastauti---atheti \| **pūrvaiḥ**
kapilādibhir **viniścitam** \| **vaikalpikaṁ** bheda-nimittam \|
**bhramaṁ** sukha-duḥkhādi-rūpam \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bahiraṅgāyā māyāyāś cāṁśa-dvayam
\| atra guṇa-rūpasya māyākhyasya nimittāṁśasya, dravya-rūpasya
pradhānākhyasyopādānāṁśasya ca parasparaṁ bhedam āha caturbhiḥ---atheti
taiḥ \| atra pradhāna-paryāyaḥ prakṛti-śabdaḥ \|\|1\|\|
\[paramātma-sandarbha 49\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

catur-viṁśe tu sūtrādya-hetavo'sya yato'bhavan \|

punas tad eva viviśur etat sāṅkhyaṁ nirūpitam \|\|

manaḥ-pradhāna-liṅga-dehe'haṁ-buddhir evātmano duḥkha-kāraṇam iti
bhikṣu-gītād avagataṁ, sā cānātma-buddhir ātmānātma-viveke sati
nivartate \| sā cātmānātma-vivekaḥ sāṅkhya-jñāna-mūla ity ataḥ sāṅkhyam
upadiśann āha---atheti \| vikalpo dehas tad-udbhavam adhyāsa-rūpaṁ
bhramaṁ tyajet \|\|1\|\|

**\...**

**\|\| 11.24.2 \|\|**

**āsīj jñānam atho artha ekam evāvikalpitam \|**

**yadā viveka-nipuṇā ādau kṛta-yuge'yuge \|\|**

**madhvācāryaḥ (bhāgavata-tātparyam) :**

yathaivārthas tathājñānaṁ jñānārthaikyam udāhṛtam \|

> tathā kṛta-yuge prāyas tad anyeṣu tu kasyacit \|\| iti brahma-tarke
> \|\|2\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) : atho-**śabdaḥ kārtsnye \|
**jñānaṁ** draṣṭṛ, tena dṛśya-rūpaḥ kṛtsno'py **arthaś** ca
vikalpa-śūnyam **ekam eva,** brahmaṇy eva līnam āsīd ity arthaḥ \|kadety
apekṣāyām āha---**ayuge** yugebhyaḥ pūrvam, pralaya ity arthaḥ \| tathā
**ādau** yat **kṛta-yugaṁ,** tasmiṁś cānyadāpi **yadāviveka-nipuṇā**
janā bhavanti, tadāpi teṣāṁ bhedāsphūrteḥ \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** āsīd iti taiḥ
tṛtīya-skandhe---bhagavān eka āsedam agra ātmātmanāṁ vibhuḥ\[bhā.pu.
3.5.23\] ity-ādau yad bhagavattvena śabdyate, tad evātra brahmatvena
śabdyata iti, vadanti ity-ādivad ubhayatraikam eva vastu pratipādyam
\| ante tu, eṣa sāṅkhya-vidhiḥ proktaḥ\[bhā.pu. 11.24.29\] ity-ādau,
parāvara-dṛśā mayā ity anena bhagavad-rūpeṇāpy avasthitiḥ spaṣṭaiva \|
kadety apekṣāyām āha---**yadā** ādau kṛta-yuge viveka-nipuṇā janā
bhavanti, tasminn ayuge tat-pūrvasmin pralaya-kāla ity arthaḥ \| yad vā,
jñānam atra jīva-tattvam \|\|2\|\| \[paramātma-sandarbha 50\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** jñānaṁ
brahma-paramātma-bhagavac-chabda-vācyas tv ity arthaḥ \| yaj jñānam
advayaṁ brahma \[bhā.pu. 1.2.11\] iti, paramātmeti bhagavān iti śabdyate
iti sūtokteḥ \| atho-śabdaḥ kārtsnye \| avikalpitaṁ vikalpa-śūnyam ekam
eva jñānaṁ brahmaivātho vasv āsīt, kadety apekṣāyām āha---ayuge
yugebhyaḥ pūrvaṁ pralaya ity arthaḥ \| tathā ādau yat kṛta-yugaṁ tasmiṁś
ca anyad api yadā viveka-nipuṇā jñānino bhavanti, tadāpi teṣāṁ
bhedāsphūrteḥ \|\|2\|\|

**\...**

**\|\| 11.24.3 \|\|**

**tan māyā-phala-rūpeṇa kevalaṁ nirvikalpitam \|**

**vāṅ-mano-\'gocaraṁ satyaṁ dvidhā samabhavad bṛhat \|\|**

**śrīdhara-svāmī (bhāvārtha-dīpikā) : tadbṛhad** brahma
**vāṅ-mano'gocaraṁ** yathā bhavati, tathā **māyā** dṛśyaṁ **phalaṁ**
tat-prakāśas tad-**rūpeṇa** māyā-rūpeṇa vilāsa-rūpeṇa vā **dvidhābhūt**
\|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad iti \| taiḥ tatra māyā-dṛśyam
iti phalaṁ tat-prakāśa iti chedaḥ, tena brahmaṇā yad dṛśyaṁ vastu, tan
māyā \| tasya brahmaṇo yaḥ prakāśa-viśeṣaḥ, sa phalam ity arthaḥ \| yad
vā, prakṛtir yasya\[bhā.pu. 11.24.19\] ity-ādau, brahma tat tritayaṁ tv
aham iti vakṣyamāṇāt, tad bṛhat mal-lakṣaṇaṁ brahma-svarūpeṇa sthitvaiva
māyāyā nija-śakti-viśeṣasya yat phalaṁ vyaṅgaṁ vastu, tad-rūpeṇa
\|\|3\|\| \[paramātma-sandarbha 51\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad eva kevalam ekam api
bṛhad brahma māyā bahiraṅgākhya-sva-śaktiṁ, phalaṁ phala-bhoktṛ
svīya-cit-kaṇa-rūpa-taṭastha-śaktiś ca, tad-rūpeṇa dvividhaṁ samyag
abhavat \| dvividham api tad viśinaṣṭi---nirvikalpitaṁ brahmato
nirbhedaṁ, tayos tac-chaktitvāt, vāṅ-manasor agocaraṁ māyāyā
avyakta-svarūpatvāt, jīvasyātisaukṣmyāt, satyaṁ dvayor eva nityatvāt
\|\|3\|\|

**\...**

**\|\| 11.24.4 \|\|**

**tayor ekataro hy arthaḥ prakṛtiḥ sobhayātmikā \|**

**jñānaṁ tv anyatamo bhāvaḥ puruṣaḥ so'bhidhīyate \|\|**

**śrīdhara-svāmī (bhāvārtha-dīpikā) : tayor** dvidhā-bhūtayor aṁśayor
madhye **ubhayātmikā** kārya-kāraṇa-rūpiṇī \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tayor iti taiḥ \| prakṛtiḥ
pradhānaṁ, puruṣo jīvaḥ \| evaṁ śrī-viṣṇu-purāṇe---viṣṇoḥ svarūpāt
parato hi te'nye rūpe pradhānaṁ puruṣaś ca vipra \[vi.pu. 1.2.24\] ity
atra teṣām eva ṭīkā ca---*parato* nirupādher *viṣṇoḥsvarūpātte*
prāg-ukte *pradhānaṁ puruṣaś ca* iti dve *rūpe anye* māyā-kṛte iti
\|\|4\|\| \[paramātma-sandarbha 52\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tayor dvidhā-bhūtayor
aṁśayor madhye ekataro māyākho'rthaḥ prakṛtiḥ \| sā cobhayātmikā
kārya-kāraṇa-rūpiṇī \| anyatamo'rthaḥ jñānaṁ jñāna-svarūpaḥ sa ca puruṣo
jīvaḥ \|\|4\|\|

**\...**

**\|\| 11.24.5 \|\|**

**tamo rajaḥ sattvam iti prakṛter abhavan guṇāḥ \|**

**mayā prakṣobhyamāṇāyāḥ puruṣānumatena ca \|\|**

**śrīdhara-svāmī (bhāvārtha-dīpikā) :** abhavann abhivyaktā babhūvuḥ \|
mayā parameśvareṇa \| jīvādṛṣṭa-prayuktatvāt sṛṣṭeḥ puruṣānubhūtatvam \|
yad vā, svasyaiva prakṛtīkṣaṇa-rūpā yā puruṣāvasthā tad-anumatena
tad-vāreṇety arthaḥ \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mayā kālākhya-ceṣṭātmakena
mahat-sraṣṭṛ-sahāya-puruṣa-rūpeṇa
līlā-sādhaka-bhakta-jīva-vṛndārtha-kṛtayekṣayā prakṣobhyamāṇāyās tata
udbuddhena puruṣeṣu sarveṣu jīveṣv anugatena matena jñānena
vāsanā-rūpeṇa pūrvokta-svabhāvākhyena viśeṣataḥ prakṣobhyamāṇāyāḥ
prakṛteḥ sambandhinas tama-ādayo guṇā abhavan, vyaktībhūtā ity arthaḥ \|
veti pāṭho'pi samuccayārthaḥ \|\|5\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mayā
mahat-sraṣṭṛ-mahā-puruṣa-svarūpeṇa puruṣasya jīvasyānumatena,
asmad-vidhasya jīvasya prāktana-karma-jñāna-bhakti-sādhanāni
sampadyantām ity ātmakena, sṛṣṭair jīvādṛṣṭa-prayuktatvāt \|\|5\|\|

**\...**

**\|\| 11.24.6 \|\|**

**tebhyaḥ samabhavat sūtraṁ mahān sūtreṇa saṁyutaḥ \|**

**tato vikurvato jāto yo'haṅkāro vimohanaḥ \|\|**

**śrīdhara-svāmī (bhāvārtha-dīpikā) :** sūtraṁ kriyā-śaktimān prathamo
vikāraḥ \| tato mahān jñāna-śaktiḥ \| nanv ayaṁ mahān eva prathamo
vikāraḥ prasiddhaḥ ? tatrāha---sa ca jñāna-kriyā-garbhatvāt sūtreṇa
saṁyutaḥ, na pṛthak \| ekam eva tattvaṁ kriyā-jñāna-śaktibhyāṁ
dvidhocyata ity arthaḥ \| vimohano jīvasya bhrama-hetuḥ sa jātaḥ
\|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatas tebhyaḥ sūtreṇa saṁyutaḥ sa
mahān samabhavat jātaḥ ity anayor bheda eva darśitaḥ \| tad evam
īśvara-jīva-prakṛti-svabhāva-sūtra-mahad-ākhyāni ṣaḍ eva tattvāni
mahā-puruṣasya māyāyāś ca bṛhad-ākhya-sarveśvara-guṇa-trayasya prakṛtāv
antar-bhāvāt devatānāṁ tattvāntar-bhāvāt ahaṅkārādayo dvāviṁśatir ity
aṣṭāviṁśatiḥ \|\|6\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sūtraṁ kriyā-śaktimān
prathamo vikāraḥ \| nanu prathamo vikāro jñāna-śaktir mahān iti
prasiddhaḥ ? tatrāha---mahān yaḥ prasiddhaḥ sa hi sūtreṇa saṁyutaḥ \|
tatra tatra sūtra-sahita eva sa jñeya ity arthaḥ \| vimohanaḥ jīvasya
bhrama-hetuḥ \|\|6\|\|

**\...**

**\|\| 11.24.7 \|\|**

**vaikārikas taijasaś ca tāmasaś cety ahaṁ tri-vṛt \|**

**tan-mātrendriya-manasāṁ kāraṇaṁ cid-acin-mayaḥ \|\|**

**madhvācāryaḥ (bhāgavata-tātparyam) :** phalaṁ rūpayati iti phala-rūpaḥ
\| jñānārthaikyena satyaṁ paścāt tad dvidhā samabhavat \|
tac-chabdārthātmakam ubhayaṁ bṛhattaram \|

> jñānābhimānī puruṣaḥ sa brahmā samudāhṛtaḥ \|
>
> arthābhimānī prakṛtiḥ gāyatrī sā prakīrtitā \|\|
>
> tayor niyāmako viṣṇuḥ śrīś cānugrāhikā smṛtā \|
>
> vāyus tu brahmaṇaḥ putraḥ prakṛtau samajāyata \|\|
>
> triguṇātmā samuddiṣṭaḥ prāyaḥ-sattvātmakas tathā \|
>
> gāyatrī caiva sāvitrī tathaiva ca sarasvatī \|\|
>
> evaṁ trirūpā prakṛtir ekā sattvādi-bhedataḥ \|
>
> tāsu vīryaṁ samutsṛṣṭaṁ brahmaṇy ekatvam āgatam \|\|
>
> sa sūtrātmā samuddiṣṭo vāyur loka-praṇāyakaḥ \|
>
> tasyāpi sūtraṁ bhagavān dhāraṇād viṣṇur avyayaḥ \|\|
>
> sūtra-putras tv ahaṅkāraḥ sa rudraḥ samudāhṛtaḥ \|
>
> anantād api rudro'bhūd brahmaṇaś ceti sa tridhā \|\|
>
> vaikāriko brahmajas tu taijaso vāyujaḥ smṛtaḥ \|
>
> tāmaso'nantajaś caiva sa eko guṇa-bhedataḥ \|\| iti prāmāṇye \|
>
> cid acid yad vaśe sarvaṁ sa rudraś cid-acin-mayaḥ \|\| iti \|\|2-7\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** yatas tanmātrādīnāṁ kāraṇam \|
manaḥ-śabdena devānām apy upalakṣaṇam \| cid-acin-mayaḥ,
cid-ābhāsa-vyāptatvād ubhaya-granthi-rūpa iti jīvopādhitvaṁ darśitam \|
yady api, tasmād vā etasmād ātmana ākāśaḥ saṁbhūtaḥ ity-ādi-śruteḥ,
anna-mayaṁ hi saumya manaḥ ity-ādi-śruteś ca prathamaṁ bhūtāni jāyante,
tebhyaś cāpañcīkṛtebhyaḥ prāṇādi-krameṇa samaṣṭy-ātmakaṁ liṅga-śarīraṁ,
pañcī-kṛtebhyaś ca brahmāṇḍaṁ, tasmin vairājas tad antaryāmī
līlāvigrahaḥ kṣīrābdhi-śāyī śrī-nārāyaṇas tan nābhi-padme ca vairājasya
bhoga-vigrahaś caturānanas tato yathāvasaram anyeṣāṁ jīvānām āvirbhāva
iti prakriyā tathāpi cittābhivyakti-pūrvako'haṅkāras tato
bhūtendriyādi-vyavahāra ity etāvatā mahad-ādi-krameṇa sṛṣṭir ucyate \|
tathā coktam,

> mṛl-loha-visphuliṅgādyaiḥ sṛṣṭir yā coditānyathā \|
>
> upāyaḥ so'vatārāya nāsti bhedaḥ kathañcana \|\| iti \|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vaikārika iti taiḥ tatra yadyapīty
ādau purāṇaika-niścita-śruty-arthānāṁ tv idaṁ matam, ahaṅkāropādher
evātmana ākāśaḥ sambhūtaḥ manaso'nna-mayatvaṁ
cābhivyakti-viśeṣāpekṣayety-ādi-jñeyam iti smārtāś caitam evārthaṁ
manyante \| yuktaṁ ca tat, yathoktam,

> vedārthād adhikaṁ manye purāṇārthaṁ varānane \|
>
> vedāḥ pratiṣṭhitā devi purāṇe nātra saṁśayaḥ \|\|
>
> purāṇam anyathā kṛtvā tiryag-yonim avāpnuyāt \|
>
> sudānto'pi suśānto'pi na gatiṁ prāpnuyāt kvacit \|\|
>
> yo veda caturo vedān sāṅgopaniṣado dvijāḥ \|
>
> purāṇaṁ naiva jānāti na ca sa syād vicakṣaṇaḥ \|\| ity-ādi \|

bhārata-vyapadeśena hy āmnāyārthaḥ pradarśitaḥ ity-ādi ca \|
kṣīrābdhi-śāyīty atra garbhodaśāyīti vācyaṁ cittaṁ mahat-tattvam iti
\|\|7\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** aham ahaṅkāraḥ \| trivṛt
vṛtti-trayavān \| tanmātendriya-manasām iti vyutkrameṇa
ayatiātma-saṅkhyaṁ cid-acin-maya iti svayam acinmayo'pi jīvopādhitvena
tadaikyāc cij-jaḍa-granthi-rūpatvāc cid-acin-mayaḥ \|\|7\|\|

**\...**

**\|\| 11.24.8 \|\|**

**arthas tan-mātrikāj jajñe tāmasād indriyāṇi ca \|**

**taijasād devatā āsann ekādaśa ca vaikṛtāt \|\|**

**śrīdhara-svāmī (bhāvārtha-dīpikā) :** tasmāt tri-vidhāt
tri-vidha-prapañcotpattiṁ darśayati---artha iti \| tan-mātrikāc
chabdādi-tanmātra-kāraṇāt tāmasāt tad-dvārā artho mahā-bhūta-rūpo jajñe
babhūva, bhūtānām āvaraṇa-svabhābhāvatvāt \| indriyāṇi daśa taijasād
rājasāt \| teṣāṁ pravṛtti-svabhāvatvāt \| vaikṛtāt sāttvikād devatāḥ,
dig-vātārka-pracetāś ca vahnīndropendra-mitrakāḥcandraś cety ekādaśaḥ \|
ca-śabdān manaś ca \| teṣāṁ prakāśa-svabhāvatvāt \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tan-mātrikāt
tan-mātra-kāraṇāt tāmasād artha ākāśa ādi-bhūta-pañcakaṁ jajñe,
tasyāvaraṇa-svabhāvatvāt tāmasatvaṁ, kāraṇasya kārya-nirāsa-rūpatvāt
tasya nirāsa ity arthe \| buñjaṇ kaṭhajina ity-ādinā kumudāditvāt ṭacā
tan-mātrika iti siddham \| indriyāṇi daśa taijasāt, teṣāṁ
pravṛtti-svabhāvatvāt taijasatvaṁ vaikṛtāt sāttvikāt devatā
dig-vātādayaḥ ca-kārān manaś ca teṣāṁ prakāśa-svabhāvāt sāttvikatvam
\|\|8\|\|

**\...**

**\|\| 11.24.9 \|\|**

**mayā sañcoditā bhāvāḥ sarve saṁhatya-kāriṇaḥ \|**

**aṇḍam utpādayām āsur mamāyatanam uttamam \|\|**

**śrīdhara-svāmī (bhāvārtha-dīpikā) :** mama vairājāntaryāmiṇaḥ
\|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** āyatanam upādhiḥ tatrottamatvaṁ
vyaṣṭy-apekṣayā \|\|9\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhāvāḥ sūtrādayaḥ
\|\|9\|\|

**\...**

**\|\| 11.24.10 \|\|**

**tasminn ahaṁ samabhavam aṇḍe salila-saṁsthitau \|**

**mama nābhyām abhūt padmaṁ viśvākhyaṁ tatra cātma-bhūḥ \|\|**

**madhvācāryaḥ (bhāgavata-tātparyam) :**

cid-ānanda-śarīrras tu praviṣṭo'nte hariḥ svayam \|

> tan-nābher bhūta-deho'bhūt padmād api caturmukhaḥ \|\|
>
> caturmukhas tu sarvānta vyāpta-deho mahā-tapāḥ \|
>
> haris tu sarva-vyāpto'pi bhūta-deho na tu kvacit \|
>
> naivāsya prākṛto deho prādurbhāveṣv api kvacit \|\| iti nivṛtte
> \|\|10\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** salile saṁsthitir yasya tat
salila-saṁsthiti-tasmin salila-saṁsthitāv aṇḍe śrī-nārāyaṇa-rūpo
līlā-vigraheṇa samabhavaṁ sthita ity arthaḥ \| viśvākhyaṁ
loka-kāraṇa-bhūtam \| tatra cātma-bhūś caturānana-rūpa-bhoga-vigraheṇa
punar vairāja eva tasminn āvirbhūta ity arthaḥ \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** dvitīya-puruṣa-rūpeṇāhaṁ
samabhavaṁ salilasya garbhodaka-rūpasya saṁsthitir yasminn iti ca
tantreṇoktam \|\|10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** salilasya
garbhoda-rūpasya saṁsthitir yatra tasminn aṇḍe ahaṁ garbhoda-śāyi-rūpo
dvitīyaḥ puruṣaḥ samabhavaṁ sthita ity arthaḥ \| viśvākhyaṁ
loka-kāraṇa-bhūtaṁ tatrātma-bhūr brahmā vairāja eva bhoga-vigrahaḥ punaś
caturānano'bhūd ity arthaḥ \|\|10\|\|

**\...**

**\|\| 11.24.11 \|\|**

**so'sṛjat tapasā yukto rajasā mad-anugrahāt \|**

**lokān sa-pālān viśvātmā bhūr bhuvaḥ svar iti tridhā \|\|**

**śrīdhara-svāmī (bhāvārtha-dīpikā) :** rajasā yukto mad-anugrahāt
tapasāsṛjat \| bhūr atalādi-sahitā \| bhuvaḥ antarikṣa-lokaḥ \| svaḥ
svar-lokaḥ \| mahar-lokāder apy upalakṣaṇam \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.24.12 \|\|**

**devānām oka āsīt svar bhūtānāṁ ca bhuvaḥ padam \|**

**martyādīnāṁ ca bhūr lokaḥ siddhānāṁ tritayāt param \|\|**

**śrīdhara-svāmī (bhāvārtha-dīpikā) :** loka-sṛṣṭi-prayojanam
āha---devānām iti sārdhena \| oko nivāsaḥ \| padaṁ sthānam \| tritayāt
paraṁ mahar-lokādi \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** siddhānāṁ yogādibhis tritayāt
paraṁ mahar-lokādi \|\|12\|\| \[bha.saṁ. 63\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 11.24.13-14 \|\|**

**adho'surāṇāṁ nāgānāṁ bhūmer oko'sṛjat prabhuḥ \|**

**tri-lokyāṁ gatayaḥ sarvāḥ karmaṇāṁ tri-guṇātmanām \|\|**

**yogasya tapasaś caiva nyāsasya gatayo'malāḥ \|**

**mahar janas tapaḥ satyaṁ bhakti-yogasya mad-gatiḥ \|\|**

**madhvācāryaḥ (bhāgavata-tātparyam) :** mahar-ādīnām api
bhakti-yogo'pekṣita eva, ādhikyenāpekṣitatvād, bhakti-yogasya mad-gatiḥ
ity uktam \|

> naiva viṣṇāv abhaktasya mahar-lokādikā gatiḥ \|
>
> bhakty-udrekāt kramād ūrdhvaṁ yāvad viṣṇu-praveśanam \|\|
>
> evaṁ jñānaṁ vinā nāpi mahar-lokādikā gatiḥ \|
>
> jñānodrekāt kramād ūrdhvaṁ yāvad viṣṇu-praveśanam \|\|
>
> nityaśo bhagavad-rūpasyāparokṣyeṇa darśanam \|
>
> muhūrta-mātraṁ jñānaṁ syān mahā-jñānaṁ tato'dhikam \|\|
>
> jñānena brahma-lokaḥ syān mahā-jñānād dharer gatiḥ \|
>
> sadaivākhaṇḍitaṁ jñānaṁ tapa ity ucyate budhaiḥ \|\|
>
> aparokṣa-dṛśā yuktaṁ nityaṁ yan-mātra-kālayā \|
>
> aparokṣa-dṛśā nityam eka-mātrāyujā yutam \|\|
>
> yoga-nāmnā samuddiṣṭaṁ dhyānaṁ nityam akhaṇḍitam \|
>
> tac-caturbhāgayā nityam aparokṣa-dṛśā yutam \|\|
>
> pāda-yogākhyam uddiṣṭaṁ dhyānaṁ nityam akhaṇḍitam \|
>
> pāda-yogān mahar-loko jano-lokas tu yogataḥ \|
>
> tapasas tu tapo-lokaḥ prāpyate nānyataḥ kvacit \|\| iti dhyāna-yoge
> \|\|13-14\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** bhūmer adhaḥ atalādi \| eva
vyavasthāyāṁ kāraṇam āha sārdhena, tri-lokyāṁ pātālādi-sahitāyām
\|\|13\|\| yogādi-tāratamyena yathottaraṁ mahar-lokādayaḥ \| mad-gatir
vaikuṇṭha-lokaḥ \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** trilokyām iti sārdhakam \| tatra
pātālādika-bhūr bhuvaḥ svaś ceti karmaṇāṁ gārhasthya-dharmāṇāṁ, tapo
vānaprasthatvaṁ brahmacaryaṁ ca \| tatra
brahmacaryeṇopakurvāṇa-naiṣṭhikatva-bhedena kramān mahar janaś ca \|
vānaprasthena tapaḥ \| nyāsena satyam \| yoga-tāratamyena tu sarvam iti
jñeyam \| mad-gatiḥ śrī-vaikuṇṭha-loke bhakti-yoga-prāpyatvena
vakṣyamāṇaṁ, yan na vrajanti\[bhā.pu. 3.15.23\| ity-ādi-vākya-sāhāyyāl
loka-prakaraṇāc ca \| uktaṁ ca tṛtīye devān prati
brahmaṇaiva---tat-saṅkulaṁ hari-padān atimātra-dṛṣṭaiḥ\[bhā.pu.
3.15.20\] ity-ādi \| ṭīkā ca, punar vaikuṇṭha-lokam eva
viśinaṣṭi---tat-saṅkulaṁ vyāptaṁ bhavati \| kaiḥ ? hari-padāyor ānatiḥ
praṇāmas tāvan-mātreṇa dṛṣṭair bhaktānāṁ vimānair na tu karmādi-prāpyaiḥ
ity eṣā \|

evam eva śrutiś ca---parīkṣya lokān karma-citān brāhmaṇo nirvedam āyān
nāstyakṛtaḥ kṛtena[^121]\[mu.u. 1.2.12\] iti\| atrāpy akṛta ity asya
viśeṣyaṁ loka ity eva, tat-prasakteḥ \| īśvaraḥ sarva-bhūtānāṁ \[gītā
18.61\] ity-ādau,

> tam eva śaraṇaṁ gaccha sarvabhāvena bhārata \|
>
> tat-prasādāt parā śāntiḥ sthānaṁ prāpsyasi śāśvatam \|\|\[bhā.pu.
> 18.62\]

iti śrī-bhagavad-upaniṣatsu \|\| \[bhagavat-sandarbha 49 (63)\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** karmaṇāṁ tadvatāṁ,
yogasyāṣṭāṅgasya, nyāsasya, jñānasyeti etat traitayavatāṁ mahar-ādayaś
catvāro lokā gatayaḥ prāpyāḥ \| mad-gatir vaikuṇṭha-lokaḥ,
bhakti-yogasya nirguṇasya, tadvatāṁ nirguṇānāṁ prāpyo'pi vaikuṇṭha-loko
nirguṇa eveti bhāvaḥ *\|\|*13-14\|\|

**\...**

**\|\| 11.24.15 \|\|**

**mayā kālātmanā dhātrā karma-yuktam idaṁ jagat \|**

**guṇa-pravāha etasminn unmajjati nimajjati \|\|**

**madhvācāryaḥ (bhāgavata-tātparyam) :** kālātmanā jñānādy-ātmanā
\|\|15\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tatra tu
mad-gati-vyatirekeṇetarā gatayaś cañcalā ity āha vairāgyārtham \| mayā
kāla-śaktinā dhātrā parameśvareṇa karma-phala-pradena hetu-bhūtena
guṇa-pravāhe saṁsāre unmajjaty ā-satya-lokam uttamā gatīḥ prāpnoti,
punar nimajjaty ā-sthāvaraṁ nīcā gatīḥ prāpnoti \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mayā kartrā idaṁ jagat karmayuktaṁ
karmaphalena yojitam ity arthaḥ phalam ata upapatteḥ \[ve.sū. 3.2.39\]
iti nyāyāt \|\|15\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** guṇa-mayyo gatayas tu
calā evety āha---mayā kāla-śaktinā dhātrā parameśvareṇa
karma-phala-pradena idaṁ jagat sṛṣṭam iti śeṣaḥ \| guṇa-pravāhe saṁsāre
unmajjaty ā-satya-lokam uttamā gatīḥ prāpnoti, punar nimajjaty
ā-sthāvaraṁ nīcā gatīḥ prāpnoti \|\|15\|\|

**\...**

**\|\| 11.24.16 \|\|**

**aṇur bṛhat kṛśaḥ sthūlo yo yo bhāvaḥ prasidhyati \|**

**sarvo'py ubhaya-saṁyuktaḥ prakṛtyā puruṣeṇa ca \|\|**

**śrīdhara-svāmī (bhāvārtha-dīpikā) :**
sṛṣṭi-nirūpaṇasyādvitīyātma-pratipatty-arthatvāt tat-pratipādanāya
kāraṇena kāryasya vyāptim āha---aṇur iti \| abhayena saṁyukto vyāptaḥ \|
tad evāha---prakṛtyeti \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kāraṇena kāryasya vyāptim
āha---aṇur iti \| bhāvaḥ kārya-bhūtaḥ padārthaḥ \|\|16\|\|

**\...**

**\|\| 11.24.17 \|\|**

**yas tu yasyādir antaś ca sa vai madhyaṁ ca tasya san \|**

**vikāro vyavahārārtho yathā taijasa-pārthivāḥ \|\|**

**madhvācāryaḥ (bhāgavata-tātparyam) :**

prakṛtes tu vikārāṇāṁ koṭy-aṁśo bheda iṣyate \|

> tathaivākāśato bhedaḥ so'pi nābheda-varjitaḥ \|\|
>
> bhedābhedam ataḥ prāhur abhedaṁ vā tayor budhāḥ \|\| iti viveke \|
>
> pāramārthika-satyatvaṁ svātantryam abhidhīyate \|
>
> tad viṣṇor eva nānyasya tad anyeṣāṁ sadāstitā \|\| iti ca \|\|17\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** idānīṁ kāryasya kāraṇātmatāṁ
darśayati---yasya kāryasya ādiḥ kāraṇamanto laya-sthānaṁ ca tasya
madhyaṁ madhyāvasthāpi sa eva \| vai prasiddhaṁ mṛt-suvarṇādiṣu \| ata
evāvyabhicāritvāt sa eva san netaraḥ \| alaṁ tarhi
mithyā-bhūta-kārya-sṛṣṭyā \| tatrāha---vikāra iti \| taijasāḥ
kaṭaka-kuṇḍalādayaḥ \| pārthivā ghaṭa-śarāvādayasya yatheti \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasmāt kāryasya
kāraṇātmakatvam eveti darśayati---yas tv iti \| yasya kāryasya ya ādiḥ
kāraṇaṁ, antaḥ laya-sthānaṁ ca tasya madhyaṁ madhyāvasthāpi sa eva san
satya eva \| ayam arthaḥ pūrvam avikṛtaṁ kāraṇam eva, paścāt vikṛtaṁ sat
kāryatvam āpadyate, na tu kāryaṁ kāraṇāt prṭhag bhūtaṁ vastu bhavati \|
ataḥ kāryasya nithyātve kāraṇasyāpy aṁśena mithyātva-prasakteḥ
kārya-kāraṇe ubhe api satye eveti \| yasmād evaṁ tasmād vikāraḥ kāryaṁ,
padārtho vyavahārārtho , vyavahārārthasyābhrāntānāṁ satyenaiva vastunā
siddheḥ satya ity arthaḥ \| yathā taijasāḥ kaṭaka-kuṇḍalādayaḥ pārthivā
ghaṭa-śarāvādayaś ca satyā eva vyavahriyante \|\|17\|\|

**\...**

**\|\| 11.24.18 \|\|**

**yad upādāya pūrvas tu bhāvo vikurute'param \|**

**ādir anto yadā yasya tat satyam abhidhīyate \|\|**

**madhvācāryaḥ (bhāgavata-tātparyam) :** yad brahmopādāya pūrvaḥ
prakṛty-ādir ādir antaś ca yad brahmaṇi yasmāt tasmā brahma
paramārtha-satyam \|\|18\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** nanv evaṁ tarhi svakāryaṁ prati
mahad-ādīnām apy ādy-anta-rūpatvāt satyatvaṁ syāt tatrāha---yad iti \|
yad rūpam upādāyopādāna-kāraṇatayā svīkṛtya pūrvaḥ kāraṇa-rūpo
mahad-ādir bhāvaḥ aparam ahaṅkārādikaṁ bhāvaṁ vikurute sṛjati \| yathā
piṇḍo mṛdam upādāya svayaṁ nimitta-bhūto ghaṭaṁ sṛjati tadvat \| sa eva
sann iti pūrvasyānuṣaṅgaḥ \| kathaṁ tarhi mṛttikety eva satyam
ity-ādi-śrutiḥ ? tatrāha---ādir iti \| yad yadā yasyādir antaś ca
vivakṣyate tadā tat satyam ity abhidhīyate śrutyā \| parama-kāraṇātmanaḥ
satyatva-vivakṣayety arthaḥ \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mam iva tu sarva-sattā-sampādakaṁ
sattvam iti vaktuṁ yuktiṁ darśayatii---yad iti \|\|18\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, kārya-kāraṇayor
ubhayoḥ satyatve'pi mṛttikety eva satyam iti śrutyā yad ucyate---tat
satya-śabdena kāraṇam evocyate ity āha---yad vastu upādāya pūrvo bhāvaḥ
paraṁ vikurute sṛjati, tat satyaṁ, yathā piṇḍo mṛd upādāya svayaṁ
nimitta-bhūto ghaṭaṁ sṛjati, tan mṛd eva satyam \| kiṁ ca, yad yadā
yasyādir antaś ca bhavati, tadā tat satyam abhidhīyate \| iti mṛdaḥ
satyatvaṁ ghaṭam apekṣya, kāraṇatvam iti mṛd-ādīnām āpekṣikaṁ satyatvam
\| prakṛtes tu parama-kāraṇatva-lakṣaṇam ātyantikaṁ satyatvam āyātam \|
atra kāraṇasyaiva kārya-rūpatvena pratipādanād ubhayor api
kārya-kāraṇayor vastutaḥ satyatve'pi tat satyam abhidhīyate ity ukteḥ
kāraṇasya satyam iti nāmaiva bhagavatā kṛtam ity avasīyate, mṛttikety
eva satyam iti śruteḥ \| sat-kārya-vāde'pi vyākhyānārtham, ata eva tat
satyaṁ bhavatīty aprayujya tat satyam abhidhīyate ity uktam \|
vyākhyānāntare'dhyāye'smin māyāvādasyāprasaṅgāt kārya-kāraṇayor
lakṣaṇasya sarvair eva jñātatvād vākyasyāsya vaiyarthyam evāpadyetety
avadheyam \|\|18\|\|

**\...**

**\|\| 11.24.19 \|\|**

**prakṛtir hy asyopādānam**[^122] **ādhāraḥ puruṣaḥ paraḥ \|**

**sato'bhivyañjakaḥ kālo brahma tat tritayaṁ tv aham \|\|**

**madhvācāryaḥ (bhāgavata-tātparyam) :** paraḥ puruṣo hiraṇyagarbhaḥ
kālo'pi rūpāntareṇa sa eva \|

> kālābhimāni brahmā tu kāla ity abhiśabditaḥ \|\|
>
> sarva-jīvābhimānī sa paraḥ puruṣa ucyate \|\|
>
> prakṛtir nāma tat-patnī prakṛte abhimāninī \|
>
> sā prasūte jagat sarvaṁ sūtram ārabhya sarvaśaḥ \|\| iti ca \|
>
> ādhāro vyañjakaś caiva prasavitā ca keśavaḥ \|
>
> kāla-prakṛti-puṁsāṁ ca tan-mūla-prakṛter api \|
>
> ādhāro vyañjakaś caiva sarvasyāpi niyāmakaḥ \|\| iti ca \|\|19\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** nanu tathāpi[^123]
prakṛti-puruṣa-kālānām akārya-bhūtānāṁ bhinnatvāt katham advitīyatā
tatrāha---prakṛtir iti \| asya sataḥ kāryasyopādānaṁ yā prakṛtiḥ
prasiddhā yaś ca tasyā ādhāro'dhiṣṭhātā paraḥ puruṣo yaś ca
guṇa-kṣobheṇābhivyañjakaḥ kālas tat tritayaṁ brahma-rūpo'ham eva, na tu
pṛthak \| prakṛteḥ śaktitvāt puruṣa-kālayor avasthā-rūpatvāt \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *tathaivāha---prakṛtir iti
\|\|19\|\|*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu tarhi parameśvarasya
tava kathaṁ parama-kāraṇatva-lakṣaṇam ātyantika-satyatvaṁ
tatrāha---prakṛtir hīti \| yasya sataḥ kāryasyopādānaṁ yā prakṛtiḥ
prasiddhā \| yaś cāsya ādhāraḥ keṣāṁcin mate adhiṣṭhāna-kāraṇaṁ puruṣaḥ,
yaś ca guṇa-kṣobheṇābhivyañjakaḥ kālo nimittaṁ, tat tritayaṁ
brahma-rūpo'ham eva \| prakṛteḥ śaktitvāt, puruṣasya mad-aṁśatvāt,
kālasya mac-ceṣṭā-rūpatvāt, tat tritayam aham eva \| evaṁ ca prakṛter
jagad-upādānatvād eva mama jagad-upādānatvam \| kiṁ ca,
tasyāvikāritve'pi na me vikāritvaṁ, tasyā mac-chaktitve'pi
mat-svarūpa-śaktitvābhāvāt, kintu bahiraṅga-śaktitvam eva mat-svarūpasya
māyātītatvena sarva-śāstra-prasiddheḥ \|\|19\|\|

**\...**

**\|\| 11.24.20 \|\|**

**sargaḥ pravartate tāvat paurvāparyeṇa nityaśaḥ \|**

**mahān guṇa-visargārthaḥ sthity-anto yāvad īkṣaṇam \|\|**

**madhvācāryaḥ (bhāgavata-tātparyam) :** yāvat sthitir asti tāvad
utpattir asty eva \| yāvad īkṣaṇaṁ yāvat pralayaḥ syād iti bhagavataḥ
smaraṇam \|\|20\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** idānīṁ kāryasya kāraṇātmatāṁ
darśayati, yasya kāryasya ādiḥ kāraṇam anto laya-sthānaṁ ca tasya
madhyaṁ madhyāvasthāpi sa eva \| vai prasiddhaṁ mṛt-sūvarṇādiṣu \| ata
evāvyabhicāritvāt sa eva sannetaraḥ \| alaṁ tarhi
mithyābhūta-kārya-sṛṣṭyā, tatrāha---vikāra iti \| taijasāḥ
kaṭaka-kuṇḍalādayaḥ, pārthivā ghaṭa-śarāvādayaś ca yatheti \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** jagat-sargo'yaṁ
kiyat-kālāvadhir iti cet sthiti-kāla-paryanta ity āha---sarga iti \|
mahān atibahulaḥ paurvāparyeṇa pitṛ-putrādi-rūpeṇa nityaśo'vicchedena,
kim-arthaḥ guṇeṣu deheṣu vividhayā sṛjyata iti guṇa-visargo jīvas
tad-arthas tad-bhogādi-prayojanakaḥ, sa ca sargas tāvat pravartate yāvat
sthity-antaḥ sthiteḥ pālanasyāntaḥ samāptiḥ \| sa cānta eva
kim-avadhikaḥ ? tatrāha---yāvad īkṣaṇaṁ pālanecchānukūlam ity arthaḥ
\|\|20\|\|

**\...**

**\|\| 11.24.21 \|\|**

**virāṇ mayāsādyamāno loka-kalpa-vikalpakaḥ \|**

**pañcatvāya viśeṣāya kalpate bhuvanaiḥ saha \|\|**

**madhvācāryaḥ (bhāgavata-tātparyam) :** viśeṣeṇa guṇodrekāt viśeṣaḥ
pṛthivī smṛtā iti pravṛtte \| pañcatvānantaram aviśeṣāya \|\|21\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** pralayaṁ nirūpayati---virāṭ
brahmāṇḍaṁ mayā kālātmanā āsādyamāno vyāpyamāno lokānām ahar-ahaḥ-kalpāḥ
sṛṣṭi-pralayā vividhāḥ kalpante yasmiṁs tān vā svasmin vikalpayatīti sa
tathābhūto'pi pañcatva-rūpāya viśeṣāya vibhāgāya kalpate yogyo bhavati
\| pañcānāṁ bhūtānām aikyarūpas teṣāṁ pṛthag bhāvāpattyā naśyatīty
arthaḥ \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad-anantaraṁ kiṁ
bhaviṣyatīti cet pralaya eveti taṁ nirūpayati---virāṭ brahmāṇḍaṁ, mayā
kālātmanā vyāpyamānaḥ, lokānāṁ bhūr-ādīnāṁ manuṣya-tiryag-ādīnāṁ vā
kalpaḥ sāmānyataḥ kalpaḥ sāmānyataḥ kalpanā, vikalpo viśeṣataś ca
kalpanā yatra saḥ \| pañcatvāya viśeṣāya pañcatva-rūpo yo viśeṣaḥ,
vibhāgas tasmai taṁ prāptuṁ kalpate yogyo bhavati, pañcatvaṁ mṛtyuḥ
\|\|21\|\|

**\...**

**\|\| 11.24.22 \|\|**

**anne pralīyate martyam annaṁ dhānāsu līyate \|**

**dhānā bhūmau pralīyante bhūmir gandhe pralīyate \|\|**

**madhvācāryaḥ (bhāgavata-tātparyam) :** devyām oṣadhi-māninyāṁ
līyate'nnābhimāninī ity-ādi ca \|\|22\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tatra, tasmād vā etasmād ātmana
ākāśaḥ saṁbhūtaḥ \| ākāśād vāyuḥ \| vāyor agniḥ \| agner āpaḥ \| adbhyaḥ
pṛthivī \| pṛthivyā oṣadhayaḥ \| oṣadhībhyo'nnam \| annāt puruṣaḥ iti
śruty-ukta-sṛṣṭi-krama-prātilomyena layam āha---anna iti \| martyaṁ
śarīraṁ yenopacitaṁ tasminn anne śata-varṣāyām anāvṛṣṭau kṣīṇe sati
tatraiva līyata ity arthaḥ \| annaṁ dhānāsu bīja-mātrāvaśeṣaṁ bhajatīty
arthaḥ \| dhānā bhūmau uptā na prarohantīty arthaḥ \| bhūmir gandhe
saṁvartakād ity aśoṣitā saṅkarṣaṇa-mukhāgninā dagdhā ca satī
bhūta-sūkṣma-rūpa-gandha-mātrāvaśeṣā bhavati \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** anne tad-utpādaka-pṛthivy-aṁśe,
tad apy annaṁ dhānāsu, tasyāpi kāraṇāṁśa-rūpāsu sūkṣmāvasthāsu tāś ca
dhānā bhūmau svāśraya-rūpāyāṁ pṛthivyāṁ pralīyante, yathā pṛthunā dohane
punar udbhavāya kalpante sma, tathā na kalpante ity arthaḥ \|\|22\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatra, tasmād vā etasmād
ātmana ākāśaḥ saṁbhūtaḥ \| ākāśād vāyuḥ \| vāyor agniḥ \| agner āpaḥ \|
adbhyaḥ pṛthivī \| pṛthivyā oṣadhayaḥ \| oṣadhībhyo'nnam \| annāt
puruṣaḥ iti śruty-ukta-sṛṣṭi-krama-prātilomyena pralayam āha---martyaṁ
śarīraṁ yenopacitaṁ tasminn anne śata-varṣa-vyāpiny anāvṛṣṭir vā bhavet
tan-madhya eva, prathamaṁ śarīrrasya tad-anantaram evānnasya kārtsnyena
nāśāt, tataś cānnaṁ dhānāsu sva-sva-bījeṣu, dhānā bhūmau, bhūmir gandha
iti saṁvartakādi-śoṣitā saṅkarṣaṇa-mukhāgni-dagdhā ca satī
sva-guṇa-gandha-mātrāvaśeṣā bhavatīty arthaḥ \|\|22\|\|

**\...**

**\|\| 11.24.23 \|\|**

**apsu pralīyate gandha āpaś ca sva-guṇe rase \|**

**līyate jyotiṣi raso jyotī rūpe pralīyate \|\|**

**śrīdhara-svāmī (bhāvārtha-dīpikā) :** gandhaḥ śata-vārṣikyā vṛṣṭyā
plāvyamāno'psu līyate \| evam evāpo jyotiṣā śoṣyamāṇā rasa-mātrāvaśeṣā
bhavanti \| tato raso'pi tasmin līyate \| jyotiś ca vāyunābhibhūyamānaṁ
rūpa-mātraṁ sat tasmin līyate \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sva-yoniṣu rājasāhaṅkāra-vṛttiṣu
\|\|23\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** indriyāṇi sva-yoniṣu
sva-yonau taijasāhaṅkāre \| yonis taijasāhaṅkāro vaikārikāhaṅkāra-kārye
manasi kutaḥ ? īśvare taijasāhaṅkārasya jñāna-karma-mayatvāj
jñāna-karmaṇoś ca jñānendriya-rūpatvāt jñānendriya-karmendriyāṇāṁ ca
manasa eva īśitavyatvāt mana eva teṣām īśvara iti yukteḥ \|\|23\|\|

**\...**

**\|\| 11.24.24 \|\|**

**rūpaṁ vāyau ca sa sparśe līyate so'pi cāmbare \|**

**ambaraṁ śabda-tan-mātra indriyāṇi sva-yoniṣu \|\|**

**śrīdhara-svāmī (bhāvārtha-dīpikā) :** vāyuś ca kāla-preritenāmbareṇa
grastaḥ sparśa-mātraḥ sas tasmin \| ambaraṁ ca bhūtādināhaṅkāreṇa
grasyamānaṁ śabda-tan-mātre \| tad evaṁ tāmasāhaṅkāra-kāryasya
śabda-paryantaṁ layam uktvā rājasāhaṅkāra-kāryasyāpy āha---indriyāṇi
sva-yoniṣv iti \| sva-pravartaka-devatāsu \| teṣāṁ pravṛtti-svabhāvatvāt
pravṛtteś ca devatādhīnatvāt tāsu laya iti vāco-yuktiḥ \| vastutas tu
sva-kāraṇe rājasāhaṅkāre layo'bhipretaḥ \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yoniḥ sarvendriya-pravṛtti-hetur
manaḥ vaikārike sāttvikāhaṅkāre tasmin katham-bhūte manasīśvare
vyadhikaraṇa-saptamyau manasaḥ saptamī ca svāmīśvarādhipati ity-ādinā
manaḥ-kāraṇatvān mano'dhiṣṭhātarīśvare ity arthaḥ \| upalakṣaṇaṁ caitad
devatālayasya mahati sūtra-saṁyuta iti jñeyam \| mahāṁś ca sūtra-saṁyuta
iti jñāpitatvāt \|\|24\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 11.24.25 \|\|**

**yonir vaikārike saumya līyate manasīśvare \|**

**śabdo bhūtādim apyeti bhūtādir mahati prabhuḥ \|\|**

**madhvācāryaḥ (bhāgavata-tātparyam) :**

vikārajatvāt tu mahān vaikārika udāhṛtaḥ \|

> īśanād īśvaraś caiva brahmā bṛṁhaṇataḥ smṛtaḥ \|\|iti ca \|\|25\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** yonir ity uddeśya-gatatvād
ekatvam avivakṣitam \| yonayo devatās tu manasi \| kutaḥ ? īśvare
niyantari, mano vaśe'nye hy abhavaṁ sma devāḥ ity uktatvāt \|
indriya-layokta evātrāpy abhiprāyaḥ \| manaś ca devatābhiḥ saha
vaikārike'haṅkāra ity arthaḥ \| tāmasāhaṅkāra-kāryāvaśeṣitasya śabdasya
layam āha---śabdo bhūtādiṁ tāmasāhaṅkāram apy eti, tasmin līyata ity
arthaḥ \| bhūtādir ity upalakṣaṇam \| tri-vidho'py ahaṅkāro mahati
jaḍāṁśaṁ vihāya jñāna-kriyā-śakti-mātra-rūpo bhavati \| kathaṁ bhūtaḥ \|
prabhūḥ samarthaḥ \| sarva-jagan-mohakatvāt \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ambaraṁ śabda-tan-mātra
ity uktaṁ tasya śabda-tan-mātrasya layam āha---śabdo bhūtādiṁ tām
asāhaṅkāram apy eti tasmin līyata ity arthaḥ \| bhūtādis tāmasāhaṅkāro
vaikārikāhaṅkāraś ca mahati \|\|25\|\|

**\...**

**\|\| 11.24.26-27 \|\|**

**sa līyate mahān sveṣu guṇeṣu guṇavattamaḥ \|**

**te'vyakte sampralīyante tat kāle līyate'vyaye \|\|**

**kālo māyā-maye jīve jīva ātmani mayy aje \|**

**ātmā kevala ātma-stho vikalpāpāya-lakṣaṇaḥ \|\|**

**madhvācāryaḥ (bhāgavata-tātparyam) :**

gāyatrī caiva sāvitrī tathaiva ca sarasvatī \|

> evaṁ trirūpā prakṛtir brahma-patnī prakīrtitā \|\|
>
> mahat-tattātmako brahmā tajjatvāt tatra līyate \|
>
> guṇādhikaḥ patir api tasyā sattvādi-bhedataḥ \|\|
>
> trividhā mūla-rūpāyāṁ prakṛtyāṁsā pralīyate \|
>
> prakṛtir mūla-rūpā sā brahma-patnī jagan-mayī \|\|
>
> puruṣābhidhe viriñce sa svasmin kāla-saṁjñite \|
>
> kālabhidho viriñcas tu mahā-lakṣmyāṁ vilīyate \|\|
>
> jīvanāyeti yām āhuḥ sā ca sattvādi-bhedataḥ \|
>
> trividhaikatvam āpādya viṣṇāv eva vilīyate \|\|
>
> harer atyanta-sāmīpyaṁ layo lakṣmyāḥ prakīrtitaḥ \|
>
> puruṣeṇāpi sāmīpyaṁ prakṛter laya ucyate \|\|
>
> brahmā ca prakṛtiś caiva yuktigau vilaye yataḥ \|
>
> atas tau bhinna-dehau tu jñāna-mātrau samīpagau \|\| ity-ādi ca
> \|\|26-27\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** sa ca mahān sva-kāraṇeṣu guṇeṣu
\| jñāna-kriyā-śaktimattvād guṇavat-tamas tādṛg bhāvaṁ vihāya
guṇa-mātra-rūpo bhavati \| te'vyakte prakṛtau \| sāmyāvasthāṁ
gacchantīty arthaḥ \| tad avyaktaṁ kāle kālādhīnatvāt
tenaikī-bhūyāvatiṣṭhate \| avyaye uparata-vṛttau \|

māyā-maye māyā-pravartake jñāna-maye vā \| ata eva jīvayatīti jīvas
tasmin mahā-puruṣe \| ayaṁ bhāvaḥ, viśva-sraṣṭur
mahā-puruṣasyopakaraṇa-rūpaḥ kālo vṛtty-aṁśena sṛjyaś cātas tad
ātmanāvatiṣṭhata iti \| tad uktaṁ saptame, "kālaṁ carantaṁ sṛjatīśa
āśrayaṁ pradhāna-puṁbhyāṁ nara-deva satya-kṛt" iti \| daśame ca, "yo'yaṁ
kālas tasya te'vyakta-bandho ceṣṭām āhuś ceṣṭate yena viśvam \|
nimeṣādir vatsarānto mahīyāṁs taṁ tv eśānaṁ kṣema-dhāma prapadye \|" iti
\| jīva ātmani \| prakṛter līnatvena pratiyogya-bhāvāt paripūrṇatvena
sad-rūpeṇāvatiṣṭhate \| ātmā cātma-stha eva nānyatra līyate \| yataḥ
kevalo nirupādhiḥ \| tatra hetuḥ, vikalpāpāyābhyāṁ
viśvotpatti-pralayābhyāṁ lakṣyate'dhiṣṭhānatvenāvadhitvena veti tathā
saḥ \|\|26-27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kāle tac-chakty-ātmake īśvare, ata
evāvyaye \|\|26\|\| yas tu kriyāṇāṁ kramānusandhānātmakas tat-kārya-rūpo
laukikaḥ kālaḥ, sa tu māyā-maye tad-anusandhātari jīve līyate,
yathā---māyā-śabdena tair jñānaṁ vyākhyātaṁ, māyā ca vayunaṁ jñānam iti
nighaṇṭuḥ \| sa jīvaḥ \| ātmani paramātma-rūpe mayi \| tasya tu
layābhāvam āha---aja iti \| kintu sa tu paramātmā parama-puruṣaḥ, kevale
śuddha ātmani bhagavad-rūpe sva-svarūpe sthito bhavati \| kīdṛśaḥ san ?
vikalpānāṁ sṛṣṭi-sthiti-pralayānām apāyo'naṅgīkāro yatra tādṛśa-svarūpaḥ
sann iti \|\|27\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sa ca sūtra-saṁyuto mahān
guṇeṣu, te ca guṇā avyakte prakṛtau, guṇānāṁ vaiṣamya-tyāga eva layo
vivakṣitaḥ, prakṛter guṇa-sāmya-rūpatvāt \| tad avyaktaṁ kāle līyate iti
prakṛter layo vyākhyātum aśakyaḥ \|

> na tasya kālāvayavaiḥ pariṇāmādayo guṇāḥ \|
>
> anādy anantam avyaktaṁ nityaṁ kāraṇam avyayam \|\|\[bhā.pu. 12.4.19\]

iti dvādaśoktau prakṛter nityatva-śravaṇāt jāyanteyopākhyāne'py
āntarīkṣeṇa pralaya-varṇane prakṛter layo noktaḥ \| ata evoktaṁ---

> layaḥ prākṛtiko hy eṣa puruṣāvyaktayor yadā \|
>
> śaktayaḥ sampralīyante vivaśāḥ kāla-vidrutāḥ \|\|\[bhā.pu. 12.4.22\]
> iti \|

tasmā evaṁ vyākhyeyaṁ tat-kāle tasmin kāle te guṇā avyakte
sampralīyante, tataś ca kālo laukikaḥ sṛjyaḥ \| māyā-maye māyopādhau
jīve līyate iti pūrveṇānvayaḥ \| na vyetīty avyayas tasminn iti
jīvasyāpi taṭastha-śaktitvān nityatvena tattvāntarāṇām iva
svarūpa-layānaucityāt \| sa ca jīvaḥ ātmani paramātmani mayi līyate
avyayatvād apracyuta-svarūpa eva saṁśliṣṭas tiṣṭhatīty arthaḥ \| ātmā
ātma-stha eva virājate kevalo nirupādhiḥ, yato vikalpāpyayābhyāṁ
viśvotpatti-layābhyāṁ lakṣyate \|\|26-27\|\|

**\...**

**\|\| 11.24.28-29 \|\|**

**evam anvīkṣamāṇasya kathaṁ vaikalpiko bhramaḥ \|**

**manaso hṛdi tiṣṭheta vyomnīvārkodaye tamaḥ \|\|**

**eṣa sāṅkhya-vidhiḥ proktaḥ saṁśaya-granthi-bhedanaḥ \|**

**pratilomānulomābhyāṁ parāvara-dṛśā mayā \|\|**

**śrīdhara-svāmī (bhāvārtha-dīpikā) :** asya kathanasya prastutopayogam
āha---**evam** iti \| **manasaḥ** kathaṁ bheda-nimitto **bhramaḥ** syāt
? jāto vā kathaṁ hṛdi tiṣṭhet ? upasaṁharati---**eṣa** iti \|\|28-29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** parāvara-dṛśā mayeti sarvāditvaṁ
sarva-śeṣatvaṁ ca svayaṁ bhagavad-rūpasya svasyaiva sthāpitam
\|\|28-29\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : anvīkṣamāṇasya**
vicārayataḥ **vaikalpikaḥ** "deho'ham" iti **manaso bhramaḥ** **hṛdi
kathaṁ tiṣṭheta ?** iti ukta-lakṣaṇena sāṅkhyenātmānātmā-viveke sati
dehasyānātmatva-nirdhāraṇād iti bhāvaḥ \|\|28-29\|\|

iti sārārtha-darśinyāṁ harṣiṇyāṁ bhakta-cetasām \|

ekaviṁśo'tra daśame saṅgataḥ saṅgataḥ satām \|\|\*\|\|

**\...**

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ daśama-skandhe
>
> śrī-bhagavad-uddhava-saṁvāde sāṅkhya-yogo nāma
>
> caturviṁśo'dhyāyaḥ \|

\|\| 11.24 \|\|

**\...**

**(11.25)**

**atha pañcaviṁśo\'dhyāyaḥ**

**śrī-bhagavad-uddhava-saṁvāde tri-guṇa-vṛtti-nirūpaṇaṁ**

**\|\| 11.25.1 \|\|**

**śrī-bhagavān uvāca---**

**guṇānām asamiśrāṇāṁ pumān yena yathā bhavet \|**

**tan me puruṣa-varyedam upadhāraya śaṁsataḥ \|\|**

**śrīdhara-svāmī (bhāvārtha-dīpikā) :**

pratyakṣam iva yenedaṁ darśitaṁ tattvam ātmanaḥ \|

sāṅkhya-prakhyānatas tasmai haraye gurave namaḥ \|\|

pañcaviṁśe svanair guṇya-pratipattyai nirūpyante \|

citta-prabhava-sattvādi-guṇa-vṛttir anekadhā \|\|

prakṛti-puruṣa-viveka-jñānavato'pi yāvat-prayatna-viśeṣeṇa
guṇa-traya-vṛtti-jayo na syān na tāvad dvandvoparamo'tas
taj-jayopāya-guṇa-vṛtti-nirūpaṇārtham āha---guṇānām iti \| saha
miśrībhūya vartamānāḥ samiśrāḥ, na samiśrāḥ asamiśrās teṣāṁ vibhaktānāṁ
guṇānāṁ madhye yena guṇena yathā yādṛśo bhavet tad idaṁ kathayato matto
nibodhayatety arthaḥ \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** asamiśrāṇām iti, asamiśrāṇāṁ
paraspara-miśrāṇāṁ cety arthaḥ \|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

pañcaviṁśe nirūpyante sattvādi-guṇa-vṛttayaḥ \|

guṇa-yuktāni vastūni guṇātītāny api kramāt \|\|

athoktena sāṅkhyenātmānātma-vivekavato'pi yāvad-guṇa-traya-vṛtti-jayo na
syāt tāvad dehādhyāso na nivartate iti guṇa-traya-vṛttīr nirūpayitum
āha---guṇānām iti \| saha miśrībhūya vartamānāḥ samiśrāḥ na samiśrāḥ
asamiśrāḥ guṇāntarāmilitās teṣāṁ guṇānāṁ madhye yena guṇena yathā yādṛśo
bhavet tad idaṁ me mattaḥ śaṁsato vada tatvam upadhāraya
budhyasva \|\|1\|\|

\...

**\|\| 11.25.2-5 \|\|**

**śamo damas titikṣekṣā tapaḥ satyaṁ dayā smṛtiḥ \|**

**uṣṭis tyāgo'spṛhā śraddhā hrīr dayādiḥ sva-nirvṛtiḥ \|\|**

**kāma īhā madas tṛṣṇā stambha āśīr bhidā sukham \|**

**madotsāho yaśaḥ-prītir hāsyaṁ vīryaṁ balodyamaḥ \|\|**

**krodho lobho'nṛtaṁ hiṁsā yācñā dambhaḥ klamaḥ kaliḥ \|**

**śoka-mohau viṣādārtī nidrāśā bhīr anudyamaḥ \|\|**

**sattvasya rajasaś caitās tamasaś cānupūrvaśaḥ \|**

**vṛttayo varṇita-prāyāḥ sannipātam atho śṛṇu \|\|**

**madhvācāryaḥ (bhāgavata-tātparyam) :**

rājase'pi yadā duḥkhaṁ tāmase kim uteti tat \|

> rājase duḥkha-vacanaṁ tāmase'tivivakṣayā \|\| iti pradyote \|\|2-5\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tatra sattva-vṛttīr
āha---**śama** iti \| **śamo** mano-nigrahaḥ \| **damo**
bāhyendriya-nigrahaḥ \| **titikṣā** sahiṣṇutvam \| **īkṣā** vivekaḥ \|
**tapaḥ** sva-dharma-vartitvam \| **smṛtiḥ** pūrvāparānusandhānam \|
**tuṣṭir** yathā-lābha-santoṣaḥ \| tyāgo vyaya-śīlatā \| aspṛhā viṣayeṣu
vairāgyam \| śraddhā āstikyaṁ gurv-ādiṣu \| hrīr anucite karmaṇi lajjā
teṣām anavalokanam \| dayā dānam, dayā dāna-gati-rakṣaṇeṣu iti smaraṇāt
\| ādi-śabdenārjava-vinayādi \| sva-nirvṛtir ātma-ratiḥ \|\|2\|\|

rajaso vṛttīr āha---kāmo'bhilāṣaḥ \| īhā vyāpāraḥ \| mado darpaḥ \|
tṛṣṇā lābhe saty apy asantoṣaḥ \| stambho garvaḥ \| āśīr
dhanādy-abhilāveṇa devatādi-prārthanam \| bhidā aham anya iti
bheda-buddhiḥ \| sukhaṁ viṣaya-bhogaḥ \| madotsāho madena
yuddhādy-abhiniveśaḥ \| yaśaḥ-prītiḥ stuti-priyatā \| hāsyam upahāsaḥ \|
vīryaṁ prabhāvāviṣkāraḥ \| balenodyamo nyāyenodyamaḥ sāttvika eva
\|\|3\|\|

tamo-vṛttīr āha---krodha iti \| krodho'sahiṣṇutā \| lobho
vyaya-parāṅ-bhukhatā \| **anṛtam** aśāstrīyaṁ pramāṇam iti bhāṣaṇam \|
**hiṁsā** drohaḥ \| **yācñā** prārthanā \| **dambho** dharma-dhvajitvam
\| **klamaḥ** śramaḥ \| **kaliḥ** kalahaḥ \| **śoka-mohau** anuśocanaṁ
bhramaś ca \| **viṣādārtī** duḥkhaṁ dainyaṁ ca \| **nidrā** tandrā \|
āśā me idaṁ bhaviṣyatīty **anvīkṣā** \| **bhīr** bhayam \| **anudyamo**
jāḍyam \|\|4\|\|

**anupūrvaśaḥ** krameṇaitāḥ śloka-trayoktā varīta-prāyāḥ \| anyā apy
ūhyā iti bhāvaḥ \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** satyam iti *\|* mama tv anya
evaiśvaryādayaḥ ṣaḍ-guṇā iti bhāvaḥ \|\|2\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatra sattva-vṛttīr
āha---**śama** iti \| īkṣā vivekaḥ \| aspṛhā .viśeṣaṁ, punar dayā dānaṁ
daya-dāna-gati-rakṣaṇeṣv iti smaraṇāt \| ādi-śabdenārjavaṁ vinayaś ca
svenātmanaiva nirvṛtiḥ sukham \|

rajaso vṛttīr āha---kāma iti \| īhā vyāpāraḥ stambho'haṅkāraḥ \| āśīr
dhanādy-abhilāṣeṇa devādi-prārthaṁ, bhidā sukhaṁ viṣaya-bhogaḥ \|
madotsāho madena yuddhādy-utsāhaḥ, yaśaḥ-prītyiḥ stuti-priyatā hāsyam
upahāsaḥ \| vīryaṁ prabhāvāviṣkāraḥ balenodyamaḥ \| nyāyenodyamas tu
sāttvika eva \|

tamaso vṛttīr āha---krodha iti \| dambho dharma-dhvajitvam āśā idam ayaṁ
dāsyatīty apekṣā \| varṇita-prāyā ity anyā api santi tāś caivaṁ ūhyā iti
bhāvaḥ \| yad vā, varṇita-prāyā iti spaṣṭīkṛtyāvarṇitā api varṇitā evety
arthaḥ \|\|2-5\|\|

\...

**\|\| 11.25.6 \|\|**

**sannipātas tv aham iti mamety uddhava yā matiḥ \|**

**vyavahāraḥ sannipāto mano-mātrendriyāsubhiḥ \|\|**

**śrīdhara-svāmī (bhāvārtha-dīpikā) :** vibhaktānāṁ guṇānāṁ vṛttayo
varṇitāḥ, miśrāṇām āha---sannipāta iti tribhiḥ \| ahaṁ mameti
mamatānuṣakta-sarva-vṛtti-sāmānādhikaraṇya-darśanāt sannipāta-jatvam \|
ahaṁ śāntaḥ kāmī krodhīty-ādi \| tathā mama śāntir asti kāmaḥ krodha
ity-ādi draṣṭavyam \| tat pūrvakaḥ sarvo vyavahāraś ca sannipāta-kāryam
ity āha---vyavahāra iti \| atra hetuḥ, manaś ca mātrāṇi cendriyāṇi
cāsavaś ca taiḥ \| mana-ādīnāṁ sāttvika-tāmasa-rājasatvāt tair
vyavahāraḥ sannipāta-ja iti bhāvaḥ \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** aham iti mameti yā matiḥ,
sa sannipātaḥ \| tataś ca mana-ādibhiḥ sarvo'pi vyavahāraḥ sannipāta ity
anvayaḥ \| yadi kadācic chamādi-kāmādi-krodhādīnām atyudreke \| bhavet
tadāyaṁ puruṣo mūrtaḥ śama iti \| mūrtaḥ kāma iti \| mūrtaḥ krodha ity
ucyate \| tena puruṣeṇa narāṇāṁ vyavahārikāṇām ahaṅkāra-mamakāra-mūlako
laukikaḥ ko'pi vyavahāro na siddhyati \| atiśāntasyāhaṅkāra-mamakārayoḥ
svata evābhāvāt, kāmāndhasya krodhāndhasya ca aham amūkasya
pratiṣṭhitasya putro mamedam anucitam idaṁ tūcitam iti
viveka-gandhasyāpy abhāvād eva, sator api tayor abhāvāt \|
vyavahāra-siddhis tu mama ādibhiḥ sattvādi-milana-rūpeṇa samuciteneti
\|\|6\|\|

\...

**\|\| 11.25.7 \|\|**

**dharme cārthe ca kāme ca yadāsau pariniṣṭhitaḥ \|**

**guṇānāṁ sannikarṣo'yaṁ śraddhā-rati-dhanāvahaḥ \|\|**

**śrīdhara-svāmī (bhāvārtha-dīpikā) :** asau puruṣo yadā dharmādiṣu
pariniṣṭhito bhavati tadāyaṁ triṣu niṣṭhārūpaḥ sannikarṣaḥ
sannipātakārtham \| dharmādīnāṁ sattva-tamo-rajaḥ-kāryatvād viṣayataḥ
sannipāta-jatvam uktam \| phalataś ca tathātvam
āha---śraddhā-rati-dhanāni sattva-rajas-tamo-mayāny avahatīti tathā
\|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tam evāha---asau puruṣo
yadā dharmādiṣu pariniṣṭhito bhavati, tadāsya guṇānāṁ
sattva-tamo-rajasāṁ sannikarṣaḥ sannipātaḥ syāt \| śraddhādy-āvahaḥ
dharma-niṣṭhāto dharma-viṣayaka-śraddhā-prāpakaḥ phalato dharma-prāpaka
ity arthaḥ \| kāma-niṣṭhāto rati-prāpakaḥ \| artha-niṣṭhāto
dhana-prāpako bhavati \|\|7\|\|

\...

**\|\| 11.25.8 \|\|**

**pravṛtti-lakṣaṇe niṣṭhā pumān yarhi gṛhāśrame \|**

**sva-dharme cānu tiṣṭheta guṇānāṁ samitir hi sā \|\|**

**śrīdhara-svāmī (bhāvārtha-dīpikā) :** dharma-niṣṭhāyām eva sannipātaṁ
darśayati---pravṛtti-lakṣaṇe kāmya-dharme yadā puṁso niṣṭhā bhavati \|
tathā pumān yadā gṛhāśrama evāsaktas tiṣṭhet \| anu paścāt sva-dharme ca
nitya-naimittike tiṣṭhet sāpi samitiḥ sannipātaḥ \| hi yasmāt \|
kāmya-dharma-gṛhāsakti-sva-dharmā rajas-tamaḥ-sattva-mayā ity arthaḥ
\|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** punar api sannipātaṁ
prapañcayati---pravṛtti-lakṣaṇe kāmya-dharme yadā puṁso niṣṭhā bhavati,
tathā pumān yadā gṛhāśrame pariniṣṭhito bhavet \| anu nirantaraṁ
sva-dharme ca nitya-naimittike tiṣṭhet, sāpi samitiḥ sannipātaḥ \| hi
yasmāt \| kāmya-dharma-gṛhāsakti-sva-dharmā rajas-tamaḥ-sattva-mayā ity
arthaḥ \|\|8\|\|

\...

**\|\| 11.25.9 \|\|**

**puruṣaṁ sattva-saṁyuktam anumīyāc chamādibhiḥ \|**

**kāmādibhī rajo-yuktaṁ krodhādyais tamasā yutam \|\|**

**śrīdhara-svāmī (bhāvārtha-dīpikā) :** tad evaṁ miśrāmiśra-guṇa-vṛttīḥ
pradarśyedānīṁ pumān yena yathā bhaved iti yad uktaṁ tad
darśayati---puruṣam iti tribhiḥ \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad evam amiśrā miśrāś ca
guṇa-vṛttīḥ pradarśyedānīṁ pumān prādhānyena vyapadeśā bhavati iti
nyāyena yena guṇena yathā bhaved iti yad uktaṁ tad darśayati---puruṣam
iti tribhiḥ \|\|9\|\|

\...

**\|\| 11.25.10 \|\|**

**yadā bhajati māṁ bhaktyā nirapekṣaḥ sva-karmabhiḥ \|**

**taṁ sattva-prakṛtiṁ vidyāt puruṣaṁ striyam eva vā \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** puruṣa-guṇa-yogena tatra
tatra mad-bhaktir api sa-guṇā tiṣṭhed ity āha---yadeti dvābhyām
\|\|10\|\|

\...

**\|\| 11.25.11 \|\|**

**yadā āśiṣa āśāsya māṁ bhajeta sva-karmabhiḥ \|**

**taṁ rajaḥ-prakṛtiṁ vidyād hiṁsām āśāsya tāmasam \|\|**

**śrīdhara-svāmī (bhāvārtha-dīpikā) :** hiṁsāṁ śatru-maraṇādikam āśāsya
yo bhajet taṁ tāmasaṁ vidyāt \| etair guṇair evaṁ-bhūto bhavatīti
tātparyārthaḥ \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** hiṁsāṁ śatru-maraṇādikam
\|\|11\|\|

\...

**\|\| 11.25.12 \|\|**

**sattvaṁ rajas tama iti guṇā jīvasya naiva me \|**

**citta-jā yais tu bhūtānāṁ sajjamāno nibadhyate \|\|**

**śrīdhara-svāmī (bhāvārtha-dīpikā) :** nanu tavāpi guṇa-vaśena
kartṛtvāviśeṣāt kena viśeṣeṇa tvaṁ sevyo, jīvas tu sevaka iti niyamo
yato māṁ bhajeteti vāraṁ-vāram ucyate ? tatrāha---sattvam iti \|
jīvasyaiva, na me \| kutaḥ ? yataś citta-jāḥ jīvopādhau
citte'bhivyajyante'to yaiḥ sa eva badhyate \| kīdṛśaḥ ? bhūtānāṁ
deha-rūpāṇām anyeṣāṁ ca madhye sajjamānaḥ \| ahaṁ tv asajjamāno
guṇa-niyantṛtvena sṛṣṭy-ādi-kartāpi nitya-muktaḥ \| ato mahān viśeṣa iti
bhāvaḥ \| yad va, bhūtānām apañcīkṛtānāṁ yat kārya-bhūtaṁ cittam \|
anna-mayaṁ hi saumya manaḥ iti śruteḥ \| tat prabhavāḥ \| ato
bhūtopahitasya jīvasyaiveti \| anyat samānam \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu tavāpi
sarvṛṣṭy-ādi-kartṛtvena guṇavattvāviśeṣāt kena viśeṣeṇa tvaṁ sevyo,
jīvaḥ sevaka iti niyamaḥ, yato māṁ bhajeteti muhur brūṣe ?
tatrāha---sattvam iti \| guṇā bandhakā jīvasyaiva, na tu me \| kutaḥ ?
yataś citta-jā jīvopādhau citte'bhivyajyamānatvāt tatra jātāḥ bhūtānām
iti \| saptamy-arthe ṣaṣṭhī \| yair guṇair bhūta-bhautikeṣu
deha-daihikeṣu sajjamāno jīva eva nibadhyante, ahaṁ tv ahaṁ tv
anāsajjamāno guṇa-niyantṛtvena sṛṣṭy-ādi-kartāpi nitya-muktaḥ \| ato
mahān viśeṣa iti bhāvaḥ \|\|12\|\|

\...

**\|\| 11.25.13 \|\|**

**yadetarau jayet sattvaṁ bhāsvaraṁ viśadaṁ śivam \|**

**tadā sukhena yujyeta dharma-jñānādibhiḥ pumān \|\|**

**śrīdhara-svāmī (bhāvārtha-dīpikā) :** tad evaṁ miśrāmiśra-guṇa-kāryāṇi
pradarśyedānīm ekaika-guṇodreka-kāryāṇi darśayati, yadeti sapta-daśabhiḥ
\| yadetarau guṇau jayed abhibhavet \| bhāsvaraṁ prakāśakam \| viśadaṁ
svaccham \| śivaṁ śāntam \| śivatva-viśadatva-bhāsvaratvānāṁ
yathā-kramaṁ sukha-dharma-jñāna-hetutvāt tadā tair yujyeta \| ādi-śabdāc
chama-damādibhiś ca \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, triguṇa-maye jīve
guṇāḥ parasparaṁ bādhya-bādhaka-bhāvenaiva tiṣṭhanti, tathā sati jīvasya
yādṛśī daśā syāt, tām āha---yadeti tribhiḥ \| sattvaṁ kartṛ yadā itarau
rajas-tamo-guṇau jayet abhibhavet, bhāsvaraṁ prakāśakaṁ viśadaṁ svacchaṁ
śivaṁ śāntaṁ śivatva-viśadatva-bhāsvaratvāṁśānāṁ yathā-kramaṁ
sukha-dharma-jñāna-hetutvāt tadā taiḥ sukhādibhir eva yujyate,
ādi-śabdāt śama-damādibhiś ca \|\|13\|\|

\...

**\|\| 11.25.14 \|\|**

**yadā jayet tamaḥ sattvaṁ rajaḥ saṅgaṁ bhidā calam \|**

**tadā duḥkhena yujyeta karmaṇā yaśasā śriyā \|\|**

**śrīdhara-svāmī (bhāvārtha-dīpikā) :** tamaḥ sattvaṁ ca karma-bhūtam \|
rajaḥ kartṛ \| saṅgaṁ saṅga-hetuḥ \| bhidā bheda-hetuḥ \| calaṁ
pravṛtti-svabhāvam \| ataḥ saṅga-hetutvād yaśasā śriyā yujyeta \| tat
kāmaḥ pumān bhavatīty arthaḥ \| bhidā-hetutvād duḥkhena yujyeta,
dvitīyād vai bhayaṁ bhavati iti śruteḥ \| cala-hetutvāt karmaṇā yujyeta
\|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tamaḥ sattvaṁ
karma-bhūtam \| rajaḥ kartṛ \| yadā jayet saṅgaṁ saṅga-hetuḥ, bhidā
bheda-hetuḥ \| calaṁ pravṛtti-svabhāvam, tadā bhidā-hetutvād duḥkhena
yujyeta \| dvitīyād vai bhayaṁ bhavati iti śruteḥ \| calatvāt karmaṇā
saṅga-hetutvāt yaśasā śriyā ca yujyeta \| tat-tat-kāmaḥ pumān bhavatīty
arthaḥ \|\|14\|\|

\...

**\|\| 11.25.15 \|\|**

**yadā jayed rajaḥ sattvaṁ tamo mūṭhaṁ layaṁ jaḍam \|**

**yujyeta śoka-mohābhyāṁ nidrayā hiṁsayāśayā \|\|**

**śrīdhara-svāmī (bhāvārtha-dīpikā) :** yadā rajaḥ sattvaṁ ca
karma-bhūtaṁ, tamaḥ kartṛ jayet \| mūḍhaṁ viveka-bhraṁśakam \| layam
āvaraṇātmakam \| jaḍam anudyamātmakam \| ato mūḍhatvāc
choka-moha-hiṁsābhir layatvān nidrayā jaḍatvād udyamābhāvena kevalam
āśayā yujyeteti draṣṭavyam \| "jana" iti pāṭhe layātmakam eva nidrāśayor
hetuḥ \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** rajaḥ sattvaṁ ca
karma-bhūtaṁ, tamaḥ kartṛ \| yadā jayet, mūḍhaṁ viveka-bhraṁśakam \|
layam āvaraṇātmakam \| jaḍam anudyamātmakam \| tadā mūḍhatvāc
choka-moha-hiṁsābhir layatvān nidrayā jaḍatvād udyamābhāvena kevalam
āśayā yujyeta \| tatrottara-grantha-vyākhyām anusṛtya tat-tat-kālo'pi
tat-tad-guṇātmako jñeyaḥ \| tathā yadā kevala-bhaktyā guṇa-trikaṁ jitaṁ
syāt tadā nirguṇena premānandena yujyetety evam agre'pi vyākhyāna-śeṣa
upanyasanīyaḥ \|\|15\|\|

\...

**\|\| 11.25.16 \|\|**

**yadā cittaṁ prasīdeta indriyāṇāṁ ca nirvṛtiḥ \|**

**dehe'bhayaṁ mano-\'saṅgaṁ tat sattvaṁ viddhi mat-padam \|\|**

**śrīdhara-svāmī (bhāvārtha-dīpikā) :** kiṁ ca, yadā cittaṁ prasīdet
svacchaṁ bhavet \| nirvṛtir uparatiḥ \| tat tadā mat-padaṁ
mad-upalabdhi-sthānaṁ sattvam udriktaṁ viddhi \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad evaṁ vardhamāno guṇo
bādhako bhavati yadā, tadā kṣīṇau bādhyāv ity avagataṁ, idānīṁ kena kena
lakṣaṇena kaḥ ko guṇo vardhamāno jñeyaḥ ? ity ata āha---yadeti tribhiḥ
\| prasīdet svacchaṁ bhavet \| nirvṛtir vaitṛṣṇya-lakṣaṇam avaiyāgryaṁ,
manaḥ-saṅga-rahitam anāsaktaṁ syāt, tadā sattvam udriktaṁ viddhi \|
mat-padaṁ mayi mat-prāptau padaṁ vyavasāyo yasmāt tat \|\|16\|\|

\...

**\|\| 11.25.17 \|\|**

**vikurvan kriyayā cā-dhīr anivṛttiś ca cetasām \|**

**gātrāsvāsthyaṁ mano bhrāntaṁ raja etair niśāmaya \|\|**

**śrīdhara-svāmī (bhāvārtha-dīpikā) :** yadā punaḥ kriyayā vikurvan
vikāraṁ prāpnuvan ādhīr bhavati, ā samantād vikṣiptā dhīr yasya saḥ \|
cetasāṁ buddhīndriyāṇām anirvṛttir anuparatiḥ gātrāṇi karmendriyāṇi
teṣām asvāsthyaṁ vikārādhikyaṁ mano bhrāntaṁ cañcalaṁ tadā raja utkaṭaṁ
niśāmaya jānīhīti \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kriyayā vikurvan bhavati cetaso
viṣayād anivṛttiś ca bhavati mātrāsvāsthyaṁ śarīrāvayavānāṁ vijṛmbhaṇam
\| etair liṅgairi daṁ raja iti niśāmaya paśya \|\|17\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yadā kriyayā vikurvan
vikāraṁ prāpnuvan ādhīḥ āsamantān nānā-padārtha-gatatvena vikṣiptā dhīr
yasya tathā-bhūto bhavati \| cetasāṁ buddhīndriyāṇām anivṛttiḥ
sa-tṛṣṇatā etair lakṣaṇais tadā raja udriktaṁ jānīhi \|\|17\|\|

\...

**\|\| 11.25.18 \|\|**

**sīdac cittaṁ vilīyeta cetaso grahaṇe'kṣamam \|**

**mano naṣṭaṁ tamo glānis tamas tad upadhāraya \|\|**

**śrīdhara-svāmī (bhāvārtha-dīpikā) :** yadā sīdat tiro-bhavac cetaso
grahaṇe cidākāra-pariṇāme'kṣamaṁ sac-cittaṁ vilīyeta \| mano'pi
saṅkalpātmakaṁ naṣṭaṁ līnam \| tamo'jñānaṁ glānir viṣādaś ca bhavati \|
tat tadā tama utkaṭam upadhāraya viddhi \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tamo-guṇa-vartana-prakāraṁ
spaṣṭayati---sīdad iti \| yadā cittaṁ smaraṇa-kāraṇam antaḥ-karaṇaṁ
sīdat \| naśyat athavā vilīyate cetaso grahaṇe bahu-smaraṇa-śakteś
cetanāyā grahaṇe akṣamam asamarthaṁ mano naṣṭaṁ bhavati, tamaḥ ajñānaṁ
glānir glānatā ca bhavati, tadā tamo-guṇa-vartanam upadhāraya \|\|18\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yadā sīdat vyākulībhavat
cittaṁ vilīyeta, jaḍībhavati yataś cetasaś cetanāyā grahaṇe akṣamam
asamarthaṁ bhavet, niścetanatvād aprabuddhaṁ bhavatīty arthaḥ \| mano'pi
saṅkalpātmakaṁ naṣṭaṁ līnaṁ tamo'jñānaṁ glānir viṣādaḥ, tat tadā tama
utkaṭam \| yadā tu kevalayā bhaktyā guṇa-traya-parābhavaḥ, tadā
nairguṇyam avadhārayeti śeṣaḥ \|\|18\|\|

\...

**\|\| 11.25.19 \|\|**

**edhamāne guṇe sattve devānāṁ balam edhate \|**

**asurāṇāṁ ca rajasi tamasy uddhava rakṣasām \|\|**

**śrīdhara-svāmī (bhāvārtha-dīpikā) :** kiṁ ca, edhamāna iti \|
indriyāṇy eva nivṛtti-pravṛtti-moha-svabhāvāni devāsura-rakṣāṁsi \| yad
vā, prasaṅgād ādhidaivikānāṁ guṇānām utkarṣa-kāryāṇy uktānīti jñeyam
\|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bubhūṣuṇā sattvam eva sevanīyam
iti bhāvenāha---edhamāna iti \|\|19\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sattvādīnāṁ vṛddhi-kāleṣu
yathā devāsura-rākṣasā vardhante, tathaiva vyaṣṭi-deheṣv indriyāṇāṁ
nivṛtti-pravṛtti-moha-svabhāvā eva devāsura-rākṣasā jñeyā ity
āha---edhamāna iti \| yadā bhakti-hetukaṁ nairguṇyaṁ vardhate, tadā
bhaktānāṁ balam edhate iti śeṣaḥ \|\|19\|\|

\...

**\|\| 11.25.20 \|\|**

**sattvāj jāgaraṇaṁ vidyād rajasā svapnam ādiśet \|**

**prasvāpaṁ tamasā jantos turīyaṁ triṣu santatam \|\|**

**śrīdhara-svāmī (bhāvārtha-dīpikā) :** guṇotkarṣato'vasthā-bhedaṁ
darśayati---**sattvād** iti \| prasaṅgān nirguṇāvasthām
āha---**turīyaṁ** caturtham avasthāntaraṁ nāma **triṣu** jāgaraṇādiṣu
**santatam** eka-rūpam ātma-tattvam evety arthaḥ \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : turīyam** avasthā-svarūpaṁ **triṣu**
guṇeṣv asaṅgataṁ sambaddhaṁ na bhavati \|\|20\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kasmād guṇāt kā avasthā ?
ity ata āha---**sattvād** iti \| tathaiva nirguṇāvasthām
āha---**tūrīyaṁ** caturtham avasthāntaraṁ nāma **triṣu** jāgaraṇādiṣu
**santatam** anvitaṁ paramātma-svarūpam evety arthaḥ \|\|20\|\|

\...

**\|\| 11.25.21 \|\|**

**upary upari gacchanti sattvena brāhmaṇā**[^124] **janāḥ \|**

**tamasādho'dha ā-mukhyād rajasāntara-cāriṇaḥ \|\|**

**śrīdhara-svāmī (bhāvārtha-dīpikā) :** guṇotkarṣa-dvāreṇa
tat-tat-karma-phala-niṣṭhāṁ darśayati---**upary upari** iti \| brāhmaṇā
vedānuṣṭhāna-yuktāḥ \| "ābrahmaṇa" iti pāṭhe brahma-lokam abhivyāpya \|
**āmukhyāt** sthāvarān abhivyāpya \| **antara-cāriṇo** manuṣyā eva
bhavanti \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ito'pi sattvam eva śreyaḥ sādhanam
ity āha---uparīti \| \"ā brahmaṇo\" brahma-loka-paryantam, **āmukhyād**
andhaṁ tamaḥ paryantam, **antara-cāriṇaḥ** svargādau caranti \|\|21\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : \"**ā-brahmaṇo janā\" iti
pāṭhe brahma-lokam abhivyāpyety arthaḥ \| **āmukhyāt** sthāvarān
abhivyāpyety arthaḥ \| **antara-cāriṇo** manuṣyā bhavantīty arthaḥ \|
nairguṇyena bhaktyā bhagavat-padaṁ yāntīti śeṣaḥ \|\|21\|\|

\...

**\|\| 11.25.22 \|\|**

**sattve pralīnāḥ svar yānti nara-lokaṁ rajo-layāḥ \|**

**tamo-layās tu nirayaṁ yānti mām eva nirguṇāḥ \|\|**

**śrīdhara-svāmī (bhāvārtha-dīpikā) :** dehād
utkrānti-kālīna-guṇotkarṣa-phalam āha---**sattve** vṛddhe sati
**pralīnā** mṛṭāḥ \| **rajo-layāḥ** rajasi pravṛddhe sati layo yeṣāṁ te
\| evaṁ **tamo-layā** ity api \| **nirguṇā** ity atra tu
laya-śabdānupādānāj jīvanto'pi nirguṇāś cen **mām eva yānti** ity arthaḥ
\|\|22\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** idānīṁ sāttvikādīni
nirūpayann ātmāśrayasya yasya kasyacid eva nirguṇatvaṁ
darśayati---**yānti mām eva nirguṇāḥ** \|\|22\|\|

---------------------------------------------------------------------------------------------------------------------

**jīva-gosvāmī (bhagavat-sandarbhaḥ 53):** vaikuṇṭhasya
nairguṇya-prāpyatvam, yathā---**sattve** iti \| loka-prasakter mal-lokam
iti vaktavye tat-prāptir nāma mat-prāptir eveti svābhedam abhipretyāha
mām eveti \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bhagavad-ālayasya
nairguṇya-prāpyatvam āha---**sattv[e]{dir="rtl"}** iti \| loka-prasakter
mal-lokam iti vaktavye tat-prāptir nāma mat-prāptir eveti svābhedam
abhipretyāha---**mām ev[a]{dir="rtl"}** [i]{dir="rtl"}ti \|\|22\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
dehotkramaṇa-kālika-guṇotkarṣa-phalam āha---**sattve** iti \| yadā hi yo
guṇaḥ pravṛddho bhavati, tadā sa guṇaḥ pṛthag-dṛṣṭo bhavatīti \| ataḥ
**sattve pralīnāḥ** sattve pravṛddhe sati mṛtāḥ \| **rajo-layāḥ** rajasi
pravṛddhe sati layo yeṣāṁ, ta eva **tamo-layāḥ** \| **nirguṇā** ity atra
tu laya-śabdānupādānāj jīvanto'pi mad-bhaktatvān nirguṇāś cen mām eva
yānti ity arthaḥ \|\|22\|\|

\...

**\|\| 11.25.23 \|\|**

**mad-arpaṇaṁ niṣphalaṁ vā sāttvikaṁ nija-karma tat \|**

**rājasaṁ phala-saṅkalpaṁ hiṁsā-prāyādi tāmasam \|\|**

**madhvācāryaḥ (bhāgavata-tātparyam) :** nairguṇya-sādhanaṁ yat tan
nirguṇaṁ parikīrtitam iti ca \|\|23\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** idānīṁ guṇotkarṣa-kṛtam eva
tat-tat-phala-sādhana-karma-traividhyam āha---**mad-arpaṇaṁ**
mat-prīty-uddeśena kṛtaṁ, **niṣphalaṁ** kevalaṁ dāsa-bhāvenaiva kṛtaṁ,
yan **nijaṁ karma** nityādi, tat **sāttvikam** \| **phalaṁ
saṅkalpyate**'smiṁs tat \| **hiṁsā-prāyaṁ** hiṁsoddeśena kṛtaṁ
hiṁsā-bahulaṁ ca \| **ādi-**śabdād dambha-mātsaryādi-kṛtam \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atha sākṣād bhakter nirguṇatvaṁ
vaktuṁ bhagavad-arpita-karmārabhya sarveṣāṁ karmaṇāṁ tāvat saguṇatvam
āhaikena---mad-arpaṇam iti \| **mad-arpaṇaṁ** mayy arpaṇaṁ yasya tat,
uttamatvāya mayy arpitam ity arthaḥ \| **niṣphalaṁ**
sattva-śuddhy-arthaṁ niṣkāmatvenaiva kṛtam ity arthaḥ \| **nija-karma**
sva-sva-varṇāśramādi-dharmaḥ \| **phalaṁ saṅkalpyate** yasmin tat \|
**ādi**-śabdād dambha-mātsaryādibhiḥ kṛtam \|\|23\|\|
\[bhakti-sandarbhaḥ 133\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mayi arpaṇaṁ yasya tat
**mad-arpaṇam** iti, kutaḥ punaḥ śaśvad abhadram īśvare na cārpitaṁ
karma yad apy akāraṇaṁ \[bhā.pu. 1.5.12\] iti nāradokter
dharma-śāstra-vihitasya karma-mātrasyaiva bhagavad-anarpitatve
vaiyarthya-śravaṇāt \| mad-arpaṇam ity uttaratrāpi yojanīyam \| tataś ca
mad-arpaṇaṁ nityaṁ**karma**, tathā **niṣphalaṁ** phalābhisandhi-rahitaṁ
kāmyaṁ vā karma mad-arpitaṁ sāttvikaṁ syāt \| **phalaṁ** saṅkalpyate
yasmiṁs tat-phalābhisandhi-rahitaṁ kāmyaṁ karma mad-arpitaṁ rājasaṁ syāt
\| tathā adharma-śāstroktaṁ **hiṁsā-prāyaṁ** hiṁsoddeśena kṛtaṁ karma
tāmasaṁ syāt \| **ādi-**śabdād dambha-mātsaryādi-kṛtaṁ ca \|
śravaṇa-kīrtanādi-śuddha-bhajanaṁ tu nirguṇam iti śeṣaḥ \|\|23\|\|

\...

**\|\| 11.25.24 \|\|**

**kaivalyaṁ sāttvikaṁ jñānaṁ rajo vaikalpikaṁ ca yat \|**

**prākṛtaṁ tāmasaṁ jñānaṁ man-niṣṭhaṁ nirguṇaṁ smṛtam \|\|**

**madhvācāryaḥ (bhāgavata-tātparyam) :**

yathā śāstroktaṁ vijñānaṁ kevalaṁ jñānam ucyate \|

> sva-dṛṣṭa-śāstrānukūlyād adṛṣṭānāṁ ca bhaktitaḥ \|\|
>
> guṇānāṁ tu harau bhāvaṁ viniścitayitad āśrayāt \|
>
> yathā śāstrānusandhānaṁ jñānaṁ tu hari-saṁśrayam \|\| iti ca
> \|\|24\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** idānīṁ saguṇa-nirguṇa-bhedena
jñānādīnāṁ cāturvidhyam āha---**kaivalyaṁ**
dehādi-vyatiriktātma-viṣayakam \| **vaikalpikaṁ**
dehādy-avyatiriktātma-viṣayaṁ **yat** tad **rajo** rājasam \|
**prākṛtaṁ** bāla-mūkādi-jñāna-tulyam \| **man-niṣṭhaṁ**
parameśvara-viṣayam \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** athānuṣṭhānāntarāṇāṁ
triguṇāntargatatvaṁ vadan caturtha-kakṣāyāṁ sākṣād-bhakter nirguṇatvam
āha caturṣu---kaivalyam ity-ādiṣu \| **prākṛtaṁ**
bāla-mūkādi-jñāna-tulyam \| **vaikalpikaṁ** dehādi-viṣayaṁ yat tad rajo
rājasam \| kevalasya nirviśeṣasya brahmaṇaḥ śuddha-jīvābhedena jñānaṁ
**kaivalyaṁ**, tvaṁ-padārtha-mātra-jñānasya kevalatvānupapatteḥ \|
tat-padārtha-jñāna-sāpekṣatvāt \| sattva-yukte hi citte prathamataḥ
śuddhaṁ sūksmaṁ jīva-caitanyaṁ prakāśate \| tataś cid-ekākāratvābhedena
tasmin śuddhaṁ pūrṇaṁ brahma-caitanyam apy anubhūyate \| tataḥ
sattva-guṇasyaiva tatra kāraṇatā-prācuryāt sāttvikatvam \| tathā ca
śrī-gītopaniṣadaḥ--- sattvāt sañjāyate jñānaṁ \[gītā 14.17\] iti \|

bhagavaj-jñānasya tu---devānāṁ śuddha-sattvānāṁ \[bhā.pu. 6.14.2\]
muktānām api siddhānāṁ \[bhā.pu. 6.14.5\] ity ādy-uktyā
sattvādi-sad-bhāve'py abhāvāt---rajas-tamaḥ-svabhāvasya \[bhā.pu.
6.14.1\] ity ādy-uktyā tad-abhāve'pi vṛtrāsurasya sad-bhāvān na
tat-kāraṇatva[m]{dir="rtl"} \| kintu tad-uttaratvena tasya pūrva-janmani
śrī-nāradādi-saṅga-varṇanayā---naiṣāṁ matis tāvad urukramāṅghriṁ
\[bhā.pu. 7.5.32\] ity uktyā ca
bhagavat-kṛpāmṛta-parimala-pātra-bhūtasya śrīmato mahataḥ saṅga eva
kāraṇam \| tat-saṅgaś ca---tulayāma lavenāpi na \[bhā.pu. 1.18.13,
4.30.33\] ity uktyā nirguṇāvasthāto'py adhikatvāt parama-nirguṇa eva \|
saptamasya ca prathame ca samaḥ priyaḥ suhṛd brahman \[bhā.pu. 7.1.1\]
ity ādau sa-guṇe devādau tasya kṛpā vāstavī na bhavati, kintu
śrīmat-prahlādādiṣv eveti [pr]{dir="rtl"}atipādanān mahatāṁ
nirguṇatvābhivyaktyā sat-saṅgasyāpi nirguṇatvaṁ vyaktam \|

parameśvarasya parameśvara-jñānasya nairguṇya-hetutvena nirguṇatvoktis
tu lakṣaṇā-maya-kaṣṭa-kalpanā \| tathā kaivalya-jñānasyāpi
nairguṇya-hetutvād avaiśiṣṭyenodāharaṇa-bhedāpravṛttiś ca syāt \| tasmāt
svata eva nirguṇaṁ bhagavaj-jñānam \| atra viśeṣo bhakti-sandarbhe (138)
dṛśyaḥ \|\|24\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atha kaṇṭhoktyaiva
saguṇa-nirguṇa-bhedena jñānādīnāṁ cāturvidhyam āha---kaivalyaṁ
dehādi-vyatiriktatvena kevala-jīvātma-viṣayaṁ yat tat sāttvikam \|
vaikalpikaṁ dvaitam idaṁ satyam asatyaṁ vā jīvā nityā janyā vety
ādi-vikalpa-bhavaṁ jñānaṁ yat tad rājasam \| prākṛtam
āhāra-vihārādi-jñānaṁ tāmasam \| man-niṣṭhaṁ mad-viṣayakam \|\|24\|\|

\...

**\|\| 11.25.25 \|\|**

**vanaṁ tu sāttviko vāso grāmo**[^125] **rājasa ucyate \|**

**tāmasaṁ dyūta-sadanaṁ man-niketaṁ tu nirguṇam \|\|**

**śrīdhara-svāmī (bhāvārtha-dīpikā) : vanaṁ** viviktatvāt **sāttviko**
vāsaḥ \| bhagavan-**niketanaṁ tu** sākṣāt tad-āvirbhāvān **nirguṇaṁ**
sthānam \|\|25\|\|

---------------------------------------------------------------------------------------------------------------------

**jīva-gosvāmī (bhagavat-sandarbhaḥ 54):** sutarāṁ \[vaikuṇṭhasya\]
nairguṇyāśrayatvam, yathā---vanam ity-ādi \| tad-āveśenaivāsyāpi
nirguṇatva-vyapadeśa iti bhāvaḥ \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad evam abhipretya jñāna-rūpāyā
bhakter nirguṇatvam uktvā, kriyā-rūpāyā vyācaṣṭe \| tatrāpy astu tāvat
śravaṇa-kīrtanādi-rūpāyā bhagavat-sambandhena vāsa-mātra-rūpāyā
āha---vanaṁ tv iti \| **vanaṁ vāsa** iti tat-sambandhinī vasana-kriyety
arthaḥ \| vānaprasthānām iti jñeyam \| evaṁ **grāmya** iti gṛhasthānām
\| **tāmasam** iti durācārāṇām \| **dyūta-sadanam** ity upalakṣaṇam \|
**man-niketam** iti mat-sevā-parāṇām iti ca \| vanādīnāṁ vāsena saha
"āyur ghṛtam" itivad ekādhikaraṇatvam \| vanasya vṛkṣa-ṣaṇḍa-rūpasya
rajas-tamaḥ-prādhānyāt \| ata eva
vivktatva-lakṣaṇa-tadīya-sāttvika-guṇasyāpi tad-yugala-miśratvena
gauṇatvam \| vāsa-kriyāyās tu sattvotpannatvāt tad-vardhanatvāc ca
sāttvikatvena mukhyatvam iti tasyā evābhidheyatvam ucitam \| ata eva
**grāmya** iti taddhitānta eva paṭhitaḥ \| evaṁ dyūta-sadanam ity atra
ca vāsa-kriyaiva vivakṣitā \| man-niketam ity atrāpi \|

kintu bhagavat-sambandha-māhātmyena niketasyāpi nirguṇatvaṁ bhavet,
sparśa-maṇi-nyāyena \| tādṛśatvaṁ tu tādṛśa-bhakti-cakṣurbhir
evopalabdhavyam \| \[brāhme\] diviṣṭhās tatra paśyanti sarvān eva
caturbhujān itivat \| sutarāṁ nairguṇya-vyapadeśa iti bhāvaḥ \| ata eva
tair vyākhyātam---bhagavan-niketaṁ tu sākṣāt tad-āvirbhāvān nirguṇaṁ
sthānam iti \|\|25\|\| \[bhakti-sandarbhaḥ 135\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhagavan-niketaṁ tu
sākṣāt tad-āvirbhāvān nirguṇaṁ sthānam iti svāmi-caraṇaḥ \|
bhagavat-sambandha-māhātmyena niketanasya nairguṇyaṁ sparśa-maṇi-nyāyena
iti sandarbhaḥ \|\|25\|\|

\...

**\|\| 11.25.26 \|\|**

**sāttvikaḥ kārako'saṅgī rāgāndho rājasaḥ smṛtaḥ \|**

**tāmasaḥ smṛti-vibhraṣṭo nirguṇo mad-apāśrayaḥ \|\|**

**śrīdhara-svāmī (bhāvārtha-dīpikā) : kārakaḥ** kartā \| **asaṅgī**
anāsaktaḥ \| **rāgāndho**'tyabhiniveśavān \|
**smṛti-vibhraṣṭo**'nusandhāna-śūnyaḥ \| **mad-apāśrayo**
mad-eka-śaraṇaḥ \| sa hi nirahaṅkāratvān **nirguṇaḥ** \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** evaṁ vāsa-mātrasya tādṛśatvam
uktvā sarvāsām eva tat-kriyāṇāṁ tādṛśatvam āha---**sāttvika** iti \|
atra ca kriyāyām eva tātparyaṁ na tad-āśraye dravye \|
**sāttvika-kārakasya** śarīrādikaṁ hi guṇa-traya-pariṇatam eva
\|\|26\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : kārakaḥ** kartā **asaṅgī**
anāsaktaḥ **rāgāndhaḥ** viṣayāviṣṭaḥ **smṛti-vibhraṣṭaḥ**
anusandhāna-śūnyaḥ \| **mad-apāśrayaḥ** mad-eka-śaraṇo bhaktaḥ
\|\|27\|\|

\...

**\|\| 11.25.27 \|\|**

**sāttviky ādhyātmikī śraddhā karma-śraddhā tu rājasī \|**

**tāmasy adharme yā śraddhā mat-sevāyāṁ tu nirguṇā \|\|**

**madhvācāryaḥ (bhāgavata-tātparyam) :**

aśrutvāpi pramāṇaṁ yo vāsudevaika-saṁśrayaḥ \|

> sa nirguṇo bhāgavataḥ samuddiṣṭo manīṣibhiḥ \|\|
>
> śruta-śāstrānusāreṇa yā śraddhā paramātmani \|
>
> sā sāttvikī tad-anyasyāpy anusāreṇa nirguṇā \|\| iti ca \|\|27\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) : adharme** dharma iti **yā
śraddhā** \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad evaṁ kriyā-mātrasya tādṛśatvam
uktvā tat-pravṛtti-bhūtāyā śraddhāyā apy āha---**sāttvikī**
[i]{dir="rtl"}ti \| **adharmo**'para-dharmaḥ \| pūrvavad anyat
\|\|27\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

\...

**\|\| 11.25.28 \|\|**

**pathyaṁ pūtam anāyastam āhāryaṁ sāttvikaṁ smṛtam \|**

**rājasaṁ cendriya-preṣṭhaṁ tāmasaṁ cārtidāśuci \|\|**

**śrīdhara-svāmī (bhāvārtha-dīpikā) : pathyaṁ** hitam \| **pūtaṁ**
śuddham \| **anāyastam** anāyāsataḥ prāptam \| **āhāryaṁ**
bhakṣya-bhojyādi \| **indriyāṇāṁ preṣṭhaṁ** bhoga-kāle sukhadaṁ
kaṭv-amla-lavaṇādi \| **ārtidāśuci** dainya-karam aśuddhaṁ ca \|
**ca**-śabdān man-niveditaṁ nirguṇam ity abhipretam \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : anāyastam** anāyasataḥ
prāptam \| **ca**-śabdāt man-niveditaṁ nirguṇam \|\|28\|\|

\...

**\|\| 11.25.29 \|\|**

**sāttvikaṁ sukham ātmotthaṁ viṣayotthaṁ tu rājasam \|**

**tāmasaṁ moha-dainyotthaṁ nirguṇaṁ mad-apāśrayam \|\|**

**madhvācāryaḥ (bhāgavata-tātparyam) :**

parokṣa-jñānam ātmottham āparokṣyeṇa darśanam \|

> viṣṇv-āśrayaṁ sukhaṁ nityaṁ gamayet tat-prasādataḥ \|\|
>
> na tu viṣṇoḥ svarūpaṁ tu sukhaṁ kenacid āpyate \|
>
> tasyaiva viṣayatvāt tu tat sukhaṁ ceti bhaṇyate \|\|
>
> parokṣa-jñānago yasmād viṣayaḥ sva-mano-gataḥ \|
>
> antarātmottham ity eva sukham āhur vipaścitaḥ \|\| iti ca \|\|29\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) : ātmotthaṁ** **sukham** \|
**mad-apāśrayam** ity api tvaṁ-tat-padārtha-viṣayatvena jñānavad eva
draṣṭavyam \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ata eva tat-sukhasyāpi nirguṇatvam
āha---**sāttvikam** ity-ādi \| evaṁ śuśrūṣoḥ śraddadhānasya \[bhā.pu.
1.2.16\] ity-ādy-uktyā mahan-nidānatvena śravaṇādi-lakṣaṇa-kriyā-rūpāyā
api bhakter nirguṇatvaṁ jñeyam \| traiguṇyaḥ sarva eva hi \[bhā.pu.
11.25.30\] iti madīyaṁ vineti jñeyaṁ, tathā darśitatvāt \|\|29\|\|
\[bhakti-sandarbha 134\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : ātmotthaṁ sukham** \|
tat-padārtha-jñānottham \| **mad-apāśrayaṁ** mat-kīrtanādy-uttham
\|\|29\|\|

\...

**\|\| 11.25.30 \|\|**

**dravyaṁ deśaḥ phalaṁ kālo jñānaṁ karma ca kārakaḥ \|**

**śraddhāvasthākṛtir niṣṭhā traiguṇyaḥ sarva eva hi \|\|**

**śrīdhara-svāmī (bhāvārtha-dīpikā) :** uktaṁ saṁsāra-hetu-bhūtaṁ
traiguṇyam upasaṁharati dvābhyām \| **dravyaṁ** pathya-pūtaṁ \[bhā.pu.
11.25.28\] ity-ādi \| \[**deśo** vana-grāmādiḥ\] **phalaṁ** sāttvikaṁ
sukham \[bhā.pu. 11.25.29\] ity-ādi \| **kālo** yadā bhajati māṁ
bhaktyā\[bhā.pu. 11.25.10\], yadetarau jayet \[bhā.pu. 11.25.13\]
ity-ādinā yo'rthād uktaḥ \| **jñānaṁ** kaivalyaṁ sāttvikaṁ jñānam
\[11.25.24\] ity-ādi \| **karma**mad-arpaṇam\[bhā.pu. 11.25.23\] ity-ādi
\| **kārakaḥ** sāttvikaḥ kārako'saṅgī \[bhā.pu. 11.25.26\] ity-ādiḥ \|
**śraddhā** sāttviky ādhyātmikī \[bhā.pu. 11.25.27\] ity-ādiḥ \|
**avasthā** sattvāj jāgaraṇam \[bhā.pu. 11.25.20\] ity-ādiḥ \|
**ākṛtir** upary upari gacchanti \[bhā.pu. 11.25.21\] ity-ādinoktā
devatvādi-rūpā \| **niṣṭhā** sattve pralīnāḥsvar yānti \[bhā.pu.
11.25.22\] ity-ādinoktaḥ svargādiḥ \| evaṁ **sarvo**'py ayaṁ bhāvas
**traiguṇyas** tri-guṇātmakaḥ \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evam upasaṁharann ukteṣu
triguṇa-mayeṣu guṇātīteṣu ca padārtheṣu madhye ye guṇa-mayā bhāvās te
jīvasya saṁsāra-hetava ity āha sārdha-dvayena \| **dravyaṁ**
pathya-pūtam \[bhā.pu. 11.25.28\] ity-ādi, **deśo** vanaṁ tv \[bhā.pu.
11.25.25\] ity-ādiḥ, phalaṁ sāttvikaṁ sukhaṁ \[bhā.pu. 11.25.29\]
ity-ādi \| kālaḥ, yadetarau jayet sattvaṁ \[bhā.pu. 11.25.13\] ity-ādinā
yo'rthād uktaḥ \| **jñānaṁ**, kaivalyaṁ sāttvikaṁ jñānaṁ \[bhā.pu.
11.25.24\] ity-ādi \| **karma**, mad-arpaṇaṁ \[bhā.pu. 11.25.23\]
ity-ādi \| **kārakaḥ**, sāttvikaḥ kārako'saṅgī \[bhā.pu. 11.25.26\]
ity-ādi \| **śraddhā**, sāttviky ādhyātmikī \[bhā.pu. 11.25.27\] ity-ādi
\| **avasthā**, sattvāj jāgaraṇaṁ \[bhā.pu. 11.25.20\] ity-ādi \|
**ākṛtiḥ**, upary upari gacchanti \[bhā.pu. 11.25.21\] ity-ādinoktā \|
devatvādi-rūpā **niṣṭhā**, sattve pralīnāḥ svar yānti \[bhā.pu.
11.25.22\] ity-ādinoktaḥ svargādiḥ \| evaṁ sarvo'py ayaṁ bhāvas
**traiguṇyas** triguṇātmakaḥ \| svārthe ṣyañ \|\|30\|\|

\...

**\|\| 11.25.31 \|\|**

**sarve guṇa-mayā bhāvāḥ puruṣāvyakta-dhiṣṭhitāḥ \|**

**dṛṣṭaṁ śrutam anudhyātaṁ buddhyā vā puruṣarṣabha \|\|**

**madhvācāryaḥ (bhāgavata-tātparyam) : dṛṣṭaṁ śrutaṁ buddhyā** dṛṣṭaṁ
cānu paraṁ brahma dhyāyet \|

> sattvād guṇāj jātam api vyavadhānaṁ vinaiva tu \|
>
> muktidaṁ nirguṇaṁ proktaṁ vyavadhānena sāttvikam \|\| iti brāhme
> \|\|31\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** na kevalam eṣa eva kintu
yāvantaḥ puruṣāvyakta-dhiṣṭhitās te sarve bhāvā guṇa-mayā eva \|
tat-prapañcaḥ---**dṛṣṭam** iti \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** na kevalam eṣa eva, kintu
yāvantaḥ **puruṣāvyaktayor dhiṣṭhitās** tābhyām adhiṣṭhitās te **sarve
bhāvā guṇa-mayā** eva \| tat-prapañcaḥ---**dṛṣṭam** iti \| **buddhyā**
vā avadhāritaṁ \|\|31\|\|

**sarve guṇa-mayā bhāvāḥ puruṣāvyakta-dhiṣṭhitāḥ \|**

**dṛṣṭaṁ śrutam anudhyātaṁ buddhyā vā puruṣarṣabha \|\|**

\...

**\|\| 11.25.32 \|\|**

**etāḥ saṁsṛtayaḥ puṁso guṇa-karma-nibandhanāḥ \|**

**yeneme nirjitāḥ saumya guṇā jīvena citta-jāḥ \|**

**bhakti-yogena man-niṣṭho mad-bhāvāya prapadyate \|\|**

**śrīdhara-svāmī (bhāvārtha-dīpikā) :** idānīm uktaṁ traiguṇyasya
saṁsāra-hetutvam anuvadaṁs tan nirjayān mokṣa ity āha---**etā** iti
sārdhena \| **yena nirjitāḥ** sa paścād avikṣiptena **bhakti-yogena
man-niṣṭhaḥ** san **mad-bhāvāya** mokṣāya **prapadyate** yogyo bhavati
\|\|32\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** kaivalyaṁ jñānaṁ
sāttvikaṁ, man-niṣṭhaṁ jñānaṁ tu nirguṇam \| evaṁ man-niketaṁ tu
nirguṇaṁ, mad-apāśrayo nirguṇaḥ, mat-sevāyāṁ tu nirguṇāṁ, mad-apāśrayaṁ
sukhaṁ nirguṇaṁ, ity-ādinā svāśrayasya nairguṇyam uktvā bhakti-yoga eva
kāryaḥ, nānya ity āha---**bhakti-yogena** ity-ādi \| **mad-bhāvāya**
mat-premṇe \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** etā iti sārdhakaṁ \| mad-bhāvāya
mat-premṇe \|\|32\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : saṁsṛtayaḥ**
saṁsāra-hetavaḥ \| atra jñānādīnāṁ saṁsṛti-hetutvam uktaṁ
śrī-svāmi-caraṇair api saṁsāra-hetu-bhūtaṁ traiguṇyam uktam
upasaṁharatīty avatāraṇāt \| kintu **yena jīvena** kartrā
**bhakti-yogena** karaṇena **ime guṇā nirjitāḥ**, **sa man-niṣṭho
nirguṇo** mad-bhaktaḥ **mad-bhāvāya** mat-sārūpyāya tathā mad-bhāvāya
mad-dāsya-sakhyādi-bhāvārthaṁ vā **prapadyate** \| atra yānti mām eva
nirguṇāḥ \[11.25.22\] iti, nirguṇo mad-apāśrayaḥ \[11.25.26\] iti
mad-bhaktasya nirguṇatvam \| lakṣaṇaṁ bhakti-yogasya nirguṇasyety
udāhṛtam \[bhā.pu. 3.29.12\] iti kapila-devokter atrāpi **bhakti-yogena
guṇā nirjitā** ity-uktyā bhakti-yogasya ca nirguṇatvam \| sa ca
bhakti-yogo'rcanādir gandha-puṣpa-dhūpa-dīpa-cchatra-cāmarādi-ghaṭita
iti tat-tad-dravyāṇām api nirguṇatvaṁ, tadīya-śraddhādīnāṁ nirguṇatvaṁ
tūktam evety ato bhakty-upakaraṇa-mātrasyaiva nirguṇatvam avagamitaṁ
bhagavatā \|\|32\|\|

\...

**\|\| 11.25.33 \|\|**

**tasmād deham imaṁ labdhvā jñāna-vijñāna-sambhavam \|**

**guṇa-saṅgaṁ vinirdhūya māṁ bhajantu vicakṣaṇāḥ \|\|**

**śrīdhara-svāmī (bhāvārtha-dīpikā) :** tasmād vivekinām idam eva yuktam
ity āha---**tasmād** iti \| **jñāna-vijñānayoḥ sambhavo** yasmin, tam
**imaṁ** nara-**deham** \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tasmāt tvam uddhavotsṛjya
\[bhā.pu. 11.12.14\] ity-ādibhir abhyastam api bhajanasya
sarvoparitanatvam abhyasyati---**tasmād deham** iti \|\|33\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : imaṁ** nara-**dehaṁ**
**jñāna-vijñānayor** bhakty-utthayor api **sambhavo** yatra tam
\|\|33\|\|

\...

**\|\| 11.25.34 \|\|**

**niḥsaṅgo māṁ bhajed vidvān apramatto jitendriyaḥ \|**

**rajas tamaś cābhijayet sattva-saṁsevayā muniḥ \|\|**

**śrīdhara-svāmī (bhāvārtha-dīpikā) :** bhajana-prakāram
āha---**niḥsaṅga** iti sārdhena \|\|34\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** bhajanasya phalam
āha---**niḥsaṅgo māṁ bhajed** ity-ādi \| tadā kiṁ syāt ? tadā guṇa-jayo
bhavati \| tataḥ kiṁ syāt ? **jīvaḥ** jīvatvaṁ vihāya māṁ prapadyate,
śuddha-bhāgavata-tanur bhavatīty arthaḥ \|\|34-35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : niḥsaṅga** ity ardhakam \|\|34\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śuddha-bhajana-prakāraṁ
śikṣayati---niḥsaṅgaḥ anya-kāmanā-jñāna-karmādi-saṅga-rahitaḥ \| nanu ca
yasya tvat-sevāyāṁ śraddhā nirguṇāsti, atha ca sāttviky ādhyātmikī
śraddhāpy asti, rājasī karma-śraddhā tāmasy adharma-śraddhāpy asti, evaṁ
tvad-bhakty-utthaṁ nirguṇaṁ sukham asti, tathā ātmotthaṁ viṣayotthaṁ
mohotthaṁ ca triguṇa-mayam api sukham asti \| evam evokta-lakṣaṇaṁ
sarvaṁ nairguṇyaṁ traiguṇyaṁ cāsti tenārabdha-tvad-bhajanena janena kiṁ
kartavyam iti cet śrūyatām---sa yadi kevalaṁ bhaktimān syāt, tadā
bhaktyaiva traiguṇyaṁ nirjayed ity uktam eva \| yeneme nirjitāḥ saumya
guṇā bhakti-yogenety anena pūrva-ślokena, yadi ca
pradhānī-bhūta-bhaktimān syāt, tadā punar upāyāntaraṁapi
traiguṇya-jaye'stīty āha---raja iti \|\|34\|\|

\...

**\|\| 11.25.35 \|\|**

**sattvaṁ cābhijayed yukto nairapekṣyeṇa śānta-dhīḥ \|**

**sampadyate guṇair mukto jīvo jīvaṁ vihāya mām \|\|**

**śrīdhara-svāmī (bhāvārtha-dīpikā) :** sattva-saṁsevayā sāttvikāny eva
seveta pumān sattva-vivṛddhaye \[bhā.pu. 11.13.6\] iti prāg-uktayā \|
nairapekṣyeṇopaśamātmakena sattvenaiva \|\|35\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *pūrva-ślokasya
vyākhyā draṣṭavyā.*

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sampadyata ity ardhakam \|\|35\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sattva-saṁsevayā
sāttvikāny eva seveteti prāg-ukta-prakārayā \| nairapekṣyeṇa
bhakty-uttha-vaitṛṣṇyena \|\|35\|\|

\...

**\|\| 11.25.36 \|\|**

**jīvo jīva-vinirmukto**[^126] **guṇaiś cāśaya-sambhavaiḥ \|**

**mayaiva brahmaṇā pūrṇo na bahir nāntaraś caret \|\|**

**śrīdhara-svāmī (bhāvārtha-dīpikā) :** evaṁ ca sati māṁ prāpnotīty
āha---sampadyata iti \| jīvaṁ jīvatva-kāraṇaṁ liṅga-śarīram \| māṁ
prāptasya na punaḥ saṁsāra ity āha---jīva iti \| na bahir viṣaya-bhogena
nāntaras tat-smaraṇena \|\|36\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tathā ca
nirviśeṣa-brahma-bhāvenāpūrṇaḥ san sa-viśeṣeṇa brahmaṇā śrī-kṛṣṇenaiva
caret, mayā pūrṇaḥ san cared ity arthaḥ \| tasya mayā saha na bahir
nāntaram \| atyāptatve laukikoktir iyam \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca māṁ sampadyate
samprāpnoti jīvaṁ liṅga-śarīrram \| evaṁ ca jīvena liṅga-dehena
antaḥ-karaṇotthair guṇaiḥ kāmādibhiś ca rahitaḥ bahiḥ
prākṛta-śabdādi-viṣayān āntaraṁ śoka-mohādikaṁ ca na caret, na prāpnuyāt
\|\|36\|\|

iti sārārtha-darśinyāṁ harṣiṇyāṁ bhakta-cetasām \|

ekaviṁśo'tra daśame saṅgataḥ saṅgataḥ satām \|\|\*\|\|

**\...**

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyām ekādaśa-skandhe
>
> śrī-bhagavad-uddhava-saṁvāde tri-guṇa-vṛtti-nirūpaṇaṁ nāma
>
> pañcaviṁśo'dhyāyaḥ \|\|11.25\|\|

**...**

**(11.26)**

**atha ṣaḍviṁśo\'dhyāyaḥ**

**aila-gītam**

**\|\| 11.26.1 \|\|**

**śrī-bhagavān uvāca---**

mal-lakṣaṇam imaṁ kāyaṁ labdhvā mad-dharma āsthitaḥ \|

ānandaṁ paramātmānam ātma-sthaṁ samupaiti mām \|\|

**śrīdhara-svāmī (bhāvārtha-dīpikā) :**

guṇa-kṛtām anu-saṁsaraṇa-prathaṁ

ajita-puṇya-kathā-kathanādibhiḥ \|

dhunuta bhakti-rasena vivekino

na hi punaḥ su-labhaṁ janur īdṛśam \|\|

ṣaḍ-viṁśe yoga-niṣṭhāyā vighāto duṣṭa-saṅgataḥ \|

sādhu-saṅgena tan-niṣṭhāparākāṣṭheti varṇyate \|\|

yogino yoga-vibhraṁśaḥ saṅgataḥ saṁbhaved iti \|

sarvathā tan nivṛtty-artha-bhaila-gītaṁ vitanyate \|\|

niḥsaṅgo māṁ bhajed vidvān apramatto jitendriyaḥ \[bhā.pu. 11.25.34\]
ity uktam, tatra vipakṣe'narthaṁ kathayiṣyan jīvan-muktasyāpi tarhi
saṅgo durvāra ity anarthaḥ syād ity āśaṅkyoktānuvāda-pūrvakaṁ pariharati
sārdhābhyām \| mal-lakṣaṇaṁ mat-svarūpaṁ lakṣyate yena tam imaṁ
nara-dehaṁ labdhvā mad-dharme bhakti-lakṣaṇe āsthitaḥ sann ātma-stham
ātmany eva niyantṛtvena sthitaṁ paramānanda-rūpam ātmānaṁ māṁ samupaiti
samyak prāpnoti \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

strī-saṅgo mohayel lokaṁ sādhu-saṅgaḥ prabodhayet \|

ity āhaila-kathā-citre ṣaḍviṁśe harir uddhavam \|\|

niḥsaṅgo māṁ bhajed vidvān apramatto jitendriyaḥ \[bhā.pu. 11.25.34\] \|
atra ca, upāyaṁ cintayan prājño hy apāyam api cintayet iti nyāyena
strī-saṅgaḥ khalu tatra mahān antarāyaḥ \| tasmāc ca, jīvanmuktenāpi
bhetavyam iti vaktuṁ pūrva-prakrāntaṁ jīvanmuktatvam āha sārdha-dvābhyām
\| mal-lakṣaṇaṁ mat-svarūpaṁ lakṣyate yena tam imaṁ nara-dehaṁ labdhvā
mad-dharme bhakti-lakṣaṇe āsthitaḥ sann ātma-stham ātmany eva
niyantṛtvena sthitaṁ paramānanda-rūpam ātmānaṁ māṁ samupaiti samyak
prāpnoti \|\|1\|\|

**\...**

**\|\| 11.26.2 \|\|**

guṇa-mayyā jīva-yonyā vimukto jñāna-niṣṭhayā \|

guṇeṣu māyā-mātreṣu dṛśyamāneṣv avastutaḥ \|

**vartamāno'pi na pumān yujyate'vastubhir guṇaiḥ \|\|**

**madhvācāryaḥ (bhāgavata-tātparyam) :** vastu svatnatram uddiṣtām
asvatantram avastu ca iti māhātmye \|\|2\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** na caivaṁ-bhūtasya viṣaya-saṅgo
nāmāstīty āha---guṇa-mayyeti \| guṇa-mayī yā jīva-yonir jīvopādhis tayā
vimukto guṇeṣu vartamāno'pi tair na yujyate saṅgaṁ na prāpnoti \| atra
hetuḥ, avastubhiḥ \| nanv avastubhir apy anye yujyamānā dṛśyante
tatrāha---avastutvena dṛśyamāneṣu \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sa ca guṇa-mayī yā
jīva-yonir jīvopādhis tayā vimuktaḥ, ata eva guṇeṣu viṣayeṣu māyā-mayeṣu
prākṛteṣu bhagavat-sambandha-gandhenāpi rahiteṣv ity arthaḥ \|
vartamāno'pi tair guṇair avastu-tulyair vastubhir api vā na yujyate,
baddha-jīva iva nāsakto bhavati \| kutaḥ ? avastutaḥ, na vastuto
dṛśyamāneṣu, vastuto dṛṣṭis tasya mayi paramātmany eva iti bhāvaḥ
\|\|2\|\|

**\...**

**\|\| 11.26.3 \|\|**

**saṅgaṁ na kuryād asatāṁ śiśnodara-tṛpāṁ kvacit \|**

**tasyānugas tamasy andhe pataty andhānugāndha-vat \|\|**

**śrīdhara-svāmī (bhāvārtha-dīpikā) :** tathāpi saṅgaṁ varjayed ity
āha---saṅgam iti \| asatāṁ lakṣaṇam āha---śiśnodare tarpayantīti
śiśnodara-tṛpas teṣāṁ kvacit kadācid api, āstāṁ tavad bahūnāṁ saṅgaḥ,
kintu tasyaikasyāpy anugo'nuvartī andham anugacchati yo'ndhas tadvat
\|\|3\|\|

---------------------------------------------------------------------------------------------------------------------

**sanātana-gosvāmī :** \[ha.bha.vi. 10.300\] asatāṁ lakṣaṇam
āha---śiśnodare tarpayantīti śiśnodara-tṛpas teṣāṁ kvacit kadācid api,
āstāṁ tavat tādṛśānāṁ bahūnāṁ saṅgaḥ, tasyaiva kasyāpy anugo'nuvartī
andham anugacchati yo'ndhas tadvat \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** anyas tu tathā sat-saṅgaṁ na
kuryād ity āha---saṅgaṁ neti \|\|3\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evaṁ-bhūto'py asat-saṅgaṁ
na kuryāt, kiṁ punar anyo naivaṁ-bhūta ity āha---saṅgam iti \| asatāṁ
lakṣaṇam āha---śiśnodare tarpayantīti tathā teṣāṁ kiṁ ca teṣāṁ bahūnāṁ
saṅga āstām, ekasyāpi tasyānugo'nuvartī patati \|\|3\|\|

**\...**

**\|\| 11.26.4 \|\|**

**ailaḥ samrāḍ imāṁ gāthām agāyata bṛhac-chravāḥ \|**

**urvaśī-virahān muhyan nirviṇṇaḥ śoka-saṁyame \|\|**

**śrīdhara-svāmī (bhāvārtha-dīpikā) :** atretihāsam āha---ailaḥ
purūravāḥ \| samrāṭ cakravartī \| bṛhac-chravaḥ kīrtir yasya saḥ \|
urvaśī-virahāt prathamaṁ muhyan paścāt kuru-kṣetre tāṁ samāgamya
gandharva-dattenāgninā devān iṣṭvā punar urvaśī-lokaṁ prāpya
śoka-saṁyame śokāpagame sati tato nirviṇṇaḥ sannimāṁ gāthām agāyateti
navama-skandhānusāreṇa draṣṭavyam \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atretihāsam āha---ailaḥ
purūravāḥ \| prathamaṁ muhyaṁs tataḥ kuru-kṣetre tāṁ samāgamya
gandharva-dattenāgninā devān iṣṭvā punar urvaśī-lokaṁ prāpya
śoka-saṁyame bhogāc chokāpagame sati vighna-sthagitam akasmād evotthitaṁ
bhakti-jñāna-vairāgyaṁ prāpya gāthām agāyateti navama-skandhānusāreṇa
draṣṭavyam \|\|4\|\|

**\...**

**\|\| 11.26.5 \|\|**

**tyaktvātmānaṁ vrajantīṁ tāṁ nagna unmatta-van nṛpaḥ \|**

**vilapann anvagāj jāye ghore tiṣṭheti viklavaḥ \|\|**

**śrīdhara-svāmī (bhāvārtha-dīpikā) :** prāktanīṁ mohāvasthām
āha---tyaktveti \| ātmānaṁ rājānaṁ tyaktvā \| athavā śayyāyām ātmānaṁ
tyaktvā vrajantīm \| ghore tiṣṭheti---

> haye jāye manasā tiṣṭha ghore vaśaṁsi miśrā kṛṇavāvahai nu \|
>
> na nau mantrā anuditāsa ete mayaskaran paratare ca nāhan \|\| \[ṛ.ve.
> 10.95.1\]

ity evaṁ mantrair vilapan \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasya prāktanīṁ
mohāvasthām āha---tyaktveti \| he jāye ! mat-prāṇa-haraṇāt he ghore !
tiṣṭheti vilapan anvagāt \|\|5\|\|

**\...**

**\|\| 11.26.6 \|\|**

**kāmān atṛpto'nujuṣan kṣullakān varṣa-yāminīḥ \|**

**na veda yāntīr nāyāntīr urvaśy-ākṛṣṭa-cetanaḥ \|\|**

**śrīdhara-svāmī (bhāvārtha-dīpikā) :** vaiklavye kāraṇam āha---kāmān
iti \| varpāṇāṁ yāmī rātrīr yāntīr apayāntīḥ ayāntīr āgāminīḥ \| urvaśyā
ākṛṣṭā cetanā yasya saḥ \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** varṣa-yāminīr ity-ādikaṁ
pṛthvī-sthatvāvasthāpekṣayā \|\|6\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vaiklavye kāraṇam
āha---kāmān iti \|\|6\|\|

**\...**

**\|\| 11.26.7 \|\|**

**aila uvāca**---

**aho me moha-vistāraḥ kāma-kaśmala-cetasaḥ \|**

**devyā gṛhīta-kaṇṭhasya nāyuḥ-khaṇḍā ime smṛtāḥ \|\|**

**śrīdhara-svāmī (bhāvārtha-dīpikā) :** tasya gandharva-loke prāptasya
bahu-kālam urvaśī-saṁbhogānantaraṁ nirviṇṇasya gāthām āha aṣṭādaśabhiḥ
\| tatrāṣṭabhir anutāpaḥ prapañcyate, aho iti \| yato maya ime
aho-rātra-rūpā āyuḥ-khaṇḍā na smṛtāḥ \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kāma-grasta-cetaso mama
ime āyuḥ-khaṇḍā imāny āyuḥ-khaṇḍāni \|\|7\|\|

**\...**

**\|\| 11.26.8 \|\|**

**nāhaṁ vedābhinirmuktaḥ sūryo vābhyudito'muyā\|**

**mūṣito varṣa-pūgānāṁ batāhāni gatāny uta \|\|**

**śrīdhara-svāmī (bhāvārtha-dīpikā) :** tad evāha---nāham iti \|
abhinirmukto mayi ramamāṇe'staṁ gato'bhyudito vā sūrya iti \| amuyā
urvaśyā vañcitaḥ \| bata khede \| utāpi \| varṣa-pūgānām api gatāny
ahāni na vedeti \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** asmaraṇam evāha---nāham
iti \| abhinirmuktaḥ sūryo'ste sati svapanaḥ, abhyuditaḥ sūrye udite
saty api svapann aham, sūryāsūryaṁ na veda nājñāśiṣam \| sūrya iti
dvitīyārthe prathamā \| vedeti bhūte'pi laṭ prathama-puruṣaś cārṣaḥ \|

> supte yasminn astam eti supte yasminn udeti ca \|
>
> aṁśumān abhinirmuktābhyuditau ca yathā-kramam \|\| ity amaraḥ \|

kuto nājñāśiṣaṁ ? ata āha---amuyā urvaśyā mūṣitaś corita-viveka-sarvasva
ity arthaḥ \| bateti khede \| varṣa-pūgānāṁ varṣa-samūhānām ahāny api na
veda \|\|8\|\|

**\...**

**\|\| 11.26.9 \|\|**

**aho me ātma-sammoho yenātmā yoṣitāṁ kṛtaḥ \|**

**krīḍā-mṛgaś cakravartī naradeva-śikhāmaṇiḥ \|\|**

**śrīdhara-svāmī (bhāvārtha-dīpikā) :** yena saṁmohena \| ātmā dehaḥ
krīḍā-mṛga-vad adhīnaḥ \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ātmā dehaḥ \| yoṣitāṁ
krīḍā-mṛgaḥ kṛtaḥ \|\|9\|\|

**\...**

**\|\| 11.26.10 \|\|**

**sa-paricchadam ātmānaṁ hitvā tṛṇam iveśvaram \|**

**yāntīṁ striyaṁ cānvagamaṁ nagna unmatta-vad rudan \|\|**

**śrīdhara-svāmī (bhāvārtha-dīpikā) :** nanu praṇaya-kupitāyā
anunayārtham adhīnatā yuktaiva, satyam, na tv atra tad astīty
āha---sa-paricchadaṁ rājyādi-sahitam īśvaraṁ cakra-vartinaṁ tṛṇam iva
tyaktvā yāntīm apy anvagamam anugato'smi \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yato'ham ātmānaṁ mām
īśvaraṁ cakravartinaṁ tṛṇam iva hitvā yāntīṁ striyam anvagamam
\|\|10\|\|

**\...**

**\|\| 11.26.11 \|\|**

**kutas tasyānubhāvaḥ syāt teja īśatvam eva vā \|**

**yo'nvagacchan striyaṁ yāntīṁ khara-vat pāda-tāḍitaḥ \|\|**

**śrīdhara-svāmī (bhāvārtha-dīpikā) :** kiṁ ca, mama prabhāvādy-abhimāno
vṛthaivety āha---kutas tasya me tejo balam \| kharo yathā pāda-tāḍito'pi
kharīm anugacchati tadvat \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu tvaṁ mahā-tejaḥ
prabhāvaiśvaryaṁ ? katham evaṁ dainyam ālambase tatrāha---kuta iti tasya
mama \|\|11\|\|

**\...**

**\|\| 11.26.12 \|\|**

**kiṁ vidyayā kiṁ tapasā kiṁ tyāgena śrutena vā \|**

**kiṁ viviktena maunena strībhir yasya mano hṛtam \|\|**

**śrīdhara-svāmī (bhāvārtha-dīpikā) :** evaṁ-bhūtasya sarvaṁ sādhanaṁ
vyartham ity āha---kim iti \| tyāgena sannyāsena \| viviktena
ekānta-sevayā \| maunena vāṅ niyamena \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mat-tulyasyānyasyāpi
vidyādikaṁ sarvaṁ vyartham ity āha---kim iti \|\|12\|\|

**\...**

**\|\| 11.26.13 \|\|**

**svārthasyākovidaṁ dhiṅ māṁ mūrkhaṁ paṇḍita-māninam \|**

**yo'ham īśvaratāṁ prāpya strībhir go-khara-vaj jitaḥ \|\|**

**śrīdhara-svāmī (bhāvārtha-dīpikā) :** anutaptaḥ sann ātmānaṁ nindati
dvābhyām, svārthasyeti \| akovidam ajñātāram \| go-khara-vat gauriva
khara iveti \|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.26.14 \|\|**

**sevato varṣa-pūgān me urvaśyā adharāsavam \|**

**na tṛpyaty ātma-bhūḥ kāmo vahnir āhutibhir yathā\|\|**

**śrīdhara-svāmī (bhāvārtha-dīpikā) :** adharāsavaṁ sevamānasyātma-bhūr
manasi-jaḥ punaḥ punar udbhavan \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sevataḥ sevamānasya
ātma-bhūr mano-janyaḥ \|\|14\|\|

**\...**

**\|\| 11.26.15 \|\|**

**puṁścalyāpahṛtaṁ cittaṁ ko nv anyo mocituṁ prabhuḥ\|**

**ātmārāmeśvaram ṛte bhagavantam adhokṣajam \|\|**

**śrīdhara-svāmī (bhāvārtha-dīpikā) :** evam aṣṭabhir nirvedo nirūpitaḥ,
idānīṁ tasya vivekam āha daśabhiḥ, puṁś-calyeti \| ayaṁ bhāvaḥ,
karmabhir devān iṣṭvā duḥkham eva prāpto'smi, ataḥ parameśvaram eva
bhajeyam iti \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu tarhīdānīṁ tasmād
adharāsavāt kena mocitaḥ praptaitādṛśa-vaitṛṣṇyo'si ?
tatrāha---puṁścalyeti \| mocituṁ mocayitum \| ātmārāmeśvaram iti
ātmārāmo'pi mādṛśasya dehārāmasya cittaṁ prāyo mocayituṁ na śaknoti \|
kintv ātmārāmeśvaraḥ parameśvaraḥ eva śaknoti iti bhāvaḥ \| tatra hetur
niratiśayaiśvaryam evety āha---bhagavantaṁ man-mocane parama-samartham
adhokṣajam adhaḥ-kṛtaṁ tiraskṛtaṁ bhavet \| akṣajam aindriyakaṁ jñānaṁ
yasmāt tam \|\|15\|\|

**\...**

**\|\| 11.26.16 \|\|**

**bodhitasyāpi devyā me sūkta-vākyena durmateḥ\|**

**mano-gato mahā-moho nāpayāty ajitātmanaḥ\|\|**

**śrīdhara-svāmī (bhāvārtha-dīpikā) :** parameśvara-prasādaṁ vina devair
upadiṣṭād api veda-vākyān moho na nivartata ity āha---bodhitasyāpīti \|
devyā urvaśyā sūkta-vākyena yathārtha-vacanena,

> purūravo mā mṛthā mā pratapto ma tvā vṛkāso aśivāsa ukṣan \|
>
> na vai straiṇāni sakhyāni santi sālā-vṛkāṇāṁ hṛdayānyetā \|\| ity
> anena \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tayor evorvaśyā bahutaram
upadiṣṭād vairāgyād eva tava moho'pagata iti cen, nahīty
āha---bodhitasyeti \| nāpayāti nāpayayau \|\|16\|\|

**\...**

**\|\| 11.26.17 \|\|**

**kim etayā no'pakṛtaṁ rajjvā vā sarpa-cetasaḥ\|**

**draṣṭuḥ svarūpāviduṣo yo'haṁ yad ajitendriyaḥ\|\|**

**śrīdhara-svāmī (bhāvārtha-dīpikā) :** pūrvaṁ puṁś-calyāpahṛtaṁ cittam
ity-ādinā tasyā aṣakāro'nusmṛtaḥ, idānīṁ mamaivāyam aparādha ity
āha---kim etayeti \| no'smākaṁ kāminām etayā kim apakṛtam, na kiñcid api
\| yathā rajju-svarūpāviduṣo rajju-draṣṭuḥ puṁsas tasyāṁ sarpa-kalpanayā
khidyate'pi rajjvā kim api nāpakṛtaṁ tadvat \| yad yasmād yo'ham
evaṁ-bhūtaḥ ta evājitendriyatvād aparādhīty arthaḥ \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** puṁścalyāpahṛtam iti
pūrvam uktam \| idānīṁ tu mamaivāyaṁ doṣo na tasyā ity āha---kim etayeti
\| etayā ūrvaśyā no'smākaṁ kim apakṛtaṁ ? na kiñcid api \| sarpa-cetaso
janasya rajjvā vā kim apakṛtaṁ ? na kim api \| yato rajju-svarūpam
aviduṣas tasyaiva doṣaḥ \| sa hi svājñānād eva bibheti \| yad yasmād
aham api tathaivājitendriyo moham etādṛśam abhajam \|\|17\|\|

**\...**

**\|\| 11.26.18 \|\|**

**kvāyaṁ malīmasaḥ kāyo daurgandhyādy-ātmako'śuciḥ\|**

**kva guṇāḥ saumanasyādyā hy adhyāso'vidyayā kṛtaḥ\|\|**

**śrīdhara-svāmī (bhāvārtha-dīpikā) :** nanu tathāpi saiva
saugandhya-premādi-guṇaiḥ saṁmoha-mūlam ity āśaṅkya, te'pi
sva-mati-parikalpitā evety āha caturbhiḥ---kvāyam iti \|
malīmaso'ti-malinaḥ \| sumanasāṁ kusumānām iva
gandha-saukumāryādi-saumanasyaṁ śobhana-mano-bhāvo vā \|\|18\|\|

---------------------------------------------------------------------------------------------------------------------

**kaivalya-dīpikā : kvāyam** ity-ādi \| **malīmaso** malinaḥ \|
**saumanasyaṁ** puṣpa-tulyatvam \| tac ca gandhena
**daurgandhyādi**-vyatirekāt \| **adhyāsaḥ** atad-rūpe tad-rūpa-buddhiḥ
\|\|18\|\| \[mu.pha. 16.1\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu tad api saiva
saugandhya-saurabhya-mādhuryādi-sva-guṇais tadīya-saṁmoha-mūlam iti cen
maivam \| te'pi guṇā mad-aviveka-parikalpitā evety āha---kvāyam iti \|
vastu-vicārato malīmaso'timalina eva kāyaḥ kva ? sumanasāṁ puṣpāṇām iva
saurabhya-saukumāryādikaṁ saumanasyaṁ tad-ādyā guṇā vā kva ? kiṁ tv ayam
adhyāsas tasyām āropo mayā sva-mohenaiva kṛtaḥ \|\|18\|\|

**\...**

**\|\| 11.26.19 \|\|**

**pitroḥ kiṁ svaṁ nu bhāryāyāḥ svāmino'gneḥ śva-gṛdhrayoḥ\|**

**kim ātmanaḥ kiṁ suhṛdām iti yo nāvasīyate\|\|**

**śrīdhara-svāmī (bhāvārtha-dīpikā) :** mamatvam api tasmin parikālpetam
evety āha---pitroḥ kiṁ svaṁ kāyaḥ janakatvāt \| nu vitarke \| bhāryāyā
vā bhoga-pradatvāt \| atrānupayuktam apy etan nyāya-tulyatvād uktam \|
svāmino vā'dhīnatvāt \| agner vā antyeṣṭyāṁ tadāhutitvāt \|
śva-gṛdhrayor vā bhakṣyatvāt \| kiṁ vātmanas
tat-kṛta-śubhāśubha-bhāgitvāt \| suhṛdāṁ vā upakāritvāt \| evaṁ yo na
niścīyate \|\|19\|\|

---------------------------------------------------------------------------------------------------------------------

**kaivalya-dīpikā :** **pitror** iti \| **nāvasīyate** na niṣṭhīyate \|
atra **pitrādīnāṁ** kramāj jananopakramād āha---bhakṣaṇādhiṣṭhāno
dīpa-yogāḥ svatva-hetavaḥ \|\|19\|\| \[mu.pha. 16.2\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sāmānyato deha-mātre'pi
mamatvam aviveka-kalpitam evety āha---pitroḥ kiṁ svam ayaṁ kāyaḥ
janakatvāt \| nu vitarke \| bhāryāyā vā bhoga-pradatvāt, svāminaḥ patyur
vā bhogyatvāt \| agner vā antyeṣṭhyāṁ tad āhuti-rūpatvāt \|
śva-gṛdhrayor vā bhakṣyatvāt \| kiṁ vā, ātmanas
tat-kṛta-śubhāśubha-bhāgitvāt \| suhṛdāṁ vā upakāritvāt \| evaṁ yo na
niścīyate \|\|19\|\|

**\...**

**\|\| 11.26.20 \|\|**

**tasmin kalevare'medhye tuccha-niṣṭhe viṣajjate\|**

**aho su-bhadraṁ su-nasaṁ su-smitaṁ ca mukhaṁ striyaḥ\|\|**

**śrīdhara-svāmī (bhāvārtha-dīpikā) :** tucchā kṛmi-viḍ-bhasma-lakṣaṇā
niṣṭhā anto yasya tasmin kāye kalevare priyatvena gṛhīte \| viṣaṅgam
evāha---aho iti \| sunasaṁ śobhana-nāsikam \|\|20\|\|

---------------------------------------------------------------------------------------------------------------------

**kaivalya-dīpikā : tasminn** iti \| **tasmin** niścite **amedhye**
apavitre **tucchena** alpena **niṣṭhā**-nāśo'syeti **tuccha-niṣṭham**
\|\|20\|\| \[mu.pha. 16.3\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tuccha-loka-niṣṭhe
nindya-phale vā visajjate \| viṣajjana-prakāram āha---aho iti \|\|20\|\|

**\...**

**\|\| 11.26.21 \|\|**

**tvaṅ-māṁsa-rudhira-snāyu-medo-majjāsthi-saṁhatau\|**

**viṇ-mūtra-pūye ramatāṁ kṛmīṇāṁ kiyad antaram \|\|**

**śrīdhara-svāmī (bhāvārtha-dīpikā) :** ato guṇāropeṇa ramamāṇā mādṛśāḥ
kṛmi-tulyā ity āha---**tvag-ādi-saṁhatau** tat-saṅghāte dehe \|
**viṇ-mūtrādi-saṁhatau ramatāṁ kṛmīṇāṁ** vā \|\|21\|\|

---------------------------------------------------------------------------------------------------------------------

**kaivalya-dīpikā : viṣajjate** viśeṣāt saṅgaṁ karoti \| tad
āha---**tvag** iti \| **aho** ity-ādi \| **viḍādīnāṁ** trayāṇāṁ
dvandvaikatvam \| **tvag**-ādīnāṁ saptānāṁ **saṁhatiḥ** saṅghāto yasmin
**viṇ-mūtra-pūye** \| tatra **ramatāṁ** prāṇināṁ ca **kṛmīnāṁ** ca
**kiyad antaraṁ** ? na kiyad apīty arthaḥ \|\|21\|\| \[mu.pha. 16.4\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : viṇ-mūtra-pūye tan-maye
dehe** **ramamāṇānāṁ** mādṛśānāṁ **kṛmīṇāṁ** **kiyad antaraṁ** ? na
kiyad api \|\|21\|\|

**\...**

**\|\| 11.26.22 \|\|**

**athāpi nopasajjeta strīṣu straiṇeṣu cārtha-vit\|**

**viṣayendriya-saṁyogān manaḥ kṣubhyati nānyathā\|\|**

**śrīdhara-svāmī (bhāvārtha-dīpikā) :** yady apy evaṁ bībhatsitā eva
striyo'thāpi nopasajjetāvalokanādināpi saṅgaṁ na kuryāt \| artha-vid
vivekī \| atra hetuḥ, viṣayeti \|\|22\|\|

---------------------------------------------------------------------------------------------------------------------

**kaivalya-dīpikā : puṁścalī** ūrvaśī \| **nu** aho \| **ātmani**
sva-svarūpe sadānanda-ghane **āramanti** sarva-kālam abhivyāpya krīḍanti
mano-vyāpārayanti ye te tathā, jīvanmuktā ity arthaḥ \| teṣām
**īśvaraṁ** nitya-muktatvāt \| atra kvāyam iti kṣepārtheṇa jugupsā
gamyate \| tasyā deha-doṣā uddīpana-vibhāvāḥ \| sañcāriṇas tūhyāḥ \|
jugupsā-yuktasya cetaso bhagavad-viṣayatvād bhakti-rasatvam \|\|22\|\|
\[mu.pha. 16.5\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yadyapy evaṁ bībhatsitā
eva striyas tathāpi tāsu janā upasajjante vety ato niṣidhyati---athāpīti
\| artha-vit vivekī tu tathāpi na tāsu visajjeta tad-darśanād api dūre
tiṣṭhet yato viṣayety ādi \|\|22\|\|

**\...**

**\|\| 11.26.23 \|\|**

**adṛṣṭād aśrutād bhāvān na bhāva upajāyate \|**

**asamprayuñjataḥ prāṇān śāmyati stimitaṁ manaḥ\|\|**

**śrīdhara-svāmī (bhāvārtha-dīpikā) :** nanu kvacin nimīlita-nayanāder
api manaḥ-kṣobho dṛśyate, satyam, so'pi pūrva-darśanādikaṁ vina na
bhavatīty āha---adṛṣṭād iti \| bhāvāt padārthāt \| bhāvo manaḥ-kṣobhaḥ
\| ataḥ prāṇānīndriyāṇy asaṁprayuñjato'niyacchataḥ \| stimitaṁ niścalaṁ
sat \|\|23\|\|

---------------------------------------------------------------------------------------------------------------------

**kaivalya-dīpikā :** \|\|23\|\| \[mu.pha. 16.6\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu nirjane sthitasyāpi
muner manaḥ-kṣobhaḥ kvacid dṛśyate, satyam \| sa khalu
prācīna-strī-darśana-saṁskārottha eveti sopapattikam āha---adṛṣṭād iti
\| tasmāt prāṇān indriyāṇi strī-viṣaye na samprayuñjato janasya manaḥ
stimitaṁ niścalaṁ sat śāmyati \|\|23\|\|

**\...**

**\|\| 11.26.24 \|\|**

**tasmāt saṅgo na kartavyaḥ strīṣu straiṇeṣu cendriyaiḥ\|**

**viduṣāṁ cāpy avisrabdhaḥ ṣaḍ-vargaḥ kim u mādṛśām \|\|**

**śrīdhara-svāmī (bhāvārtha-dīpikā) :** indriyaiḥ kṛtvā \|
aviśrabdho'viśvasanīyaḥ \| mādṛśām avivekinām \|\|24\|\|

---------------------------------------------------------------------------------------------------------------------

**kaivalya-dīpikā :** \|\|24\|\| \[mu.pha. 16.7\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** evaṁ jñāne sati indriyaiḥ
śrota-netrādiṣv ekenāpi saṅgo na kartavya ity arthaḥ \|\|24\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** avisrabdhaḥ aviśvasanīyaḥ
ity arthaḥ \| ṣaḍ-vargaḥ ṣaḍ-indriya-vargaḥ \|\|24\|\|

\[*atrānurūpārthakaṁ bhā. 3.31.39, 9.6.51, 11.14.29-śaṁ padya-jātaṁ
draṣṭavyam \|*\]

**\...**

**\|\| 11.26.25 \|\|**

**śrī-bhagavān uvāca---**

**evaṁ pragāyan nṛpa-deva-devaḥ**

**sa urvaśī-lokam atho vihāya \|**

**ātmānam ātmany avagamya māṁ vai**

**upāramaj jñāna-vidhūta-mohaḥ \|\|**

**śrīdhara-svāmī (bhāvārtha-dīpikā) :** phalitam āha dvābhyām---evam iti
\| nṛpeṣu deveṣu ca dīvyatīti tathā \|\|25\|\|

---------------------------------------------------------------------------------------------------------------------

**kaivalya-dīpikā :** \|\|25\|\| \[mu.pha. 16.8\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** jñānāt pūrvam eva kuto'pi labdhād
vidhūto moho yasya saḥ \| puṁśalyāpahṛtaṁ cittaṁ \[bhā.pu. 11.26.15\]
ity-ādi-prācīna-tad-vākyād eva bhagavaj-jñāna-sad-bhāvopalabdheḥ \| tato
duḥsaṅgam utsṛjya \[bhā.pu. 11.26.26\] ity uttara-vākya-svārasyāc ca
\|\|25\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nṛpeṣu deveṣu ca
dīvyatīti tathā \| ātmani manasi ātmānaṁ premāspadaṁ mām avagamya
bhaktyā anubhūya upāramat śarīraṁ tat tyāja \|\|25\|\|

**\...**

**\|\| 11.26.26 \|\|**

tato duḥsaṅgam utsṛjya satsu sajjeta buddhimān \|

santa evāsya chindanti mano-vyāsaṅgam uktibhiḥ\|\|

**śrīdhara-svāmī (bhāvārtha-dīpikā) :** uktibhir hitopadeśair iti
tīrtha-devādi-sāṅgād api sat-saṅgaḥ śreyān iti darśayati \|\|26\|\|

---------------------------------------------------------------------------------------------------------------------

**sanātana-gosvāmī :** \[ha.bha.vi. 10.318\] santo bhagavad-bhaktā eva,
na tu karma-jñānādi-parāḥ \| manaso vyāsaṅgaṁ gṛhādy-āsaktiṁ
kāmādi-sambandhaṁ vā \| uktibhir hitopadeśaiḥ \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** asat-saṅga-tyāge'pi na kiñcit
syāt, kintu sat-saṅgenaivety āha---tata iti \|\|26\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vyāsaṅgaṁ viruddhām
āsaktim \| santa evety eva-kāreṇa sukṛti-tīrtha-deva-śāstra-jñānādīnāṁ
na tādṛśaṁ sāmarthyam iti jñāpitam \|\|26\|\|

**\...**

**\|\| 11.26.27 \|\|**

santo'napekṣā mac-cittāḥ praśāntāḥ sama-darśinaḥ

nirmamā nirahaṅkārā nirdvandvā niṣparigrahāḥ\|\|

**śrīdhara-svāmī (bhāvārtha-dīpikā) :** satāṁ lakṣaṇam āha---santa iti
\| viśeṣaṇāṣṭakasya yatheṣṭaṁ hetu-hetu-mad-bhāvaḥ \|

---------------------------------------------------------------------------------------------------------------------

**sanātana-gosvāmī :** \[ha.bha.vi. 10.65\] evaṁ
dharmānādareṇaikāntitā-lakṣaṇaṁ likhitvā idānīṁ
bhagavad-vyatiriktaihikāmuṣmikādy-aśeṣa-nairapekṣyeṇa yā ekāntitā,
tal-lakṣaṇaṁ likhati---santa iti \| santa evāsya chindanti mano-vyasanam
uktibhiḥ \[bhā.pu. 11.26.26\] ity uktyāpekṣitaṁ satāṁ lakṣaṇaṁ mukhyam
āha---santa iti \| anapekṣāḥ mad-vyatirikte kutracid apekṣā-rahitā ye te
santaḥ \| tatra hetuḥ---mayy eva cittaṁ yeṣaṁ te \| praśānta ity-ādi
viśeṣaṇa-ṣaṭkasya yathā-sambhavaṁ hetu-hetumattohyā \| tatra praśāntā
rāga-dveṣādi-rahitāḥ, sama-darśinaḥ mitre śatrau caika-dṛṣṭayaḥ, nirmamā
mamatva-moha-hīnāḥ, nirahaṅkārāḥ abhimāna-śūnyāḥ, nirdvandvāḥ
śītoṣṇādinā anākulāḥ, niṣparigrahāḥ akiñcanāḥ \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mac-cittā iti viśeṣyam \| tasya
cānapekṣatvādikaṁ svarūpa-guṇānuvāda-mātram \| viṣayān dhyāyataś cittaṁ
\[bhā.pu. 11.14.27\] ity ādeḥ \|\|27\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** santa eva ke ? te ye
sva-saṅgi-śubha-pradās teṣām uktayaś ca kāḥ ? ity apekṣāyām āha---santa
iti dvābhyām \| anapekṣāḥ karma-jñānādīn, svārthaṁ deva-manuṣyādīṁś ca
nāpekṣante iti te tathā \| tarhi tvām api nāpekṣante,
tatrāha---mac-cittā iti \| tvac-cittāḥ kaṁsādayo\'py abhūvaṁs
tatrāha---praśāntāḥ akrodhanāḥ \| yadi tān kecid dviṣanti, tarhi teṣu
katham akrodhanāḥ ? tatrāha---sama-darśinaḥ
sva-bandhu-śatru-taṭasthādiṣu tulya-dṛṣṭayaḥ \| tatra hetur ahaṅkārajaya
evety āha---nirmamā nirahaṅkārā iti \| ata eva mānāpamānādyos tulyatvān
nirdvandvāḥ \| nanu putra-kalatrādimattve naitādṛśatvaṁ sambhavet ?
tatrāha---niṣparigrahāḥ tyakta-parigrahās tyakta-tad-āsaktayo vā ye
mad-bhaktās te santaḥ \|\|27\|\|

**\...**

**\|\| 11.26.28 \|\|**

**teṣu nityaṁ mahā-bhāga mahā-bhāgeṣu mat-kathāḥ\|**

**sambhavanti hi tā nṝṇāṁ juṣatāṁ prapunanty agham \|\|**

**śrīdhara-svāmī (bhāvārtha-dīpikā) :** na ca teṣūpadeśāṣekṣā, api tu
kevalaṁ tat sannidhir eva tārayatīty āha---teṣv iti saptabhiḥ \|\|28\|\|

---------------------------------------------------------------------------------------------------------------------

**sanātana-gosvāmī :** \[ha.bha.vi. 10.277\] sambhavanti samyak jāyante
\| tāḥ kathā eva aghaṁ pāpaṁ prakarṣeṇa punanti, savāsanam unmūlayanti,
saṁsāra-duḥkhaṁ nāśayantīti vā \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** prapunantīti pra-śabdaḥ svata eva
teṣāṁ punāntvāt \|\|28\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** teṣām uktayo hi mat-kathā
evety āha---teṣv iti \|\|28\|\|

**\...**

**\|\| 11.26.29 \|\|**

**tā ye śṛṇvanti gāyanti hy anumodanti cādṛtāḥ\|**

**mat-parāḥ śraddadhānāś ca bhaktiṁ vindanti te mayi \|\|**

**śrīdhara-svāmī (bhāvārtha-dīpikā) :** śravaṇādibhir eva mat-parāḥ
śraddadhānāś ca santo bhaktiṁ vindanti \|\|

---------------------------------------------------------------------------------------------------------------------

**sanātana-gosvāmī :** \[ha.bha.vi. 10.278\] śravaṇādibhir eva mat-parāḥ
śraddadhānāś ca śravaṇādiṣv eva prītimantaḥ santaḥ bhaktiṁ
prema-lakṣaṇāṁ vindanti \| bhagavad-bhakta---saṅgasya daurlabhyam
āha---sat-saṅga iti \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mat-kathānāṁ ca na kevalaṁ
pāvanatā-mātraṁ kintv abhyāsena bhakti-pradāyitāpīty āha---tā iti
\|\|29\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 11.26.30 \|\|**

**bhaktiṁ labdhavataḥ sādhoḥ kim anyad avaśiṣyate\|**

**mayy ananta-guṇe brahmaṇy ānandānubhavātmani\|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bhaktes tu bhaktir eva phalam ity
āha---bhaktim iti \| tatra hetuḥ---mayīti brahmaṇi sarvato bṛhattame \|
tad evāha---ānandeti \| ānandād dhīmāni bhūtāni jāyanta \[tai.u. 3.6\]
ity ādeḥ, ko hy evānyāt kaḥ prāṇyād \[tai.u. 2.7\] ity ādeś ca śruteḥ \|
ānandasyaiva parama-bṛhattamatvam iti tatrāpi ananta-guṇe
madhurānanta-guṇa-vaicitram iti tataś ca paramātiparama-bṛhattamatvam
ity arthaḥ \| sarvāṁśena pūrṇatvāt evaṁbhūte ca yā bhaktiḥ saiva
parama-puruṣārthatayopayujyetaitādṛśānandātmakatvād iti bhāvaḥ
\|\|30\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kim anyat phalam
avaśiṣyate ? na kim api bhakter eva sarva-phala-rūpatvād iti bhāvaḥ \|
tatrānanta-guṇe ananta-saccidānandātmakāhaṅkāra-mamakārādi-guṇe iti
premā brahmaṇīti muktiḥ \| ānandānubhaveti brahma-sukhānubhavo\'pi
tasyānuṣaṅgikaḥ syād eveti bhāvaḥ \|\|30\|\|

**\...**

**\|\| 11.26.31 \|\|**

**yathopaśrayamāṇasya bhagavantaṁ vibhāvasum \|**

**śītaṁ bhayaṁ tamo'pyeti sādhūn saṁsevatas tathā \|\|**

**śrīdhara-svāmī (bhāvārtha-dīpikā) : vibhāvasum** agniṁ sevamānasya \|
**apyeti** naśyati \| **tathā** karma-jāḍyam āgāmi-saṁsāra-**bhayaṁ**
tan-mūlam ajñānaṁ ca naśyatīty arthaḥ \|\|31\|\|

---------------------------------------------------------------------------------------------------------------------

**sanātana-gosvāmī :** \[ha.bha.vi. 10.211\] astu tāvat sādhūnāṁ
māhātmyam, tad-āśritānām api māhātmyam anirvacanīyam iti
likhati---yatheti \| vibhāvasum agnim upaśrayamāṇasya samīpe gatvā
sevamānasya \| apy eti nācyati, tathā karmādi-jāḍyam
āgāmi-saṁsāra-bhaya-tan-mūlam ajñānaṁ ca naśyatīty arthaḥ \| sādhūn
saṁsevataḥ śraddhayā kiñcid dravya-pradānādinā dūrato\'pi sevamānasya
\|\|32\|\|

---------------------------------------------------------------------------------------------------------------------

**sanātana-gosvāmī (dig-darṣinī) :** \[bṛ.bha. 2.7.14\] **vibhāvasum**
agnim **upa** samīpe **āśrayamāṇasya** sevamānasya **bhayaṁ** sarpādeḥ
**apy eti** naśyati \| tathā karmādi-jāḍyam āgāmi-saṁsāra-bhayaṁ,
tan-mūlam ajñānaṁ, yad vā, bhayaṁ saṁsāraḥ ajñānaṁ
bhagavad-bhakti-mahima-jñānaṁ naśyatīty arthaḥ \| tatra
upa-śabda-prayogeṇātra dūre\'pi sevamānasyeti dhvanyate \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** evam asyāpi prakaraṇasya
pūrva-pūrvavad eva niṣṭhāṁ darśayitvā pūrvoddiṣṭānāṁ satāṁ svarūpaguṇam
apy āha---yatheti caturbhiḥ \| upaśrayamāṇasya yajñārthaṁ sevamānasya
ata eva bhagavantam ity uktam \|\|31\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vibhāvasum agniṁ
svīyaudanasiddhy-artham upaśrayamāṇasya apy eti naśyati, tathaiva
bhajana-siddhy-arthaṁ sādhūn saṁsevamānasya karmādi-jāḍyaṁ
saṁsāra-bhayaṁ bhajana-vighnaś ca \|\|31\|\|

**\...**

**\|\| 11.26.32 \|\|**

**nimajjyonmajjatāṁ ghore bhavābdhau paramāyaṇam \|**

**santo brahma-vidaḥ śāntā naur dṛḍhevāpsu majjatām \|\|**

**śrīdhara-svāmī (bhāvārtha-dīpikā) :** nimajjyonmajjatām uccāvaca-yonīr
gacchatām \| paramāyanaṁ paramāśrayaḥ \|\|32\|\|

---------------------------------------------------------------------------------------------------------------------

**sanātana-gosvāmī :** \[ha.bha.vi. 10.212\] nimajjyonmajjatām
uccāvaca-yonīr gacchatām \| yad vā, bhavābdhau nimajjya, paścāt
unmajjatāṁ santariṣyatām \| paramāyanaṁ paramāśrayaḥ \| brahma-vida iti,
ātma-tattva-mātropadeśena bhavābdhi-tāraṇa-siddheḥ \| yad vā,
vedārtha-vedinaḥ, śābde pare ca niṣṇātaṁ brahmaṇy-upaśamāśrayaṁ
\[bhā.pu. 11.3.21\] iti guru-lakṣaṇokteḥ \|\|32\|\|

---------------------------------------------------------------------------------------------------------------------

**sanātana-gosvāmī (dig-darṣinī) :** \[bṛ.bha. 2.7.14\] tatra
hetuḥ---**nimajjyonmajjatām** uccāvaca-yonīr gacchatām \| yad vā,
**ghore bhavābdhāv** eva nimajjyonmajjatāṁ tasmād utthātum icchatām ity
arthaḥ \| **brahma** para-brahma-tattvaṁ vedaṁ vā **vidantīti** tathā te
sakala-veda-tātparya-gocara-parama-rahasya-madīya-bhakti-māhātmya-vettāra
ity arthaḥ \| ata eva **śāntā** mokṣe'py apekṣā-rāhityāt \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nimajjyonmajjatāṁ
nīcocca-yonīr gacchatāṁ paramāyaṇaṁ paramāśrayaḥ \|\|32\|\|

**\...**

**\|\| 11.26.33 \|\|**

**annaṁ hi prāṇināṁ prāṇa ārtānāṁ śaraṇaṁ tv aham \|**

**dharmo vittaṁ nṛṇāṁ pretya santo'rvāg bibhyato'raṇam \|\|**

**śrīdhara-svāmī (bhāvārtha-dīpikā) :** kiṁ ca, yathānnam eva prāṇo
jīvanam \| aham eva yathā śaraṇam \| dharma eva yathā pretya para-loke
vittam \| tathā santa evārvāk saṁsāra-pātād bibhyataḥ puṁsaḥ araṇaṁ
śaraṇam \|\|33\|\|

---------------------------------------------------------------------------------------------------------------------

**sanātana-gosvāmī :** \[ha.bha.vi. 10.213\] kiṁ ca, yathānnam eva
prāṇināṁ prāṇā jīvanam \| aham eva yathā śaraṇam \| dharma eva yathā
pretya para-loke vittam \| tathā santa evārvāk sarvānte saṁsāra-patanād
bibhyataḥ puṁsaḥ \| araṇaṁ śaraṇam \| yad vā, yataḥ kutaścid bibhyato
janasya arvāk nūtanaṁ jīrṇatvādi-doṣa-hīnaṁ śaraṇam \|\|33\|\|

---------------------------------------------------------------------------------------------------------------------

**sanātana-gosvāmī (dig-darṣinī) :** \[bṛ.bha. 2.7.14\] kiṁ ca, yathā
**annam** eva **prāṇo** jīvanam **aham** eva, yathā **śaraṇam** \|
**dharma** eva yathā **pretya** para-loke vittam tathā **santa** eva
**arvāk** saṁsāra-patanād bibhyataḥ puṁsaḥ **araṇaṁ** śaraṇam ity arthaḥ
\|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yathā prāṇinām
annārthinām annam eva, prāṇāḥ annaṁ vinā prāṇā na siddhyanti, tathaiva
bhaktīcchūnāṁ santa eva bhaktiḥ, tān vinā bhaktir na siddhyati \|
yathaivārtānām anāthānām aham eva śaraṇaṁ rakṣakas tathaiva
bhaktīcchūnāṁ santa eva rakṣakāḥ \| yathaiva nṝṇāṁ pretya mṛtvā
kāla-pāśād bibhyatāṁ dharma eva vittaṁ śaraṇam, tathaiva narasya
bhajana-mārgaṁ prāpya vartamānasya arvāk itas tataḥ
kāma-krodhādi-vartma-pāti-paśād bibhyataḥ santa eva
bhakti-mārga-rakṣakāḥ śaranam \|\|33\|\|

**\...**

**\|\| 11.26.34 \|\|**

**santo diśanti cakṣūṁṣi bahir arkaḥ samutthitaḥ \|**

**devatā bāndhavāḥ santaḥ santa ātmāham eva ca \|\|**

**madhvācāryaḥ (bhāgavata-tātparyam) :** bhagavato\'pi satāṁ madhye
pradhānatvāt sato\'ham eva ity ucyate \|

> viṣṇoś ca sat-pradhānatvān na satāṁ vidyate param \|
>
> ity āhur veda-viduṣaḥ sa hi sarveśvareśvaraḥ \|\| iti ca \|\|34\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** kiṁ ca, santaś cakṣūṁṣi
sa-guṇa-nirguṇa-jñānāni \| arkaḥ punaḥ samyag utthito'pi bahiḥ, tad apy
ekam eva cakṣur ity arthaḥ \|\|34\|\|

---------------------------------------------------------------------------------------------------------------------

**sanātana-gosvāmī :** \[ha.bha.vi. 10.214\] kiṁ ca, cakṣūṁṣi
sa-guṇa-nirguṇa-jñānāni \| arkaḥ punaḥ samyag utthito'pi bahiḥ, tad apy
ekam eva cakṣur ity arthaḥ \| ataḥ satāṁ sevayaiva kṛtārthatā syāt, ity
āha---devatā iti \|\|34\|\|

---------------------------------------------------------------------------------------------------------------------

**sanātana-gosvāmī (dig-darṣinī) :** \[bṛ.bha. 2.7.14\] kiṁ ca, **santaḥ
cakṣūṁṣi** saguṇa-nirguṇa-jñānāni, yad vā,
bhagavad-bhakti-māhātmya-jñānāni gauraveṇa vaicitryā vā bahutvaṁ diśanti
vitaranti \| **arkaḥ** **samyag utthita** eva **bahir** eva tad apy ekam
eva paricchinnatvenālpataram eva vā cakṣur diśatīty arthaḥ \| kiṁ
bahunā, santa eva **devatāḥ** sarvā **bāndhavāś** ca sarve **santa** eva
**ātmā** sarva-jīvānāṁ cetayitā priyo vā \| santa ity asya punaḥ-prayogo
nirdhāraṇārthaḥ \| apy-arthe **ca**-kāraḥ \| santa eva aham api \| yad
vā, aham eva tu santaḥ na te matto bhinnā ity artha iti \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nanu bhavān evārtānāṁ śaraṇaṁ cet
kiṁ sadbhir ity āśaṅkyāha---santa iti \|\|34\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ bahunā, satāṁ mārge
pratiṣṭhāsūnāṁ nṛṇāṁ santa eva sarva-nirvāhakā ity āha---santa eva māṁ
sākṣād darśayituṁ cakṣūṁṣi nava-vidha-bhajanāni diśanti dadati \| kiṁ
ca, sūryaṁ vinā cakṣurbhir api na kārya-siddhir iti cet santa eva
bahiḥ-sthitaḥ samyag utthito\'rkaḥ bhajana-cakṣuḥ-prakāśaka iti bhāvaḥ
\| tasmād bhakti-vartma-cāriṇāṁ santa eva devatā, na tv indrādyāḥ \|
santa eva bāndhavā na tu pitṛ-pitṛvya-mātulādayaḥ \| santa eva ātmā
premāspadam, na tu deho jīvātmā vā \| evaṁ santa evāham iṣṭa-devo, na tu
tāṁs tyaktvā pratimārūpo\'ham apīti bhāvaḥ \|\|34\|\|

**\...**

**\|\| 11.26.35 \|\|**

**vaitasenas tato'py evam urvaśyā loka-niṣpṛhaḥ\|**

**mukta-saṅgo mahīm etām ātmārāmaś cacāra ha \|\|**

**śrīdhara-svāmī (bhāvārtha-dīpikā) :** adhyāyārtham upasaṁharati,
vaitasena iti \| sudyumna-bhāvenomāvanaṁ praviṣṭasya vītā senā
strī-bhāvaṁ prāptā yasya tasya strī-bhāvaṁ prāptasya putro vaitasenaḥ
purūravāḥ \| evam ukta-prakāreṇorvaśyā lokāt sthānād avalokanād vā
nispṛhas tato'pi sat-saṅgād api hetor mukta-saṅgaḥ sann ātmārāmo bhūtvā
yatheṣṭaṁ cacāreti \|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** evam abhīṣṭaṁ varṇayitvā prasaṅgam
upasaṁharati \| vaitasena iti \|\|35\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** adhyāyārtham
upasaṁharati---vaitasena iti \| vītā strītva-prāptyā vairūpyaṁ prāptā
senā yasya sa vīta-senaḥ \| sudyumno navama-skandhe khyāts tasya putro
vaitasenaḥ purūravāḥ \| evam ukta-prakāreṇa tato\'pi ūrvaśī-lokād api
etāṁ mahīṁ cacāra \| yata ūrvaśyā lokāt sthānād avalokanād vā nispṛhaḥ
\|\|35\|\|

iti sārārtha-darśinyāṁ harṣiṇyāṁ bhakta-cetasām \|

ekādaśe tu ṣaḍviṁśaḥ saṅgataḥ saṅgataḥ satām \|\|

**\...**

iti śrīmad-bhāgavate mahā-purāṇe brahma-sūtra-bhāṣye

pāramahaṁsyāṁ saṁhitāyāṁ vaiyāsikyām ekādaśa-skandhe

śrī-bhagavad-uddhava-saṁvāde

aila-gītaṁ nāma

ṣaḍviṁśo\'dhyāyaḥ

\|\| 11.26 \|\|

**\...**

**(11.27)**

**athaikādaśa-skandhe saptaviṁśo'dhyāyaḥ**

**kriyā-yogaḥ**

**\|\| 11.27.1 \|\|**

**śrī-uddhava uvāca**---

kriyā-yogaṁ samācakṣva bhavad-ārādhanaṁ prabho \|

yasmāt tvāṁ ye yathārcanti sātvatāḥ sātvatarṣabha \|\|

**śrīdhara-svāmī (bhāvārtha-dīpikā) :**

rāgādy-ākula-cittānāṁ kuto'saṅgādi-sambhavaḥ \|

iti kṛṣṇārcanaṁ bhadram anusmṛtyānupṛcchati \|\|

kriyā-yogam iti \| bhavad-ārādhana-rūpam \| yasmād iti
kāraṇādhiṣṭhānādi-praśnaḥ, sarva-kārakāṇāṁ nimittatvasyāviśiṣṭatvāt \|
yatheti kasminn adhiṣṭhānādau kena prakāreṇeti praśnaḥ \| ye adhikāriṇaḥ
\| sātvatā bhaktāḥ \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** evaṁ tāvat saṅgān moktum icchatāṁ
rītiṁ śrutvānicchūnām api tasya paramārtha-paryavasānaṁ yathā syāt tathā
pṛcchati---kriyā-yogam iti \|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

kriyā-yogābhidhā bhaktiḥ saptaviṁśe'rcanātmikā \|

nānopacārair arcāyāṁ svadharma-sahitocyate \|\|o\|\|

ukta-lakṣaṇa-satsaṅga-rahitā bhaktiḥ putra-kalatrādy-āsakta-cittair
durlabhety atas teṣām api nistārikām āgamoktārcana-bhaktim anusṛtya
pṛcchati---kriyā-yogam iti \| yasmāt yaṁ kriyā-yogam āśritya \|\|1\|\|

**\...**

**\|\| 11.27.2 \|\|**

etad vadanti munayo muhur niḥśreyasaṁ nṛṇām \|

nārado bhagavān vyāsa ācāryo\'ṅgirasaḥ sutaḥ \|\|

**śrīdhara-svāmī (bhāvārtha-dīpikā) :** asya punar viśeṣataḥ praśne
kāraṇam āha caturbhiḥ, etat tvad-arcanaṁ niḥsreyasa-karaṁ vadanti \|
aṅgirasaḥ suto bṛhaspatiḥ \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** pramāṇayati---etad iti dvābhyām \|
aṅgirasaḥ suta iti \| tasya bhagavad-dharmopadeśe sva-gurutvaṁ
vyañjayati yukta;ṁ ca tat \| śrī-bhāgavate tasya
śrī-saṅkarṣaṇa-sampradāyitvāt \|\|2\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 11.27.3-4 \|\|**

niḥsṛtaṁ te mukhāmbhojād yad āha bhagavān ajaḥ \|

putrebhyo bhṛgu-mukhyebhyo devyai ca bhagavān bhavaḥ \|\|

etad vai sarva-varṇānām āśramāṇāṁ ca sammatam \|

śreyasām uttamaṁ manye strī-śūdrāṇāṁ ca māna-da \|\|

**śrīdhara-svāmī (bhāvārtha-dīpikā) :** niḥsṛtaṁ tvayopadiṣṭam ity
arthaḥ \| devyai pārvatyai \| sarva-varṇānāṁ trai-varṇikānām \|\|3-4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** na ca vīta-saṅgānāṁ smaraṇādikaṁ
nara-mātrāṇām eva syān na punar etad iti vācyaṁ yata etad iti teṣām eva
saṁmatatvād iti bhāvaḥ \|\|3-4\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** etat tvad-arcanam
\|\|4\|\|

**\...**

**\|\| 11.27.5 \|\|**

**etat kamala-patrākṣa karma-bandha-vimocanam \|**

**bhaktāya cānuraktāya brūhi viśveśvareśvara \|\|**

**śrīdhara-svāmī (bhāvārtha-dīpikā) :** viśveśvarā ye teṣām īśvaraḥ
\|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** viśveśvarāṇāṁ mahā-puruṣādīnām
apīśvaraḥ svayaṁ bhagavattvāt \|\|5\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu tvaṁ mad-bhaktaḥ
paramānurāgī bhavasi tavānena kiṁ ? tatrāha---bhaktāya anuraktāyāpi
brūhi \|\|5\|\|

**\...**

**\|\| 11.27.6 \|\|**

**śrī-bhagavān uvāca**---

**na hy anto\'nanta-pārasya karma-kāṇḍasya coddhava \|**

**saṅkṣiptaṁ varṇayiṣyāmi yathāvad anupūrvaśaḥ \|\|**

**śrīdhara-svāmī (bhāvārtha-dīpikā) :** karma-kāṇḍasya pūjā-vidhānasya
\| nāsty anto granthataḥ pāraṁ vānuṣṭhānato yasya tasya \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yadyapi tad īdṛśam eva tathāpi
vistaratvād eva mayā svayaṁ noktam \| samprati tu bhavad-icchāṁ jñātvā
saṅkṣipyaiva varṇayiṣyāmīty āha---na hy anta iti \|\|6\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mad-arcana-lakṣaṇasya
karma-kāṇḍa-viśeṣasya nāsty antaḥ, yato'nanta-pārasya nāsty antaḥ
śāstrataḥ pāraṁ cānuṣṭhānato'pi yasya \|\|6\|\|

**\...**

**\|\| 11.27.7 \|\|**

**vaidikas tāntriko miśra iti me tri-vidho makhaḥ \|**

**trayāṇām īpsitenaiva vidhinā māṁ samarcayet \|\|**

**śrīdhara-svāmī (bhāvārtha-dīpikā) : vaidika** eva mantro vaidikāny
evāṅgāni ca \| yasmin puruṣa-sūktādau sa vaidikaḥ \| evaṁ
**tāntriko**'pi **miśro**'ṣṭākṣarādiḥ \| **makhaḥ** pūjā \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** īpsitenaiveti \|
sva-svādhikāra-prāptatayā tatrāpi sva-śraddhānusāreṇety arthaḥ \| tataḥ
strī-śūdrāṇāṁ kevalas **tāntrikaḥ**, anyeṣāṁ tv anyataro **miśro** veti
vivekaḥ \|\|7\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : vaidika** eva mantro
vaidikāny evāṅgāni ca \| yasmin puruṣa-sūktādau sa vaidikaḥ \| evaṁ
**tāntrikaḥ** gautamīya-tantrādy-uktaḥ \| **miśro**'ṣṭākṣarādir
ubhayoktaḥ \| **makhaḥ** pūjā \| **trayāṇāṁ** madhye yad **īpsitaṁ**
tenaiva \|\|7\|\|

**\...**

**\|\| 11.27.8 \|\|**

**yadā sva-nigamenoktaṁ dvijatvaṁ prāpya pūruṣaḥ \|**

**yathā yajeta māṁ bhaktyā śraddhayā tan nibodha me \|\|**

**śrīdhara-svāmī (bhāvārtha-dīpikā) :** yadā trai-varṇiko yajeta tadā
viśeṣam āha---yadā garbhāṣṭamaikādaśa-dvādaśābdādi-kāle sva-nigamena
svādhikāra-pravṛttena vedenoktaṁ dvijatvam upanayanam \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatra tad-icchānusāreṇa
sva-dharma-niṣṭhān evādhikṛtya tatra ca mukhyatayā dvijam
evādhikṛtyopadiśann anyān api yathā svam upadiśati yadeti \|\|8\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sva-nigamena
svādhikāra-pravṛttena vedenoktaṁ dvijatvaṁ prāpya pūruṣaḥ yadā yathā
yajeta tan nibodhety anvayaḥ \|\|8\|\|

**\...**

**\|\| 11.27.9 \|\|**

arcāyāṁ sthaṇḍile\'gnau vā sūrye vāpsu hṛdi dvijaḥ \|

dravyeṇa bhakti-yukto\'rcet sva-guruṁ mām amāyayā \|\|

**śrīdhara-svāmī (bhāvārtha-dīpikā) :** arcāyāṁ pratimāhau \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatrāpi śakty-anusāreṇa
pūjādhiṣṭhānaṁ vikalpayati---arcāyām iti \| prathamaṁ tv arcāyām eva
vidhiḥ aśaktyaiva tūttarottaratreti bhāvaḥ \|\|9-11\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** arcāyāṁ pratimāyām
\|\|9\|\|

**\...**

**\|\| 11.27.10 \|\|**

pūrvaṁ snānaṁ prakurvīta dhauta-danto\'ṅga-śuddhaye \|

ubhayair api ca snānaṁ mantrair mṛd-grahaṇādinā \|\|

**śrīdhara-svāmī (bhāvārtha-dīpikā) :** snāne viśeṣam āha---ubhayair
vadikais tāntrikaiś ca mantraiḥ \|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ubhayair vedikais
tāntrikaiś ca mantraiḥ \|\|10\|\|

**\...**

**\|\| 11.27.11 \|\|**

sandhyopāsty-ādi-karmāṇi vedenācoditāni me \|

pūjāṁ taiḥ kalpayet samyak- saṅkalpaḥ karma-pāvanīm \|\|

**śrīdhara-svāmī (bhāvārtha-dīpikā) :** kiṁ ca,
**sandhyopāsanādīnikarmāṇi ācoditāni** sākalyena vihitāni yasya yāni
taiḥ saha me pūjāṁ kuryāt \| na tu tāni parityajed ity arthaḥ \| samyak
parameśvara-viṣaya eva saṅkalpo yasya tathā-bhūtaḥ san \| karma-pāvanīṁ
karma-nirhāriṇīm \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vedenācoditāni
śāstra-vihitāni yāni taiḥ saha pūjāṁ kalpayet kuryāt \| sa eva
samyak-saṅkalpaḥ pūrṇa-manorathaḥ \| karma-pāvanīṁ karma-nirhāriṇīyam
\|\|11\|\|

**\...**

**\|\| 11.27.12 \|\|**

śailī dāru-mayī lauhī lepyā lekhyā ca saikatī \|

mano-mayī maṇi-mayī pratimāṣṭa-vidhā smṛtā \|\|

**śrīdhara-svāmī (bhāvārtha-dīpikā) :** arcā-bhedān āha sārdhena, śailī
śilā-mayī \| lauhī su-varṇādi-mayī \| lepya mṛc-chandanādi-mayī \| hṛdi
pūjāyā mano-mayī \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** prādhānyād arcāyā eva bhedān
āha---śailīti \| saikatā saikatīty arthaḥ \| eṣā tu sa-kāmānām eva, na
tu prītīcchūnāṁ tad-rakṣaṇārakṣaṇayoḥ prīti-virodhāt \|\|12\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pratimā-bhedān
āha---śailī śilā-mayī \| lauhī svarṇādi-mayī \|\|12\|\|

**\...**

**\|\| 11.27.13 \|\|**

calācaleti dvi-vidhā pratiṣṭhā jīva-mandiram \|

udvāsāvāhane na staḥ sthirāyām uddhavārcane \|\|

**śrīdhara-svāmī (bhāvārtha-dīpikā) :** prakarṣeṇa tiṣṭhaty asyām iti
pratiṣṭhā pratimaiva jīvasya bhagavato mandiram \| yad vā, pratiṣṭhayā
kalāny āsena bhagavan-mandiraṁ bhavatīti \| pratimābhedena viśeṣam āha
sardhena, udvāso visarjanam \|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** calācaletyardhakaṁ dvividhā
pratiṣṭhā pratimājīvamandiraṁ yaḥ sarveṣāṁ jīvānāmāśrayo'haṁ tadrūpam
eva bhāvayedity arthaḥ \| vakṣyate ca nyastāṅgaṁ māṁ prapūjayediti
alaṅkurvīta saprema madbhakto māṁ yathocitam iti śiromatpādayoḥ kṛtveti
ca \|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prakarṣeṇa sthīyate'syām
iti pratiṣṭhā pratimaiva jīva-mandiraṁ sarva-jīvānām āśrayaḥ sākṣād aham
evety arthaḥ \| sā cācalā śrī-jagannāthādiḥ \| calā bāla-mukundādiḥ \|
udvāso visarjanaṁ ca āvāhanaṁ ca te sthirāyām acalāyāṁ calāyāṁ ca na
staḥ, iti pratiṣṭhā-samaye eva nitya-sthāyitvenāvāhanāt \|\|13\|\|

**\...**

**\|\| 11.27.14 \|\|**

asthirāyāṁ vikalpaḥ syāt sthaṇḍile tu bhaved dvayam \|

snapanaṁ tv avilepyāyām anyatra parimārjanam \|\|

**śrīdhara-svāmī (bhāvārtha-dīpikā) :** asthirāyām arcane vikalpaḥ \|
śālagrāme na kuryāt saikatyāṁ kuryād anyatra kuryād vā na veti \|
avilepyāyāṁ mṛn-maya-lekhya-vyatiriktāyām \| anyatra vilepyāyāṁ
lekhyāyāṁ ca parimārjanam eva \|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sthirā kālāntarasthāyī
śailīprabhṛtiḥ tasyāṁ na sta iti gratiṣṭhāsamaye nityasthāyitvenāvāhanāt
asthirā saikatī kvacilupyā ca tatra vikalpa iti sā yadi
kathañcitkaticiddināni sthirā syāttadā tasyām api na te staḥ kimuta
sthirāyām ity arthaḥ \|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** asthirāyām
asthairya-svabhāvāyāṁ saikatyāṁ lepāyāṁ ca vikalpaḥ \| sā yadi katicid
dināni sthirīkṛtā syāt tadā bhakti-viśvāsa-bheda-vaśāt kaścin na kurute,
anyathā tu kurute ca \| śālagrāme tu naiva kuryāt \| sthaṇḍile
upalipta-sthale tv ity upalakṣaṇam \| saikatyām api kuryād evety arthaḥ
\| avilepyāyāṁ lepya-lekhya-mūrti-vyatiriktāyāṁ snapanam \| anyatra
lepya-lekhyayos tathā dārumayyāṁ ca parimārjanam eva \|\|14\|\|

**\...**

**\|\| 11.27.15 \|\|**

dravyaiḥ prasiddhair mad-yāgaḥ pratimādiṣv amāyinaḥ \|

bhaktasya ca yathā-labdhair hṛdi bhāvena caiva hi \|\|

**śrīdhara-svāmī (bhāvārtha-dīpikā) :** idānīṁ sakāma-niṣkāma-bhedena
viśeṣam āha---dravyair iti \| prakarṣeṇa siddhaiḥ suśobhanaiḥ \| amāyino
niṣkāmasya bhaktasya tu yathā-labdhaiḥ \| yatra candanādi sarvathā na
labhyate tatra hṛdi bhāvena bhāvanaya \| yad vā, hṛdi cen mad-yāgas tadā
bhāvena mano-mayair dravyair ity arthaḥ \|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** abilepyāyām iti lekhyāyā
dārumayyāścopalakṣaṇam upalakṣaṇatvānna sarvā dārumayī gṛhyate
tindukasārādimayyāḥ snapanasambhavāt pradhānadevatānāṁ tattanmantrai
snapanam upasthānārdhyādinā pūjanaṁ sarvatra gṛhyate \|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prasiddhaiḥ prakarṣeṇa
dhanādi-siddhaiḥ khaṇḍa-ghṛta-candana-kuṅkumādibhiḥ \| amāyino
niḥspṛhasya bhaktasya tu yathā-labdhair yadṛcchayā prāptair dravyair
hṛdi bhāvena bhāvanaya ca manasaivopasthāpitair durlabhair api
surabhi-payaḥ-paramānnādibhir apīty arthaḥ \|\|15\|\|

**\...**

**\|\| 11.27.16 \|\|**

snānālaṅkaraṇaṁ preṣṭham arcāyām eva tūddhava \|

sthaṇḍile tattva-vinyāso vahnāv ājya-plutaṁ haviḥ \|\|

**śrīdhara-svāmī (bhāvārtha-dīpikā) :** adhiṣṭhāna-bhedena
pradhānopacāram āha sārdhena, snāneti \| tattva-vinyāso yathā-sthānam
aṅga-pradhāna-devatānāṁ tat tan mantraiḥ sthāpanam \|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kāmināmāvaśyakatā kāpaṭyasambhavāt
bhaktasya tu na sā vidhīyate tadasambhavādityāha---amāyina iti \| atra
arcāyām eva sevakasya mama ca preṣṭhamatiśayena priyam \|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tattvānām
aṅga-pradhāna-devatānāṁ, viśeṣato yathā-sthānaṁ nyāsaḥ, tat-tan-mantraiḥ
sthāpana-mātram \| na tv alaṅkāraṇādikam \| ājyena plutaṁ siktaṁ haris
tilādikaṁ yajñīyaṁvastu \| abhyarhaṇam arghopasthāpanādi \| salile tu
salilādibhir eva yajanam \|\|16-17\|\|

**\...**

**\|\| 11.27.17-18 \|\|**

sūrye cābhyarhaṇaṁ preṣṭhaṁ salile salilādibhiḥ \|

śraddhayopāhṛtaṁ preṣṭhaṁ bhaktena mama vāry api \|\|

bhūry apy abhaktopahṛtaṁ na me toṣāya kalpate \|

gandho dhūpaḥ sumanaso dīpo\'nnādyaṁ ca kiṁ punaḥ \|\|

**śrīdhara-svāmī (bhāvārtha-dīpikā) :** abhyarhaṇam upasthānārdhādi \|
salilādibhis tarpaṇādinā yajanam \| sarva-sādhāraṇam āha---śraddhayeti
\|\|17-18\|\|

---------------------------------------------------------------------------------------------------------------------

**jīva-gosvāmī (bhakti-sandarbhaḥ 300) :** sūrye cety ardhakam \|
śraddhayeti sārdhakam \| athāsmin pāda-sevārcana-mārge yānair vā
pādukair vāpi gamanaṁ bhagavad-gṛhe ity-ādinā āgamoktā ye
dvātriṁśad-aparādhāḥ, tathā rājann abhakṣaṇaṁ caivam ity-ādinā
tad-uktā[^127] ye cānye bahavaḥ, te sarve---

> mamārcanāparādhā ye kīrtyante vasudhe mayā \|

vaiṣṇavena sadā te tu varjanīyāḥ prayatnataḥ \|\|

iti vārāhānusāreṇa parityājyā ity āśayenāha---śraddhayeti \|
**śraddhā-bhakta**-śabdābhyām atrādara eva vidhīyate \| aparādhās tu
sarve'nādarātmakā eva \| prabhutvāvamānataś ca ājñāvamānataś ca \|
tasmād aparādha-nidānam atrānādara eva parityājya ity arthaḥ \|

gandha ity ardhasya śraddhayety ardhenānvayaḥ \| tasya bhaktasya
niṣkiñcanatve'pi mama sevāyām āgrahaś cet tadā gandhādikaṁ preṣṭham iti
punaḥ kiṁ vaktavyam ity arthaḥ \|\|17-18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sūryety ardhakam \|
**śraddhayeti** sārdhakam \| **gandha** ity ardhasya śraddhayety
ardhenānvayaḥ \| tasya bhaktasya niṣkiñcanatve'pi mama sevāyām āgrahaś
cet tadā gandhādikaṁ preṣṭham iti punaḥ kiṁ vaktavyam ity arthaḥ
\|\|17-18\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sumanasaḥ puṣpāṇi
\|\|18\|\|

**\...**

**\|\| 11.27.19 \|\|**

**śuciḥ sambhṛta-sambhāraḥ prāg-darbhaiḥ kalpitāsanaḥ\|**

**āsīnaḥ prāg udag vārced arcāyāṁ tv atha sammukhaḥ \|\|**

**śrīdhara-svāmī (bhāvārtha-dīpikā) :** evam adhikārādi-vyavasthām uktvā
idānīṁ pūjā-prakāram āha---śucir iti \| sambhṛtāḥ sambhārāḥ
pūjā-sādhanāni yena saḥ \| prāg agrair darbhaiḥ \| yad vā, prāg eva
sambhṛta-sambhāraḥ sann āsīnaḥ, na tv āsīnaḥ san paścāt tat
sambhārārthaṁ vāraṁ vāram uttiṣṭhed ity arthaḥ \| prāṅ-mukha udaṅ-mukho
vā āsīnaḥ \| arcāyāṁ tu sthirāyāṁ saṁmukho'rcābhimukha upaviṣṭaḥ san \|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** idānīṁ pūjā-prakāram
āha---śucir iti \| prāg udag vā prāṅ-mukha vā arcāyām acalāyāṁ tu
saṁmukho'rcābhimukhaḥ \|\|19\|\|

**\...**

**\|\| 11.27.20 \|\|**

**kṛta-nyāsaḥ kṛta-nyāsāṁ mad-arcāṁ pāṇināmṛjet \|**

**kalaśaṁ prokṣaṇīyaṁ ca yathāvad upasādhayet \|\|**

**śrīdhara-svāmī (bhāvārtha-dīpikā) :** anantaraṁ
gurv-ādi-namaskāra-pūrvakaṁ yathopadeśaṁ svasmin kṛta-nyāsaḥ kṛto
mūla-mantra-nyāso yasyāṁ tāṁ mamārcām āmṛjen nirmālyāpakarpaṇādinā
śodhayet \| kalaśaṁ pūrṇa-kumbham \| prokṣaṇīyaṁ prokṣaṇārthodaka-pātram
upasādhayec candana-puṣpādibhiḥ saṁskuryāt \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kṛta-nyāsa iti \|
keśavādi-nyāsādīnāṁ yat tv adhamāṅga-viṣayatvaṁ, tatra tat-tan-mūrtīr
dhyātvā tat-tan-mantrāṁś ca japtvaiva tat-tad-aṅga-sparśa-mātraṁ kuryāt,
na tu tat-tan-mantra-devatās tatra tatra nyastā dhyāyet \| bhaktānāṁ
tad-anaucityāt bhūta-śuddhy-ādikaṁ tv evaṁ jñeyam \| tatra bhūta-śuddhir
nijābhilaṣita-bhagavat-sevaupayika-tat-pārṣada-deha-bhāvanā-paryantaiva
tat-sevaika-puruṣārthibhiḥ kāryā, nijānukūlyāt \| evaṁ yatra ātmano
nijābhīṣṭa-devatā-rūpatvena cintanaṁ vidhīyate tatra tatraiva
pārṣada-vigrahatvaṁ bhāvyam \| ahaṅgrahopāsanāyāḥ śuddha-bhakter
niṣṭhatvāt aikye ca tatra sādhāraṇya-prāyam eva
madīya-cic-chakti-vṛtti-śuddha-sattvāṁśa-vigrahatvāt pārṣadānām
iti \|\|20\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** anantaraṁ
gurv-ādi-namaskāra-pūrvakaṁ yathopadeśaṁ svasmin kṛta-nyāsaḥ kṛto
mūla-mantra-nyāso yasyāṁ tāṁ mamārcām āmṛjen nirmālyāpakarpaṇādinā
śodhayet \| kalaśaṁ pūrṇa-kumbham \| prokṣaṇīyaṁ prokṣaṇārthodaka-pātram
upasādhayec candana-puṣpādibhiḥ saṁskuryāt \|\|20\|\|

**\...**

**\|\| 11.27.21 \|\|**

**tad-adbhir deva-yajanaṁ dravyāṇy ātmānam eva ca\|**

**prokṣya pātrāṇi trīṇy adbhis tais tair dravyaiś ca sādhayet \|\|**

**śrīdhara-svāmī (bhāvārtha-dīpikā) :** tad-adbhiḥ prokṣaṇīyādbhir
deva-yajanaṁ deva-pūjā-sthānam \| pādyādy-arthaṁ trīṇi pātrāṇi
kalaśodakaiḥ pūritāni tais tair dravyaiḥ sādhayet \| tatra
pādyādi-dravyāṇi---

> pādye śyāmāka-dūrvābja-viṣṇu-krāntābhir iṣyate \|
>
> gandha-puṣpākṣata-yava-kuśāgra-tila-sarṣapāḥ \|
>
> dūrvā ceti kramād arghya-dravyāṣṭakam udīritam \|
>
> jātī-lavaṅga-kaṅkolair matam ācamanīyakam \|\| iti \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tadādbhir iti yugmakam \|\|21\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad-adbhiḥ prokṣaṇīyābhir
adbhiḥ deva-yajanaṁ deva-pūjā-sthānaṁ tais tair dravyair iti \|

> pādye śyāmāka-dūrvābja-viṣṇu-krāntābhir iṣyate \|
>
> gandha-puṣpākṣata-yava-kuśāgra-tila-sarṣapāḥ \|
>
> dūrvā ceti kramād arghya-dravyāṣṭakam udīritam \|
>
> jātī-lavaṅga-kaṅkolair matam ācamanīyakam \|\| iti \|\|21\|\|

**\...**

**\|\| 11.27.22 \|\|**

**pādyārghyācamanīyārthaṁ trīṇi pātrāṇi deśikaḥ\|**

**hṛdā śīrṣṇātha śikhayā gāyatryā cābhimantrayet \|\|**

**śrīdhara-svāmī (bhāvārtha-dīpikā) :** tāni ca trīṇi yathā-kramaṁ
hṛdayādi-mantrair gāyatryā ca sarvāṇy abhimantrayet \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tāni ca trīṇi deśikaḥ
pūjakaḥ krameṇa hṛdayādi-mantrair gāyatryā ca \|\|22\|\|

**\...**

**\|\| 11.27.23 \|\|**

**piṇḍe vāyv-agni-saṁśuddhe hṛt-padma-sthāṁ parāṁ mama\|**

**aṇvīṁ jīva-kalāṁ dhyāyen nādānte siddha-bhāvitām \|\|**

**madhvācāryaḥ (bhāgavata-tātparyam) :**

jīvaḥ kalā yasyāḥ sā jīva-kalā bhagavan-mūrtiḥ \|

> hṛdisthā yā harer mūrtir jīvo mat-pratibimbakaḥ \|\|
>
> yad-vaśe vartate jīvaḥ sā tu jīva-kalā smṛtā \|
>
> śabdaiḥ sarvātmanānukter nādās tsthāt ca sā matā \|\| iti viveke
> \|\|23\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tad anantaraṁ piṇḍe dehe \|
vāyv-agni-saṁśuddha iti koṣṭha-gatena vāyunā śoṣite ādhāra-gatenāgninā
dagdhe punar lalāṭa-stha-candra-maṇḍalāmṛta-plāvanenāmṛta-maye jāte
tasmin hṛt-padma-sthāṁ parāṁ śreṣṭhāṁ jīva-kalāṁ śrī-nārāyaṇa-mūrtiṁ
dhyāyet \| kathaṁ bhūtām \| nādānte siddhair bhāvitām \|
praṇavasyākāro-kāra-ma-kāra-bindunādāḥ pañcāṁśās tatra nādānte siddhair
dhyātām \| tathā ca śrutiḥ---

> yo vedādau svaraḥ prokto vedānte ca pratiṣṭhitaḥ \|
>
> tasya prakṛti-līnasya yaḥ paraḥ sa maheśvaraḥ \|\| iti \|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** piṇḍe iti taiḥ \| tatra śrutau
svaraḥ praṇavāntanād arūpaḥ vedasyādāv ante ca sa iti tad-uccāraṇānantam
eva vedasyoccāraṇāt samāpanāc ca prakṛti-līnasya sva-svarūpa-līnasya
sataḥ paraḥ adhiṣṭhātā \|\|23\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca piṇḍe dehe
vāyv-agni-saṁśuddha iti koṣṭha-gatena vāyunā śoṣite ādhāra-gatenāgninā
dagdhe punar lalāṭa-stha-candra-maṇḍalāmṛta-plāvanenāmṛta-maye jāte
tasmin hṛt-padma-sthāṁ parāṁ śreṣṭhāṁ jīva-kalāṁ jīvaḥ kalā yasyās tāṁ
śrī-nārāyaṇa-mūrtiṁ dhyāyet \| nādānte
praṇavasyākāro-kāra-ma-kāra-bindu-nādāḥ pañcāṁśās tatra nādānte siddhair
dhyātām \| tathā ca śrutiḥ---yo vedādau svaraḥ prokto vedānte ca
pratiṣṭhitaḥ iti \|\|23\|\|

**\...**

**\|\| 11.27.24 \|\|**

**tayātma-bhūtayā piṇḍe vyāpte sampūjya tan-mayaḥ\|**

**āvāhyārcādiṣu sthāpya nyastāṅgaṁ māṁ prapūjayet \|\|**

**madhvācāryaḥ (bhāgavata-tātparyam) :**

vyāpto bhūtaś ca nityaṁ yadātma-bhūto haris tataḥ \|

> jīvasya tat-pradhānatvaṁ tanmayatvam udāhṛtam \|\| iti
> tantra-bhāgavate \|
>
> vyāpto'pi bhagavān viṣṇur dehe sarva-gatas tataḥ \|
>
> bhaktasya phalado yasmāt vyāpti-kṛt tasya tena saḥ \|\| iti ca
> \|\|24\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tayātma-bhūtayā svenaiva bhāvena
cintitayā amṛta-maye piṇḍe dīpena prabhayā gṛham iva vyāpte sati tasminn
evādau mānasair upacāraiḥ sampūjya tan mayaḥ sann arcādiṣv āvahya
sthāpana-mudrayā sthāpayitvā \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ātmabhūtayā paramātma-rūpayā
āvāhya tadaikātmyena vibhāvyāpi māṁ svayaṁ bhagaval-lakṣaṇa-bhedena
cintitam arcādikaṁ pūjayet \|\|24\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tayā bhagavan-mūrtyā
ātma-bhūtayā paramātma-svarūpayā sva-prabhābhiḥ piṇḍe dehe dīpena
sva-prabhābhir gehe iva vyāpte sati prathamaṁ sampūjya mānasair
upacārair abhyarcya tan-mayaḥ sann arcādiṣv āvāhya sthāpayitvā
nyastāṅgaṁ māṁ mad-aṅge nyāsān kṛtvety arthaḥ \|\|24\|\|

**\...**

**\|\| 11.27.25-26 \|\|**

pādyopasparśārhaṇādīn upacārān prakalpayet \|

dharmādibhiś ca navabhiḥ kalpayitvāsanaṁ mama \|\|

padmam aṣṭa-dalaṁ tatra karṇikā-kesarojjvalam \|

ubhābhyāṁ veda-tantrābhyāṁ mahyaṁ tūbhaya-siddhaye \|\|

**śrīdhara-svāmī (bhāvārtha-dīpikā) :** kathaṁ pūjayet tatrāha---pādyeti
dvābhyām \| dharmādibhir mamāsanaṁ tatra padmaṁ ca kalpayitvobhābhyāṁ
veda-tantrābhyām ubhaya-siddhaye madyaṁ pādyādīn upacārān prakalpayed
ity anvayaḥ \| upa-sparśa ācamanam, arhaṇam arghyam \| ubhaya-siddhaye
veda-tantrokta-bhukti-mukti-prāptaye \| ayam arthaḥ,
dharma-jñāna-vairāgyaiśvaryāṇy āsana-paryaṅkasyāgneyādi-catuṣkoṇeṣu
pādāḥ \| adharmādīni pūrvādi-dikṣu gātrāṇi \| trayo guṇāḥ paṭṭikāḥ \|
tatra pūrvādi-krameṇa madhye ca vimalotkarṣiṇī jñānā kriyā yogā prahvī
satyeśānānugraheti nava śaktayaḥ \| evaṁ yathopadeśaṁ dharmādibhir
navabhiḥ śaktibhiś cāsanaṁ kalpayitveti \| karṇikaya kesarais
tatra-stha-sūryādi-maṇḍalaiś cojjvalam ity arthaḥ \|\|25-26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** upasparśa ācamanam arhaṇam arghyaṁ
prakalpayet samarpayet \| kiṁ kṛtvā dharmādibhir āgneyādi-koṇeṣu
dharma-jñāna-vairāgyaiśvaryaiḥ pūrvādi-dikṣu tathaivādharmādyaiś ca
tan-madhye navabhiḥ śaktibhir vimalādyābhiś ca mamāsanaṁ yoga-pīṭhaṁ
tatrāṣṭa-dalaṁ padmaṁ ca kalpayitvā veda-tantrābhyāṁ vedoktena
tantroktena ca prakāreṇa ubhaya-siddhaye bhukti-mukti-prāptaye mahyam
upacārān dadyāt \|\|25-26\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** upasparśa ācamanam
arhaṇam arghyaṁ prakalpayet samarpayet \| kiṁ kṛtvā dharmādibhir
āgneyādi-koṇeṣu dharma-jñāna-vairāgyaiśvaryaiḥ pūrvādi-dikṣu
tathaivādharmādyaiś ca tan-madhye navabhiḥ śaktibhir vimalādyābhiś ca
mamāsanaṁ yoga-pīṭhaṁ tatrāṣṭa-dalaṁ padmaṁ ca kalpayitvā
veda-tantrābhyāṁ vedoktena tantroktena ca prakāreṇa ubhaya-siddhaye
bhukti-mukti-prāptaye mahyam upacārān dadyāt \|\|25-26\|\|

**\...**

**\|\| 11.27.27 \|\|**

sudarśanaṁ pāñcajanyaṁ gadāsīṣu-dhanur-halān \|

muṣalaṁ kaustubhaṁ mālāṁ śrīvatsaṁ cānupūjayet \|\|

**śrīdhara-svāmī (bhāvārtha-dīpikā) :** āyudhādi-pūjām āha---sudarśanam
iti tribhiḥ \| tatra nyastāṅgam ity aṅgāvaraṇa-pūjā sūcitā \| āsanenaiva
śaktyāvaraṇam ity uktam \| tataḥ sudarśanādi-musalāntāny āyudhāny
aṣṭa-dikṣu \| kaustubha-mālā-śrīvatsān urasi \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
sudarśanādi-muṣalāntāyudhāni aṣsthita-diksarvu kaustubha-mālā-śrīvatsān
urasi pūjayet \|\|27\|\|

**\...**

**\|\| 11.27.28-31 \|\|**

nandaṁ sunandaṁ garuḍaṁ pracaṇḍaṁ caṇḍam eva ca \|

mahābalaṁ balaṁ caiva kumudaṁ kumudekṣaṇam \|\|

durgāṁ vināyakaṁ vyāsaṁ viṣvaksenaṁ gurūn surān \|

sve sve sthāne tv abhimukhān pūjayet prokṣaṇādibhiḥ \|\|

**candanośīra-karpūra- kuṅkumāguru-vāsitaiḥ \|**

**salilaiḥ snāpayen mantrair nityadā vibhave sati \|\|**

**svarṇa-gharmānuvākena mahāpuruṣa-vidyayā \|**

**pauruṣeṇāpi sūktena sāmabhī rājanādibhiḥ \|\|**

**madhvācāryaḥ (bhāgavata-tātparyam) :** yasya viṣṇu-sūktena
dhāma-sūktaṁ samudrād ūrmir iti \|

> nitarāṁ rañjayed yasmāt pāvamānaṁ tu maṇḍalam \|
>
> viṣṇu-nīrājanaṁ tasmād vidvadbhiḥ samudāhṛtam \|\| iti ca \|\|31\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** nandādīn pārṣadān aṣṭa-dikṣu \|
garuḍaṁ purataḥ \|\| durgādīni koṇeṣu \| gurūn vāmataḥ \| surān
indrādi-loka-pālān pūrvādi-dikṣu \| evam etān devasyābhimukhān
prokṣaṇādibhir arghādibhiḥ pūjayed ity arthaḥ \|\| pādyādīn upacārān
prakalpayed ity uktaṁ tān eva guṇa-vidhibhiḥ prapañcayati, candaneti
ṣaḍbhiḥ \|\|

mantrān āha---svarṇa-dharmānuvākaḥ \| su-varṇa gharmaṁ pariveda-venam
ity-ādiḥ \| mahā-puruṣa-vidyā---

> jitaṁ te puṇḍarīkākṣaṁ namas te viśva-bhāvana \|
>
> su-brahmaṇya namas te'stu mahā-puruṣa-pūrva-ja \|\| iti \|

pauruṣaṁ sūktaṁ sahasra-śīrṣā ity-ādi \| rājanādīni sāmāni indraṁ naro
nema-dhitā havante ity asyām ṛci gītāni \| ādi-śabdena rauhiṇādīni
\|\|28-31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nandam iti yugmakam \| tatra
durgādy-ā-viṣvaksenādivad bhagavato nitya-vaikuṇṭha-sevakāḥ \| tataś ca
te gaṇeśa-durgādyā ye pare māyā-śaktyātmakā gaṇeśa-durgādyās te tu na
bhavanti \| na yatra māyā kim utāpare hareḥ anuvratā yatra surāsurārcitā
\[bhā.pu. 2.9.10\] iti dvitīyokteḥ \| tato
bhagavat-svarūpa-bhūta-śakty-ātmakā eva te, yata evaṁ
śrī-kṛṣṇa-svarūpa-bhūte śrīmad-aṣṭādaśākṣarādi-mantra-gaṇe'pi
durgā-nāmno bhagavad-bhakty-ātmakasya
svarūpa-bhūta-śakti-vṛtti-viśeṣasyādhiṣṭhātṛtvaṁ
śruti-tantrādiṣūpadiśyate \| yathā nārada-pañcarātre
śruti-vidyā-saṁvāde,

> bhaktir bhajana-sampattir bhajate prakṛtiḥ priyam \|
>
> jñāyate'tyanta-duḥkhena seyaṁ prakṛtir ātmanaḥ \|\|
>
> durgeti gīyate sadbhir akhaṇḍa-rasa-vallabhā \|
>
> adyā āvarikā śaktir mahā-māyeti kathyate \|
>
> yayā mugdhaṁ jagat sarvaṁ sarva-dehābhimāninaḥ \|\| iti \|

ata eva śrī-bhagavad-abhedenoktaṁ gautamīya-kalpe--- yaḥ kṛṣṇaḥ saiva
durgā syād yā durgā kṛṣṇa eva saḥ iti \| tvam eva parameśāni
asyādhiṣṭhātṛ-devatā ity-ādikaṁ tu virāṭ-puruṣa-mahā-puruṣayor iva
keṣāṁcid abhedopāsanā-vivakṣayaivoktam \| sā hi māyāṁśa-rūpā tad-adhīne
prākṛte'smin loke mantra-rakṣā-lakṣaṇa-sevārthaṁ niyuktā
cic-chaktyātmaka-durgāyā dāsīyate na tu sevādhiṣṭhātrī \|
māyātīta-vaikuṇṭhāvaraṇa-kathane pādmottara-khaṇḍe---

> satyācyutānanta-durgā-viṣvaksena-gajānanāḥ \|
>
> nityāḥ sarve pare dhāmni ye cānye ca divaukasaḥ \|\|
>
> te vai prākṛta-loke'sminn anityās tridaśeśvarāḥ \|
>
> te ha nākaṁ mahimānaḥ sacanta iti vai śrutiḥ \|\| \[pa.pu. 6.228.60,
> 66\] iti \|

iti bhagavad-aṁśa-rūpatvaṁ ca teṣām uktaṁ trailokya-saṁmohana-tantre---

> sarvatra deva-devo'sau gopa-veśa-dharo hariḥ \|
>
> kevalaṁ rūpa-bhedena nāma-bhedaḥ prakīrtitaḥ \|\| iti \|

ato nāma-mātra-sādhāraṇyenānanya-bhaktair na bhetavyam \| kintu
bhagavato nitya-vaikuṇṭha-sevakatvād viṣvaksenādivat sat-kāryā eva te \|
yasyātma-buddhiḥ kuṇape tri-dhātuke \[bhā.pu. 10.84.8\] ity ādau,
arcayitvā tu govindaṁ tadīyān nārcayet tu yaḥ \[pa.pu. 6.253.177\]
ity-ādi-vacanena tad-asatkāre doṣa-śravaṇāt \|

atra viśeṣo bhakti-sandarbhe dṛśyaḥ \| \[bhakti-sandarbha 285\]

atha pīṭha-pūjāyāṁ śrī-bhagavad-vāme śrī-guru-pādukā-pūjanam eva
saṅgacchate, yathā---ya eva bhagavān atra vyaṣṭi-rūpatayā
bhaktāvatāratvena śrī-guru-rūpo vartate, sa eva tatra samaṣṭi-rūpatayā
sva-vāma-pradeśe sākṣād-avatāratvenāpi tad-rūpo vartate iti
\[bhakti-sandarbha 286\] \|\|28-31\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sve sve sthāne na tv
abhimukhān iti nandādīn pārṣadān aṣṭa-dikṣu garuḍaṁ purataḥ durgādīn
koṇeṣu \| gurūn vāmataḥ \| surān indrādi-loka-pālān pūrvādi-dikṣu \|
prokṣaṇādibhir prokṣaṇa-pūrvakārghyādibhiḥ \|\|28-30\|\|

kena mantreṇa pūjayet ? tatrāha---svarṇa-gharmānuvākena, svarṇaṁ gharmaṁ
parivedanam ity-ādi mahā-puruṣa-vidyayā, jitaṁ te puṇḍarīkākṣa namas te
viśva-bhāvana ity-ādikayā \| pauruṣeṇa sūktena sahasra-śīrṣā ity-ādinā
sāmabhiḥ rājanādibhiḥ indraṁ naro nema-dhitā ity asyām ṛci gītaiḥ \|
ādi-śabdena rauhiṇādyaiḥ \|\|31\|\|

**\...**

**\|\| 11.27.32-33 \|\|**

**vastropavītābharaṇa- patra-srag-gandha-lepanaiḥ \|**

**alaṅkurvīta sa-prema mad-bhakto māṁ yathocitam \|\|**

**pādyam ācamanīyaṁ ca gandhaṁ sumanaso\'kṣatān \|**

**dhūpa-dīpopahāryāṇi dadyān me śraddhayārcakaḥ \|\|**

**śrīdhara-svāmī (bhāvārtha-dīpikā) :** vastrādy-upacāreṣv
alaṅkāra-lakṣaṇaṁ guṇaṁ vidhatte, vastreti \| patrāṇi
kapola-vakṣaḥ-sthalādiṣu likhitāḥ patra-bhaṅgyaḥ \| mad-bhaktaś cet
sa-prema yathā bhavati tathā \|\| yathocitam alaṅkurvītety uktārthaṁ
sarva-sādhāraṇaṁ śraddhā-lakṣaṇaṁ guṇaṁ vidhatte, pādyam iti
\|\|32-33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** paramopāsakāś ca sākṣāt
parameśvaratvenaiva tāṁ paśyanti \| bheda-sphūrter bhakti-vicchedakatvāt
tathaiva hy ucitam \| ittham evoktaṁ---vastropavīteti \| atra atra
sa-premety atra viṣṇu-dharme tāṁ mad-arcām adhikṛtyāmbarīṣaṁ prati
śrī-viṣṇu-vākyam---

> tasyāṁ cittaṁ samāveśya tyaja cānyān vyāpāśrayān \|
>
> pūjitā saiva te bhaktyā dhyātā caivopakāriṇī \|\|
>
> gacchaṁs tiṣṭhan svapan bhuñjaṁs tām evāgre ca pṛṣṭhataḥ \|
>
> upary-adhas tathā pārśve cintayaṁs tām athātmanaḥ \|\| ity-ādi \|
> \[bhakti-sandarbha 286\]

śrī-gopāla-pūjāyām api yajñopavītārpaṇaṁ vihitam asti, yathoktaṁ
gautamīya-tantre yajña-sūtraṁ tato dadyād athavā svarṇa-nirmitam iti \|
nārasiṁhe,

> trivṛc chuklaṁ ca pītaṁ ca paṭṭa-śūkādi-nirmitam \|
>
> yajñopavītaṁ govinde dattvā vedānta-go bhavet \|\| iti \|\|32\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** patra-srak
tulasī-patra-mālā \|\|32-33\|\|

**\...**

**\|\| 11.27.34 \|\|**

**guḍa-pāyasa-sarpīṁṣi śaṣkuly-āpūpa-modakān \|**

**saṁyāva-dadhi-sūpāṁś ca naivedyaṁ sati kalpayet \|\|**

**śrīdhara-svāmī (bhāvārtha-dīpikā) :** naivedye vaibhava-lakṣaṇaṁ guṇaṁ
vidhatte, guḍa-pāyaseti \| śaṣkuly-astaila-pakva-viśeṣāḥ \| āpūpāḥ
apūpānāṁ maṇḍakādīnāṁ samūhāḥ \| sūpā vyañjanāni \| sati vibhava iti
śeṣaḥ \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** śaṣkulyaḥ karṇākārā ghṛtādi-pakvāḥ
\| āpūpāḥ pūyā iti khyātāḥ \| āpūpikam iti vaktavye, āpapūm ity ārṣam \|
naivedye viśeṣaś coktaṁ gautamīye,

> nivedayed uttamānnaṁ na kadannaṁ kadācana \|
>
> uttamaṁ vidhinā prāptam athavā yad ayācitam \|\|

ity atra śiloñcha-vidhinā prāptam iti \|

> sva-vittopacitaṁ vātha kṛṣṇāya parikalpayet \|
>
> śūdrāl labdhaṁ chalāl labdham atha vārdhuṣikācitam[^128] \|
>
> ity ādy annaṁ kad-annaṁ tu dānān narakam āvahet \|\|

hārīta-smṛtau---nābhakṣyaṁ naivedyārthe bhakṣyeṣv apy ājye mahiṣī-kṣīraṁ
pañca-nakhā matsyāś ca \| viṣṇu-dharmottare---

> abhakṣyaṁ cāpy ahṛdyaṁ ca naivedyaṁ na nivedayet \|
>
> keśa-kīṭāvapannaṁ ca tathā cāvihitaṁ ca yat \|\|

abhakṣya-niyamaś ca śrī-hari-bhakti-vilāse \[ha.bha.vi. 8.152-164\]
draṣṭavyaḥ \|\|34-36\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** guḍa-vikārān
matsyaṇḍī-phānitādīn pāyasaṁ paramānnaṁ śaṣkulyah karṇākārāḥ ghṛta-pakvā
gujhā iti khyātāḥ \| āpūpāḥ puyā iti khyātāḥ sati vibhava iti śeṣaḥ
\|\|34\|\|

**\...**

**\|\| 11.27.35 \|\|**

**abhyaṅgonmardanādarśa- danta-dhāvābhiṣecanam \|**

**annādya-gīta-nṛtyāni parvaṇi syur utānv-aham \|\|**

**śrīdhara-svāmī (bhāvārtha-dīpikā) :** kāla-bhedena guṇaṁ vidhatte,
jamyaṅgeti \| jabhiṣecanaṁ pañcāmṛtādi-snapanam \| annādyeti \| annaṁ
bhojyam \| ādyaṁ bhakṣyam \| parvaṇy ekādaśy-ādau \| anv ahaṁ praty ahaṁ
vā vibhave sati \|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** abhyaṅgeti \| prathamaṁ
danta-dhāvanaṁ, tataḥ sugandhi-tailenābhyaṅgaḥ, tataḥ
kuṅkuma-karpūra-cūrṇādibhir udvartanaṁ, tataḥ pañcāmṛtādyaiḥ
sugandhi-jalena ca snapanam \| tato'trānuktam api
anarghya-kauṣeya-vastra-ratnālaṅkāra-candanādy-ālepa-srag-ādikam \| tata
ādarśo darpaṇaṁ, tato gandha-puṣpa-dhūpa-dīpācamanīyāni deyāni \|
annādyeti
caturvidha-svādv-anna-sugandha-jala-tāmbūla-mālārātrika-puṣpa-śayyā-vyājanādikam
\| tato vādya-gīta-nṛtyādi syuḥ \| parvaṇy utsave sati uta vibhave
vibhave sati anvaham api syuḥ \|\|35\|\|

**\...**

**\|\| 11.27.36 \|\|**

**vidhinā vihite kuṇḍe mekhalā-garta-vedibhiḥ \|**

**agnim ādhāya paritaḥ samūhet pāṇinoditam \|\|**

**śrīdhara-svāmī (bhāvārtha-dīpikā) :** phala-bhūyas tv ārthino'gnāv api
pūjā-prakāram āha---vidhinā sva-gṛhyokta-prakāreṇa \| mekhalādibhir
upalakṣite \| vihite virmite \| tad uktaṁ---

> vistārocchrāyatas tisro mekhalāś catur-aṅgulāḥ \|
>
> hasta-mātro bhaved gartaḥ sa-yonir vedikā tathā \|\| ity-ādi \|

uditaṁ prajvalitam agniṁ paritaḥ samūhed ekatra melayet \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** phala-bhūyas tv
ārthino'gnāv api pūjā-prakāram āha---vidhineti \|

> vistārocchrāyatas tisro mekhalāś catur-aṅgulāḥ \|
>
> hasta-mātro bhaved gartaḥ sa-yonir vedikā tathā \|\| ity-ādi \|

uditaṁ prajvalitam agniṁ paritaḥ samūhed ekatra melayet \|\|36\|\|

**\...**

**\|\| 11.27.37 \|\|**

**paristīryātha paryukṣed anvādhāya yathā-vidhi \|**

**prokṣaṇyāsādya dravyāṇi prokṣyāgnau bhāvayeta mām \|\|**

**śrīdhara-svāmī (bhāvārtha-dīpikā) :** darbhaiḥ paristīrya paritaḥ
prokṣayet \| anvādhāyānvādhāna-saṁjñakaṁ vyāhṛtibhiḥ
samit-prakṣepādi-rūpaṁ karma kṛtvā agner uttarato dravyāṇi homopayogīny
āsādya nidhāya prokṣaṇyā prokṣaṇī-pātrodakena prokṣyāgnau māṁ dhyāyet
\|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** agnau tad-antaryāmi-rūpaṁ māṁ
vibhāvayet \|\|37\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca darbhaiḥ
paristīrya āvṛtya paritaḥ prokṣayet \| anvādhāya ānvādhāna-saṁjñakaṁ
vyāhṛtibhiḥ samit-prakṣepaṇādi-rūpaṁ karma kṛtvā āsādya agner uttarato
nidhāya prokṣaṇyā prokṣaṇī-pātrodakena prokṣya mām antaryāmitayā vahnau
vartamānam \|\|37\|\|

**\...**

**\|\| 11.27.38-41 \|\|**

tapta-jāmbūnada-prakhyaṁ śaṅkha-cakra-gadāmbujaiḥ \|

lasac-catur-bhujaṁ śāntaṁ padma-kiñjalka-vāsasam \|\|

sphurat-kirīṭa-kaṭaka- kaṭi-sūtra-varāṅgadam \|

śrīvatsa-vakṣasaṁ bhrājat- kaustubhaṁ vana-mālinam \|\|

dhyāyann abhyarcya dārūṇi haviṣābhighṛtāni ca \|

prāsyājya-bhāgāv āghārau dattvā cājya-plutaṁ haviḥ \|\|

juhuyān mūla-mantreṇa ṣoḍaśarcāvadānataḥ \|

dharmādibhyo yathā-nyāyaṁ mantraiḥ sviṣṭi-kṛtaṁ budhaḥ \|\|

**śrīdhara-svāmī (bhāvārtha-dīpikā) :** śaṅkhādibhir ullasantaḥ
śobhamānāś catvāro bhujā yasya tam \|\| sphuranti kirīṭādīni yasya tam
\|\|38-39\|\|

haviṣā ghṛtenābhighṛtāni saṁsiktāni dārūṇi śuṣka-samidhaḥ prāsya
prakṣipya \| āghārau tat saṁjñakau yāgau \| evam ājya-bhāgau ca dattvā,
tad arthāhutīr hutvety arthaḥ \| tatrāghārau \"prajā-pataye svāhā,
indrāya svāhā" iti cottara-dakṣiṇa-paridhi-sandhim ārabhyāgni-madhyād
āparidhyantaṁ ghṛta-kṣāraṇa-rūpau \| ājya-bhāgau "agnaye svāhā, somāya
svāhā" ity evaṁ homa-rūpau \|\|40\|\|

mūla-mantreṇāṣṭākṣareṇa \| tathā ṣoḍaśa ṛco yasmiṁs tena puruṣa-sūktena
cāvadānataḥ praty ṛcam āhuti-grahaṇenety arthaḥ \|
puruṣa-sūktenārādhana-pakṣe sa eva mūla-mantras tenaiva praty ṛcam
avadānato homa iti \| mantraiḥ svāhāntair nāma-mantraiḥ \| yathānyāyaṁ
pūjā-krameṇaiva \| "agnaye sviṣṭa-kṛte svāhā" ity evaṁ sviṣṭa-kṛtaṁ ca
hutvā \|\|41\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** pañcarātre viśeṣaś coktaḥ---

> punar ācamanaṁ dadyāt karodvartanam eva ca \|
>
> sa-karpūraṁ ca tāmbūlaṁ kuryān nīrājanaṁ tathā \|\| \[ha.bha.vi.
> 8.318\]

gāruḍe ca,

> atha bhuktavate dattvā jalaiḥ karpūra-vāsitaiḥ \|
>
> ācamanaṁ ca tāmbūlaṁ candanaiḥ kara-mārjanam \|\| \[ha.bha.vi. 8.320\]

agastya-saṁhitāyām,

sneha-saṁyukta-vipula-vartikābhir anekadhā \|

ārātribhir anekābhiḥ sthāpitābhiḥ prayatnataḥ \|\|

padma-svastika-rūpeṇa haṁsākāreṇa cānagha!

bhrāmayed raghunāthasya purastāt prayato'nvaham \|\|

atra viśeṣo hari-bhakti-vilāse draṣṭavyaḥ \|\|38-41\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** haviṣā abhighṛtāni
siktāni \| gṛ-ghṛ-secane \| prāsya agnau prakṣipya āghārau
tat-saṁjñakaui yāgau evam ājya-bhāgau ca dattvā tad-arthā āhutīr
dattvety arthaḥ \| ājya-plutaṁ ghṛta-siktaṁ haris tilādikaṁ yajñīyaṁ
ṣoḍaśa ṛco yasmiṁs tena puruṣa-sūktena ca avadānataḥ prati-ṛcam
āhuti-grahaṇenety arthaḥ \| yathā-nyāyaṁ pūjā-krameṇa mantraiḥ
svāhāntaiḥ agnaye sviṣṭi-kṛte svāhety evaṁ sviṣṭi-kṛtaṁ ca hutvā
\|\|38-41\|\|

**\...**

**\|\| 11.27.42-43 \|\|**

abhyarcyātha namaskṛtya pārṣadebhyo baliṁ haret \|

mūla-mantraṁ japed brahma smaran nārāyaṇātmakam \|\|

dattvācamanam uccheṣaṁ viṣvaksenāya kalpayet \|

mukha-vāsaṁ surabhimat tāmbūlādyam athārhayet \|\|

**śrīdharaḥ:**tato vahni-sthaṁ bhagavantam antaryāmiṇam abhyarcyātha
namas-kṛtya pārṣadebhyo nandādibhyo'ṣṭa-dikṣu baliṁ haret \| tataḥ
pūjā-sthānam āgatya devasyāgre samupaviśya yathā-śakti mūla-mantraṁ
japet \|\|42\|\|

tatra labhayatra bhagavato bhojana-samāptiṁ dhyātvā āsanaṁ dattvā
uccheṣaṁ viṣvaksenāya kalpayitvā tad anujñayā paścāt svayaṁ bhuñjīta \|
tataḥ surabhi-mat sugandha-vat tāmbūlādyaṁ mukha-vāsaṁ dattvātha punar
apy arhayet puṣpāñjalinā pūjayet \|\|43\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nārāyaṇa-svarūpaṁ brahma
smaran mūla-mantraṁ japet \| uccheṣaṁ viṣvaksenāya kalpayitvā
tad-anujñayā svayaṁ bhuñjīta iti svāmi-caraṇāḥ \|\|42-43\|\|

**\...**

**\|\| 11.27.44 \|\|**

**upagāyan gṛṇan nṛtyan karmāṇy abhinayan mama \|**

**mat-kathāḥ śrāvayan śṛṇvan muhūrtaṁ kṣaṇiko bhavet \|\|**

**madhvācāryaḥ (bhāgavata-tātparyam) :** mama karmāṇi kīrtayitvābhito
nayan sarveṣām \| prakāśayan mat-kathāḥ śrāvayann ity
abhinaya-śabdārthaḥ \|\|44\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** abhinayan svasminn āviṣkurvan \|
kṣaṇiko vaiyagryaṁ parityajya labdhāvasaro bhavet \|\|44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kṣaṇikaḥ gānādi-mayatayotsavāviṣṭo
bhavet \|\|44\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kṣaṇa utsavas tena
dīvyatīti kṣaṇikaḥ utsava-magno bhaved ity arthaḥ \|\|44\|\|

**\...**

**\|\| 11.27.45 \|\|**

**stavair uccāvacaiḥ stotraiḥ paurāṇaiḥ prākṛtair api \|**

**stutvā prasīda bhagavann iti vandeta daṇḍavat \|\|**

**śrīdhara-svāmī (bhāvārtha-dīpikā) :** stava-stotrāṇāṁ bhedaṁ
darśayati, paurāṇaiḥ prākṛtair apīti \|\|45\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** stavaiḥ sva-nirmitaiḥ kriyātvena
nirdeśāt kartṛ-janyatvāpatteḥ uccāvacair nānā-prakāraiḥ stūyate \| ebhir
iti stotraiḥ karaṇatayā nirdeśena pūrva-siddhatvāpatteḥ paurāṇair ity
upalakṣaṇaṁ, tāntrikaiḥ śrautaiś ca prākṛtair adhunānyena nirmittaiś ca
\| yathoktaṁ kālikā-purāṇe---

> yaḥ svayaṁ gadya-padyābhyāṁ ghaṭitābhyāṁ namaskṛtiḥ \|
>
> kriyate bhakti-yuktena vācikas tūttamas tu saḥ \|\|45\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** stava-stotrayor
ārṣa-pauruṣatvena bhedaḥ kalpyaḥ \| prasīda bhagavann iti vijñāpayan
daṇḍavad bhūmau patan vandeta \|\|45\|\|

**\...**

**\|\| 11.27.46 \|\|**

**śiro mat-pādayoḥ kṛtvā bāhubhyāṁ ca parasparam \|**

**prapannaṁ pāhi mām īśa bhītaṁ mṛtyu-grahārṇavāt \|\|**

**śrīdhara-svāmī (bhāvārtha-dīpikā) :** kathaṁ praṇamed ity apekṣāyām
āha---śira iti \| bāhubhyāṁ dakṣiṇottarābhyāṁ parasparaṁ mama
dakṣiṇottarau pādau gṛhītvā \| yad vā, ṣṛṣṭhataḥ parasparaṁ
nibaddhābhyāṁ kṛtāparādha iva prapannam ity-ādi-vijñaptyā ca praṇamet
\|\|46\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** dūrato namaskāram uktvā kiñcid
dūrata āha---śira iti \| atinikaṭe garbha-mandire ca tan-niṣedhāt \|
ṭīkāyāṁ dvitīyaṁ pakṣam āha---yad veti yad uktam---

> agre pṛṣṭhe vāma-bhāge samīpe garbha-mandire \|
>
> japa-homa-namaskārān na kuryāt keśavālaye \|\| \[ha.bha.vi. 8.391\]

iti gautamīye tu viśeṣaḥ---

> padbhyāṁ karābhyāṁ jānubhyām urasā śirasā dṛśā \|
>
> manasā vacasā ceti praṇāmo'ṣṭāṅga īritaḥ \|\| \[ha.bha.vi. 8.360\]

āgame---

> jānubhyāṁ caiva bāhubhyāṁ śirasā vacasā dhiyā \|
>
> pañcāṅgakaḥ praṇāmaḥ syāt pūjāsu pravarāv imau \|\| \[ha.bha.vi.
> 8.361\] iti \|\|46\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatra daṇḍavad vandane
prakāram āha---śira iti \| atra,

> agre pṛṣṭhe vāma-bhāge samīpe garbha-mandire \|
>
> japa-homa-namaskārān na kuryāt keśavālaye \|\| \[ha.bha.vi. 8.391\]

ity agra-pṛṣṭhādau praṇati-niṣedhān mat-pādayor dakṣiṇa-pārśve kiñcid
dūre śiraḥ kṛtvā vandeta \| kīdṛśaṁ ? bāhubhyāṁ parasparaṁ
sammukhībhūta-tarka-mudrābhyāṁ sahitam iti śeṣaḥ \| kiṁ bruvāṇi ity
apekṣāyām āha---prapannam ity ardham \|\|46\|\|

**\...**

**\|\| 11.27.47 \|\|**

**iti śeṣāṁ mayā dattāṁ śirasy ādhāya sādaram \|**

**udvāsayec ced udvāsyaṁ jyotir jyotiṣi tat punaḥ \|\|**

**śrīdhara-svāmī (bhāvārtha-dīpikā) :** tataḥ śeṣāgrahaṇa-pūrvakaṁ
vaikalpikodvāsana-prakāram āha---itīti \| anayaiva prārthanayā śeṣāṁ
nirmālyaṁ mayā dattāṁ dhyātvā śirasy ādhāya dhṛtvā yady udvāsayet tarhi
prati-māyāṁ yan nyastaṁ jyotis tat punar api hṛt-padma-stha-jyotiṣy
evodvāsyam udvaṣanīyam \|\|47\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** jyotiṣi mahāgny-ādau pṛthak-kṛtaṁ
jyotir iva \| tan mad-rūpaṁ jyotir hṛdy evodvāsayed ity arthaḥ
\|\|47\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** iti vandanāntaraṁ śeṣāṁ
nirmālyaṁ mayā kṛpayā dattāṁ dhyātvā śirasy ādhāya jyotir madīyaṁ
saikata-pratimādi-stham udvāsaṁ cet punar api jyotiṣi sva-hṛt-padmasthe
eva udvāsayet utkarṣeṇa vāsayet \|\|47\|\|

**\...**

**\|\| 11.27.48 \|\|**

**arcādiṣu yadā yatra śraddhā māṁ tatra cārcayet \|**

**sarva-bhūteṣv ātmani ca sarvātmāham avasthitaḥ \|\|**

**śrīdhara-svāmī (bhāvārtha-dīpikā) :** eteṣv adhiṣṭhāneṣu kiṁ mukhyam
ity apekṣāyām āha---arcādiṣv iti \| yadā yatra śraddhā tadā tatra na tv
adhiṣṭhāne mukhyāmukhyatvam \| kutaḥ ? yataḥ sarva-bhūteṣv iti
\|\|48\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yadyapy evam arcāyām eva
prādhānyam uktaṁ, tathāpi śraddhaiva mamāvirbhāva-kāraṇaṁ yāṁ vinā
sākṣād-bhūtasyāpy asya mamopalabdhir virāḍ aviduṣām ity-ādivan na syād
ity abhipretya śraddhāyā āvaśyakatvaṁ darśayitum āha---arcādiṣv iti \|
satyāṁ tu śraddhāyāṁ na ca mama svataḥ kutrāpi daurlabhyaṁ
hiraṇyakaśipu-stambhādau ca sulabhatva-darśanād ity āha---sarva-bhūteṣv
iti \|\|48\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yadyapy evam arcāyām eva
prādhyānyam uktaṁ, tad api śraddhaiva mamāvirbhāve kāraṇaṁ yāṁ vinā
sākṣād-bhūtasyāpy asya mamopalabdhir virāḍ aviduṣām ity-ādivan na syād
ity abhipretya śraddhāyā āvaśyakatvaṁ darśayitum āha---arcādiṣv iti \|
adhiṣṭhāneṣu prādhānyam eva darśayitum arcādyā uktāḥ \| kintu
śraddhādhikye sati mama sarvaṁ vastv evādhiṣṭhānaṁ
hiraṇyakaśipu-stambhādāv api mat-sulabhatva-darśanād ity
āha---sarva-bhūteṣv iti \|\|48\|\|

**\...**

**\|\| 11.27.49 \|\|**

evaṁ kriyā-yoga-pathaiḥ pumān vaidika-tāntrikaiḥ \|

arcann ubhayataḥ siddhiṁ matto vindaty abhīpsitām \|\|

**śrīdhara-svāmī (bhāvārtha-dīpikā) :** ubhayataḥ ihāmutra ca \|\|49\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ubhayataḥ ihāmutra ca \|\|49\|\|
\[bhakti-sandarbha 296\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ubhayataḥ ihāmutra ca
\|\|49\|\|

**\...**

**\|\| 11.27.50 \|\|**

mad-arcāṁ sampratiṣṭhāpya mandiraṁ kārayed dṛṭham \|

puṣpodyānāni ramyāṇi pūjā-yātrotsavāśritān \|\|

**śrīdhara-svāmī (bhāvārtha-dīpikā) :** samarthaṁ pratyāha---mad-arcām
iti tribhiḥ \| puṣpodyānāni ca kārayet \| pūjā-yātrotsavāśritān \| pūjā
pratyaham \| yātrā viśiṣṭe parvaṇi bahu-jana-samāgamaḥ \| utsavo
vasantādi-mahotsavaḥ, tad āśritān kṣetrādīn dattvā \|\|50\|\|

---------------------------------------------------------------------------------------------------------------------

**kaivalya-dīpikā :** arcā-sthāpanādeḥ phalam āha---mad-arcām iti \|
ādi-śabdāt pūjakaḥ nṛtya yātrā prasādādīnāṁ pravāho nirvāhaḥ \| pūjā
tad-arthaṁ pūjādy-āśritān kṣetrādīn na kārayet \| tatra pūjyate'neneti
pūjā puṣpāṇi \| yātrā yatra nānā-deśyāḥ sañcitāni vastūni vikretuṁ
pratyabdaṁ milanti sā \| utsavaḥ pūjā-harṣa kṣetraṁ kedāraḥ āpano haṭṭaḥ
\| puraṁ pañcaśata-grāma-mukhyam \| grāmaḥ kevala-śūdra-vāsaḥ \| sāṣṭitā
samāna prabhāvatvam \| iyāt prāpnuyāt \|\|50-51\|\| \[mu.pha. 7.38-39\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mandiraṁ kārayitvā mad-arcāṁ
sampratiṣṭhāpayed iti vācye vaiparītyoktis
tatrāvaśyaka-tat-pratiṣṭhāpana-jñāpanāya \|\|50\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** samarthaṁ praty
āha---pūjā prātyahikī \| yātrā janmāṣṭamy-ādyā \| utsavo
vasantādi-mahotsavaś ca \| tān asmākam ayaṁ bhāva iti sad-bhāvena āśritā
ye dhārmikā dhaninas tān mandirādikān kārayet \|\|50\|\|

**\...**

**\|\| 11.27.51 \|\|**

**pūjādīnāṁ pravāhārthaṁ mahā-parvasv athānv-aham \|**

**kṣetrāpaṇa-pura-grāmān dattvā mat-sārṣṭitām iyāt \|\|**

**śrīdhara-svāmī (bhāvārtha-dīpikā) :** pūjā-yātrotsavāśritān ity asya
vivaraṇam, pūjādīnām iti \| pravāhārthaṁ santatānuvṛtty-artham \|
mat-sārṣṭitāṁ mat-samānaiśvaryam \|\|51\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ye dhanino'pi kṛtārthā
bhavantīty āha---pūrādīnām iti \| mat-sārṣṭitāṁ mat- samānaiśvaryam
\|\|51\|\|

**\...**

**\|\| 11.27.52 \|\|**

**pratiṣṭhayā sārvabhaumaṁ sadmanā bhuvana-trayam \|**

**pūjādinā brahma-lokaṁ tribhir mat-sāmyatām iyāt \|\|**

**śrīdhara-svāmī (bhāvārtha-dīpikā) :** pratiṣṭhādīnāṁ vyasta-samastānāṁ
phalam āha---pratiṣṭhayeti \| mat-sāmyatāṁ mayā sāmyam ity arthaḥ
\|\|52\|\|

---------------------------------------------------------------------------------------------------------------------

**kaivalya-dīpikā :** **pratiṣṭhā** para-kṛte deva-kule
jīrṇoddhāra-rūpeṇa pratimā-sthāpanam \| **sadma**
para-pratiṣṭhita-tat-pratimāyāḥ prāsāda-mātra-karaṇam \|
**brahma-lokaṁ** tad-ādhipatyaṁ brahmatvam \| **tribhiḥ** sva-kṛtaiḥ
pratima-prāsāda-pūjādibhiḥ **mat-sāmyatāṁ** mām eva \|\|52\|\| \[mu.pha.
7.40\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pratiṣṭhādīnāṁ
pārthakyena sāmastyena ca phalam āha---pratiṣṭhayā
bhagavat-pratimā-sthāpanena, sadmanā mandira-nirmāṇena pūjādi-nirvāheṇa
mat-sāmyatāṁ mat-sārūpyaṁ svārtha ṣyāñ \|\|52\|\|

**\...**

**\|\| 11.27.53 \|\|**

**mām eva nairapekṣyeṇa bhakti-yogena vindati \|**

**bhakti-yogaṁ sa labhata evaṁ yaḥ pūjayeta mām \|\|**

**madhvācāryaḥ (bhāgavata-tātparyam) :** nairapekṣyeṇa bhakti-yogenaiva
sāmyam ity arthaḥ \|

> nirduḥkhatvaṁ hareḥ sāmyaṁ na tādṛśa-sukhātmatā \|
>
> sarvottamaḥ sadānadaḥ kathaṁ kasya kadāpyate \|\| iti prakṛte \|
>
> ādhipatyaṁ trilokasya yogyānām indratā smṛtā \|
>
> ayogyānāṁ trilokeṣu pūjyatvaṁ samudāhṛtam \|\|
>
> tad bhavet parayā bhaktyā viṣṇor ālaya-kāriṇaḥ \|
>
> tato'py udriktayā bhaktyā viṣṇuṁ pūjayatā sadā \|
>
> avāpyate brahma-lokas tad udriktaś ca mucyate \|\| iti ca \|\|53\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** sa-kāmaṁ pratyuktam
ahaituka-bhaktaṁ pratyāha---māmeveti \| ahaituko bhakti-yoga eva kathaṁ
bhavati tatrāha---bhakti-yogam iti \|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nairapekṣyeṇa nirupādhinā
ahaitukena \| bhaktiṁ vinānyāpekṣāntara-śūnyenety arthaḥ \|
ahaituka-bhakti-yoga eva kathaṁ syāt ? sa ca bhakti-yoga evaṁ pūjayāpi
syād ity āha---bhaktīti \| evam ity api nairapekṣyeṇaivety arthaḥ
\|\|53\|\| \[bhakti-sandarbha 235, 297\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yas tu nairapekṣyeṇa
jñāna-karma-kāmanāntara-rāhityenaiva evaṁ māṁ pūjayet arcanaṁ kuryāt \|
yad vā, dhana-kṣetrāpaṇādi-dānena pūjāṁ kārayet sa bhakti-yogaṁ premāṇaṁ
labhate \| tataś ca bhakti-yogena premṇā mām eva vindati \|\|53\|\|

**\...**

**\|\| 11.27.54 \|\|**

**yaḥ sva-dattāṁ parair dattāṁ hareta sura-viprayoḥ \|**

**vṛttiṁ sa jāyate viḍ-bhug varṣāṇām ayutāyutam \|\|**

**śrīdhara-svāmī (bhāvārtha-dīpikā) :** dātuḥ phalam uktam, apahartāraṁ
nindati, ya iti \| viḍ-bhuk viṣṭhā-bhojī kṛmiḥ \|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhagavat-pūjārthaṁ
dhana-kṣetrādi-dātur vividhaṁ phalam uktam \| tad-apahartuḥ phalam
āha---ya iti \|\|54\|\|

**\...**

**\|\| 11.27.55 \|\|**

kartuś ca sārather hetor anumoditur eva ca \|

karmaṇāṁ bhāginaḥ pretya bhūyo bhūyasi tat-phalam \|\|

**śrīdhara-svāmī (bhāvārtha-dīpikā) :** kartur yat phalaṁ tad evānyeṣām
apīty āha---kartur iti \| sāratheḥ saha-kāriṇo hetoḥ
prayojakasyānumodituś ca pretyaitat phalam ity anvayaḥ \| kutaḥ \| yataḥ
karmaṇām ete bhāgino bhāgārhāḥ \| tatrāpi viśeṣam āha---bhūyasi karmaṇi
sārathy-ādau ca bhūyo'dhikaṁ phalam iti \|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** na kevalaṁ dātr-apahartror eva
tat-tat-phalam api tu tat-tat-sahāyādīnām apīty āha---kartur iti
\|\|55\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** apahartur yat phalaṁ tad
eva tat-sahāyādīnām api ity āha---kartur iti \| sāratheḥ sahakāriṇaḥ
hetoḥ prayojakasya, anumodituś ca pretya maraṇānantaraṁ tat-phalam ity
anvayaḥ \| kutaḥ ? yataḥ karmaṇām ete bhāginaḥ bhāgārhāḥ \| tatrāpi
viśeṣam āha---bhūyasi karmaṇi sārathyādau bhūyo'dhikam eva phalam \|\|

iti sārārtha-darśinyāṁ harṣiṇyāṁ bhakta-cetasām \|

ekādaśe sapta-viṁśaḥ saṅgataḥ saṅgataḥ satām \|\|

**\...**

iti śrīmad-bhāgavate mahā-purāṇe brahma-sūtra-bhāṣye

pāramahaṁsa-saṁhitāyāṁ vaiyāsikyāṁ

ekādaśa-skandhe kriyā-yogo nāma

saptaviṁśo'dhyāyaḥ

\|\|11.27\|\|

**...**

**(11.28)**

**athāṣṭāviṁśatitamo\'dhyāyaḥ**

**bhagavad-uddhava-saṁvāde paramārtha-nirṇayaḥ**

**\|\| 11.28.1 \|\|**

**śrī-bhagavān uvāca---**

para-svabhāva-karmāṇi na praśaṁsen na garhayet \|

viśvam ekātmakaṁ paśyan prakṛtyā puruṣeṇa ca \|\|

**madhvācāryaḥ (bhāgavata-tātparyam) :**

na praśaṁseta nindyāṁs tu praśaṁsyān naiva nindayet \|

> ubhayaṁ yaḥ karoty etad asatyāt sa pataty adhaḥ \|\|
>
> yaḥ praśaṁsyān na praśaṁsen nindyo yena na nindyate \|
>
> so'pi tadvad adho yāti yato'rivad udāsakaḥ \|\| iti satkāre \|\|

prakṛtyā puruṣeṇa ca sahaikena paramātmanā vyāptam ekātmakam \| tathā
paśyata eva yathārtha-jñānaṁ bhavati \|\|1\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :**

aṣṭaviṁśe tu yaḥ pūrvaṁ vistareṇopavarṇitaḥ \|

jñāna-yogaḥ punaś cāsau samāhṛtya nirūpyate \|\|

idānīm ativistareṇoktaṁ jñāna-yogaṁ saṅkṣepeṇa vaktum āha---pareṣāṁ
svabhāvān śānta-ghorādīn karmāṇi ca \| tatra hetuḥ---viśvam iti
\|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atha tādṛśe bhakti-yoge
bāhya-dṛṣṭiṁ parityājayitum \| athavā, bhakti-yogasya sugamatāṁ
suphalatāṁ ca darśayiṣyan durgamādi-rūpaṁ sa-sādhanaṁ jñānam
āha---para-sveti \| prakṛtyā puruṣeṇa ca saha viśvam ekātmakam iti \|
ādāv ante janānāṁ sad bahir-antaḥ parāvaraṁ \[bhā.pu. 7.15.57\] ity-ādi
saptama-skandhānta-vyākhyāna-rītyā vastutas tat-tat-sarvāyavī yaḥ
paramātmā, sa evaika ātmā yasya tathā-bhūtaṁ paśyan \| vakṣyate
ca---jñānaṁ vivekaḥ \[bhā.pu. 11.28.19\] ity-ādibhyām \|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

aṣṭaviṁśe jñāna-yogaṁ jagan-mithyātva-vādinām \|

advaita-darśināṁ prākhyat prabhuḥ sarva-mataṁ bruvan \|\|

vedāṣṭa-saṅkhyādhika-viṁśa īḍite mate

jagat syāt sad-asat tathety ubhe \|

kim asti nāsti vyādeśa-bhūṣitam

ity uktir asty eva vidher harer api \|\|

advaita-darśino jñānino hi dvividhā bhavanti \| viśvasyāsya
para-brahmopādānakatve'vaśya-vyākhyeye pariṇāma-vāde brahmaṇo
vikāra-prasaktes tam anaṅgīkṛtya vivarta-vādam evāṅgīkurvāṇā brahmaṇo
nirvikāratvaṁ viśvasyāsya tu mithyātvam ācakṣate khalv eke \| anye tu
prakṛteḥ sva-śaktitvāt tad-dvāraiva para-brahmaṇo jagad-upādānatvam atas
tasyāḥ kila vikāritve'pi svarūpatas tad-atītasya para-brahmaṇo
nirvikāratvam eveti pariṇāma-vāde kila na kāpi kṣatiḥ \| tathā coktaṁ
bhagavatā---

> prakṛtir yasyopādānam ādhāraḥ puruṣaḥ paraḥ \|
>
> sato'bhivyañjakaḥ kālo brahma tat tritayaṁ tv aham \|\| \[bhā.pu.
> 11.24.19\] iti \|

ataḥ saty api dvaite prakṛti-kāryāṇāṁ tad-ananyatvāt, prakṛteś ca
parameśvarānanyatvāt, parameśvarasya tu bahu-mūrtitve'py aikyād advaitam
eva brahmety āhuḥ---ubhayeṣām eva jñānitve'py uttare eva
śrī-bhāgavata-sammata-matāḥ \| pūrveṣām api madhye ye
bhagavad-vigraha-bhakta-dhāma-nāmādy-atirikta-padārthānām eva mithyātvaṁ
vyācakṣate teṣāṁ matam ādi-bharata-caritādau kvacit kvacid uṭṭaṅkitam
iti tan-matam api sarvam-mata-jijñāsum uddhavam
āha---para-svabhāva-karmāṇīti pañcabhiḥ \| tataḥ param
adhyāya-parisamāpti-paryantaṁ vivarta-vādināṁ pariṇāma-vādināṁ ca mate
avastv evocyate \| pariṇāma-vādināṁ mate tu asarva-kāla-sattākaṁ
vastūcyate ity etāvān eva bhedo draṣṭavyaḥ \| kāryāṇāṁ sattve'py
acira-sthāyitvam asattvam eveti pariṇāma-vādinaḥ \| kāryāṇāṁ mithyātvam
evāsattvam iti vivarta-vādina āhur iti tatra tatra vivecanīyam iti
\|\|1\|\|

idānīm ativistareṇoktaṁ jñāna-yogaṁ saṅkṣepeṇa vaktum āha---pareṣāṁ
svabhāvān śānta-ghorādīn karmāṇi ca \| tatra hetuḥ---viśvam iti
\|\|1\|\|

**\...**

**\|\| 11.28.2 \|\|**

para-svabhāva-karmāṇi yaḥ praśaṁsati nindati \|

**sa āśu bhraśyate svārthād asaty abhiniveśataḥ \|\|**

**śrīdhara-svāmī (bhāvārtha-dīpikā) :** vipakṣe doṣam āha---pareti \|
svārthāt jñāna-niṣṭhā-lakṣaṇāt \| asati mithyā-bhūte dvaite'bhiniveśāt
\|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** svārthāt paramātābhiniveśāt \|
asati tato'nyasmin kalpite nānāvayavini \|\|2\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vipakṣe doṣam
āha---pareti \| sa jñānī svārthā jñāna-niṣṭhā-lakṣaṇāt asati
mithyā-bhūte dvaite'bhiniveśāt \|\|2\|\|

**\...**

**\|\| 11.28.3 \|\|**

taijase nidrayāpanne piṇḍa-stho naṣṭa-cetanaḥ \|

māyāṁ prāpnoti mṛtyuṁ vā tadvan nānārtha-dṛk pumān \|\|

**madhvācāryaḥ (bhāgavata-tātparyam) :**

taijasāhaṅkṛter jāta indriya-grāmake parāt \|

> nidrayā vaśam āpanne jīvaḥ syān naṣṭa-cetanaḥ \|\|
>
> ato viṣṇor vaśe sarvaṁ tena vyāptam iti smaret \|\| iti ca \|
>
> nidrā caiva sunidrā ca dvidhā nidrā prakīrtitā \|
>
> atra nidrā bhaven nityā sunidrā mṛti-kālagā \|\| iti sāmye \|
>
> mano-mātra-svarūpatvāt svapno māyeti kathyate \|\| iti ca \|

tathā nānārthadaṁ mana eva \| manasā hi viṣayāḥ pratīyante \|\|3\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** bhraṁśam eva dṛṣṭāntato
darśayati \| taijase rājasāhaṅkāra-kārye indriya-gaṇe nidrayā
āpanne'bhibhūte sati, piṇḍa-stho jīvaḥ kevalaṁ mano-mātreṇa māyāṁ
svapna-rūpāṁ prāpnoti, tato manasi līne sati naṣṭa-cetanaḥ san mṛtyuṁ vā
mṛtyu-tulyāṁ suṣuptiṁ vā prāpnoti \| yathā tadvad eva nānārtha-dṛk
dvaitābhiniveśī vikṣepaṁ layaṁ ca prāpnoti \| yathā prājña-saṁparkād
viśvasya bhoga-kṣaya-lakṣaṇo bhraṁśaḥ, evam anātma-saṁparkād ātmano'pi
svarūpa-bhraṁśa iti bhāvaḥ \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kiṁ ca, taijasa iti \|
paramātmaika-dṛṣṭya-bhāvena nānārtha-dṛk pumān kadācid
bahir-naṣṭa-cetanaḥ san māyāṁ laukika-māyā-maya-tulyaṁ
māyākhya-bhagavad-acintya-śakti-mayaṁ svapnaṁ yadvat prāpnoti kadācid
bahir antar api naṣṭa-cetanaḥ san mṛtyuṁ mṛtyu-tulyaṁ suṣuptaṁ vā yadvat
prāpnoti tadvad eva māyāṁ tādṛśaṁ janmādi-rūpa-dehādy-abhiniveśaṁ
mṛtyu-deha-parityāgaṁ ca prāpnuvan bhramatīty arthaḥ \|\|3\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhraṁśam eva dṛṣṭāntena
darśayati---taijase rāja-sāhaṅkāra-kārye indriya-gaṇe nidrayā svāpena
āpanne atibhūte sati piṇḍastho jīvaḥ kevalaṁ mano-mātreṇa māyāṁ
svapna-kṛpāṁ prāpnoti, tato manasy api līne sati naṣṭa-cetanaḥ san
mṛtyuṁ vā mṛtyu-tulyāṁ suṣuptiṁ vā prāpnoti, yathā, tadvad eva
nānārtha-dṛk dvaitābhiniveśī vikṣepaṁ layaṁ ca prāpnotīti \|\|3\|\|

**\...**

**\|\| 11.28.4 \|\|**

kiṁ bhadraṁ kim abhadraṁ vā dvaitasyāvastunaḥ kiyat \|

vācoditaṁ tad anṛtaṁ manasā dhyātam eva ca \|\|

**madhvācāryaḥ (bhāgavata-tātparyam) :**

ekaṁ tu śubham uddiṣṭam aśubhaṁ dvaitam ucyate \|

> \|puṁso'śubhasya kiṁ bhadraṁ kim abhadraṁ viśeṣataḥ \|
>
> sarvadāśubha-rūpatvād viśeṣo'tyalpa eva hi \|\| iti bhārate \|

dvaitasyāśubhasya puruṣasya kiyad alpam eva hi bhadram abhadraṁ vā
sva-yogād ādhikyena na bhavati yatnavato'pīty arthaḥ \|

> atas tad-viṣaye dhyātam uktaṁ ca śubham anṛtam eva \|
>
> ucyate dhyāyate vāpi kunaraṁ prati yac chubham \|
>
> asatyam eva bhavati svabhāvo'satyam eva yat \|\| iti pradyote
> \|\|4\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** dvaitāsatyatayā stuti-nindayor
nirviṣayatvaṁ prapañcayati sārdhaiḥ ṣaḍbhiḥ---kiṁ bhadram iti \|
avastuno dvaitasya madhye kiṁ bhadraṁ kiṁ vābhadraṁ ? kiyad bhadraṁ
kiyad vābhadraṁ ? ity arthaḥ \| avastutvam evāha---vāceti
bāhyendriyopalakṣaṇam \| vācā uditam uktaṁ cakṣur-ādibhiś ca yad dṛśyaṁ
tad anṛtam iti \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ābādhito'pi hy ābhāsa iti
saptamāntākhyāna-rītyaiva pṛthag-avayavi-lakṣaṇa-dvaitasyāvastutayā
stuti-nindayor nirviśeṣatvaṁ prapañcayati sārdhaiḥ ṣaḍbhiḥ---kiṁ bhadram
iti \| tat-paramātma-caitanyād anyat avayavi-rūpaṁ dvaitam \|\|4\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dvaitasyāsatyatayā
stuti-nindayor nirviṣayatvaṁ prapañcayati---sārdhaiḥ ṣaḍbhiḥ kiṁ bhadram
iti \| avastuna iti mad-vigraha-dhāma-nāma-bhaktādikaṁ cid-rūpatvād
brahma-vastv eva tad-bhinnasya dvaitasya sambandhi yad vācā uditaṁ yan
manasā dhyātaṁ tat sarvam anṛtaṁ kiṁ bhadraṁ kiṁ vā abhadraṁ kiyad vā
bhadram ity anvayaḥ \| yataḥ stuti-ninde syātām iti bhāvaḥ \| evam
agre'py asac-chabdena cid-bhinnam eva jñeyam, vyākhyāntare,
satya-jñānānantānanda-mātraika-rasa-mūrtayaḥ \[bhā.pu. 10.13.54\] iti,
tāsāṁ madhye sākṣād brahma gopāla-purī hi \[go.tā.u. 2.\] iti, om āsya
jānanto nāṁ cid vivaktana \[ṛ.ve. 1.156.3\] iti, prayujyamāne mayi tāṁ
śuddhāṁ bhāgavatīṁ tanuṁ \[bhā.pu. 1.6.29\] iti, man-niketaṁ tu nirguṇaṁ
\[bhā.pu. 11.25.25\] iti, nirguṇo mad-apāśrayaḥ \[bhā.pu. 11.25.26\]
ity-ādi-vacanebhyo guṇātītatvenāvagamiteṣv api vastuṣv
anṛtatva-prasiddhiḥ syād atas tan nopadeyam \|\|4\|\|

**\...**

**\|\| 11.28.5 \|\|**

chāyā-pratyāhvayābhāsā hy asanto'py artha-kāriṇaḥ \|

evaṁ dehādayo bhāvā yacchanty ā mṛtyuto bhayam \|\|

**madhvācāryaḥ (bhāgavata-tātparyam) :**
svabhāvato'śubhasyāśubha-dehādikaṁ nāśubha-kāraṇaṁ tarhīty ata
āha---chāyā-pratyudakābhāsā iti \|

> vyāpekṣya jīvaṁ dehādi niḥsaktatvādavas tv api \|
>
> punaḥ śubhāśubha-nṝṇāṁ yacched eva śubhāśubham \|\|
>
> chāyā-nīhārakābhāsā niḥsaktā api kāryadāḥ \|
>
> evaṁ śubhādi dehāder bhavet kāryaṁ śubhādikam \|\| iti sumate \|
>
> nīhāraḥ pratyudaṁ caiva dhūmram ity abhiśabdyate \|\| iti
> śabda-nirṇaye \|\|5\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** nanv evaṁ sati dehādi-bhāvānām
apy asattvāt kathaṁ bhaya-hetutvaṁ ? tatra sa-dṛṣṭāntam āha---chāyā
pratibimbaḥ \| pratyāhvayaḥ pratidhvaniḥ \| ābhāsaḥ śukti-rajatādiḥ \|
ete yathāsanto'py artha-kāriṇo bhavanti \| ā mṛtyuto mṛtyum abhivyāpya
\| yad vā, mṛtyur layaḥ \| yāvan naiva līyante, tāvat-paryantam ity
arthaḥ \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nanu, yadi paramātmaiva
sarvatrāvayavī, tato'nyan nāsty eva tarhi kathaṁ śaśa-viśāṇa-tulye
tasminn abhiniveśaḥ syāt ? tena vā kathaṁbhūtaṁ ? ity
āśaṅkyāha---chāyeti \|\|5\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu yadi dvaitam asatyam
eva, kathaṁ tarhi ghaṭa-paṭādi-mayasya tasyārtha-kriyākāritvaṁ ?
tatrāha---chāyā pratibimbaḥ \| pratyāhvayaḥ pratidhvaniḥ \| ābhāsaḥ
śukti-rajatādiḥ \| ete khalv asanto'py artha-kāriṇo yathā bhavanti
tathaivāsad api dvaitam artha-kriyākārīty arthaḥ \| evam eva dehādayo
bhāvā mithyā-bhūtā api ā mṛtyuto mṛtyur layas tat-paryantam eva bhayaṁ
saṁsāra-duḥkha-mayaṁ yacchanti jīvebhyo dadati \|\|5\|\|

**\...**

**\|\| 11.28.6 \|\|**

ātmaiva tad idaṁ viśvaṁ sṛjyate sṛjati prabhuḥ \|

trāyate trāti viśvātmā hriyate haratīśvaraḥ \|\|

**madhvācāryaḥ (bhāgavata-tātparyam) :** idaṁ viśvaṁ sṛjati trāti harati
ca svayaṁ svātmanaiva sṛjyate trāyate hriyate ca \|

> dīpād dīpāntaraṁ yadvat sṛṣṭir īśasya kīrtyate \|
>
> etāvat kālam āśiṣye mānuṣeṣv iti cintanam \|\|
>
> viṣṇos trāṇaṁ samuddiṣṭaṁ svasyaiva svecchayaiva tu \|
>
> dīpe dīpāntarasyeva hy ekībhāvaś ca saṁhṛtiḥ \|\| iti ca \|
>
> pūrṇam adaḥ pūrṇam idaṁ pūrṇāt pūrṇam udacyate \|
>
> pūrṇasya pūrṇam ādāya pūrṇam evāvaśiṣyate \|\| iti ca \|
>
> ātmanaḥ parameśvarasya tasmād anyo bhāvo nāsti \|
>
> sṛṣṭiḥ sthitiś ca saṁhāro bhāvanaṁ samudāhṛtam \|
>
> tad yaḥ karoti puruṣaḥ sa bhāva iti kīrtyate \|\| iti viveke \|

anyena sṛṣṭiḥ sthitiḥ saṁhāra iti trividhā matir vidvadbhir naiva
nirūpitā nirmūlā pramāṇa-varjitā \|

> anyasmāt sṛṣṭi-saṁhārau sthitiś ca paramātmanaḥ \|
>
> nirūpitā na vidvadbhiḥ pramāṇābhāvato hareḥ \|\| iti brahma-tarke \|

anyataḥ sṛṣṭiḥ sthitiḥ saṁhāra iti tritayaṁ guṇa-mayaṁ
sattvādi-guṇādhīnam \|

> guṇa-sambandha-yogyānām utpatty-ādyāḥ syur anyataḥ \|
>
> sarvadā nirguṇasyāsya sargādyāḥ syuḥ kuto'nyataḥ \|\| iti ca
> \|\|6-7\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** nanu sṛṣṭy-ādi-śrutibhir eva
dvaitaṁ nirūpitaṁ katham asatyaṁ syāt ? tatrāha---ātmaiveti
sārdha-dvābhyām \| trāyate pālyate \| trāti pālayati \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** viśvasyaikātmakatvaṁ
yojayati---ātmaiveti dvayena \| prabhuḥ tat-tac-chakti-yukta ātmā svayam
eva tad idaṁ viśvam avayavi-rūpaṁ sṛjati \| ataḥ svayam eva sṛjyate
prakāśyata ity arthaḥ \| evaṁ trāti trāyata ity-ādi \|\|6\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu ca
sṛṣṭy-ādi-śrutibhir eva dvaitaṁ nirūpitaṁ katham asatyaṁ syāt ?
tatrāha---ātmaiveti dvābhyām \| sṛjyate sṛjatīti sṛṣṭy-ādeḥ kartāpi
karmāpyātmaiva, na dvaitaṁ tato'nyad iti bhāvaḥ \| trāyate pālyate
\|\|6\|\|

**\...**

**\|\| 11.28.7 \|\|**

tasmān na hy ātmano'nyasmād anyo bhāvo nirūpitaḥ \|

nirūpite'yaṁ tri-vidhā nirmūlā bhātir ātmani \|\|

**śrīdhara-svāmī (bhāvārtha-dīpikā) :** anyasmāt sṛjyādi-vyatiriktāt \|
tri-vidhā ādhyātmikādi-rūpā \| bhātiḥ pratītiḥ \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tasmād viśvasmin yaḥ kaścid api
bhāvaḥ sa paramātmano nānyo nirūpitaḥ \| kāraṇaṁ vinā kāryasyāsiddhatvād
iti bhāvaḥ \| tarhi tasyaiva vikāritvaṁ syād ity āśaṅkyāha---anyasmād
iti \| tathāpy acintya-śaktyā nirvikāratvena svata eva tat-tad-bhāvāt
tasyānyatvam iti bhāvaḥ \| yā tv iyam ādhyātmikādi-rūpā trividhā bhātiḥ
pratītis tato'nyatvenāvivekibhir nirūpitā sāpy ātmani śuddhe nirmūlaiva
vastutas tat-tat-sambandhābhāvād iti bhāvaḥ \|\|7\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ātmanaḥ paramātmanāḥ
sakāśād anyo bhāvaḥ padārtho na \| ātmanaḥ kīdṛśāt---akasmāt
sṛjyādi-vastu-vyatiriktāt \| trividhā ādhyātmikādi-rūpā bhātiḥ pratītiḥ
nirmūlaiveti \| yadi paramātmaiva viśvam abhūt, tadā paramātmanas
traividhyābhāvāt kuta āyātam etat traividhyam iti nirmūlatvam \|\|7\|\|

**\...**

**\|\| 11.28.8 \|\|**

**idaṁ guṇa-mayaṁ viddhi tri-vidhaṁ māyayā kṛtam \|**

**etad vidvān mad-uditaṁ jñāna-vijñāna-naipuṇam \|**

**na nindati na ca stauti loke carati sūrya-vat \|\|**

**śrīdhara-svāmī (bhāvārtha-dīpikā) :** nanu kathaṁ nirmūlaṁ pratīyate ?
tatrāha---idam iti \| jñāna-vijñānayor naipuṇaṁ niṣṭhām \| sūrya-vat
samo bhūtvā \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kathaṁ ? tatrāha---idam iti
sārdhakam \| tasmād upakrāntam eva phalitam ity āha---etad iti \|\|8\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu kathaṁ traividhyaṁ
pratīyate ? tatrāha---māyayā kṛtaṁ māyayā dustarkya-śaktyeti
pariṇāma-vādinaḥ, māyayā ajñāneneti vivarta-vādinaḥ \| ata etan
mad-uditaṁ mad-uktaṁ jñāna-vijñānayor naipuṇyaṁ vidvān jānan sūryavat
samo bhūtvety arthaḥ \|\|8\|\|

**\...**

**\|\| 11.28.9 \|\|**

pratyakṣeṇānumānena nigamenātma-saṁvidā \|

ādy-antavad asaj jñātvā niḥsaṅgo vicared iha \|\|

**madhvācāryaḥ (bhāgavata-tātparyam) :** asamartham asat proktaṁ sat
samarthaṁ prakīrtitam \|\| iti ca \|\|9\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** etan niṣṭhā-prāprāpty-upāyam
āha---pratyakṣeṇeti \| yad ādy-antavat dvaitaṁ tad asad iti jñātvā
niḥsaṅgo vicaret \| ādy-antavattve pramāṇāni, pratyakṣeṇa ghaṭādi \|
anumānena sāvayavatvena dṛśyaṁ pṛthivy-ādi \| nigamenāpratyakṣam ākāśādi
\| ātma-saṁvidā svānubhavena sarvaṁ dṛṣyam ādy-antavad asac ceti jñātvā
\| niḥsaṅgas tad āsakti-śūnyaḥ \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atra dvividhaṁ dvaitam
avayava-rūpaṁ paramātmetara-kalpitāvayavi-rūpaṁ ceti tatra pūrvaṁ
janmanāśavat uttaraṁ tv asad evety ubhayatrāpi tad-vilakṣaṇa ātmā na
saktaḥ tatas tat-tat-saṅgaṁ tyajed ity upasaṁharati---pratyakṣeṇeti \|
ādy-antavat janma-nāśavat \|\|9\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pratyakṣeṇādy-antavat
ghaṭādi, anumānenādy-antavat dṛśyaṁ pṛthivy-ādim,
nigama-vākyenāpratyakṣam ādy-antavad ākāśādi ātma-saṁvidā svānubhavena
sarvaṁ cid-bhinnaṁ dṛśyam ādy-antavat asac ceti jñātvety arthaḥ
\|\|9\|\|

**\...**

**\|\| 11.28.10 \|\|**

**śrī-uddhava uvāca---**

**naivātmano na dehasya saṁsṛtir draṣṭṛ-dṛśyayoḥ \|**

**anātma-sva-dṛśor īśa kasya syād upalabhyate \|\|**

**śrīdhara-svāmī (bhāvārtha-dīpikā) :** nanu yady ātma-saṁvidā sarvaṁ
dṛśyam asad ity ucyate, tarhy ātmā sva-prakāśo dehādi-dvaitaṁ ca jaḍam
ity uktaṁ syāt, tathā ca saṁsāra-pratibhāso na ghaṭeta ? iti
codayati---naiveti, anātma-sva-dṛśor jaḍājaḍayoḥ \| atra
hetuḥ---draṣṭṛ-dṛśyayoḥ \| mā bhūd vayor api tatrāha---upalabhyata iti
\|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yady evaṁ jīvasya
saṁsāra-nāśārtham upadeśo'yaṁ kṛtas tatrāśaṅkate---naiveti \|\|10-11\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu ādy-antayor
asattve'pi madhye yāvat sattvaṁ pratīyate tāvat kasya saṁsāraḥ syāt
draṣṭur dṛśyasya vety āha---naiveti \| draṣṭṛ-dṛśyayoḥ draṣṭā jīvo dṛśo
dehas tayor api saṁsṛtir na sambhavet \| kutaḥ ? anātma-sva-dṛśor deho
hy anātmā jaḍas tasya saṁsāra-duḥkhānubhavasyāsambhavāt \| jīvo hi
sva-dṛk svataḥ siddha-jñānaḥ tasya jñāna-lopāsambhavāt \| māstu dvayor
api, tatrāha---upalabhyata iti \|\|10\|\|

**\...**

**\|\| 11.28.11 \|\|**

ātmāvyayo'guṇaḥ śuddhaḥ svayaṁ-jyotir anāvṛtaḥ \|

agnivad dāruvad acid dehaḥ kasyeha saṁsṛtiḥ \|\|

**śrīdhara-svāmī (bhāvārtha-dīpikā) :** etat prapañcayati---ātmeti \|
avyayatvādi-pañca-viśeṣaṇair nāśādi-rāgādi-puṇyājñāna-paricchedānām
asaṁbhavaṁ darśayati, hetu-hetumattvaṁ tu yatheṣṭam \| acij jaḍaḥ \|
ayaṁ bhāvaḥ---yathaivāgni-dāruṇor bhedenānupalambhe'pi dāru prakāśyam
evāgniś ca prakāśakaḥ, tathā dehātmanor apīti na saṁsṛtis tayor
anyatarasyāpi ghaṭata iti \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** etat
prapañcayati---ātmeti \| avyaya iti nāśādy-abhāvaḥ \| aguṇa iti
rāgādy-abhāvaḥ \| śuddha iti pāpa-puṇyādy-abhāvaḥ \| svayaṁ-jyotir ity
ājñānādy-abhāvaḥ \| anāvṛto na kenāpy āvṛtaḥ, vastuto na baddha iti
baddhābhāvaś coktaḥ \| acid acetanaḥ \| ayaṁ
bhāvaḥ---yathaivāgni-dāruṇor bhedenānupalambhe'pi dāru prakāśyam evāgniḥ
prakāśakaḥ, kintu sva-paramātma-prakāśita eva prakāśakaḥ, saṁsṛtis tayor
anyatarasyāpi na ghaṭata iti \|\|11\|\|

**\...**

**\|\| 11.28.12 \|\|**

**śrī-bhagavān uvāca---**

yāvad dehendriya-prāṇair ātmanaḥ sannikarṣaṇam \|

saṁsāraḥ phalavāṁs tāvad apārtho'py avivekinaḥ \|\|

**madhvācāryaḥ (bhāgavata-tātparyam) :**

phalavān mokṣa-hetuetvān nityānandād apārthakaḥ \|

> jīvātmanas tu saṁsāraḥ svapnavac cañcalatvataḥ \|\| iti tattva-viveke
> \|\|12\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** satyaṁ tathāpy ubhayor evam
aviveka eva saṁsārālambanam ity āha pañcabhiḥ, yāvad iti \|
sannikarṣaṇaṁ saṁbandhaḥ \| nanv asaṅgasya kutaḥ saṁbandhas
tatrāha---avivekinaḥ, ajñāna-kṛta ity arthaḥ \| nanu sva-prakāśasya
katham ajñāna-kṛtaḥ saṁsāras tatrāha---apārtho'pi mithyābhūto'pi kevalaṁ
phalavān \| phalaṁ sphūrtir na tu tattvato'stīty arthaḥ \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** siddhāntayati---yāvad iti \|
sannikarṣaṇaṁ sambandhaḥ \| atra hetuḥ avivekinaḥ atrāvivekitvaṁ bhayaṁ
dvitīyābhiniveśataḥ syāt \[bhā.pu. 11.2.37\]ity
anusāreṇeśa-jñāna-bhāva-labdha-māyā-kṛta ātma-jñāna-lopo'tasmiṁs
tad-bhāvaś ca \|\|12\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** satyaṁ jīvasyāviveka eva
saṁsārālambanam ity āha---pañcabhiḥ yāvad iti \| sannikarṣaṇaṁ
sambandhaḥ \| tāvad evāpārtho mithyā-bhūto'pi saṁsāraḥ phalavān phalati
\| na saṅgasya kutaḥ sambandhaḥ ? tatrāha---avivekinaḥ ajñāna-kṛtaḥ ity
arthaḥ \|\|12\|\|

**\...**

**\|\| 11.28.13 \|\|**

arthe hy avidyamāne'pi saṁsṛtir na nivartate \|

dhyāyato viṣayān asya svapne'narthāgamo yathā \|\|

**madhvācāryaḥ (bhāgavata-tātparyam) :** saṁsṛty-abhāvasyaiva
phala-rūpatvān nirartha eva saṁsāra ity avadhārayati---arthe'pīti \|
ucyate niṣphalatvena yad atyalpa-phalaṁ bhavet iti ca \| ato
phalavattvāvadhāraṇārthaṁ ca punar vacanam[^129] \|\|13\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** nanv asato dehādeḥ kutaḥ
saṁsāra-sphūrti-hetutvam api tatrāha---arthe hīti \| asyātmanaḥ
\|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ajñānaje'py
anya-sambandhe'narthāpātaṁ sa-dṛṣṭāntam āha---arthe hīti \|\|13\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu dehādīnām asattvāt
kutas taiḥ sambandhaḥ yataḥ saṁsāraḥ syāt ? tatrāha---arthe vastuni
avidyamāne asaty api saṁsṛtiḥ syād eva \| ayatiātma svapne
mithyā-bhūte'pi viṣaya-dhyāyino janasya anarthāgamaḥ
vyāghra-sarpādi-bhayānubhavaḥ \|\|13\|\|

**\...**

**\|\| 11.28.14 \|\|**

yathā hy apratibuddhasya prasvāpo bahv-anartha-bhṛt \|

sa eva pratibuddhasya na vai mohāya kalpate \|\|

**śrīdhara-svāmī (bhāvārtha-dīpikā) :** nanu kathañcij jānato
viṣaya-sphūrtir jīvan-muktasyāpi durvārety anir mokṣa-prasaṅgaḥ syāt
tatrāha---yathā hīti \| prasvāpaḥ svapnaḥ \| bahūn anarthān bibharti
puṣṇātīti tathā \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad eva vyatirekeṇa
draḍhayati---yathā hīti \|\|14\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu tarhi vivekino
jīvan-muktasyāpi yat kiñcid viṣaya-dhyānaṁ durvāram ity
anirmokṣa-prasaṅgas tatrāha---yathā hīti \| prasvāpaḥ svapnaḥ bahūn
anarthān bibharti, pratibuddhasya prāpta-jāgarasya na mohāya, tasya
mithyātva-niścayāt \|\|14\|\|

**\...**

**\|\| 11.28.15 \|\|**

śoka-harṣa-bhaya-krodha- lobha-moha-spṛhādayaḥ \|

ahaṅkārasya dṛśyante janma-mṛtyuś ca nātmanaḥ \|\|

**madhvācāryaḥ (bhāgavata-tātparyam) :**

ahaṅkārasya sakāśād dṛśyante nātmanaḥ svataḥ \|

> ahaṅkārāt tu saṁsāro bhavej jīvasya na svataḥ \|
>
> kutaścid ānanda-tanoḥ svarūpecchā-yutasya saḥ \|\| iti
> tantra-bhāgavate \|\|15\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** ahaṅkāra-lakṣaṇo
dehādi-sannikarṣa eva saṁsārālambanam ity anvaya-vyatirekābhyaṁ
darśayati, śoketi \| suṣupty-ādau teṣām adarśanād ahaṁ sukhīti-vac
caitanyaṁ sukhīti pratīty abhāvāc ca dṛśyatvāc ca sukhādīnāṁ
kṛśatvādi-vad draṣṭṛ-dharmatvānupapatter iti bhāvaḥ \| uktaṁ ca---

> supte'hami na dṛśyante sukha-doṣa-pravṛttayaḥ \|
>
> atas tasyaiva saṁsāro na me saṁsṛti-sākṣiṇaḥ \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vastu-viveke saty
ahaṅkārasyaivaite dharmā na tv ātmana ity āha---śoketi \| ahaṅkāro'tra
deha-dvayābhimānaḥ yāvat khalv asau sphurati \| tāvad eva śokāder
darśanāt tad asphūrti-maya-suṣuptāv adarśanāt tasyaiva te dharmā, na tu
śuddhasya evaṁ janma mṛtyuś cety arthaḥ \|\|15\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** na ca bhaya-śokādayo
vastuta ātma-dharmā ity āha---śoketi \| suṣupty-ādau teṣām adarśanād iti
bhāvaḥ \| yadyapy ahaṅkārasyaiva śokādayas tad api tasya jaḍatvād eva
tat-tad-anubhava iti nāsti tasya saṁsāra iti bhāvaḥ \|\|15\|\|

**\...**

**\|\| 11.28.16 \|\|**

dehendriya-prāṇa-mano-\'bhimāno

jīvo'ntar-ātmā guṇa-karma-mūrtiḥ \|

sūtraṁ mahān ity urudheva gītaḥ

saṁsāra ādhāvati kāla-tantraḥ \|\|

**madhvācāryaḥ (bhāgavata-tātparyam) :** dehendriya-prāṇa-manasām
abhimāna-yuktaḥ sūtraṁ mahān ity ādy adhikāra-nāmabhir yuktaḥ pradhānaṁ
jīvo hiraṇyagarbho'py ādhāvati saṁsāre kim utānye ity āśayaḥ \|

> saṁsāra-yugyo brahmāpi sarva-jīveśvareśvaraḥ \|
>
> viṣṇv-adhīnaḥ sadā jñānī kim utānye'lpa-cittinaḥ \|\| iti sat-tattve
> \|\|15\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** nanu yady ahaṅkārasya saṁsāras
tarhi muktir api tasyaiveti muktāv ahaṅkārāv aśeṣaḥ prasajjeta
tatrāha---deheti \| dehādiṣv abhimāno yasya saḥ \| ātmaiva teṣām
antarhito jīvaḥ \| ata eva guṇa-karma-mayī mūrtir yasya saḥ \| evaṁ ca
sūkṣmopādhibhir bahudheva sūtrādi-śabdair gītaḥ saṁsāre
parameśvarādhīnaḥ sarvato dhāvati, ato nāyaṁ doṣa iti bhāvaḥ \|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ato'haṅkārasya yasya saṁsāras
tasyaiva muktir api prasajjeteti muktāv ahaṅkāra-śeṣatvam āyātaṁ, yato
ya evāhaṅkāraḥ svarūpa-niṣṭhaḥ, sa evājñānenopasaṅkramyopādhy-āviṣṭo
bhavati \| nirahaṅkārasyājñānam anyāveśaś ca na sambhavati \| tasmād
yadyapi svarūpāhaṅkāra-pratibimbasyaiva te dharmāḥ, tathāpi paramparātas
tat-sambandhāj jīvo dehābhimānī bhavati \| tataḥ saṁsarati mucyate cety
āha---deheti \|\|16\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu yadi
śoka-harṣādayo'haṅkārasyaiva dharmā na tv ātmanas tarhi katham ātmā tān
dharmān svīkṛtya saṁsāra-duḥkham anubhavati ? nahi kaścit
sva-duḥkhārthaṁ para-dharmam upādatte, ity ata āha---deheti \|
abhimāno'haṅkāra eva jīvo jīvopādhiḥ guṇa-karmābhyāṁ mūrtir yasya
tathā-bhūtaḥ san, saṁsāre nimitte ādhāvati jīvātmānaṁ sva-dharmān
grāhayituṁ prāpto bhavati \| kāla-tantraḥ kalayatīti kāla īśvaras
tad-adhīnaḥ \| kīdṛśaḥ ? dehādi-śabdair urudhaiva jñāna-śāstreṇa gītaḥ
\| dehaś ca indriyāṇi ca prāṇāś ca manaś ca teṣāṁ dvandvaikyam \|
antarātmā buddhiḥ \| tena balād evāhaṅkāra-lakṣaṇayā avidyayā nibadhya
jīvaḥ saṁsāra-des pātyata iti bhāvaḥ \|\|16\|\| 

**\...**

**\|\| 11.28.17 \|\|**

amūlam etad bahu-rūpa-rūpitaṁ

mano-vacaḥ-prāṇa-śarīra-karma \|

jñānāsinopāsanayā śitena

cchittvā munir gāṁ vicaraty atṛṣṇaḥ \|\|

**madhvācāryaḥ (bhāgavata-tātparyam) :** amūlaṁ viṣṇu-mūlam \|
bahu-rūpeṇa tenaiva rūpyate \| mana-ādīnāṁ viṣayaḥ \|\|17\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tad evam ahaṅkāra-kṛtaṁ bandham
upapādyedānīṁ jñānena tan-nivṛttau muktir ity āha---amūlam iti \|
vastuto mūla-śūnyam ajñātas ta bahubhī rūpair devādi-śarīrai rūpitaṁ
prakāśitam aindra-jālika-tulyam iti vā \| kiṁ tat ? tad āha---mana iti
\| mana-ādīnāṁ dvandvaḥ \| yad vā, mana-ādiṣu kriyata iti karma
ahaṅkaraṇaṁ guror upāsanayā niśitena tīkṣṇena jñāna-khaṅgena chittvā
\|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yasya cājñāna-kṛtatvād amūlam
ity-ādi \|\|17\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tarhi katham
ahaṅkāra-baddhād asmān-muktir ity ata āha---amūlam etad
ahaṅkāra-bandhanaṁ vastuto mūla-śūnyaṁ, atha ca bahubhī rūpai rūpitaṁ
nirūpitam \| bahu-rūpatvam āha---mana iti \| mana-ādīnāṁ dvandvaḥ \|
upāsanayā bhaktyā śitena tīkṣṇīkṛtena \|\|17\|\|

**\...**

**\|\| 11.28.18 \|\|**

jñānaṁ viveko nigamas tapaś ca

pratyakṣam aitihyam athānumānam \|

ādy-antayor asya yad eva kevalaṁ

kālaś ca hetuś ca tad eva madhye \|\|

**madhvācāryaḥ (bhāgavata-tātparyam) :** kevalaṁ svatantram ādy-antayor
yat svatantraṁ tad eva madhye'pi svatantram \| paraṁ
brahma-jñāna-vivekādi-svarūpaṁ paripūrṇaṁ guṇatvāt kālaḥ \| anyato
viviktatvād vivekaḥ \| sarvaṁ nigamayati prāpayatīti nigamaḥ \| sarvair
ālocyatvāt tapaḥ \| pratipratyakṣeṣu sthitatvāt pratyakṣam \|
ācārya-sampradāya-siddhatvād aitihyam \| anumeyatvād anumānam \|\|18\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tad eva jñānaṁ
svarūpa-sādhana-phalair nirūpayati, jñānam iti \| viveko jñānam \|
sādhanāny āha---nigamo vedaḥ \| tapaḥ sva-dharmaḥ \| pratyakṣaṁ
svānubhavaḥ \| aitihyam upadeśaḥ \| anumānaṁ tarkaḥ \| phalam
āha---ādy-antayor yad asya jagato madhye'pi tad eva kevalaṁ na tu jagad
iti \| kiṁ tat-kālaḥ kalayati prakāśayati yas tathā hetuḥ kāraṇaṁ ca yat
tad eva \| etad uktaṁ bhavati, yad asya viśvasya kāraṇaṁ prakāśakaṁ ca
brahma tad ātmakam evaitat, na tataḥ pṛthag ity evaṁ niścaya-phalo
nigamādi-sādhanair jāyate yo vivekas taj jñānam iti \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatra pañcabhirjñānamevopadiśan
paramātmajñānaṁ tāvatsākṣādāha---jñānam iti dvābhyām \| yad eva
paramātmalakṣaṇaṁ vastu jñānādi-rūpaṁ kālaheturupādānaṁ ca tad
evādyantayoḥ kintu kevalaṁ nijāṁśini śrī-bhagavati praviśati
tirohitasarvaśaktikaṁ bhavatīty arthaḥ \| tatra jñānaṁ vivekasya kāraṇaṁ
viveko vicāraḥ kālo nimittaṁ heturupādānaṁ puruṣa iti jñeyam \|\|18\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tac ca jñānaṁ viveka eva
\| tasya sādhanāny āha---nigamo vedaḥ, tapaḥ svadharmaḥ, pratyakṣaṁ
svānubhavaḥ, aitihyam upadeśaḥ, anumānaṁ tarkaḥ \| phalam
āha---ādy-antayor asya jagato yad eva tad eva kevalaṁ madhye'pi, na tu
jagat \| tad eva kiṁ ? kālaḥ kalayati prakāśayatīti kālo brahmaiva hetuḥ
kāraṇaṁ ca brahmaiva \|\|18\|\|

**\...**

**\|\| 11.28.19 \|\|**

**yathā hiraṇyaṁ svakṛtaṁ**[^130] **purastāt**

paścāc ca sarvasya hiraṇ-mayasya \|

tad eva madhye vyavahāryamāṇaṁ

nānāpadeśair aham asya tadvat \|\|

**madhvācāryaḥ (bhāgavata-tātparyam) :** hiraṇya-khacitatvena
hiraṇya-pradhānaṁ hiraṇmayam \| śaṅkha-mañcaka-rathādiṣu madhye'pi
kevalaṁ prādhānyena vyavahāryamāṇaṁ tad eva \|

> rathopasthe parīkārāt pūrvaṁ dāru-mayād rathāt \|
>
> suvarṇaṁ vyavahārāya mukhyaṁ ratha-pariṣkṛtam \|\|
>
> madhye cāste rathopasthān niṣkṛṣya pṛthag āsthitam \|
>
> yadvad evaṁ hariḥ sākṣāj jagad dehāt pṛthak sthitiḥ \|\|
>
> pūrvaṁ jagati-saṁsthaś ca jagad aste pṛthak-sthitiḥ \|
>
> sa eva mukhyo jagataḥ svātantryāt parameśvaraḥ \|\| iti brahma-tarke
> \|

sura-pitṛ-manujādi-kalpanādibhir ity ādy-antaryāmy-apekṣayā \|

> yathā suvarṇam akṛtaṁ kriyate kuṇḍalādikam \|
>
> punar ekībhavaty addhā tadvad viṣṇur ajo'pi san \|
>
> surādy-antaḥ-sthito bhūtvā punar ekībhaved vibhuḥ \|\| iti vacanāt \|
>
> tat-tan-niyāmakasyaiva nāma sarvaṁ surādikam \|
>
> tat-sambandhād udīryeta vyavahṛtyai surādiṣu \|\| iti śabda-nirṇaye \|
>
> ekalaṁ kevalaṁ ceti svatantram abhidhīyate \|
>
> svatantras tu hariḥ sākṣāt pariṣkṛta-hiraṇyavat \|\| iti pravṛtte \|
>
> pratyekaṁ na tu dārv-ādi svatantra-vikriyā-gatam \|
>
> mahā-phalaṁ sāt svarṇas tu svatantra-vikriyopagam \|
>
> tadvat svatantro bhagavān pravṛttāv anyad anyathā \|\| iti ca
> \|\|19\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tatra
nānā-bheda-vyavahārālambanasyāpi viśvasya kāraṇa-mātrātamakatvaṁ
sa-dṛṣṭāntam āha---yatheti \| svakṛtaṁ suṣṭhu kuṇḍalādi-rūpeṇāviracitaṁ
yad dhiraṇyam \| kīdṛśaṁ ? hiraṇ-mayasya kuṇḍalāder utpatteḥ purastān
nāśāc ca paścān madhye ca yad asti kaṭakaṁ kuṇḍalam
ity-ādi-nānā-vyapadeśair vyavahāraṁ prāpyamāṇam api tad eva yathā tadvad
asya viśvasya kāraṇa-bhūto'ham eva nānā-vyavahārālambanaṁ, na tu mattaḥ
pṛthag viśvam iti \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yatheti \| ata eva sa eva
paramārthataḥ sarvāvayavīti bhāvaḥ \| kiṁ ca, jīva-caitanyasya tatra
tatrānvayāt suṣupty-ādau tad-vyatireke'pi svato'vasthānāt tasmin
vyaṣṭy-upādhīnāṁ rajjau sarpāvayavānām ivāropitatvam eva, tasya tu
rajjuvat satyatvaṁ siddhyati \|\|19\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sukṛtaṁ suṣṭhu
kuṇḍalādi-rūpeṇa viracitam api hiraṇyam eva \| hiraṇmayasya
kaṭaka-kuṇḍalādeḥ purastāt paścāc ca vartamānaṁ yat tad eva madhye'pi
nānāpadeśaiḥ kuṇḍalādi-nāmabhir vyavahāryamāṇam api na vastutas tad
anyat, tadvad evāham asya viśvasya purastāt paścān madhye'pi \|\|19\|\|

**\...**

**\|\| 11.28.20 \|\|**

vijñānam etat triyavastham aṅga

guṇa-trayaṁ kāraṇa-kārya-kartṛ \|

samanvayena vyatirekataś ca

yenaiva turyeṇa tad eva satyam \|\|

**madhvācāryaḥ (bhāgavata-tātparyam) :** mokṣadaṁ saṁsāradaṁ
tamaḥ-pradaṁ ceti tripadasthaṁ vijñānam \| tad-icchāyāḥ tata etat sarvam
asti, anyathā nāstīty anvaya-vyatirekau \|\|20\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tad evaṁ kāryasya
kāraṇa-mātrātmakatām uktvā, prakāśyasya prakāśakātmakatām āha---vijñānam
iti \| triy-avastham \| ya-kārasya pṛthak pāṭhaś chando'nurodhena \|
jāgrad-ādi-try-avasthaṁ yad vijñānaṁ manaḥ, tad-avasthā-kāraṇa-rūpaṁ ca
yad guṇa-trayam \| yac ca kāraṇa-kārya-kartṛ, kāraṇam adhyātmaṁ, kāryam
adhibhūtaṁ, kartṛ adhidaivam \| evaṁ guṇa-traya-kārya-bhūtaṁ tri-vidhaṁ
jagat \| etad yena turyeṇa sāmānya-jñana-mātreṇa samanvayena bhavati,
yenānugataṁ prakāśata ity arthaḥ \| tam eva bhāntam anu bhāti sarvaṁ
tasya bhāsā sarvam idaṁ vibhāti\[ka.u. 2.2.15\] iti \| tathā, cakṣuṣaś
cakṣur uta śrotrasya śrotraṁ manaso ye mano viduḥ\[tai.u. 2.7\]
ity-ādi-śruteś ca \| nanu viśeṣa-vijñāna-vyatirekeṇa na turyaṁ
nāmopalabhāmahe tatrāha---vyatirekataś ca samādhy-ādau yad asti, tad eva
satyam iti \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** evaṁ
paramātma-caitanya-samaṣṭy-upādhyor api jñeyam ity āha---vijñānam iti
dvābhyām \| yo vijñāne tiṣṭhann\[bṛ.ā.u. 3.7.22\] ity-ādi-śruteḥ \|
vijñānaṁ jīva-caitanyam eva guṇa-trayopādhikaṁ sat triyavasthaṁ bhavati
\| tad evāha---kārya-kāraṇa-kartr iti tat-tad-rūpāyamāṇam ity arthaḥ \|
kintu samanvayenety āha---tatra try-avastham iti vaktavye vyāḍi
gālavayor matenaike yaṇā vyavadhīyanta iti śabda-smṛteḥ \| guṇānāṁ
trayaṁ yasminn iti bahuvrīhiḥ \|\|20\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad evaṁ kāryasya
kāraṇa-mātrātmakatām uktvā prakāśyasya prakāśa-mātrātmakatām
āha---vijñānaṁ buddhi-tattvam \| tisro jāgarādyā avasthā yatra tat
triyavastham \| vyāḍi gālavayor matena ya-kāra-vyavadhānam \|
tad-avasthā-kāraṇa-bhūtaṁ yad guṇa-trayaṁ yac
kāraṇa-kārya-kartṛ---kāraṇam adhyātmaṁ, kāryam adhibhūtaṁ, kartṛ
adhidaivam \| evaṁ guṇa-traya-kārya-bhūtaṁ tri-vidhaṁ jagat \| etad yena
turyeṇa sāmānya-jñana-mātreṇa samanvayena bhavati, yenānugataṁ prakāśata
ity arthaḥ \| tam eva bhāntam anu bhāti sarvaṁ tasya bhāsā sarvam idaṁ
vibhāti\[ka.u. 2.2.15\] iti \| tathā, cakṣuṣaś cakṣur uta śrotrasya
śrotraṁ manaso ye mano viduḥ\[tai.u. 2.7\] iti śruteḥ \| nanu
viśeṣa-vijñāna-vyatirekeṇa na turyam upalabhāmahe ?
tatrāha---vyatirekataḥ samādhy-ādau yad asti, tad eva satyam \|\|20\|\|

**\...**

**\|\| 11.28.21 \|\|**

na yat purastād uta yan na paścān

madhye ca tan na vyapadeśa-mātram \|

bhūtaṁ prasiddhaṁ ca pareṇa yad yat

tad eva tat syād iti me manīṣā \|\|

**madhvācāryaḥ (bhāgavata-tātparyam) :** tad eva kevalaṁ satyam iti
sarvatra sambadhyate \|

> svātantryam eva satyatvaṁ viṣṇor anyasya satyatā \|
>
> pravāhataḥ sadāstitvaṁ puṁ-prakṛtyoḥ sadāstitā \|\|iti vastu-tattve \|

madhye ca tat kevalaṁ neti sambadhyate \|

> tat svātantryeṇa naivāsti yad utpatti-vināśavat \|
>
> svātantryeṇāstitā tasya yat sattā-jñānadaṁ sadā \|\|iti vaibhave \|
>
> jagato nāsthitā saiva yā parādhīnatā sadā \|
>
> abhāvas tu kutas tasya yad vibhātīha sarvadā \|\| iti prākāśye
> \|\|21\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** evaṁ kāla-traye'py
avyabhicāriṇaḥ satyatvam uktam \| vyabhicāriṇas tv asatyatām āha---na
yad iti \| madhye ca tat pṛthak nāsti, kintu vyapadeśa-mātram \| kutaḥ ?
yato yad yat pareṇānyena bhūtaṁ jātaṁ prasiddhaṁ prakāśitaṁ ca, tat tad
eva kāraṇa-prakāśakatavan-mātraṁ syāt, na pṛthag iti me manīṣā buddhiḥ
\| vācārambhaṇaṁ vikāro nāmadheyaṁ mṛttikety eva satyaṁ \[chā.u.
6.1.4\], sarvaṁ khalv idaṁ brahma\[chā.u. 3.14.1\] ity-ādi-śruteḥ \|
kāraṇa-prakāśaka-vyatirekeṇa kāryasya prakāśyasya cānupalambhād iti
bhāvaḥ \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** guṇa-trayopādhikam ity eva
vivṛṇoti---na yad iti \|\|21\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evaṁ kāla-traye'py
avyabhicāriṇaḥ satyatvam uktam \| vyabhicāriṇas tv asatyatām āha---na
yad iti \| madhye ca tat pṛthak nāsti, kintu vyapadeśa-mātraṁ
nāma-mātram \| kutaḥ ? yato yad yat pareṇānyena bhūtaṁ jātaṁ prasiddhaṁ
prakāśitaṁ ca, tat tad eva kāraṇaṁ prakāśakaṁ tavan-mātraṁ syāt, na
tataḥ pṛthag iti me manīṣā buddhiḥ \|\|21\|\|

**\...**

**\|\| 11.28.22 \|\|**

**avidyamāno'py avabhāsate yo**

**vaikāriko rājasa-sarga eṣaḥ \|**

**brahma svayaṁ-jyotir ato vibhāti**

**brahmendriyārthātma-vikāra-citram \|\|**

**madhvācāryaḥ (bhāgavata-tātparyam) :** avidyamānatā nāma jagataḥ
paratantratā \|

> yathāśaktas tu putrādir asann ity ucyate janaiḥ \|\| iti viveke \|

ato brahmaṇa eva vibhāti \| dvitīyaṁ brahma prakṛtiḥ \| ātmā jīvaḥ
prakṛtīndriya-viṣaya-jīvādi-vicitraṁ jagat brahmata eva vibhātīty arthaḥ
\|\|22\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** evaṁ sāmānyataḥ
kārya-prakāśyayoḥ kāraṇa-prakāśakābhyāṁ bhedam upapādya prastute tad
ubhaya-viveka-pūrvakaṁ prapañcasya brahmābhedam āha---avidyamāna iti \|
yo'yaṁ vaikāriko vikāra-samūhaḥ sa eva prāg avidyamāno rājasa-sargaḥ \|
rajo-dvāreṇa brahma-kārya-bhūta ity arthaḥ \| avabhāsate'pi
brahma-prakāśyaś cety arthaḥ \| brahma tu svayaṁ svataḥ siddhaṁ, na tu
kāryam ity arthāh \| jyotiś ca prakāśakam ity arthaḥ \| ataḥ kāraṇād
indriyāṇi ca arthās tan-mātrāṇi cātmā manaś ca \| devānām apy
upalakṣaṇam \| vikārāḥ pañca-bhūtāni \| evaṁ citraṁ brahmaiva bhātīti
\|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tataḥ śuddhe brahmaṇi avidyamāna
eva prapañcaḥ tat-kāraṇa-sva-śakti-śavalatayābhiprete tu vidyata eva \|
tad-vaicitrīty āha---avidyamāna iti \| ṭīkāyām avabhāsate'pīti
pūrveṇāpinā yojyate asyaiva cārtham āha---brahma-prakāśyaṁ cety arthaḥ
\|\|22\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evaṁ sāmānyataḥ
kārya-prakāśyayoḥ kāraṇa-prakāśakābhyām abhedaṁ vyutpādya prastute tad
ubhaya-viveka-pūrvakaṁ prapañcasya brahmābhedam āha---avidyamānaḥ prāg
asann api yo'yam avabhāsate vidyamānatvena bhāti, vaikāriko vikārebhyo
mahad-ādibhyo jātaḥ, sa eva rājasa-sargaḥ rajo-dvāreṇa
brahma-kārya-bhūta ity arthaḥ \| brahma tu svayaṁ svataḥ siddhaṁ, na tu
kāryam \| jyotiḥ prakāśakaḥ \| ato hetoḥ indriyāṇi ca arthās tan-mātrāṇi
cātmā manaś ca vikārāḥ pañca-bhūtāni ca \| etaiś citraṁ citraṁ viśvam
idaṁ brahmaiva bhātīti \|\|22\|\|

**\...**

**\|\| 11.28.23 \|\|**

evaṁ sphuṭaṁ brahma-viveka-hetubhiḥ

parāpavādena viśāradena \|

chittvātma-sandeham upārameta

svānanda-tuṣṭo'khila-kāmukebhyaḥ \|\|

**śrīdhara-svāmī (bhāvārtha-dīpikā) :** upasaṁharati---evaṁ
nigama-tapaḥ-pratyakṣaitihyānumānaiḥ sphuṭaṁ yathā bhavati, tathā
brahma-viveka-hetubhis tathā parasya dehāder apavādenātmatva-nirāsena ca
\| kīdṛśena ? viśāradena nipuṇena \| guruṇā nimitta-bhūteneti vā \|
ātma-viṣayaṁ sandehaṁ chittvā svānanda-tuṣṭaḥ sann akhilebhyaḥ
kāmukebhya indriyādibhya upārameta niḥsaṅgo bhavet \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** jñānāsinety uktam
evopasaṁharati---evam iti \|\|23\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evaṁ
pratyakṣaitihyānumānaiḥ sphuṭaṁ yathā syāt tathā brahma-viveka-hetubhiḥ,
tathā parasya dehāder apavādenātmatva-nirāsena ca \| kīdṛśena ?
viśāradena nipuṇena \| ātma-viṣayakaṁ sandehaṁ chittvā svānanda-tuṣṭaḥ
sann akhilebhyaḥ kāmukebhya indriyebhya upārameta niḥsaṅgo bhavet
\|\|23\|\|

**\...**

**\|\| 11.28.24 \|\|**

nātmā vapuḥ pārthivam indriyāṇi

devā hy asur vāyur-jalaṁ hutāśaḥ \|

mano'nna-mātraṁ dhiṣaṇā ca sattvam

ahaṅkṛtiḥ khaṁ kṣitir artha-sāmyam \|\|

**madhvācāryaḥ (bhāgavata-tātparyam) :**

vāyur eva svayaṁ prāṇas tatrasthe codatejasī \|

> udena tejasā caiva prāṇasya hi kṛtaṁ vapuḥ \|\| iti prakāśikāyām \|
>
> prāṇasya vāyu-rūpasya bhūta-traya-kṛtaṁ vapuḥ \|
>
> yato hi pārthivaṁ nātra khaṁ cātyalpam udāhṛtam \|\| iti saddhāraṇe \|

sattvaṁ mūla-buddhiḥ ahaṁ śṛṇomy ahaṁ spṛśāmy ahaṁ paśyāmīti sarvārtheṣu
samatvād ahaṅkāro'rtha-sāmyam \|

> na deho nendriya-prāṇa-mano-buddhy-aham-ādayaḥ \|
>
> viṣṇuś cid-eṇa1a-tanuḥ sa hi jīvādhipaḥ sadā \|\| iti sātvate
> \|\|24\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** parāpavādaṁ prapañcayati---vapur
ātmā na bhavati, pārthivād ghaṭavat \| tathā indriyāṇi tad-adhiṣṭhātāro
vā devā asuḥ prāṇo dhiṣaṇā buddhiḥ sattvaṁ cittam ahaṅkṛtir ity ete ātmā
na bhavanti \| kutaḥ ? anna-mātram \| annopaṣṭabhyatvāc charīravat \|
vāyur jalaṁ ca hutāśas tejaḥ khaṁ kṣitir iti pañca-bhūtāny arthāḥ
śabdādayaḥ sāmyaṁ prakṛtir nātmā jaḍatvād ghaṭavad iti \| yad vā,
hi-śabdenānumānāntarāṇi sūcitāni \| tad yathā indriyāṇy ātmā na
bhavanti, karaṇatvād vāsyādivat, devāś ca vaikārikatvān manovat, prāṇaś
ca vāyutvād bāhya-vāyuvad ity-ādi \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** parāpavādena raśmi-sthānīyatvaṁ
padārthaṁ tāvan niṣkṛṣya darśayatii---nātmeti \|\|24\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** parāpavādaṁ
prapañcayati---vapur ātmā na bhavati \| kutaḥ ? pārthivaṁ pārthivatvāt
ghaṭavat \| tathā indriyāṇi tad-adhiṣṭhātāro devāḥ, asuḥ prāṇaḥ, dhiṣaṇā
buddhiḥ, sattvaṁ cittam, ahaṅkṛtir ity ete ātmā na bhavanti \| kutaḥ ?
anna-mātram \| annopaṣṭabhyatvāc charīravat \| vāyur jalaṁ ca hutāśas
tejaḥ khaṁ kṣitir iti pañca-mahā-bhūtāni, arthāḥ śabdādayaḥ, sāmyaṁ
prakṛtiś ca ātmā na jaḍatvād ghaṭavad iti \|\|24\|\|

**\...**

**\|\| 11.28.25 \|\|**

samāhitaiḥ kaḥ karaṇair guṇātmabhir

guṇo bhaven mat-suvivikta-dhāmnaḥ \|

vikṣipyamāṇair uta kiṁ nu dūṣaṇaṁ

ghanair upetair vigatai raveḥ kim \|\|

**śrīdhara-svāmī (bhāvārtha-dīpikā) :** evaṁ viveka-jñānavato muktasya
nendriyādi-kṛta-guṇa-doṣa-saṁbandha ity āha---samāhitair iti \|
mat-suvivikta-dhāmnaḥ mama suṣṭhu viviktaṁ dhāma svarūpaṁ yena tasya \|
prakāśakasya prakāśya-guṇa-doṣā na bhavantīti ravi-dṛṣṭāntenoktam
\|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** astu mat-svarūpa-niṣṭhas tasya
tvam-padārtha-śodhanāpekṣāpi nāstīty āha---samāhitair iti \| samāhitair
vikṣipyamāṇair vā anya-kṛta-vikṣepo'pi taṁ na spṛśatīti bhāvaḥ
\|\|25\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evaṁ viveka-jñānavato
mad-bhaktasya nendriyādi-kṛta-guṇa-doṣa-sambandha ity āha---samāhitair
iti \| mama suṣṭhu viviktaṁ vicāritaṁ dhāma svarūpaṁ yena, tasya
indriyaiḥ samāhitair niścalair vā ko guṇaḥ ? vikṣipyamāṇaiś cañcalair vā
ko doṣaḥ ? \|\|25\|\|

**\...**

**\|\| 11.28.26 \|\|**

yathā nabho vāyv-analāmbu-bhū-guṇair

gatāgatair vartu-guṇair na sajjate \|

tathākṣaraṁ sattva-rajas-tamo-malair

ahaṁ-mateḥ saṁsṛti-hetubhiḥ param \|\|

**śrīdhara-svāmī (bhāvārtha-dīpikā) :** asaṅga-brahmatvenāvasthitasya na
ke'pi guṇa-doṣā ity ākāśa-dṛṣṭāntenāha---yatheti \| vāyv-ādīnāṁ
śoṣaṇa-dahana-kledana-rajo-dhūsaratvādibhir gatāgatair āgamāpāyibhir
ṛtu-guṇaiḥ śītoṣṇādibhir vā \| ahaṁ-mater ahaṅkārāt parama-kṣaraṁ
saṁsṛti-hetubhir na yujyate \| yad vā, ahaṅkārasya saṁsṛti-hetubhir iti
\|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** maṇḍala-sthānīya-tat-padārthe tu
sarvathaiva tat-sambandho nāstīti darśayati---yatheti \| ahaṁ-mater
dehādy-upādhy-ahaṅkāra-mayasya jīvasya paraṁ kevalaṁ saṁsṛti-hetuḥ, na
tv akṣarasya avicalita-jñānādi-śaktes tasyety arthaḥ \|\|26\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** jīvan-muktaḥ khalu
brahmaiva bhaved atas tatra na ko'pi guṇa-doṣā ity
ākāśa-dṛṣṭāntenāha---yatheti \| vāyv-ādīnāṁ
śoṣaṇa-dahana-kledana-rajo-dhūsaratvādibhir gatāgatair āgamāpāyibhir
ṛtu-guṇaiḥ śītoṣṇādibhir nabho tathā na yujyate, tathaivāhaṁ-mater
ahaṅkārāt parama-kṣaraṁ brahma saṁsṛti-hetubhir sattvādi-malair na
yujyate \|\|26\|\|

**\...**

**\|\| 11.28.27 \|\|**

tathāpi saṅgaḥ parivarjanīyo

guṇeṣu māyā-raciteṣu tāvat \|

mad-bhakti-yogena dṛḍhena yāvad

rajo nirasyeta manaḥ-kaṣāyaḥ \|\|

**madhvācāryaḥ (bhāgavata-tātparyam) :** bhagavato guṇa-doṣābhāve'pi
jīvasya saṅgo varjanīya eva mukti-paryantam \|

> samāhitena jīvena vikṣipto vā na tu kvacit \|
>
> viśeṣo vidyate viṣṇus tathāpi tu samāhite \|
>
> prītir bhavati vai nityaṁ sarva-dharma-kṛto'pi ca \|\| iti
> pādme\|\|27\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** muktavad asamyag jñānī na
yatheṣṭam ācared ity āha dvābhyām---tathāpīti \| guṇeṣu viṣayeṣu \| rajo
rāgaḥ \| manasaḥ kaṣāya iti durnirāsatām āha \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** asamyag jñāninaṁ saṅkocayan
bhakti-yogopadeśena kṛtārthayati---tathāpīti dvābhyām \|\|27\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** muktavad asamyag jñānī na
yatheṣṭam ācared ity āha dvābhyām \| guṇeṣu viṣayeṣu rajo rāgaḥ
\|\|27\|\|

**\...**

**\|\| 11.28.28 \|\|**

yathāmayo'sādhu cikitsito nṛṇāṁ

punaḥ punaḥ santudati prarohan \|

evaṁ mano'pakva-kaṣāya-karma

kuyoginaṁ vidhyati sarva-saṅgam \|\|

**śrīdhara-svāmī (bhāvārtha-dīpikā) :** tad eva
dṛṣṭāntenopapādayati---yatheti \| nṛṇām āmayo rogaḥ \| asādhv asamyak
yathā bhavati tathā \| apakva-kaṣāya-karma adagdhāḥ kaṣāyā rāgādayas
tan-mūlāni karmāṇi yasmiṁs tat \| ata eva sarva-saṅgaṁ sarveṣu putrādiṣu
sajjamānaṁ manaḥ kuyoginam asamyag-jñāninaṁ vidhyati bhraṁśayati
\|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** asādhu asamyag yathā syāt
tathā cikititsitaḥ \| na pakvāḥ kaṣāyān mūlyāni karmāṇi ca yasmiṁs tan
manaḥ kartṛ \|\|28\|\|

**\...**

**\|\| 11.28.29 \|\|**

kuyogino ye vihitāntarāyair

manuṣya-bhūtais tridaśopasṛṣṭaiḥ \|

te prāktanābhyāsa-balena bhūyo

yuñjanti yogaṁ na tu karma-tantram \|\|

**śrīdhara-svāmī (bhāvārtha-dīpikā) :** nanu kathañcid viṣaya-saṅge yadi
yoga-bhraṁśaḥ syād alaṁ tarhi sopāyena yoga-mārgeṇa \|
tatrāha---kuyogina iti \| manuṣya-bhūtair vandhu-śiṣyādi-rūpais
tri-daśair upasṛṣṭaiḥ preritaiḥ \| tathā ca śrutiḥ---yasmāt tad eṣāṁ na
priyaṁ yad etan manuṣyā viduḥ iti \| bhūyo janmāntare, na tu
karma-tantraṁ karma-vistāram \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tridaśopasṛṣṭair
deva-preritair manuṣya-bhūtair bandhu-śiṣyādi-rūpair na tu
svīya-bhogābhiniveśaiḥ \| ata eva yadi na samuddharanti yatayo hṛdi
kāma-jaṭā \[bhā.pu. 10.87.39\]ity atroktā yataya etabhyo bhidyanta iti
jñeyam \| tathā ca---yasmāt tad eṣāṁ na priyaṁ yad etan manuṣyā viduḥ
iti \| bhūyo janmāntare'pi \|\|29\|\|

**\...**

**\|\| 11.28.30 \|\|**

**karoti karma kriyate ca jantuḥ**

**kenāpy asau codita ā-nipātāt \|**

**na tatra vidvān prakṛtau sthito'pi**

**nivṛtta-tṛṣṇaḥ sva-sukhānubhūtyā \|\|**

**śrīdhara-svāmī (bhāvārtha-dīpikā) :** nanu viduṣām api sarvathā karma
duṣpariharam iti punaḥ saṁsāraḥ syāt \| ata āha---karotiti \|
viduṣo'nyo'sau jantur deha eva bhojanādi-karma karoti, kriyate vikriyate
ca, tena karmaṇā puṣṭy-ādy api prāpnotīty arthaḥ \| kenāpi saṁskārādinā
codita ānipātān maraṇa-paryantaṁ karoti \| vidvāṁs tu prakṛtau dehe
sthito'pi karmaṇi na vikriyate, nirahaṅkāritvāt \| harṣa-visādādibhiḥ
saṁsāraṁ na prāpnoti \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** karmīva jñānī punar na
bandhanaṁ prāpnotīty āha---karotiti \| asau jīvaḥ kenāpy antaryāmiṇā
coditaḥ preritaḥ karma karoti \| tathā kriyamāṇena karmaṇā tenāsau
jantuḥ śūkara-kukkurādi-yoni-gato'pi kriyate, nipāto layas tat-paryantam
\| tatra tan-madhye vidvān jñānī tu prakṛtau dehe sthito'pi karma na
karoti, nāpi karmaṇā tathā-bhūtaḥ kriyate \|\|30\|\|

**\...**

**\|\| 11.28.31 \|\|**

**tiṣṭhantam āsīnam uta vrajantaṁ**

**śayānam ukṣantam adantam annam \|**

**svabhāvam anyat kim apīhamānam**

**ātmānam ātma-stha-matir na veda \|\|**

**madhvācāryaḥ (bhāgavata-tātparyam) :** ātma-stha-matiḥ
paramātma-stha-matiḥ \|\|31\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** kiṁ ca, āstāṁ tāvad
daihika-karmabhir vikāra-śaṅkā, yato deham apy asau na paśyatīty
āha---tiṣṭhantam iti \| ukṣantaṁ mūtrayantam \| svabhāva-prāptam anyad
api darśana-sparśanādi īhamānaṁ kurvantam ātmānaṁ deham \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** jñānī dehastho'pi dehaṁ
nānusandhatte ity āha---tiṣṭhantam iti \| ukṣantaṁ mūtrayantaṁ, ātmānaṁ
dehaṁ, ātmastha-matiḥ paramātmani sthita-dhīḥ \|\|31\|\|

**\...**

**\|\| 11.28.32 \|\|**

**yadi sma paśyaty asad-indriyārthaṁ**

**nānānumānena viruddham anyat \|**

**na manyate vastutayā manīṣī**

**svāpnaṁ yathotthāya tirodadhānam \|\|**

**madhvācāryaḥ (bhāgavata-tātparyam) :** paramātmano'nyat pāratantryādeḥ
\|

> nānā-māna-viruddhaṁ hi svātantryaṁ jagataḥ sadā \|
>
> svatantro bhagavān viṣṇur eka eva na saṁśayaḥ \|\| iti ca \|
>
> vastutayā svatantratvena viruddhaṁ tathā na manyate \|
>
> asty eva svāpnam akhilaṁ vāsanā-rūpam ātmani \|\|
>
> jāgrad etad iti jñānaṁ yat tad eva bhramātmakam \|
>
> tadvaj jagad idaṁ sarvaṁ vidyamānaṁ na saṁśayaḥ \|
>
> svatantram etad iti tu yaj jñānaṁ tad bhramātmakam \|\| iti ca \|
>
> utthito naiva jāgrattvaṁ kvacit svapnasya paśyati \|
>
> svatantram evaṁ jagato jñānavān naiva paśyati \|\| iti viveke
> \|\|32\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** nanv indriyavataḥ sarvathā
katham adarśanaṁ saṁbhavati ? tatrāha---yadi smeti \| yady apy asatāṁ
bahir-mukhānām indriyāṇām arthaṁ paśyati, tathāpi nānātvān
mithyā-svapnavad ity anumānena viruddhaṁ bādhitaṁ sat, anyad
ātma-vyatiriktaṁ manīṣī vastutayā na manyate, svapnād utthāya prabudhya
saṁskāra-mātreṇa svāpnaṁ viṣayaṁ sphurantam, ata eva svayam eva
tiro-bhavantaṁ yathā, tadvat \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, yadi kadācit
samādhi-bhaṅge sati nānābhūtam asad-indriyārthaṁ paśyati, tad api kāryaṁ
kāraṇābhinnaṁ paṭavad ity anumānena viruddhaṁ bādhitaṁ sat anyad
ātma-vyatiriktaṁ manīṣī vastutayā na manyate, tathā svapnād utthāya
sthitaḥ puruṣaḥ svāpnaṁ viṣayaṁ saṁskāra-mātreṇa sphurantaṁ vastutayā na
manyate, yataḥ svayam eva tirodadhānam \|\|32\|\|

**\...**

**\|\| 11.28.33 \|\|**

**pūrvaṁ gṛhītaṁ guṇa-karma-citram**

**ajñānam ātmany aviviktam aṅga \|**

**nivartate tat punar īkṣayaiva**

**na gṛhyate nāpi visṛjya ātmā \|\|**

**madhvācāryaḥ (bhāgavata-tātparyam) :** bhagavad-guṇa-viṣayaṁ
tat-karma-viṣayaṁ ceti guṇa-karma-citram \| ātmani paramātma-viṣayam \|
etan na jānāmīty apy aviviktam \|\|33\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tad evaṁ "ātmā na vikriyate" ity
uktam \| nanv etad anupapannaṁ, baddhāvasthāyāṁ tyajyamānatvāt,
muktāvasthāyāṁ ca gṛhyamāṇatvāt, na hi vrīhayo'vaghātena
vrīhi-bhāva-tyāgatas taṇḍulī-bhāvena gṛhyamāṇā na vikriyante
tatrāha---pūrvam iti \| baddhāvasthāyāṁ guṇaiḥ karmabhiś ca citram
ajñāna-kāryaṁ dehendriyādi-lakṣaṇam ātmany adhyāsenāviviktaṁ gṛhītam
āsīt tad eva punar jñānena nivartate \| ātmā tu na kenāpi rūpeṇa
gṛhyate, nāpi tyajyate \| ayaṁ bhāvaḥ, mukteḥ kriyā-phalatve bhavet
tāvad ātmano vikāraḥ \|
tasyāstvāropitā-jñāna-mātra-nivṛtti-rūpatvānnātma-saṁsparśitvaṁ
bandha-mokṣayoḥ, ato na vikāra iti \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** na caivaṁ guṇa-karmaṇoḥ
grahaṇa-tyāgatas tvam-padārtho vikārī sambhāvyeta ajñāna-mātrataḥ
sambandhāt tayor ity āha---pūrvam iti \|\|33\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasmād ajñāna-nivartakaṁ
jñānam evopādeyam ity āha---pūrvaṁ baddhāvasthāyāṁ guṇa-kṛta-karmabhir
vicitraṁ yat ajñānam evātmani tvaṁ-padārtha-viṣaye gṛhītam āsīt \|
kīdṛśaṁ ? aviviktam \| kuta āgataṁ kiṁ svarūpam etad ity avicāritam, tad
evājñānaṁ yukta-daśāyām īkṣayā jñānena nivartata iti \| ataḥ khalu
jñānam eva pūrvottara-daśayor agṛhītaṁ ca bhavet \| tvaṁ-padārtha ātmā
tu na gṛhyate, nāpi visṛjyate \| kadāpīti sa tv eka-rasa eveti bhāvaḥ
\|\|33\|\|

**\...**

**\|\| 11.28.34 \|\|**

**yathā hi bhānor udayo nṛ-cakṣuṣāṁ**

**tamo nihanyān na tu sad vidhatte \|**

**evaṁ samīkṣā nipuṇā satī me**

**hanyāt tamisraṁ puruṣasya buddheḥ \|\|**

**madhvācāryaḥ (bhāgavata-tātparyam) :**

anyair jñāto'pi cājñāte na viśeṣo hareḥ kvacit \|

> teṣām eva viśeṣaḥ syād ajñānāpagamena tu \|\| iti ca \|\|34\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** etad eva dṛṣṭāntena
spaṣṭayati---yatheti \| na tu pūrvam eva sat ghaṭādi punar vidhatte
karoti \| me yā samīkṣā ātma-vidyā \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tasya ca mad-aṁśasya prakāśo
mad-anugraheṇājñāna-lopāt svata eva bhavatīti dṛṣṭāntenāha---yathā hīti
\| na tu pūrvavat yat tejo'ṁśa-lakṣaṇaṁ sad vastu tat punar vidhatta ity
arthaḥ \| me samīkṣā kṛpā-dṛṣṭiḥ \|\|34\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sadā vartamāna evātmā
jñāne sati svata evopalabhyate, tasminn asati nopalabhyate,
sūrya-prakāśe sati asati ca ghaṭa-paṭādir ivety āha---yathā hīti \|
cakṣuṣas tama āvaraṇam eva hanyāt, na tu tat cakṣur vidhatte \| yataḥ
sac cakṣus tu sadaiva vartamānam eka-rasam eveti bhāvaḥ \| evaṁ nipuṇā
me samīkṣā dṛḍhaṁ jñānaṁ madīyā vidyā-śaktir ity arthaḥ \| puruṣasya
tvaṁ-padārtha-buddher buddhy-upahitasya tamisraṁ jñānāvaraṇam eva hanyāt
\|\|34\|\|

**\...**

**\|\| 11.28.35 \|\|**

**eṣa svayaṁ-jyotir ajo'prameyo**

**mahānubhūtiḥ sakalānubhūtiḥ \|**

**eko'dvitīyo vacasāṁ virāme**

**yeneṣitā vāg-asavaś caranti \|\|**

**madhvācāryaḥ (bhāgavata-tātparyam) :**

jñānānandādy-abhinnatvād ekaḥ sarvottamatvataḥ \|

> advitīyo mahā-viṣṇuḥ pūrṇatvāt puruṣaḥ smṛtaḥ \|\| iti ca \|\|35\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** ātmano nirvikāratāṁ
prapañcayati---eṣa ity anenāparokṣatayā nitya-prāptasyātmanaḥ prāptiṁ
mahānubhūtir iti
deśa-kāla-paricchedābhāvenāstitva-vṛddhi-vipariṇāmāpakṣayanāśān \|
svayaṁ-jyotiṣṭvādau hetuḥ---sakalānubhūtir iti \| eko'dvitīya iti
vikāra-hetor anyasyābhāvān na ko'pi vikāra iti darśayati \|

nanu śruti-viṣayasya kathaṁ svayaṁ-jyotiṣṭvādi ? tatrāha---vacasāṁ
virāme'gocaratvena nivṛttau satyām \| tathā ca śrutiḥ, yato vāco
nivartante aprāpya manasā saha\[tai.u. 2.4.1\] iti \| tatra hetuḥ,
yeneṣitāḥ preṣitāḥ \| tathā ca śrutiḥ, keneṣitaṁ patati preṣitaṁ manaḥ ?
kena prāṇaḥ prathamaḥ praiti yuktaḥ ? keneṣitāṁ vācam imāṁ vadanti ?
cakṣuḥ śrotraṁ ka u devo yunakti ? śrotrasya śrotraṁ yan manaso mano yad
vāco ha vācaṁ prāṇasya prāṇam uta cakṣuṣaś cakṣuḥ?\[ke.u. 1.1-2\] iti
\|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatas tat-padārthasyāpi prakāśas
tat-tat-sarva-prakāśam ātma-sākṣāt-kṛtya svayam eva syād ity āha---eṣa
iti \| tad-vijñāne sarva-vijñānāt sakalānubhūtiḥ \| tatra hetur
mahānubhūtir iti \|\|35\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca śuddhena
tvaṁ-padārthena ātmanā paramātmanaṁ sūrya-sthānīyaṁ bhaktyā kiṁ layaṁ
paśyet ? sa tu jīvātma-vilakṣaṇa evety āha---eṣa iti \| svayaṁ-jyotiḥ
sva-prakāśaḥ \| jīvas tu tat-prakāśyaḥ \| ajaḥ, jīvas tūpādhi-dvārā
janyaḥ \| aprameyaḥ sarva-vyāpakatvāt pramātum aśakyaḥ, jīvas tu
cit-kaṇaḥ \| sakalānubhūtiḥ sarvajñaḥ, jīvas tv alpajñaḥ \| ekaḥ
parameśvarāntarābhāvāt sajātīya-bheda-rahitaḥ, jīvas tv anekaḥ \|
advitīyaḥ jīva-māyayos tac-chaktitvenaikyād vijātīya-bheda-rahitaś ca,
jīvas tu naivambhūtaḥ \|

na ca jīvavad vāṅ-mānasa-gocara ithy āha---vacasāṁ virāme agocaratvena
nivṛttau satyām \| tathā ca śrutiḥ---yato vāco nivartante aprāpya manasā
saha\[tai.u. 2.4.1\] iti \| pratyetavya ity ata āha---yeneṣitāḥ
yat-preritā vāg-asavaś caranti \| yad uktaṁ guṇa-prakāśair anumīyate
bhavān \[bhā.pu. 10.2.35\] iti \|\|35\|\|

**\...**

**\|\| 11.28.36 \|\|**

**etāvān ātma-sammoho yad vikalpas tu kevale \|**

**ātman ṛte svam ātmānam avalambo na yasya hi \|\|**

**madhvācāryaḥ (bhāgavata-tātparyam) :**

etāvān ātma-saṁoho yad viruddhasya kalpanam \|

> yat parātmāśrayān jīvān niścayena na paśyati \|\| iti tantra-bhāgavate
> \|

acalam iti kriyā-viśeṣaṇam \|\|36\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** advitīyatvam upapādayituṁ
bhedasyāvāstavatvam āha---etāvān iti \| kevale'bhinne ātmann ātmani
vikalpa iti yad etāvān sarvo'py ātmano manasaḥ saṁmoho bhramaḥ \| yataḥ
svam ātmānam ṛte vinā yasya vikalpasyāvalamba āśrayo nāsti \|
rajata-bhramasyeva śuktiṁ vinā, neha nānāsti kiñcana \[bṛ.ā.u. 4.4.19\],
indro māyābhiḥ puru-rūpa īyate \| yuktā hy asya harayaḥ śatā
daśa\[bṛ.ā.u. 2.5.19\] ity-ādi-śruter ity arthaḥ \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nanu bhrama eva brahmākhyaṁ
śuddhaṁ tat padārtham āśritya dvaitaṁ kalpayati,
yathoktaṁ---āśrayatva-viṣayatva-bhāginī nirvibhāga-citir eva kevalā iti
\| tarhi kathaṁ bhrama-mayopādhikasyeśvarākhyasya brahmaṇa eva
tavānugraheṇānyasya bhramo'payātv iti kaścid vipratipadyate \| tatra kim
ucyate ? tatrāha---etāvān iti \| vividhaṁ kalpyate yena savikalpo
bhramaḥ, yataḥ kevale itara-sambandha-sambhāvanā-rahitasyāvalambo na
vidyate svam ātmānaṁ jīva-mṛte yasya bhramasyāvalambo na vidyate \| tad
uktaṁ vaiṣṇave---

> hlādinī sandhinī saṁvit tvayy ekā sarva-saṁsthitau \|
>
> hlāda-tāpa-kārī miśrā tvayi no guṇa-varjite \|\| \[vi.pu. 1.12.69\]
> iti \|

sarvajña-sūkte ca---

> hlādinyā saṁvidā śliṣṭaḥ saccidānanda īśvaraḥ \|
>
> svāvidyā-saṁvṛto jīvaḥ saṅkleśa-nikarākaraḥ \|\| iti \|\|36\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu viśvasyāsya pṛthak
pratyakṣatvāt katham advitīyatvaṁ ? tatrāha---etāvān iti \| kevale
ekasminn apy ātman ātmani sati vikalpa iti yat etāvān ātma-saṁmohaḥ
svīya-samyag-vivekaḥ yasya ātma-saṁmohasya svam ātmānam ṛte svīyaṁ
jīvātmānaṁ vinā avalambo nāsti, jīvātmana evājñānena dvaitaṁ pṛthak
pratītam \| tasya dvaitasya paramātma-kāryatvena paramātmaikyaṁ, neha
nānāsti kiñcana \[bṛ.ā.u. 4.4.19\] ity-ādi-śruteḥ pārthakyaṁ nāstīty
arthaḥ \|\|36\|\|

**\...**

**\|\| 11.28.37 \|\|**

**yan nāmākṛtibhir grāhyaṁ pañca-varṇam abādhitam \|**

**vyarthenāpy artha-vādo'yaṁ dvayaṁ paṇḍita-māninām \|\|**

**madhvācāryaḥ (bhāgavata-tātparyam) :** ayaṁ vyartha-vādo na bhavati
kintv apavādaḥ \|

> jagat parameśvaraṁ ca dvayaṁ vindanti jñāninaḥ \|
>
> pañca-bhūtātmakaṁ viśvaṁ bhrānti-siddham apaṇḍitāḥ \|\|
>
> vadanti paṇḍitās tv addhā jagad āhur abādhitam \|
>
> pravāha-rūpeṇa sadā viṣṇor icchā-vaśe sthitam \|\| iti ca \|\|37\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** kecit punaḥ
pratyakṣādi-pratītasya prapañcasya bādhāyogād vedāntārthānāṁ ca kratv
artha-kartṛ-priti-pādana-paratvenārtha-vādatvād dvaitaṁ satyam iti
manyante, tan matam anūdya dūṣayati, yad iti \| nāmākṛtibhir grāhyaṁ
nāma-rūpopalakṣitaṁ pañca-varṇaṁ pañca-bhūtātmakaṁ dvayaṁ dvaitaṁ yat
tad abādhitam iti paṇḍita-māninām atra vayam eva paṇḍitā ity
abhimānavatāṁ vedānteṣv ayam artha-vāda iti pratītir na tattva-vidām \|
yato vyarthenāpi vināpy arthena sā pratītiḥ \| tathā hi, na tāvad
vidhy-eka-vākyatvaṁ teṣām asti yato'rtha-vādatvaṁ syāt \| na
cākartṛ-bhoktṛ-paramānanda-rūpātma-pratiṣādanaṁ karma-vidhi-śeṣatāṁ
bhajate \| na cābādhitatvaṁ dvaitasya, nāma-rūpātmakatvāt, grāhyatvāt,
pañca-varṇātmakatvāt, svapna-vad ity-ādy-anumānair
vācārambhaṇādi-śrutibhiś ca vādhitatvād iti \|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nanu dvaitaṁ yadi sva-svarūpe
āropitaṁ syāt, tadaiveśvarānugraheṇa taj-jñāne sati tatra mithyā
jñāyeta, na tv evaṁ, kintu taṇḍula-pākavat saṁyuktam eva \| tataḥ kathaṁ
jñāna-mātreṇāpagacchet ? ity eka ākṣipanti \| tathā
jīvenājñānāropitatve'pi vaṇig-vīthi-stha-rajatavad dvaitaṁ nāma vastu
pṛthag nāsti, kintv anādita eva pūrva-pūrva-bhramajam uttaratrāropyate
\| tadā ko veśvaro nāma ? ko vā tasyānugrahaḥ ? ity anye cākṣipantīty
āśaṅkyāha---yan nāmeti \| yan nāmādibhir grāhyaṁ pañca-bhūtātmaka-rūpam
abādhitaṁ nāstīti bhāvanayā bādhitum aśakyaṁ grāhakāditvena
saṁyogasyaiva siddher iti manyante \| yac ca vyarthena padārthaṁ vināpy
arthasya vāda-mātraṁ manyante \| dvayam apy etat paṇḍita-māninām eva, na
tu paṇḍitānāṁ pūrvatra grāhaka-grāhyayo rūpi-rūpayoś ca cij-jaḍayos
tejas-timirayor iva saṁyogāsambhavād ajñānenaiva tat-pratītir iti
yathottaratra na hy atyantāsan ṣaṣṭha-bhūtādiḥ kutrāpy āropito dṛśyate,
samucchrita-karṇe śaśe śṛṅgam iveti bhāvaḥ \|\|37\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasmāt
kārya-kāraṇa-vastv-aikya-darśanaṁ paṭatantuvad iti nyāyena kāryasya
pṛthaktvaṁ bādhitam iti ye manyante, te paṇḍita-mānina eva, na tu
paṇḍitā ity āha---yat nāmabhir ākṛtibhī rūpaiś ca sahitam indriyair
grāhyaṁ ca pañca-varṇaṁ pañca-bhūtātmakaṁ tat dvayaṁ dvaitam abādhitam
eveti paṇḍita-māninām eva mataṁ, na tu paṇḍitānām \| yato vyarthena
vināpy arthena artha-vādaḥ artha iti vādo'yaṁ, nahy ādy-antavān arthaḥ
satyo bhavet,

> pratyakṣeṇānumānena nigamenātma-saṁvidā \|
>
> ādy-antavad asaj jñātvā niḥsaṅgo vicared iha \|\| \[bhā. 11.28.9\] iti
> mad-ukteḥ \|\|37\|\|

**\...**

**\|\| 11.28.38 \|\|**

**yogino'pakva-yogasya yuñjataḥ kāya utthitaiḥ \|**

**upasargair vihanyeta tatrāyaṁ vihito vidhiḥ \|\|**

**śrīdhara-svāmī (bhāvārtha-dīpikā) :** tad evaṁ jñāna-yogaṁ
sa-parikaraṁ nirūpyedāniṁ tan-niṣṭhasya vighna-pratīkāram āha---yogina
iti tribhiḥ \| yogaṁ yuñjataḥ kāyo yady antar evotpannair upasargai
rogādy-upadravair abhibhūyeta \| vidhiḥ pratīkāraḥ \|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad evaṁ jñāna-yogaṁ
sa-parikaraṁ nirūpyedāniṁ tan-niṣṭhasya vighna-pratīkāram āha---yogina
iti tribhiḥ \| yuñjato yogābhyāsaṁ kurvataḥ, kāyo yadi daivād upasargai
rogādy-upasargair abhibhūyeta \| tatrāyaṁ vidhiḥ pratīkāraḥ \|\|38\|\|

**\...**

**\|\| 11.28.39 \|\|**

**yoga-dhāraṇayā kāṁścid āsanair dhāraṇānvitaiḥ \|**

**tapo-mantrauṣadhaiḥ kāṁścid upasargān vinirdahet \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** yoga-dhāraṇayā soma-sūryādi-dhāraṇayā
santāpaśaity-ādīn \| āsanair vāyu-dhāraṇānvitair vātādi-rogān \|
tapo-mantrauṣadhaiḥ pāpa-graha-sarpādi-kṛtān \|\|39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

**\...**

**\|\| 11.28.40 \|\|**

**kāṁścin mamānudhyānena nāma-saṅkīrtanādibhiḥ \|**

**yogeśvarānuvṛttyā vā hanyād aśubha-dān śanaiḥ \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** mamānudhyānādibhiḥ kāmādīn \| yogeśvarānuvṛttyā
dambha-mānādīn hanyāt \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

**\...**

**\|\| 11.28.41 \|\|**

**kecid deham imaṁ dhīrāḥ su-kalpaṁ vayasi sthiram \|**

**vidhāya vividhopāyair atha yuñjanti siddhaye \|\|**

**śrīdhara-svāmī (bhāvārtha-dīpikā) :** anye tu deha-siddhy-artham
evaitat sarvaṁ kurvanti, tad dūṣayati, kecit punar etair anyaiś copāyair
deham eva su-kalpaṁ jarā-rogādi-rahitaṁ vayasi tāruṇye sthiraṁ ca kṛtvā
advandva-parakāya-praveśādi-siddhaye tat tad dhāraṇā-rūpaṁ yogaṁ
yuñjanti, na tu jñāna-niṣṭhā-rūpam \|\|41\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kecit punar virodhopāyair
etair anyaiś copāyair deham eva sukalpaṁ jarā-rogādi-rahitaṁ vayasi
tāruṇye sthiraṁ ca kṛtvā, advandva-parakāya-praveśādi-siddhaye
tat-tad-dhāraṇā-rūpaṁ yogaṁ yuñjanti, na tu jñāna-niṣṭhā-rūpam
\|\|41\|\|

**\...**

**\|\| 11.28.42 \|\|**

**na hi tat kuśalādṛtyaṁ tad-āyāso hy apārthakaḥ \|**

**antavattvāc charīrasya phalasyeva vanaspateḥ \|\|**

**śrīdhara-svāmī (bhāvārtha-dīpikā) :** kuśalaiḥ prājñair ādaraṇīyaṁ na
bhavati \| vanaspativad ātmaiva sthāyī, śarīraṁ tu phalavan naśvaram ity
arthaḥ \|\|42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kuśalaiḥ prājñair
ādaraṇīyaṁ tan na bhavati \| vanaspativad ātmaiva sthāyī \| śarīrraṁ tu
phalavan naśvaram ity arthaḥ \|\|42\|\|

**\...**

**\|\| 11.28.43 \|\|**

**yogaṁ niṣevato nityaṁ kāyaś cet kalpatām iyāt \|**

**tac chraddadhyān na matimān yogam utsṛjya mat-paraḥ \|\|**

**śrīdhara-svāmī (bhāvārtha-dīpikā) :** nanu kvacit samādhy-aṅgatvenāpi
prāṇāyām ādi-yoge kriyamāṇe jarā-rogādy-abhāvo dṛśyate, satyam, tathāpi
samādhim utsṛjya na tatra sajjetety āha---yogam iti \| tat tāṁ
deha-siddhiṁ na śraddadhyān na viśvaset \|\|43\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tat kāya-kalpatvam
\|\|43\|\|

**\...**

**\|\| 11.28.44 \|\|**

**yoga-caryām imāṁ yogī vicaran mad-apāśrayaḥ \|**

**nāntarāyair vihanyeta niḥspṛhaḥ sva-sukhānubhūḥ \|\|**

**śrīdhara-svāmī (bhāvārtha-dīpikā) :** tad evaṁ vighna-pratīkārair
yogaṁ kuryād ity uktaṁ, mac-charaṇasya tu na vighna-śaṅkāpīty
āha---yoga-caryām iti \| vicaran sva-sukhe anubhūr anubhūtir yasya saḥ
\| spṛhā-mūlā hi vighnāḥ, sā ca mad-apāśrayasya nivartate, ato'ntarāyair
avihataḥ svānanda-pūrṇo bhavatīti \|\|44\|\|

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

iti sārārtha-darśinyāṁ harṣiṇyāṁ bhakta-cetasām \|

ekādaśe'ṣṭāviṁśo'yaṁ saṅgataḥ saṅgataḥ satām \|\|\*\|\|

**\...**

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyām ekādaśa-skandhe
>
> śrī-bhagavad-uddhava-saṁvāde paramārtha-nirṇayo nāma
>
> aṣṭāviṁśo'dhyāyaḥ \|

\|\| 11.28 \|\|

**\...**

**(11.29)**

**ekonatriṁśo'dhyāyaḥ**

**uddhavasya vadary-āśrama-praveśaḥ**

**\|\| 11.29.1 \|\|**

**śrī-uddhava uvāca---**

**sudustarām**[^131] **imāṁ manye yoga-caryām anātmanaḥ \|**

**yathāñjasā pumān sidhyet tan me brūhy añjasācyuta \|\|**

**śrīdhara-svāmī (bhāvārtha-dīpikā) :**

ūnatriṁśe tu yaḥ pūrvaṁ vistareṇa nirūpitaḥ \|

bhakti-yogas tam evāha svabhaktāya samāsataḥ \|\|

atikleśam ivālakṣya yoge'saṅgaika-sampadi \|

sukhopāyaṁ punaḥ kṛṣṇam uddhavaḥ paripṛcchati \|\|

**anātmano**'vaśīkṛta-manasaḥ **añjasā** aprayāsato **yathā sidhyet**,
**tat** tathā **añjasā** subodhaṁ yathā tathā **me brūhi** \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yathā \| tatra yadyapi
pūrvādhyāya-samāptau uktāyā jñāna-yoga-caryāyā bhakti-saha-bhāvenaiva
svaphala-janakatvaṁ śrī-bhagavatoktaṁ, tathāpi tāṁ jñāna-yoga-caryām
aṁśato'py anaṅgīkurvatā paramaikāntinā śrīmad-uddhavena---suduścarām
imām ity-ādi padya-dvaye \| sva-vākye tasyā duṣkaratvena prāyaḥ
phala-paryavasāyitvābhāvena coktatvāt, śuśrūṣamāṇāyā bhaktes tu
sukaratvenāvaśyaka-phala-paryavasāyitvena cābhipretatvāt \| tad-bhaktir
eva kartavyeti svābhiprāyo darśitaḥ \|\|1-2\|\| (bhakti-sandarbha 326)

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

mahā-tīrtha-mahā-bhaktāśrayād bhaktir yathā tathā \|

bhūteṣv ātmekṣaṇān muktiś conatriṁśe nirūpitā \|\|

kṛṣṇo yat sudṛḍhaṁ jñānaṁ yatnād upadideśa tat \|

nāgrahīd uddhavas taj jñāpakaṁ śloka-pañcakam \|\|

**anātmano** dehādhyāsa-rahitasya yogino **yoga-caryā** uktā \| **imām**
anyaiḥ **suduścarāṁmanye** \| **añjasā** śīghraṁ **yathā sidhyet**,
tathā tvaṁ śīghraṁ kathayeti \| añjasety asya kriyā-bhedān na
paunaruktya-doṣaḥ \|\|1\|\|

**\...**

**\|\| 11.29.2 \|\|**

**prāyaśaḥ puṇḍarīkākṣa yuñjanto yogino manaḥ \|**

**viṣīdanty asamādhānān mano-nigraha-karśitāḥ \|\|**

**śrīdhara-svāmī (bhāvārtha-dīpikā) :** suduṣkaratāṁ
prapañcati---prāyaśa iti \| **mano yuñjanto** nigṛhṇanto **viṣīdanti**
kliśyanti \| kutaḥ ? **asamādhānād** anigrahāt \| kathañcin **manaso
nigrahe** ca **karśitāḥ** śrāntāḥ santaḥ \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
ukta-lakṣaṇa-yoga-caryāyāḥ suduścaratvaṁ prapañcayati---prāyaśa iti \|
**yuñjanto** brahmaṇi **mano** niveśayantaḥ \| **asamādhānāt**
samādhy-asāmarthyāt **manaso nigrahe karṣitāḥ** śrāntāḥ \|\|2\|\|

**\...**

**\|\| 11.29.3 \|\|**

**athāta ānanda-dughaṁ padāmbujaṁ**

**haṁsāḥ śrayerann aravinda-locana \|**

**sukhaṁ nu viśveśvara yoga-karmabhis**

**tvan-māyayāmī vihatā na māninaḥ \|\|**

**śrīdhara-svāmī (bhāvārtha-dīpikā) :** yasmād evaṁ kevalaṁ viṣīdanti,
**athātaḥ** ata eva ye **haṁsāḥ** sārāsāra-viveka-caturāḥ, te tv
**ānanda-dughaṁ** samastānanda-paripūrakaṁ tava **padāmbujam** eva
**sukhaṁ** yathā bhavati tathā **nu** niścitaṁ **śrayeran** sevante \|
**amī tu tvan-māyayā vihatāḥ** \| ke ? ye **yoga-karmabhir māninaḥ**
santo na śrayante \|

yad vā, **amī** tvad-bhaktās **tvan-māyayā na vihatā**, ata eva
**yoga-karmabhiḥ** kṛtvā **mānino** na bhavanti \| anye tu tvan-māyayā
mohitāḥ santo---\"vayaṁ yogajñāḥ, vayaṁ karma-kuśalāḥ\" iti kevalaṁ
garvitā bhavanti, na tu mucyanta ity arthaḥ \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad evaṁ tāṁ jñāna-yoga-caryām
anādṛtya bhaktim evāpi kurvāṇās tava śrī-kṛṣṇa-rūpasyaiva bhaktiṁ
tādṛśās tu jñāna-yogādi-phalānādareṇaiva kurvantīti punar āha
caturbhiḥ---athāteti \| yasmād evaṁ, kecana viṣīdanti---**athāta** ata
eva **ye haṁsā** sārāsāra-viveka-caturās te tu samastānanda-pūrakaṁ
**padāmbujam** eva **nu** niścitaṁ **sukhaṁ** yathā syāt tathā
**śrayeran** sevante \| padāmbujasya sambandhi-padānuraktiḥ sākṣād
dṛśyamāna-tvadīya-padāmbujābhivyañjanārthā \| **amī ca** śuddha-bhaktā
**yoga-karmābhistvan-māyayā** ca **vihatā** kṛta-bhaktānuṣṭhānāntarāyā
**na** bhavanti \| yato na ca **māninas** te, mānino'pi na bhavanti \|
puruṣārtha-sādhane bhagavato nirupādhi-dīna-jana-kṛpāyā eva
sādhakatamatvaṁ manyante, na yogi-prabhṛtivat sva-prayatnasyety arthaḥ
\|\|3\|\| (bhakti-sandarbha 326)

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : haṁsāḥ**
sārāsāra-vivecana-parāḥ **sukhaṁ** yathā syāt tathā **śrayeran**
śrayante \| ye tu yoga-karmabhir **māninaḥ**\"vayaṁ yogino vayaṁ
jñānino, vayaṁ karmiṇaḥ\" ity abhimānavantaḥ, te tu tvan-māyayā vihatāḥ
santo nāśrayeran, ata eva viṣīdanti \|\|3\|\|

**\...**

**\|\| 11.29.4 \|\|**

**kiṁ citram acyuta tavaitad aśeṣa-bandho**

**dāseṣv ananya-śaraṇeṣu yad ātma-sāttvam \|**

**yo'rocayat saha mṛgaiḥ svayam īśvarāṇāṁ**

**śrīmat-kirīṭa-taṭa-pīḍita-pāda-pīṭhaḥ \|\|**

**śrīdhara-svāmī (bhāvārtha-dīpikā) :** tvad-bhaktās tu tvat-prasādena
kṛtārthā bhavantīti nāticitram ity āha---kim iti \| **ananya-śaraṇeṣu
dāseṣu tavātma-sāttvaṁ** tad-adhīnatvaṁ yad yathā
nanda-gopī-bali-prabhṛtiṣv **etat kiṁ citraṁ ?** nāścaryam ity arthaḥ \|
yato **yo** bhavān śrī-rāma-rūpeṇa **mṛgair** vānaraiḥ **saha,**
sāhityaṁ sakhyam iti yāvat, **arocayat** prītyā kṛtavān \| kathaṁbhūtaḥ
? **īśvarāṇāṁ** brahmādīnāṁ yāni **śrīmanti kirīṭāni** teṣāṁ **taṭāny**
agrāṇi taiḥ **pīḍitaṁ** viluṭhitaṁ **pāda-pīṭhaṁ** yasya \| svayaṁ
tathābhūto'pi san \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** evam-bhūtasya bhaktasya
jñāna-yogādīnāṁ yat phalaṁ tan mātraṁ na, kintv anyan mahad evety
āha---**kiṁ citram** iti \| **aśeṣa-bandhodāseṣv ananya-śaraṇeṣu**, yad
vā, **aśeṣāṇām** asura-paryantānāṁ yo **bandhur** mokṣādi-dānair
nirupādhi-hita-kārī, he tathā-bhūta ! **tavaitat kiṁ citraṁ** yad
**ananya-śaraṇeṣu** jñāna-yoga-karmādy-anuṣṭhāna-vimukheṣu **dāseṣu**
śuddha-bhakteṣu bali-prabhṛtiṣu **ātma-sāttvaṁ,** teṣāṁ ya ātmā
tad-adhīnatvam ity arthaḥ \| tad uktam---na sādhayati māṁ yogaḥ
\[bhā.pu. 11.12.1\] ity-ādi \| tasya **tava** tathā-bhūteṣu na
jāti-guṇādy-apekṣā cety antaraṅga-līlāyām api dṛśyata ity āha---**yaḥ**
iti \| **saha** iti saha-bhāvaṁ sakhyam ity arthaḥ \| **mṛgair**
vṛndāvana-cāribhiḥ \| svayaṁ tu kathambhūto'pi ? **īśvarāṇām**
ity-ādi-lakṣaṇo'pi \| īśvarāḥ śrī-śiva-brahmādayaḥ \|
jñāna-yogādi-parama-phala-rūpāpi yā muktiḥ, tāṁ daityebhyo dadāsi \|
pāṇḍavādi-sakhya-dautya-vīrāsanādi-sthitivad dāsānāṁ tu svayam adhīno
bhavasi \| ata evambhūtasya śrī-kṛṣṇasyaiva tava bhaktir mukhyeti bhāvaḥ
\|\|4\|\| (bhakti-sandarbha 327)

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tvāṁ kevalaṁ bhajantas tu
tvad-vātsalya-pātrī-bhavantīti na citram ity āha---kiṁ citram iti \|
**ananya-śaraṇeṣu** jñāna-yoga-karmādy-anuṣṭhāna-rahiteṣu **dāseṣu** \|
**ātma-sāttvaṁ** teṣāṁ ya ātmā, tad-adhīnatvam iti sandarbhaḥ \| rājñā
sva-puraṁ vipra-sātkṛtaṁ viprādhīnaṁ kṛtam itivat dāsais tvam
ātma-sātkṛta iti tava ātma-sāttvam ātma-sātkṛtam ity arthaḥ \| tad
evāha---**yo** bhavān śrī-rāma-rūpeṇa **mṛgair** vānarair **saha** iti
saha-bhāvaṁ sakhyam **arocayat** svasmai rocitam akarot \|

yad vā---**mṛgair** vṛndāvana-stha-hariṇaiḥ sāhityaṁ gāś cārayann
**arocayat** \| tathā mṛgair vānaraiś ca sāhityaṁ navanītaṁ corayann
arocayat \| tena tvad-ukta-lakṣaṇam imaṁ jñāna-yogaṁ kiṁ tair abhyastaṁ
jānīmaḥ \| yatas teṣāṁ tvam adhīna eva vartase \| kathaṁ vā
advaita-vādināṁ jñānināṁ tvaṁ na kasyāpy adhīnaḥ kāpi śruto'to dāsā
vayaṁ na jñāna-yogam imaṁ svīkurma iti vyañjitam \|
**pīḍitaṁ**---saṅghaṭṭya vilulitam \|\|4 \|\|

**\...**

**\|\| 11.29.5 \|\|**

taṁ tvākhilātma-dayiteśvaram āśritānāṁ

sarvārtha-daṁ sva-kṛta-vid visṛjeta ko nu \|

ko vā bhajet kim api vismṛtaye\'nu bhūtyai

kiṁ vā bhaven na tava pāda-rajo-juṣāṁ naḥ \|\|

**śrīdhara-svāmī (bhāvārtha-dīpikā) :** atas tvāṁ parityajya ko nāmānyat
saṁśrayet ? ity āha---taṁ tveti \| **tam** evaṁbhūtaṁ **tvāṁ ko nu
visṛjet**, na bhajet ? kathaṁbhūtaḥ ? **sva-kṛta-vit**,
bali-prahrādādiṣu tvayā kṛtam anugrahaṁ jānan \| yad vā, svasminn
evāntaryāmitayā kṛtam upakāraṁ vidvān \| tad
evāha---**akhilātma-dayiteśvaram** \| akhilasya jagata ātmānaṁ
cetayitāram, ātmatvād eva dayitaṁ preṣṭhaṁ susevyam, īśvaratvād avaśyaṁ
bhajanīyam \| kiṁ ca, **āśritānāṁ sarvārthadam** \|

tarhi kiṁ phaloddeśenāhaṁ sevyaḥ ? nahi nahi \| **kim apy** aniruktaṁ
tvad-vyatiriktaṁ svargādi tvayā dattam api **ko vā bhajet** seveta ?
kathambhūtaṁ tat ? yat kevalaṁ **bhūtyai** indriya-bhogāya \| **anu**
anantaram eva tvad-**vismṛtaye** bhavati \| yad vā, tvad-vyatiriktaṁ
**kim api** devatāntaraṁ dharma-jñānādi-sādhanaṁ vā **bhūtyai**
aiśvaryāya saṁsārasya **vismṛtaye** mokṣāya **ko vā bhajet** ? na ko'pi
\|

nanu tat-sādhanaṁ vinā bhoga-mokṣādi-phalaṁ kathaṁ syāt ? tatrāha---kiṁ
veti ? tad uktaṁ---

> yā vai sādhana-sampattiḥ puruṣārtha-catuṣṭaye \|
>
> tayā vinā tad āpnoti naro nārāyaṇāśrayaḥ \|\| iti \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** phalitam āha---taṁ tv iti \|
**tam** evambhūtaṁ **tvāṁ sva-kṛta-vit** prasanna-vadanāmbhojaṁ
padma-garbhāruṇekṣaṇaṁ \[bhā.pu. 3.28.13\]
ity-ādi-śrī-kapila-devopadeśataḥ sva-saundaryādi-sphūrti-lakṣaṇaṁ
svasmin kṛtaṁ tvadīyopakāraṁ yo vetti, sa **ko nu visṛjet,** tac cāpi
citta-baḍiśaṁ śanakair viyuṅkte \[bhā.pu. 3.28.34\] iti
tad-upadiṣṭādhikāri-viśeṣavat parityajyate ? na ko'pīty arthaḥ \| tasmād
yas tyajati sa kṛtaghna eveti bhāvaḥ \|

kathambhūtaṁ tvāṁ ? svarūpata **evākhilānām ātmanāṁ dayitaṁ**
prāṇa-koṭi-preṣṭham **īśvaraṁ** cety-ādi \| tathā **nu** vitarke \|
tvad-vyatiriktaṁ kim api devatāntaraṁ dharma-jñānādi-sādhanaṁ
**bhūtyai** aiśvaryāya saṁsārasya **vismṛtaye** mokṣāya vā **ko
bhajeta** ? na ko'pīty arthaḥ \|

asmākaṁ tu tat tat phalam api tvad-bhakter evāntarbhūtam ity āha---**kiṁ
veti** \| vā-śabdena tatrāpy anādaraḥ sūcitaḥ \| tad uktaṁ, yat
karmabhir yat tapasā \[bhā.pu. 11.20.32\] ity-ādi \|\|5\|\|
(bhakti-sandarbha 328)

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tvā tvām akhilānām
ātmānaṁ** jīvānāṁ nāradādi-rūpeṇa bhakty-upadeṣṭṛtvāt , **dayitaṁ**
prati-sva-karma-phala-pradatvād **īśvaraṁsvāśritānāṁ** tu
**sarva-puruṣārtha-pradaṁ**, **sva-kṛta-vit** sveṣu bali-prahlādādiṣu
tvayā kṛtam anugrahaṁ jānan **ko vā nu visṛjet** ? na ko'pi, kevalam
arasajño nikṛṣṭa-yogi-jana eva kṛtaghno visṛjed ity arthaḥ \| kiṁ ca,
bhajann api ko vā tvāṁ bhukti-mukti-kāmo bhajet ? ity āha---ko veti \|
**vismṛtaye** tvad-vismṛti-rūpāya rājyādy-arthaṁ tathā **anubhūtyai**
kevalānubhavāya mokṣārthaṁ **vā ko bhajet** ? na ko'pi \| kim apīti
kriyā-viśeṣaṇam \| kiṁ ca, nāpi bhajanaṁ kaḥ kuryād ity arthaḥ \|

nanu tarhi niṣkāmānām api prahlādādīnāṁ bhakti-muktī kathaṁ dṛśyete ?
tatrāha---kiṁ veti \| tathā coktaṁ mokṣa-dharme nārāyaṇīye---

> yā vai sādhana-sampattiḥ puruṣārtha-catuṣṭaye \|
>
> tayā vinā tad āpnoti naro nārāyaṇāśrayaḥ \|\| iti \|

bhoga-mokṣādikam ānuṣaṅgikaṁ phalaṁ bhaktānabhīpsitam api tvayā dīyata
eveti bhāvaḥ \|\|5\|\|

**\...**

**\|\| 11.29.6 \|\|**

naivopayanty apacitiṁ kavayas taveśa

brahmāyuṣāpi kṛtam ṛddha-mudaḥ smarantaḥ \|

yo'ntar bahis tanu-bhṛtām aśubhaṁ vidhunvann

ācārya-caittya-vapuṣā sva-gatiṁ vyanakti \|\|

**śrīdhara-svāmī (bhāvārtha-dīpikā) :** āstām anya-bhajana-vārtā,
tvat-kṛtopakārasya tvayy ātmani vedanenaiva niṣkṛtir nānyathety
āha---naiveti \| **apacitiṁ** pratyupakāram ānṛṇyam iti yāvat \|
**kavayo** brahma-vido naiva prāpnuvanti \| yataḥ tat-kṛtam upakāraṁ
**smarantaḥ** \| **ṛddha-muda** upacita-paramānandāḥ \| upakāram
evāha---**yo** bhavān **bahir** ācārya-vapuṣā guru-rūpeṇa, antaś ca
**caittya-vapuṣā** antaryāmi-rūpeṇa, **aśubhaṁ** viṣaya-vāsanāṁ
**vidhunvan** nirasyan **sva-gatiṁ** nijaṁ rūpaṁ prakaṭayati tasya tava
\|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nanu kathaṁ tat-tat-phalam api
visṛjati ?---na tu te mām \| kiṁ vā mama kṛtam? tatrāha---naiveti \| he
**īśa** ! **kavayaḥ** sarvajñāḥ **brahma-tulyāyuṣo'pi**
tat-kāla-paryantaṁ bhajanto'pīty arthaḥ \| **tava kṛtam** upakāram
**ṛddha-muda** upacita-tvad-bhakti-paramānandāḥ santaḥ
**smaranto'pacitiṁ** pratyupakāram ānṛṇyam iti yāvat \| **tāṁ na
upayanti** paśyanti \| tasmān na visṛjed \[bhā.pu. 11.2.55\]ity uktam \|

kṛtam āha--- **yo** bhavān **tanu-bhṛtāṁ** tvat-kṛpā-bhājanatvena
keṣāṁcit sakala-tanu-dhāriṇāṁ **bahir** ācārya-vapuṣā guru-rūpeṇa,
**antaś caittya-vapuṣā** citta-sphurita-dhyeyākāreṇa **aśubhaṁ**
tvad-bhakti-pratiyogi sarvaṁ **vidhunvan sva-gatiṁ** svānubhavaṁ
**vyanakti** iti \|\|6\|\| (bhakti-sandarbha 329)

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu māṁ bhajadbhya eva
janebhyo vāñchita-samasta-puruṣārtha-pradatvān mama tat-tad-dānaṁ na
nirupādhikaṁ, kintu sopādhikam eveti cen, maivam \| tac ca taiḥ
kriyamāṇaṁ tvad-bhajanam api tvad-dattam evety ato
nirupādhika-parama-hita-kāriṇas tava sahasra-mahā-kalpam abhivyāpyāpi
paricaryayā janā naiva nirṛṇībhavituṁ śaknuvantīty āha---naiveti \|

**apacitiṁ** pratyupakāram ānṛṇyam iti yāvat \| **na upayanti** na
prāpnuvanti \| **kavayo** vivekinaḥ \| **brahmāyuṣo'pi** brahma-tulyam
āyuḥ prāpya bhajanto'pīty arthaḥ \| yatas **tvat-kṛtam** upakāraṁ
**smarantaḥ ṛddha-mudaḥ** upacita-paramānandāḥ \| upakāram
evāha---**yo** bhavān **bahir** ācāryo mantra-guruḥ śikṣā-guruś ca
tad-vapuṣā sva-mantra-sva-bhakty-upadeśenānugṛhṇan, antaś
**caittyo**'ntaryāmī tad-**vapuṣā**---dadāmi buddhi-yogaṁ taṁ yena mām
upayānti te \[gītā 10.10\] iti tvad-ukteḥ \| sva-prāpaka-buddhi-vṛttīḥ
prerya sva-bhajanaṁ kārayan **sva-gatiṁ** premavat-pārṣadatva-lakṣaṇāṁ
gatiṁ **vyanakti** \|\|6 \|\|

**\...**

**\|\| 11.29.7 \|\|**

**śrī-śuka uvāca---**

**ity uddhavenāty-anurakta-cetasā**

**pṛṣṭo jagat-krīḍanakaḥ sva-śaktibhiḥ \|**

**gṛhīta-mūrti-traya īśvareśvaro**

**jagāda sa-prema-manohara-smitaḥ \|\|**

**madhvācāryaḥ (bhāgavata-tātparyam) :**

ātmāntarātmā paramātmeti mūrti-trayaṁ hareḥ \|

jāgrat-svapna-suṣuptīnāṁ sṛṣṭy-ādeś ca pravartakam \|\| iti traikālye
\|\|7\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** īśvareśvaratve
hetuḥ---**jagat-krīḍanakaṁ** krīḍopakaraṇaṁ yasya saḥ \| nanu,
jagat-sṛṣṭy-ādinā brahmeśādayaḥ krīḍanti ? tatrāha---**sva-śaktibhiḥ**
sattvādibhir **gṛhītaṁ mūrti-trayaṁ** yena saḥ \| **sa-prema**
prema-sahitaṁ **manoharaṁ smitaṁ** yasya saḥ, sa-prema yathā tathā
**jagādeti** vā \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tathā guṇāvatāra-kartṛtvam
āha---itīti \| **īśvareśvaratvena** nirapekṣo'pi taṁ prati
sa-premety-ādi-rūpo **jagāda** \| tatreśvareśvaratvaṁ tridhā
yathā-kramaṁ śraiṣṭhyenāha---jagad iti \| tatra **sva-śaktibhir**
nijāṁśāveśa-vibhūtitvaṁ gatābhir kaniṣṭhena,
prakātita-brahmādi-mūrti-traya iti madhyamena, īśvarasya
prakṛti-pravartakasya mahā-puruṣasyāpīśvara ity uttameneti jñeyam
\|\|7\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : sva-śaktibhir**
antaraṅgā-taṭasthā-bahiraṅgābhir antaryāmi-rūpeṇa jīva-rūpeṇa
deha-rūpeṇa **jagad** eva **krīḍanaṁ** krīḍā-sādhanaṁ yasya sa
tenāntaryāmi-rūpeṇoddhavaṁ tathā prerayāmāsa yathā
bhāvi-kali-yuga-varti-bhakta-janānanda-hetum eva sa papraccheti bhāvaḥ
\|

krīḍanam api tasya sva-bhakti-rasa-vitaraṇa-mayam evety āha---gṛhīteti
\| uddhava-rūpeṇa praśna-kartā śrī-kṛṣṇa-rūpeṇottara-kartā
deśa-kālāntara-varti-śuka-parīkṣid-ādi-bhakta-rūpeṇa
praśnottarāmṛta-sampradānaṁ ceti **mūrti-trayaṁ gṛhītaṁ** yena saḥ \|
īdṛśaṁ kṛpā-cāturyaṁ nānyasya sambhaved ity āha---**īśvarāṇām apīśvaraḥ
sa-prema** prema-sahitaṁ **manoharaṁ smitaṁ** yasya saḥ \|\|7\|\|

**\...**

**\|\| 11.29.8 \|\|**

**śrī-bhagavān uvāca---**

**hanta te kathayiṣyāmi mama dharmān sumaṅgalān \|**

**yān śraddhayācaran martyo mṛtyuṁ jayati durjayam \|\|**

**śrīdhara-svāmī (bhāvārtha-dīpikā) : hanteti** sa-harṣaṁ saṁbodhanam \|
**sumaṅgalān** sukha-rūpān \| **mṛtyuṁ** saṁsāram \| **durjayam** anyair
upāyaiḥ \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : hanteti** harṣe'nukampāyāṁ
vā \| **mama dharmān** bhakti-jñāna-lakṣaṇān sukaratvena darśyamāṇatvāt
**sumaṅgalān** \|\|8\|\|

**\...**

**\|\| 11.29.9 \|\|**

**kuryāt sarvāṇi karmāṇi mad-arthaṁ śanakaiḥ smaran \|**

**mayy arpita-manaś-citto mad-dharmātma-mano-ratiḥ \|\|**

**śrīdhara-svāmī (bhāvārtha-dīpikā) :** dharmān evāha---kuryād iti
trayodaśabhiḥ \| **māṁ smaran śanakair** asaṁrambhataḥ **kuryāt** \| tad
āha---**mayy arpite manaś citte** saṅkalpa-vikalpānusandhānātmake yena
\| ata eva **mad-dharmeṣv** ev**ātma-manaso ratir** yasya saḥ \|\|9\|\|

---------------------------------------------------------------------------------------------------------------------

**sanātana-gosvāmī :** \[ha.bha.vi. 10.518\] : hanta te kathayiṣyāmi
mama dharmān sumaṅgalān \[bhā.pu. 10.29.8\] iti pratijñāya tān
evāha---kuryād iti caturbhiḥ \| **māṁ smaran śanakair** asaṁrambhataḥ
**kuryāt** \| tad āha---mayīti \| **arpite manaś citte**
saṅkalpa-vikalpānu-sandhānātmake yena \| ata eva **mad-dharmeṣv**
ev**ātma-manaso ratir** yasya saḥ \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatra kevalāṁ
pradhānībhūtāṁ ca bhaktiṁ tantreṇaivopadiśati---kuryād iti \| tatra
prathame pakṣe **sarvāṇi** vyāvahārikāṇi **karmāṇi** dambha-dhāraṇādīni
pāramārthikāni śravaṇa-kīrtanādīni ca \| dvitīya-pakṣe karmāṇi
varṇāśrama-vihitāny apīti śeṣaḥ \| **mayy** eva **arpitaṁ mano** yais
teṣv eva **cittaṁ** yasya saḥ, kṛta-mad-bhaktāsaktika ity arthaḥ \|
**mad-dharme** bhaktāv eva **sva-manaso ratir** yasya saḥ \|\|9\|\|

**\...**

**\|\| 11.29.10 \|\|**

**deśān puṇyān āśrayeta mad-bhaktaiḥ sādhubhiḥ śritān \|**

**devāsura-manuṣyeṣu mad-bhaktācaritāni ca \|\|**

**śrīdhara-svāmī (bhāvārtha-dīpikā) :
puṇya-deśa**-lakṣaṇam---mad-bhaktair iti \| **devādiṣu** ye
**mad-bhaktās** teṣām **ācaritāni** karmāṇi **cāśrayeta** \|\|10\|\|

---------------------------------------------------------------------------------------------------------------------

**sanātana-gosvāmī :** \[ha.bha.vi. 10.519\] :
**puṇya-deśa**-lakṣaṇam---mad-bhaktair iti \| **devādiṣu** ye
**mad-bhaktās** teṣām **ācaritāni** karmāṇi **cāśrayeta** \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kevalām api vaidhīṁ
rāgānugāṁ ca tantreṇāha---**deśān** dvārakādīn **āśrayed** āvaset \|
**devādiṣu** ye **mad-bhaktā** nārada-prahlādāmbarīṣādayas teṣām iva
**ācaritāny** ācārān **āśrayeta** anusared iti vaidhī bhaktiḥ \|
**deśān** gokula-vṛndāvana-govardhanādīn candrakānti-vṛndā-gopikādīnām
ācārān anusared iti rāgānugā ca darśitā \|\|10\|\|

**\...**

**\|\| 11.29.11 \|\|**

**pṛthak satreṇa vā mahyaṁ parva-yātrā-mahotsavān \|**

**kārayed gīta-nṛtyādyair mahārāja-vibhūtibhiḥ \|\|**

**madhvācāryaḥ (bhāgavata-tātparyam) : pṛthak** svayam eva **satreṇa**
bahubhiḥ saha vā mama **yātrā-mahotsavaṁ** kuryāt \|\|11\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā), sanātana-gosvāmī :** \[ha.bha.vi.
10.520\] : satreṇa saṁbhūya vā \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ukteṣu bhakti-bhedeṣu
sādhāraṇaṁ dharmam āha---pṛthag iti \|\|11\|\|

**\...**

**\|\| 11.29.12 \|\|**

**mām eva sarva-bhūteṣu bahir antar apāvṛtam \|**

**īkṣetātmani cātmānaṁ yathā kham amalāśayaḥ \|\|**

**śrīdhara-svāmī (bhāvārtha-dīpikā) :** antaraṅgāṁ bhaktim āha---mām iti
tribhiḥ \| **sarva-bhūteṣv ātmani cātmānam** īśvara-sthitaṁ **mām
evekṣeta** \| nanu katham ekasya sarveṣu vṛttiḥ ?
tatrāha---**bahir-antaḥ** pūrṇam ity arthaḥ \| tat kutaḥ ? **apāvṛtam**
anāvaraṇam \| tad api kutaḥ ? **yathā kham** asaṅgatvād ity
arthaḥ \|\|12\|\|

---------------------------------------------------------------------------------------------------------------------

**sanātana-gosvāmī :** \[ha.bha.vi. 10.521\] : **sarva-bhūteṣv ātmani
cātmānam** īśvara-sthitaṁ **mām evekṣeta** \| nanu katham ekasya sarveṣu
vṛttiḥ ? tatrāha---**bahir-antaḥ** pūrṇam ity arthaḥ \| tat kutaḥ ?
**apāvṛtam** anāvaraṇam \| tad api kutaḥ ? **yathā kham** asaṅgatvād ity
arthaḥ \| eṣu ca krameṇa sādhanāni bhakty-aṅgāni ca mukhyāny api
pūrva-likhitānusāreṇa vivecanīyānīti dik \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tathaiva sva-bhakter atiśayitvaṁ
śrī-bhagavān api tad-anantaram uvāca \| tatra ca tādṛśān prati śuddhāṁ
sva-bhaktiṁ hanta te kathayiṣyāmi \[bhā.pu. 11.29.8\] ity-ādi-caturbhir
uktvā, punar api tādṛśān prati ca karuṇayā sva-bhajana-pravartanārtham
anyad vicāritavān caturbhiḥ \| yataḥ prāyaśo lokāḥ spardhādi-parāḥ
kathañcid antar-mukhatve'pi sarvāntaryāmi-rūpa-sva-bhajana-mātra-jñānina
ity ālocya, kṛpayā teṣāṁ spardhādīn jhaṭiti dūrīkartuṁ svasminn
evāntar-mukhī-kartuṁ ca viṣṭabhyāham idaṁ kṛtsnam ekāṁśena sthito jagat
\[gītā 10.42\] ity ādy-ukta-tad-antaryāmi-rūpa-svāṁśasya bhajana-sthāne
sva-bhajanam upadiṣṭavān \| yathā---mām eveti \|

atra ṭīkā ca---antaraṅgāṁ bhaktim āha---mām iti tribhiḥ \| sarva-bhūteṣv
ātmani cātmānam īśvara-sthitaṁ mām evekṣeta \| nanu katham ekasya
sarveṣu vṛttiḥ ? tatrāha---bahir-antaḥ pūrṇam ity arthaḥ \| tat kutaḥ ?
apāvṛtam anāvaraṇam \| tad api kutaḥ ? yathā kham asaṅgatvād ity arthaḥ
\|\|ity eṣā \|\|12\|\| \[bhakti-sandarbha 330\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhakty-āśritānāṁ kṛtyam
uktvā, jñāna-miśritānāṁ kṛtyam āha---mām evety aṣṭabhiḥ \| **apāvṛtam**
āvaraṇa-śūnyaṁ pūrṇam **īkṣeta** \| jñānam āśrita ity
uttara-ślokasthasya kartṛ-padasyānuṣaṅgaḥ \| **ātmani** svasmiṁś
**cātmānam** antaryāminaṁ **yathā kham** ākāśam ivāliptam \|\|12\|\|

**\...**

**\|\| 11.29.13-14 \|\|**

**iti sarvāṇi bhūtāni mad-bhāvena mahā-dyute \|**

**sabhājayan manyamāno jñānaṁ kevalam āśritaḥ \|\|**

**brāhmaṇe pukkase stene brahmaṇye'rke sphuliṅgake \|**

**akrūre krūrake caiva sama-dṛk paṇḍito mataḥ \|\|**

**śrīdhara-svāmī (bhāvārtha-dīpikā) :** he **mahā-dyute** atiprājña !
ity anena prakāreṇa kevalaṁ jñāna-rūpāṁ dṛṣṭim **āśritaḥ** san **sarvāṇi
bhūtāni mad-bhāvena manyamānaḥ sabhājayan paṇḍito mata** ity
uttareṇānvayaḥ \|\|13\|\|

nanu uttamādhama-madhyameṣv eka-rūpeṇa sabhājanam apāṇḍityam eva syāt
pūjya-pūjādi-vyatikramād ity āśaṅkya tām eva jñāna-dṛṣṭiṁ
prapañcayati---brāhmaṇa iti \| viṣameṣv api **sama-dṛk** samaṁ mām eva
paśyan vaiṣamyam eva caturdhā darśayati---**brāhmaṇe pulkase** iti
jātito vaiṣamyam \| pulkaso'ntyaja-jāti-viśeṣaḥ \| **stene**
brahmasva-hāriṇi **brahmaṇye** brāhmaṇebhyo dātari iti karmataḥ \|
**arke visphuliṅga** iti guṇataḥ \| **akrūre** śānte **krūre** ceti
svabhāvataḥ \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tataś ca---itīti \| **kevalaṁ
jñānam** antaryāmi-dṛṣṭim āśrito'pi \| iti pūrvokta-prakāreṇa **sarvāṇi
bhūtānimad-bhāvena** teṣu mama śrī-kṛṣṇa-rūpasya yo bhāvo'stitvaṁ
tad-viśiṣṭatayā **manyamānaḥ sabhājayan paṇḍito mataḥ** \| mad-dṛṣṭyā
brāhmaṇādiṣu **sama-dṛk** samaṁ mām eva paśyatīti \|\|13-14\|\|
\[bhakti-sandarbha 331\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mad-bhāvena brahmaiveti
bhāvanayā **sabhājayan** sammānayan **manyamānaḥ** mananaṁ ca kurvan
jñānam **āśritaḥ** jñānīty arthaḥ \| **pāṇḍito** mata ity uttareṇānvayaḥ
\| atra kevalam ity āśrayaṇa-kriyā-viśeṣaṇaṁ, na tu jñānasya,
bhakti-rahitasya kevala-jñānasya vigītatvāt \| yad vā, kevalaṁ jñānam
advitīyaṁ brahma āśritaḥ \| he **mahā-dyute,** iti tvaṁ tu bhaktyaiva
kevalayā sarvato'py ādhikyena dyotayase ity anvayaḥ \|

**brāhmaṇe pukkase** iti jātito vaiṣamye'pi \| **stene**
brahmasva-hāriṇi **brahmaṇye** dānādinā brāhmaṇa-bhakte iti karmataḥ \|
**arke sphuliṅgake** iti pramāṇataḥ \| **akrūre krūre** ceti guṇato
vaiṣamye'pi **sama-dṛk** samaṁ mām eva brahma eka-rūpaṁ sarvatra paśyan
**paṇḍito** jñānī, anyas tu apaṇḍitaḥ jāty-ādito viṣamaṁ paśyaṁs tv
ajñānīty arthaḥ \|\|13-14\|\|

**\...**

**\|\| 11.29.15 \|\|**

**nareṣv abhīkṣṇaṁ mad-bhāvaṁ puṁso bhāvayato'cirāt \|**

**spardhāsūyā-tiraskārāḥ sāhaṅkārā viyanti hi \|\|**

**śrīdhara-svāmī (bhāvārtha-dīpikā) :** nareṣv īśvara-dṛṣṭiṁ kurvataḥ
sadyaḥ phala-viśeṣam āha---nareṣv iti \| samottama-hīneṣu
**spardhādayaḥ** \| svasminn **ahaṅkāraś** ca \| **hi** niścitam \|
**viyanti** naśyanti \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** spardhādi-doṣāpagamārtham
api sarvatra mad-dṛṣṭiḥ kartavyety āha---**nareṣv** iti \| sva-tulye
**spardhā,** svato'dhike'**sūyā,** svato nyūne **tiraskāraḥ** khalu syāt
\| yadi sarvatraiva māṁ paśyet tadā mayā saha kathaṁ spardhādayaḥ
sambhaveyuḥ ? iti bhāvaḥ \| **sāhaṅkārā** iti svasminn api
brahma-darśanāt kutrāhaṅkāraḥ prasajjatu ? iti bhāvaḥ \| **viyanti**
naśyanti \|\|15\|\|

**\...**

**\|\| 11.29.16 \|\|**

**visṛjya smayamānān svān dṛśaṁ vrīḍāṁ ca daihikīm \|**

**praṇamed daṇḍavad bhūmāv ā-śva-cāṇḍāla-go-kharam \|\|**

**śrīdhara-svāmī (bhāvārtha-dīpikā) :** ato'ntaryāmīśvara-dṛṣṭyā sarvān
praṇamed ity āha---visṛjyeti \| **smayamānān** hasataḥ **svān** sakhīn
\| tathā **daihikīṁ dṛśam** aham uttamaḥ, sa tu nīca iti dṛṣṭim \| tayā
dṛśā yā **vrīḍā** lajjā tāṁ ca visṛjya, **śvā-cāṇḍālādīn** abhivyāpya
**praṇamet** \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sarvatraiva mad-bhāvaḥ
svābhāvika eva yo bhavet, etasya sādhanam āha---visṛjyeti \|
**smayamānān**\"aho mahān apy ayam atinīcaṁ praṇamati\" iti
**hasataḥsvān** sakhīn \| tathā **daihikaṁ dṛśam**\"aham uttamaḥ, ayaṁ
tu nīcaḥ, kathaṁ me namasyaḥ ?\" iti dṛṣṭiṁ \| tayā dṛśā yā **vrīḍā**
lajjā, tāṁ visṛjya **śva-cāṇḍālādīn** abhivyāpya antaryāmīśvara-dṛṣṭyā
**praṇamet** \|\|16\|\|

**\...**

**\|\| 11.29.17 \|\|**

**yāvat sarveṣu bhūteṣu mad-bhāvo nopajāyate \|**

**tāvad evam upāsīta vāṅ-manaḥ-kāya-vṛttibhiḥ \|\|**

**madhvācāryaḥ (bhāgavata-tātparyam) :**

sarva-bhūteṣv api viṣṇur iti bhāvaḥ satāṁ manaḥ \|

arcane sarva-bhūtānām āditye tad-gatātmanā \|\| iti ca \|\|17\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** evaṁ pañcabhiḥ ślokair uktāyāḥ
sama-dṛṣṭer avadhim āha dvābhyām---yāvad iti \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** eṣā
daṇḍavat-praṇāma-yantraṇā kiyat-kāla-paryantaṁ ? ity apekṣāyām
āha---yāvad iti \| **na upa** ādhikyena **jāyate** svābhāviko na bhaved
ity arthaḥ \| **tāvad** eva \"paramātmane namaḥ\" iti **vācā,** tathaiva
**manasā** kārya-karmabhiḥ, **kāya**-vyāpāraiś ca **evam upāsīta**,
daṇḍavat-praṇatīḥ kuryāt \|\|17\|\|

**\...**

**\|\| 11.29.18 \|\|**

**sarvaṁ brahmātmakaṁ tasya vidyayātma-manīṣayā \|**

**paripaśyann uparamet sarvato mukta-saṁśayaḥ \|\|**

**madhvācāryaḥ (bhāgavata-tātparyam) :**

brahmaṇāttam idaṁ sarvaṁ yat kiṁcit sa-carācaram \|

iti paśyeta yo vidvān sa hi brahmātma-vin mataḥ \|\| iti brāhme
\|\|18\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) : tasya** evaṁ kurvataḥ puṁsaḥ
**sarvaṁ brahmātmakam** eva bhavati \| kutaḥ ? **ātma-manīṣayā,**
sarvatreśvara-dṛṣṭyā yā **vidyā**, tayā \| ataḥ **parito** brahmaiva
**paśyansarvataḥ** kriyā-mātrād **uparamet** \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca
**ātma-manīṣayā** sarvatraiveśvara-dṛṣṭyā yā **vidyā** upāsanā, tayā \|
tasya **sarvam** eva **brahmātmakaṁ** bhavati \| ataḥ **paripaśyan**
parito brahmaiva paśyan **sarvataḥ** kriyā-mātrād **uparamet** \|\|18
\|\|

**\...**

**\|\| 11.29.19 \|\|**

ayaṁ hi sarva-kalpānāṁ sadhrīcīno mato mama \|

mad-bhāvaḥ sarva-bhūteṣu mano-vāk-kāya-vṛttibhiḥ \|\|

**madhvācāryaḥ (bhāgavata-tātparyam) :** nayādir durnayaḥ prokto yan
nayaṁ soti sarvadā iti śabda-tattve \|\|19\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** kim ayam evopāyo'sti vānyo'pi ?
ity apekṣāyāṁ santi bahavaḥ, samīcīnas tv ayam evety āha---ayaṁ hīti
\|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tataś ca nareṣv abhīkṣṇāṁ
\[bhā.pu. 11.29.15\] ity-ādinā tādṛśa-svopāsanā-viśeṣasya jhaṭiti
spardhādi-ksaya-lakṣaṇaṁ phalam uktvā, visṛjya \[bhā.pu. 11.29.16\]
ity-ādinā tathā-dṛṣṭa-sādhanaṁ sarva-namaskāram upadiśya, yāvat
\[bhā.pu. 11.29.17\] ity-ādinā tādṛśa-svopāsanāyā avadhiṁ ca sarvatra
svataḥ sva-sphūrtim uktvā, sarvaṁ \[bhā.pu. 11.29.18\] ity-ādinā---

navyavad dhṛdaye yaj jño brahmaitad brahma-vādibhiḥ \|

na muhyanti na śocanti na hṛṣyanti yato gatāḥ \|\| \[bhā.pu. 4.30.20\]

iti pracetasaḥ prati śrī-bhagavad-vākye taṭ-ṭīkāyāṁ ca tasya bhagavataḥ
pratipada-navya-sphūrtir eva brahmetīti yad uktaṁ, tad eva tat phalam
ity uktvā, yad vā, katham asyāvatārasya brahmatābhavati ? \[go.tā.u.
2.28\] iti
gopāla-tāpanī-prasiddha-brahmety-abhidhāna-narākṛti-para-brahma-rūpa-sphūrtis
tat-phalam ity uktvā, tenaiva tādṛśopāsanāṁ sarvordhvam api
praśaṁsati---ayaṁ hīti \|

**sarva-kalpānāṁ** sarvopāyānāṁ **sadhrīcīnaḥ** samīcīnaḥ \|
**mad-bhāvo** mama śrī-kṛṣṇa-rūpasya bhāvanā \| etac ca
śrī-kṛṣṇa-bhajanasyāntaryāmi-bhajanād apy ādhikyaṁ
śrī-gītopasaṁhārānusāreṇa evoktam \| tathā hi---īśvaraḥ sarva-bhūtānāṁ
\[gītā 18.61\] ity-ādi \| iti te\[gītā 18.63\] ity-ādi, sarva-guhyatamaṁ
\[gītā 18.64\] ity-ādi, man-manā\[gītā 18.65\] ity-ādi,
sarva-dharmān\[gītā 18.66\] ity-ādi \| atra ca *guhyaṁ* pūrvādhyāyoktaṁ
jñānaṁ, *guhyataram* antaryāmi-jñānaṁ, *sarvaṁ guhyatamaṁ*
man-manastvādi-lakṣaṇaṁ tad-eka-śaraṇatva-lakṣaṇaṁ ca tad-upāsanam iti
samānam \|

athavā pūrvokta-bhagavad-dharmāṇām eva kaimutyena māhātmyaṁ darśayituṁ
jñānaṁ tato nihaniṣyann anuvadati---mām ity-ādinā, sarvaṁ brahma
ity-ādy-antena \| tad eva stauti---ayaṁ hīti \| sarva-kalpānāṁ
jñāna-karma-yogānāṁ sadhrīcīnaḥ sahāyaḥ, sahasya sadhrir ity añcatau
sadhry-ādeśāt sahāñcatīti nirukteḥ \|\|19\|\| \[bhakti-sandarbha 332\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** jñānināṁ brahma-prāptāv
ataḥ paraḥ sugamaḥ samīcīnaś copāyo nāstīty āha---ayaṁ hīti \|\|19\|\|

**\...**

**\|\| 11.29.20 \|\|**

**na hy aṅgopakrame dhvaṁso mad-dharmasyoddhavāṇv api \|**

**mayā vyavasitaḥ samyaṅ nirguṇatvād anāśiṣaḥ \|\|**

**śrīdhara-svāmī (bhāvārtha-dīpikā) :** bhagavad-dharma-lakṣaṇopāyasya
samīcīnatvam evopapādayati dvābhyām---na hīti \| **aṅga** he uddhava !
**anāśiṣo** niṣkāmasya **mad-dharmasyopakrame** saty **aṇv api** īṣad
api vaiguṇyādibhir nāśo nāsty eva, yato **mayaiva nirguṇatvād** ayaṁ
dharmaḥ **samyag vyavasito** niścito, na tu manv-ādi-mukhena kathañcit
\|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mad-dharmasya tu vighna eva nāsti,
kutaḥ sahāya-cintanam ity āśayenāha---na hy aṅgeti \|\|20\|\|

---------------------------------------------------------------------------------------------------------------------

**sanātana-gosvāmī :** \[ha.bha.vi. 10.527\] : **aṅga** he uddhava !
**anāśiṣo** niṣkāmasya \| yad vā, na vidyate āśīr yasmāt satāṁ
paramāśīrvāda-rūpasyety arthaḥ \| **upakrame**ārambhe sati **aṇv api**
īṣad api vaiguṇyādibhir nāśo nāsty eva, yato mamaiva **nirguṇatvād**
ayaṁ dharmaḥ **samyagvyavasito** niścitaḥ, na tu manv-ādi-mukhena
kathañcit \| yad vā, nirāśiṣo mokṣasya nirguṇatvāt phala-viśeṣābhāvāt
samyak tasmād api samīcīnam ity ayaṁ vyavasita iti \|\|20\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

bhakti-sāraṁ tribhiḥ ślokair jñāna-sāram athāṣṭabhiḥ \|

procyānte punar apy āha bhakti-sārottamaṁ tribhiḥ \|\|

dharmāntarasya khalv ārabdhasya parisamāpti-paryantaṁ nairvighnena
sāṅgopāṅgatve vṛtte eva phala-janakatā \| anyathā tu vaiyarthyam eva
yathā \| na tathā bhakti-lakṣaṇasya mad-dharmasya niyamaḥ \| asya punar
ārambha-mātra eva parisamāpty-abhāve'py aṅga-hīnatve'pi na vaiyarthyam
ity āha---na hīti \| aṅga ! he uddhava ! mad-dharmasya bhakti-lakṣaṇasya
upakrame ārambhe sati \| yad vā, aṅgasyāpy upakrame sati
parisamāpty-abhāve'pi aṇv api īsad api dhvaṁso vaiguṇyādibhir nāśo nāsti
\| yato bhakti-lakṣaṇo'yaṁ mad-dharmo nirguṇaḥ \| na hi guṇātītasya
vastuno dhvaṁsaḥ sambhavet \| yasmād ayam anāśiṣo niṣkāma-bhaktasya
dharmo mayā samyag vyavasitaḥ \| aṇu-mātro'py ayaṁ dharmaḥ samyak pūrṇa
eva niścitaḥ \| nātra kāraṇaṁ praṣṭavyam iyaṁ mama parameśvarataiveti
bhāvaḥ \| atra mad-dharma-padena jñāna-lakṣaṇo dharmo na vyākhyeyaḥ \|
tasya nirguṇatvābhāvāt---kaivalyaṁ sāttvikaṁ jñānam \[11.25.24\] iti
bhagavad-ukteḥ \|\|20\|\|

**\...**

**\|\| 11.29.21 \|\|**

**yo yo mayi pare dharmaḥ kalpyate niṣphalāya cet \|**

**tatrāyāso nirarthaḥ syād bhayāder iva sattama \|\|**

**śrīdhara-svāmī (bhāvārtha-dīpikā) :** kiṁ ca, yo ya iti \| ayam
arthaḥ---kiṁ vaktavyaṁ mad-dharmasya na dhvaṁsa iti ? yato laukiko'pi
**yo yo nirartho** vyartha **āyāsaḥ**, so'pi **mayi pare niṣphalāyacet
kalpyate**, niṣkāmatayārpitaś cet, tarhi **dharma** eva **syāt** \|
nirarthāyāse dṛṣṭāntaḥ---yathā **bhaya**-śokāder hetoḥ
palāyanākrandanādi-kleśaḥ, tadvat \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** āstāṁ tāvat sākṣād-dharmāṇāṁ
vārtā, āropita-rūpāṇām api māhātmyaṁ śrūyatām ity āha---yo ya iti \|
**mayi** mad-arpitatvena kṛto **yo yo dharmo** veda-vihitaḥ, sa sa yadi
**niṣphalāya** phalābhāvāya **kalpyate,** phala-kāmanayā nārpyata ity
arthaḥ, tadā tatra **tatrāyāsaḥ** śrāntir **anirarthaḥ** syāt, vyartho
na bhavati \| niṣphalāyeti viśeṣaṇaṁ
phala-bhogādi-rūpa-tad-bhakty-antarāyābhāvena
anirarthatātiśaya-tātparyam \| tatrānirarthatve kaimutyena
śrī-kṛṣṇa-lakṣaṇasya svasyāsādhāraṇa-bhajanīyatā-vyañjako
dṛṣṭāntaḥ---**bhayāder iva** iti \| yathā kaṁsādau mat-sambandha-mātreṇa
bhayāder apy āyāso nirartho na bhavati, mokṣa-sampādakatvād ity arthaḥ
\|\|21\|\| \[bhakti-sandarbha 333\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhaktir yadi sarvathaiva
niṣkapaṭā syāt, tadā sā vināpi prayatnena pratikṣaṇaṁ svayam eva
sampadyate \| ity āha---yo ya iti \| **yo yodharmaḥ** śravaṇa-kīrtanādir
**mayi** viṣaye niṣphalāya
aihika-pratiṣṭhādi-sukha-pāratrika-svarga-mokṣādi-sukha-kāmanā-rāhityāya
syāt, tasya **āyāsaḥ** tat-siddhy-arthaṁ prayatno **nirarthaḥ** vyarthaḥ
\| samarthaḥ svayam evānāyāsenaiva bhavati, kiṁ tad-arthaṁ prayatnena ?
ity arthaḥ \|

> bhojanācchādane cintāṁ vyarthāṁ kurvanti vaiṣṇavāḥ \|
>
> so'sau viśvambharo devaḥ kathaṁ bhaktān upekṣate \|\| itivat \|

yathā **bhaya**-śokāder hetor **āyāso** vyartha eva, sa sva-viṣayaṁ
prāpya svayam eva bhavet yathā, tathaiva māṁ sva-viṣayaṁ prāpya bhajanam
api svayam eva bhaved ity arthaḥ \| tad api niṣkapaṭo'pi bhakto yad
bhakty-arthaṁ satataṁ prayatate, sa ca prayatnas tasya bhaktau
rāgātiśayam eva vyanaktīti yatno mahān guṇa eva jñeyaḥ \|\|21\|\|

**\...**

**\|\| 11.29.22 \|\|**

**eṣā buddhimatāṁ buddhir manīṣā ca manīṣiṇām \|**

**yat satyam anṛteneha martyenāpnoti māmṛtam \|\|**

**madhvācāryaḥ (bhāgavata-tātparyam) :**

ekadā jñāta-rūpeṇa yan na tiṣṭhati sarvadā \|

cañcalatvāt satyam api hy anṛtaṁ jagad ucyate \|\| iti ca \|

sarvadaika-prakāratvāt satyaṁ brahma sadocyate \|\| iti ca \|\|22\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** ato mad-bhajanam eva buddher
vivekasya manīṣāyāś cāturyasya ca phalam ity āha---eṣeti \| tām eva
darśayati---**satyam amṛtaṁ** ca **mā** mām **anṛtena** asatyena
**martyena** vināśinā manuṣya-dehena **iha** asminn eva janmani
**prāpnoti** iti yat, saiva **buddhir manīṣā ca** iti \| buddhir vivekaḥ
\| manīṣā cāturyam \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mat-prāpikāyā bhakteś ca yuktam
eva khalv etādṛśaṁ māhātmyam ity āha---eṣeti \| **satyaṁ**
sarva-sattā-hetum, **amṛtaṁ** sarvānanda-hetuṁ ca **māṁ** śrī-kṛṣṇākhyaṁ
svayaṁ bhagavantam \|\|22\|\|

bhakti-sandarbhaḥ 85: ante ca---eṣeti \|

> hariścandro rantideva uñcha-vṛttiḥ śivir baliḥ \|
>
> vyādhaḥ kapoto bahavo hy adhruveṇa dhruvaṁ gatāḥ \|\| \[bhā.pu.
> 10.72.19\] iti \|

pūrvaṁ bhakti-prakaraṇa-gatatvād **ata** iti hetūpanyāsaḥ kṛtaḥ \|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu kathaṁ tad api
tvad-bhaktau janāḥ prāyaḥ pratiṣṭhādi-sāpekṣā eva bhavanti ? tatra
tādṛśa-buddhi-vivekādy-abhāva eva hetur ity āha---eṣeti \| **buddhimatām
eṣaiva buddhiḥ** \| buddhir na tv atikaṭhina-śāstre'pi
sañcariṣṇu-buddhir iti bhāvaḥ \| **manīṣiṇāṁ** cāturyavatām eṣaiva
**manīṣā**, na tv ekenāpi kapardakeṇa svarṇa-mudropārjana-cāturyam iti
bhāvaḥ \| saiva kā khalu ? ity ata āha---**yad** iti \| **iha**
bhārata-bhūmau **mā** mām **amṛtaṁ** mṛti-rahitaṁ nitya-svarūpaṁ
**martyena** maraṇa-dharmaṇā śarīreṇānityena **āpnoti** bhakti-mātrād
atibībhatsena prākṛtena mā mām **amṛtam** aprākṛta-sudhā-svarūpaṁ, tathā
**anṛtena** jīvasya vastutas tat-sambandhābhāvād asatyena **satyaṁ**
sarva-kāla-sattākaṁ **māṁ prāpnoti** \|

ayaṁ bhāvaḥ---loke hi kapardakaṁ dattvā sahasra-kapardaka-mūlyaṁ vastu
yo grahītuṁ śaknoti, eṣa eva parama-buddhimān aticatura ucyate \| yas tu
tena svarṇa-mudrām upārjayati, sa tato'pi yas tu hīrakādi-ratnaṁ, sa
tato'pi \| tatrāpy abhrāntād aticaturād eva puruṣād yaḥ, sa tato'pi \|
yas tu cintāmaṇi-kāmadhenv-ādikaṁ, tac cāturyaṁ tu vaktum aśakyam \|
bhārata-bhūmi-vāsī martyaḥ punar api durjātir api
sphuṭitaika-kapardaka-mūlyatvenāpy asambhāvitaṁ
kaurūpya-jarā-rogādi-pūrṇam api sva-śarīraṁ mahyaṁ dattvā,
aprākṛta-mādhurya-sindhuṁ mām evaṁ gṛhṇāti \| mayā punar api
catura-śiromaṇināpi tad-dattaṁ tad eva prāpya,
kaustubha-kirīṭādi-kaṭakādy-anargha-ratnālaṅkāra-bhūṣitam api svaṁ
tasmai harṣād eva dīyate \| ity aho buddhimattvaṁ ! aho cāturyavattvaṁ
bhārata-bhū-vāsinaḥ kasyacit kasyacid iti \| atra
śravaṇa-kīrtana-smaraṇa-paricaryādy-arthaṁ śrotrādīnāṁ viniyoga eva
bhagavate śarīra-dānaṁ jñeyam \|

kiṁ ca, ekā rasanaiva tat-kīrtana-niratā karṇau vā śravaṇa-niratau,
karau vā paricaryā-niratau cet, tadāpi sa ātmānaṁ dadātīti \|
śarīraika-deśa-dānenāpi sa labhyate iti kaḥ khalu buddhi-cāturyavān evaṁ
na kuryāt ? iti \|

sarvopadeśa-sāro'yaṁ śloka-cintāmaṇiḥ prabhoḥ \|

hṛdaye yasya rājeta sa rājed bhakta-saṁsadi \|\|22\|\|

**\...**

**\|\| 11.29.23-24 \|\|**

**eṣa te'bhihitaḥ kṛtsno brahma-vādasya saṅgrahaḥ \|**

**samāsa-vyāsa-vidhinā devānām api durgamaḥ \|\|**

**abhīkṣṇaśas te gaditaṁ jñānaṁ vispaṣṭa-yuktimat \|**

**etad vijñāya mucyeta puruṣo naṣṭa-saṁśayaḥ \|\|**

**śrīdhara-svāmī (bhāvārtha-dīpikā) :** mahā-prakaraṇārtham upasaṁharati
dvābhyām---eṣa iti \|\|23-24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : eṣa** pūrvokta-lakṣaṇo bhakti-yogaḥ
\| tat-prāpya-rūpa eva **samāsa- vidhinā**, eṣā buddhimatāṁ \[bhā.pu.
10.29.22\] ity-ādi-rūpeṇa, **vyāsa-vidhinā**tvaṁ tu sarvaṁ parityajya
\[bhā.pu. 11.7.6\] ity-ādi-mahā-prakaraṇena \| **devānāṁ**
sattva-prakṛtīnām apīty arthaḥ \| yad uktaṁ ṣaṣṭhe,

> devānāṁ śuddha-sattvānām ṛṣīṇām amalātmanām \|
>
> bhaktir mukunda-caraṇe na prāyeṇopajāyate \|\| \[bhā.pu. 6.14.2\] iti
> \|

**jñānam** iti yad uktam \| tasya tu nāhaṁ sākṣāt phalaṁ, kintu
mukti-mātram ity āha---**abhīkṣṇaśa** iti \|\|23-24\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mahā-prakaraṇārtham
upasaṁharati---eṣa iti dvābhyām \|\|23-24 \|\|

**\...**

**\|\| 11.29.25 \|\|**

**suviviktaṁ tava praśnaṁ mayaitad api dhārayet \|**

**sanātanaṁ brahma-guhyaṁ paraṁ brahmādhigacchati \|\|**

**śrīdhara-svāmī (bhāvārtha-dīpikā) :** āstāṁ tāvaj jñānam \|
etad-anusandhāna-kathana-paṭhana-śravaṇa-parāṇām apy etad eva phalaṁ
bhavatīty āha caturbhiḥ---suviviktam iti \| **mayā suviviktaṁ**
dattottaram **etad** ākhyānam **api** yo **dhārayed** anusandadhyāt, sa
**brahma-guhyaṁ** vede'pi rahasyam \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** samudāyasya tu
paurvāparyeṇānusandhāne'pi phalaṁ tu mal-lakṣaṇaṁ
sādhana-siddha-bhaktena sārdham aviśeṣaṁ syāt, mama tvat-pakṣa-pātād ity
āha---suviviktam iti \| **brahma-guhyaṁparaṁ brahmeti** mām ity arthaḥ,
gūḍhaṁ paraṁ brahma manuṣya-liṅgaṁ \[bhā.pu. 7.10.48\] iti
śrī-nāradokteḥ \|\|25\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tava praśnaṁ
mayāsuviviktaṁ** dattottaraṁ yo **dhārayet**, etad upākhyānam api yo
dhārayet, **brahma-guhyaṁ** veda-rahasyaṁ **para-brahma**-svarūpam
\|\|25\|\|

**\...**

**\|\| 11.29.26 \|\|**

**ya etan mama bhakteṣu sampradadyāt supuṣkalam \|**

**tasyāhaṁ brahma-dāyasya dadāmy ātmānam ātmanā \|\|**

**śrīdhara-svāmī (bhāvārtha-dīpikā) : supuṣkalaṁ** yathā bhavati, tathā
**brahma-dāyasya** brahma dadātīti tathā tasya jñānopadeṣṭuḥ \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mad-bhakta-sāt-karaṇe tu tāvad
eveti kiṁ vaktavyaṁ ? yataḥ---ya etad iti \| **dadāmi** vaśīkaromi
\|\|26\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** supuṣkalaṁ yathā syāt,
tathā brahmaṇi dāyo yasya brahma dadātīti brahma-dāyasyeti
caturthy-arthe ṣaṣṭhī \|\|26\|\|

**\...**

**\|\| 11.29.27 \|\|**

**ya etat samadhīyīta pavitraṁ paramaṁ śuci \|**

**sa pūyetāhar ahar māṁ jñāna-dīpena darśayan \|\|**

**śrīdhara-svāmī (bhāvārtha-dīpikā) : samadhīyīta** uccaiḥ paṭhet \|
**paramaṁ śuci** anyeṣām api śodhakam \| **pūyeta** śuddhyet \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** artham abuddhvā kevalaṁ paṭhataḥ
phalam āha---ya etad iti \| **paramaṁ śuci** doṣa-mātra-rahitaṁ paramaṁ
**pavitraṁ** vaktṛ-śrotṝṇāṁ sarva-doṣa-nivārakaṁ ca \| ataḥ sa svayaṁ
**pūyetaiva** nātrāścaryam iti bhāvaḥ \| na kevalam etāvat vyutpannān
prati **māṁ jñāna-dīpena darśayaṁś** ca bhavatīti \|\|27\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 11.29.28 \|\|**

**ya etac chraddhayā nityam avyagraḥ śṛṇuyān naraḥ \|**

**mayi bhaktiṁ parāṁ kurvan karmabhir na sa badhyate \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** *na vyākhyātam.*

---------------------------------------------------------------------------------------------------------------------

**jīva-gosvāmī (krama-sandarbhaḥ) :** śraddhā-pūrvakaṁ nitya-śrotṝṇāṁ tu
phala-viśeṣam āha---ya iti \|\|28\|\|

**\...**

**\|\| 11.29.29 \|\|**

**apy uddhava tvayā brahma sakhe samavadhāritam \|**

**api te vigato mohaḥ śokaś cāsau mano-bhavaḥ \|\|**

**śrīdhara-svāmī (bhāvārtha-dīpikā) : samyak** jñānānutpattau punar
upadekṣyāmīty āśayena pṛcchati---apīti \| **api** kiṁ ? \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atha karuṇayā vyagraḥ
sāntvayati---apīti \| **moho** madīyānām eṣām anyathā-bhāve jātaḥ
**śokaḥ** punar mamāprāpty-abhāvena jātaḥ \| ayaṁ bhāvaḥ---bhagavatā
saha mama yo'yaṁ samvādaḥ, tac-chravaṇādito'pi yadi tat-tad-rūpaṁ
phalaṁ, tadā tava kaḥ sandehaḥ ? kā vānyeṣāṁ mat-parigrahāṇām iti
\|\|29\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nitya-siddhasya
nistraiguṇyasyāpi uddhavasya jñānādi-grahaṇārthaṁ sva-śaktyaiva moham
utpādya jñānādy-upadeśena punas taṁ nirākṛtya līlayā pṛcchati---api te
iti \|\|29\|\|

**\...**

**\|\| 11.29.30 \|\|**

**naitat tvayā dāmbhikāya nāstikāya śaṭhāya ca \|**

**aśuśrūṣor abhaktāya durvinītāya dīyatām \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatra sa-pratītikam ālokya
vyatirekānvayābhyām upadeśyān upadiśati---naitad iti dvābhyām \|\|30\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** aśuśrūṣor aśraddhayā
śṛṇvate \|\|30\|\|

**\...**

**\|\| 11.29.31 \|\|**

**etair doṣair vihīnāya brahmaṇyāya priyāya ca \|**

**sādhave śucaye brūyād bhaktiḥ syāc chūdra-yoṣitām \|\|**

**śrīdhara-svāmī (bhāvārtha-dīpikā) : śūdrāṇāṁ yoṣitāṁ** ca yadi
**bhaktiḥ syāt**, tarhi **brūyāt** \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kiṁ bahunety āha---bhaktir iti \|
śūdra-yoṣidbhyo'pīty arthaḥ iti teṣām apy adhikāro darśitaḥ \|\|31\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : śūdrāṇāṁ yoṣitāṁ** ca yadi
**bhaktiḥ syāt**, tarhi tebhyas tābhyaś ca **brūyāt** \|\|31\|\|

**\...**

**\|\| 11.29.32 \|\|**

**naitad vijñāya jijñāsor jñātavyam avaśiṣyate \|**

**pītvā pīyūṣam amṛtaṁ pātavyaṁ nāvaśiṣyate \|\|**

**śrīdhara-svāmī (bhāvārtha-dīpikā) :** etaj-jñānena pumān kṛtārtho
bhavatīty āha---naitad iti \| atra dṛṣṭāntam āha---pītveti \|
**pīyūṣaṁ** svādu \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yasmād evaṁ bhaktir evātra
sādhanaṁ phalaṁ, tasmāt---naitad iti \| pīyūṣākhyam amṛtaṁ paramottamam
iti gamyate \|\|32\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yadyapi bhaktyaiva
kṛtārthasya mad-bhaktasya jñānena nāsti prayojanaṁ, tad api jñānaṁ nāma
kīdṛśaṁ ? iti kadācit kasyacid bhaktasya yadi jijñāsā syāt, tadā tenedam
eva draṣṭavyam \| atra jñānasyāpi sattvād ity āha---naitad iti \|
**pīyūṣaṁ** sudhāṁ **pītvā pātavyamamṛtaṁ** peyam amṛtāntaraṁ
**nāvaśiṣyate** \|\|32\|\|

**\...**

**\|\| 11.29.33 \|\|**

**jñāne karmaṇi yoge ca vārtāyāṁ daṇḍa-dhāraṇe \|**

**yāvān artho nṛṇāṁ tāta tāvāṁs te'haṁ catur-vidhaḥ \|\|**

**śrīdhara-svāmī (bhāvārtha-dīpikā) :** nanu santi bahūni jñeyāni
tat-tat-phala-sādhanāni ? satyam, santy abhaktānāṁ, bhaktasya tu sarvam
aham eva, ato mad-eka-śaraṇo bhavety āha---**jñāna** iti \| jñānādau
**yāvān** dharmādi-lakṣaṇaś **catur-vidho'rthaḥ,tāvān** sarvo'pi
**te'ham** eva \| tatra **jñāne** mokṣaḥ, **karmaṇi** vihite dharmaḥ \|
karmaṇy eva svābhāvike tu kāmaḥ \| **yoge** tv animādi-siddhayaḥ \|
**vārtāyāṁ** kṛṣy-ādāv arthaḥ \| **daṇḍa**-nītāv aiśvaryam iti \|
siddhyaiśvaryayor api kāmāntar-gatatvāc cātur-vidhyam \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad etat paropadeśārtham eva tvāṁ
pratyupadiṣṭaṁ, tava tu sādhanaṁ sādhyaṁ ca sarvam aham evety
āha---**jñāna** iti \| tatra **jñāne** mokṣaḥ, **karmaṇi** dharmaḥ kāmaś
ca, **yoge** nānā-vidha-siddhi-lakṣaṇo'laukikaḥ **vārtāyāṁ
daṇḍa-dhāraṇe** ca nānā-vidha-laukikaś cārtha iti caturvidhatvaṁ jñeyam
\|\|33\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu yadi kasyacid
bhaktasya jñāna-karmādi-phale'pi lipsā syāt tadā tena jñānādikam
abhyasanīyam eveti tatroddhavaṁ lakṣyīkṛtya naivety āha---**jñāne** iti
\| jñānādau **yāvān arthaḥ** phalaṁ mokṣādi-**caturvidhaḥ,** tāvān
sarvo'pi tava bhaktasyāham eva bhavāmi, taṁ tam arthaṁ sarvam aham eva
dadāmīty arthaḥ \| tataś ca, kiṁ jñānādy-abhyāseneti bhāvaḥ ? tatra
**jñāne** mokṣaḥ, **karmaṇi** vihite dharmaḥ \|
**yoge**'ṇimādi-siddhi-lakṣaṇaḥ kāmaḥ \| **vārtāyāṁ** kṛṣy-ādau
**daṇḍa-dhāraṇe** cārthaḥ \| yad uktaṁ---

> yā vai sādhana-sampattiḥ puruṣārtha-catuṣṭaye \|
>
> tayā vinā tad āpnoti naro nārāyaṇāśrayaḥ \|\|[^132] iti \|\|33\|\|

**\...**

**\|\| 11.29.34 \|\|**

**martyo yadā tyakta-samasta-karmā**

**niveditātmā vicikīrṣito me \|**

**tadāmṛtatvaṁ pratipadyamāno**

**mayātma-bhūyāya ca kalpate vai \|\|**

**śrīdhara-svāmī (bhāvārtha-dīpikā) :** kuta ity ata āha---martya iti \|
**yadā tyakta-samasta-karmā** san **me niveditātmā** bhavati,
**tadā**'sau me **vicikīrṣito** viśiṣṭaḥ kartum iṣṭo bhavati, tataś
**cāmṛtatvaṁ** mokṣatvaṁ **pratipadyamāno mayātma-bhūyāya** mad-aikyāya
mat-samānaiśvaryāyeti yāvat, **kalpate** yogyo bhavati \| **vai**
dhruvam \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** āstāṁ tava vārtā, martya-mātrāyāpi
sarvato vilakṣaṇāṁ gatiṁ dadāmīty āha---martya iti \|\|34\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu mayā sarva-matāny
avagatāni, kintu tvad-bhaktānāṁ kiṁ matam ? tat tvaṁ brūhīty apekṣāyāṁ
\"bhoḥ praṇayinn uddhava ! caturviṁśe'dhyāye sat-kārya-vādināṁ matam,
aṣṭāviṁśe tathaivāsatkārya-vādināṁ ca matam uktam \| mad-bhaktās tv
avivādinaḥ satya-vādinaḥ santo vastutas tu tad-ubhaya-matam adhyavartino
naiva bhavantīy āha---**martya** iti \|

manuṣyo **yadā** yādṛcchika-mad-bhakta-kṛpā-prasādāt **tyaktāni
samastāni** nitya-naimittika-kāmyāni **karmāṇi** yena saḥ,
**niveditātmā** mat-svarūpa-bhūtāya man-mantropadeśakāya gurave,

> yo'haṁ mamāsti yat kiṁcid iha loke paratra ca \|
>
> tat sarvaṁ bhavato nātha caraṇeṣu samarpitam \|\|
> \[sanat-kumāra-saṁhitā 130\]

iti vacasā manasā ca samarpitāhantāspada-mamatāspado bhavati, **tadā**
tat-kṣaṇam ārabhyaiva sa **martyomemayā vicikīrṣitaḥ** viśiṣṭaḥ kartum
iṣṭaḥ, mat-pratipadyamānena mad-bhakty-ābhāsena
yogi-jñāni-prabhṛtibhyo'pi vilakṣaṇa eva kartum īpsitaḥ syād iti \| tena
mad-bhaktena mayā kāryaḥ satya-bhūta eva, nāpy avidyā-kāryo mithyā-bhūta
eva, kintu mat-kāryo guṇātīta eva san, **amṛtatvaṁ** mṛtaṁ nāśas
tad-abhāvavattvaṁ **pratipadyamānaḥ** mayā sahaiva **ātma-bhūyāya**
sva-bhṛtyai **kalpate** yogyo bhavati \| **ca**-kāreṇaitat-phalam
ananusaṁhitaṁ phalaṁ tu premavat pārṣadatvam iti \|\|34\|\|

**\...**

**\|\| 11.29.35 \|\|**

**śrī-śuka uvāca---**

**sa evam ādarśita-yoga-mārgas**

**tadottamaḥśloka-vaco niśamya \|**

baddhāñjaliḥ prīty-uparuddha-kaṇṭho

na kiñcid ūce'śru-pariplutākṣaḥ \|\|

**śrīdhara-svāmī (bhāvārtha-dīpikā) : ādarśito** **yoga-mārgo** yasmai
saḥ \|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : evam ā** samyag **darśito yogasya**
svena **mārgo** yasmai saḥ \|\|35\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 11.29.36 \|\|**

**viṣṭabhya cittaṁ praṇayāvaghūrṇaṁ**

**dhairyeṇa rājan bahu-manyamānaḥ \|**

**kṛtāñjaliḥ prāha yadu-pravīraṁ**

**śīrṣṇā spṛśaṁs tac-caraṇāravindam \|\|**

**śrīdhara-svāmī (bhāvārtha-dīpikā) : praṇayenāvaghurṇaṁ** kṣubhitaṁ
cittaṁ **dhairyeṇa viṣṭabhya bahu-manyamāna** ātmānaṁ kṛtārthaṁ
manyamānaḥ \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bahu manyamāna iti \| muhur
ucchalad-viyoga-duḥkhāvaraṇāya, tādṛśe \|
tad-upadeśa-prasāda-lābha-maya-sva-bhāgya-bhāvanayātmānam ullāsayitum
icchann ity arthaḥ \|\|36\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** praṇayenāvaghūrṇātmakaṁ
mahā-vyagraṁ cittaṁ dhairyeṇa viṣṭabhya tad-datta-śaktyaiva yad dhairyam
abhūt, tad eva bahu-manyamānaḥ \|\|36\|\|

**\...**

**\|\| 11.29.37 \|\|**

**śrī-uddhava uvāca---**

**vidrāvito moha-mahāndhakāro**

**ya āśrito me tava sannidhānāt \|**

**vibhāvasoḥ kiṁ nu samīpagasya**

**śītaṁ tamo bhīḥ prabhavanty ajādya \|\|**

**śrīdhara-svāmī (bhāvārtha-dīpikā) :** me mayā ya āśrita āsīt, sa tava
sannidhānenaiva vidrāvitaḥ \| prabhavanti kiṁ nu bādhāya samarthā
bhavanti ? ajādya brahmaṇo'pi janaka \|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mohaḥ punas
tvat-prāpty-asambhāvanādi-mayaḥ tad-rūpo yo'ndhakāro mayāśritaḥ \| sa
tava sannidhānāt kṛpāvalokādi-varṣi-sānnidhya-svabhāvād eva svayaṁ
vidrāvito'bhūt, kim uta tādṛśopadeśāt ? ity arthaḥ \|\|37\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yo me mayā
moha-mahāndhakara āśritaḥ sarva-yādava-virājita-mat-prabhu-sahitā
dvārakeyaṁ paricchinnaiva, samprati naśvareti vicāra-mayaṁ, sa tvayā
vidrāvita iti tṛtīya-skandha-darśitoddhava-praśnānantaram
ananya-jñeya-svīya-siddhānta-rahasya-pradīpaṁ, ādideśāravindākṣa ātmanaḥ
paramāṁ sthitiṁ \[bhā.pu. 3.4.19\] iti ca na vyañjitam uddhavāyādāt
tat-kathā etad-utaṁrāpy atraivoktā jñeyā \| ataḥ kāla-vayodbhūtaṁ
śrī-varāha-ceṣṭitam ekatraivāha maitreya itivat \|\|37\|\|

**\...**

**\|\| 11.29.38 \|\|**

**pratyarpito me bhavatānukampinā**

**bhṛtyāya vijñāna-mayaḥ pradīpaḥ \|**

**hitvā kṛtajñas tava pāda-mūlaṁ**

**ko'nyaṁ samīyāc charaṇaṁ tvadīyam \|\|**

**śrīdhara-svāmī (bhāvārtha-dīpikā) :** kiṁ ca, yadyapi tava sannidhānād
eva gataḥ, tathāpy anukampinā bhavatā vijñāna-mayaḥ pradīpaś ca
pratyarpitaḥ, sva-māyayāpahṛtaḥ punaḥ samarpitaḥ \| atas tava kṛtajño
yas tvayā kṛtam anugrahaṁ jānāti, sa ko nāma tvadīyaṁ pāda-mūlaṁ
hitvānya-ccharaṇaṁ samīyād āśrayet ? \|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pratyarpita iti \| mayā
tubhyam ātma-buddhīndriyādi-sahitaṁ śarīrram arpitaṁ, tvayā tu
vijñāna-mayaḥ svānubhava-mayaḥ pradīpaḥ pratyarpitaḥ \| ato'haṁ
pratikṣaṇam eva sarva-deśa-kāla-vartinaḥ sa-parikara-vaiśiṣṭyasya tava
mādhuryānubhavena tvayā pūrṇīkṛta eva samprati varte, mac-charīreṇānena
yat tvaṁ cikīrṣasi, tat kuru \| yatra kvāpi prasthāpayitum icchasi,
tatra prasthāpaya \| atraiva prasthāpayeti bhāvaḥ \| yataḥ kṛtajñaḥ,
tad-bhṛtyas tava pāda-mūlaṁ hitvā anyat tvdaīyam api sthalaṁ śaraṇaṁ
sva-gṛham api ko nāma madīyaṁ gacchet ? yadi ca tatrāpi vartamānasya
tava sākṣād-anubhavaḥ syāt, tadā gacched api na kāpy atra hāniḥ \|
pratyuta tan-nideśa-pālanaṁ ceti bhāvaḥ \|\|38\|\|

**\...**

**\|\| 11.29.39 \|\|**

**vṛkṇaś ca me sudṛḍhaḥ sneha-pāśo**

**dāśārha-vṛṣṇy-andhaka-sātvateṣu \|**

**prasāritaḥ sṛṣṭi-vivṛddhaye tvayā**

**sva-māyayā hy ātma-subodha-hetinā \|\|**

**śrīdhara-svāmī (bhāvārtha-dīpikā) :** kiṁ ca, dāśārhādiṣu tvayā yaḥ
sva-māyayā sneha-pāśaḥ prasāritaḥ, sa tvayaivātma-tattva-jñāna-śastreṇa
vṛkṇaś chinnaḥ \|\|39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kiṁ ca, sṛṣṭi-vivṛddhaye
sva-māyayā yaḥ sneha-pāśas tvayā prasāritaḥ, sa mayā
tvad-uktenātma-subodha-hetinā vṛkṇaḥ \| kintu bhavat-sambandhenaiva teṣu
sa mayā svīkṛta ity arthaḥ \| yad vā, me mayā dāśārhādiṣu tvan-milanāt
pūrvaṁ sneha-pāśo vṛkṇaś chinno'pi kaṁsa-vadhād anantaraṁ svayam eva
sva-māyayā bhakta-viṣaya-kṛpayā sṛṣṭi-vivṛddhaye jagataḥ svasmiṁs
tādṛśa-sneha-vivṛddhaye prasāritaḥ \| kīdṛśyā sva-māyayā ?
ātma-subodhasya brahmānubhavasyāpi hetinā chedaka-rūpayety arthaḥ \|
tataḥ sa kathaṁ mayā tyajyatāṁ ? iti bhāvaḥ \|\|39\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu tarhi yādavādiṣu
snehaṁ hitvā kathaṁ gantuṁ prabhaviṣyasi ? tatrāha---vṛkṇaś chinnaḥ \|
ayam arthaḥ---dāśārhādiṣu me dvividhaḥ sneha-pāśaḥ \| tatra yaḥ
sva-māyayā tvayā sṛṣṭi-vivṛddhaye prasāritaḥ, "dāśārhādayaḥ
sva-putra-pautrādi-rūpeṇa punar apy abhīkṣṇaṁ vardhantāṁ, tataś
cāsmat-sat-samṛddhiḥ sadaivākalpaṁ sarva-dig-deśa-vyāpinī sarva-vijayinī
bhūyāt" ity ābhimānikaḥ sneha-pāśaḥ \| sva-māyayā ātma-subodhāstreṇa
vṛkṇa eva, yas tu
tad-rūpa-guṇa-kathā-paricaryā-mādhuryāsvāda-nibandhanas teṣu
sneha-pāśaḥ, sa tu me bhūṣaṇa-bhūto vartata eva \| tvayā
jñāna-dīpārpaṇāt yatraiva yāsyāmi, tatraiva
vṛṣṇy-ādi-sahita-tvad-viśiṣṭām eva dvārakāṁ sākṣād drakṣyāmi, tatra
kṛta-kāryas tvayā ānyeṣyamāṇa eṣyāmy apīti \|\|39\|\|

**\...**

**\|\| 11.29.40 \|\|**

**namo'stu te mahā-yogin prapannam anuśādhi mām \|**

**yathā tvac-caraṇāmbhoje ratiḥ syād anapāyinī \|\|**

**śrīdhara-svāmī (bhāvārtha-dīpikā) :** evaṁ yady api tvayā bahūpakṛtaṁ
tathāpy etāvat prārthaye ity āha---namo'stv iti \| anuśādhy anuśikṣaya
\| anuśāsanīyam āha---yatheti \| suktāv apy anapāyinau \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tathāpi paramābhīṣṭaṁ tava
kṛpayaiva sampatsyata iti punaḥ sakāku prārthayate---namo'stv iti \| māṁ
prapannam anuśādhi saṁpādayety arthaḥ \| tasyāś ca prapatter vaiśiṣṭyāya
spṛhayann āha---yatheti \|\|40\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** he mahā-yogin !
mahā-yoga-balena sarvatraiva māṁ svānubhāvanayā ānandayituṁ pravṛtta
\|\|40\|\|

**\...**

**\|\| 11.29.41-44 \|\|**

**śrī-bhagavān uvāca---**

**gacchoddhava mayādiṣṭo badary-ākhyaṁ mamāśramam \|**

**tatra mat-pāda-tīrthode snānopasparśanaiḥ śuciḥ \|\|**

**īkṣayālakanandāyā vidhūtāśeṣa-kalmaṣaḥ \|**

**vasāno valkalāny aṅga vanya-bhuk sukha-niḥspṛhaḥ \|\|**

**titikṣur dvandva-mātrāṇāṁ suśīlaḥ saṁyatendriyaḥ \|**

**śāntaḥ samāhita-dhiyā jñāna-vijñāna-saṁyutaḥ \|\|**

**matto'nuśikṣitaṁ yat te viviktam anubhāvayan \|**

**mayy āveśita-vāk-citto mad-dharma-nirato bhava \|**

**ativrajya gatīs tisro mām eṣyasi tataḥ param \|\|**

**śrīdhara-svāmī (bhāvārtha-dīpikā) :** tad uktam om ity aṅgīkṛtya,
tathāpi **mayādiṣṭo** loka-saṅgrahārtham etāvat kurv ity
āha---**gaccha** iti \| **ādiṣṭo** niyuktaḥ \| **snānādeḥ** pūrvam eva
mat-pāda-tīrthodaka-bhūtāyā **alakanandāyā** gaṅgāyā **īkṣayā** \|
**vasānaḥ** paridadhānaḥ \| **dvandva-mātrāṇāṁ** śītoṣṇādi-viṣayāṇām \|
**suśīla** ārjavādi-svabhāvaḥ \| **te** tvayā **viviktaṁ** suvicāritam
\| tisras tri-guṇātmikā **gatīr** atikramya \|\|41-44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yadyapi tava prārthitā
mac-caraṇa-ratiḥ siddhaiva, sā ca mad-viraheṇa svata eva vṛddhim apy
upaiṣyati, tato na tad-arthaṁ sādhanāntaram apy apekṣyate, tathāpi
mad-viraheṇa yas tvam avaśyaṁ kaṣṭaṁ kariṣyasi, tal-loka-śikṣārthaṁ
sādhanānurūpeṇaiva kuru, na tu haṭhād upavāsādinā \| tataś ca
loka-śikṣā-lakṣaṇa-mad-abhīṣṭa-sampādane kṛte tvad-abhīṣṭam api
setsyatīty āśayenāha---**gaccha** iti sārdha-catuṣkeṇa \|

atra **gaccha** ity evājñāpanam anyad anyat tu tatra gatatvena
svabhāvena ca svataḥ setsyatīty anuvāda-mātram \| tatra **mat-pāda-**
ity-ādi-catuṣṭayaṁ gatatvena sukha-nispṛhatvādikaṁ svabhāvenaiveti
jñeyam \| **badary-ākhyam** iti dūre[^133] prasthāpanam atra mama muhur
līlā-maya-bhūmāv asya viyogāturasya sthitau kṛcchrātiśaya eva syād ity
abhiprāyāt \|\|41\|\|

īkṣayā hetunā alakanandāyā vidhūtam aśeṣa-kalmaṣa duṣṭa-sparśanādijaṁ
duḥkhaṁ yeneti tu vāstavo'rthaḥ \|\|42\|\|

**viviktaṁ** suvicāritaṁ, yathā tvac-caraṇāmbhoja- \[bhā.pu. 11.29.40\]
ity etat paryavasānam \| yat tad evety arthaḥ \| **tisraḥ**
kaniṣṭha-madhyamottamatvena prasiddhās tās tā **gatīr** atikramya tatas
tābhyaḥ prasiddhābhyo'pi **parām** utkṛṣṭām **eṣyasi** \| tāṁ kām iti
śaṅkiṣyate'sāv iti kṛpayā svayam evāha---**mām** iti \| yathaivoktaṁ
śrīmad-arjunaṁ prati---sarva-guhyatamaṁ \[gītā 18.63\] ity ādau, mām
evaiṣyasi satyaṁ te \[gītā 18.64\] iti \|\|43-44\|\|

---------------------------------------------------------------------------------------------------------------------

**\
tatra mat-pāda-tīrthode snānopasparśanaiḥ śuciḥ \|\|**

**īkṣayālakanandāyā vidhūtāśeṣa-kalmaṣaḥ \|**

**vasāno valkalāny aṅga vanya-bhuk sukha-niḥspṛhaḥ \|\|**

**titikṣur dvandva-mātrāṇāṁ suśīlaḥ saṁyatendriyaḥ \|**

**śāntaḥ samāhita-dhiyā jñāna-vijñāna-saṁyutaḥ \|\|**

**matto'nuśikṣitaṁ yat te viviktam anubhāvayan \|**

**mayy āveśita-vāk-citto mad-dharma-nirato bhava \|**

**ativrajya gatīs tisro mām eṣyasi tataḥ param \|\|**

**viśvanātha-cakravartī (sārārtha-darśiṇī) :** bho **uddhava** !
sarva-yādaveṣu mat-parikareṣu madhye mat-tulyatvāt tvam eva
mat-pratimūrtir asi \|

> noddhavo'ṇv api man-nyūno yad guṇair nārditaḥ prabhuḥ \|
>
> ato mad-vayunaṁ lokaṁ grāhayann iha tiṣṭhatu \|\| \[bhā. 3.4.31\] iti
> mad-ukteḥ \|

ato yat kṛtyam ahaṁ svena sādhayāmi, tat tvayā sādhayituṁ śaknomi \| ata
eva pūrvaṁ vraja-bhūmiṁ prati tvam eva prasthāpito yathā, tathaiva
samprati tvāṁ vadarikāśramaṁ prasthāpayitum icchāmi \| tatra hi
mad-aṁśa-śrī-nara-nārāyaṇādi-mahā-munīndrā māṁ didṛkṣante \|
mithilādi-bhū-tala-pradeśa-sutala-vaikuṇṭhādīn pūrvaṁ gatavatā mayā
tatra-tatra-sthāḥ śrutadeva-bahulāśva-bali-vaikuṇṭha-nāthādyā māṁ
didṛkṣavaḥ sva-darśana-dānena svīya-jñānādy-upadeśena ca te
kṛtārthīkṛtāḥ \| tathādhunā badarikāśramo gantuṁ na śakyate,
sapādaśatavarṣa-rūpa-svāvatāra-maryādā-mayasya samprati
samāptībhūtatvāt, ato'dhunā prapannam anuśādhi mām iti yadi māṁ
prārthayase, tarhi iyam eva samprati mamājñeti manasaiva saṁlapya
prakaṭam āha---gaccheti \| he uddhaveti \| tvam anvartha-saṁjñatvāt
sadaiva sarva-janotsava-prado bhavasy evādhunā tu
sva-niṣṭha-jñāna-.viśeṣādi-sva-śakti-pradānenāpi tvaṁ tatra
janotsava-viśeṣa-prado'pi mayā kṛta iti bhāvaḥ \|\|41\|\|

īkṣayā sva-kartṛkāvalokanenaiva alakanandāyā vidhūtaṁ khaṇḍitam
aśeṣa-kalmaṣaṁ yena saḥ \| teṣv āste hy aghabhid dhariḥ \[bhā.pu.
9.9.6\] iti navamokter uddhavasya sarva-vaiṣṇavāgragaṇyatvād atrāśeṣam
iti padam upanyastam \|\|42\|\|

mattaḥ sakāśāt yad bhakti-jñāna-.viśeṣādikam anuśikṣitaṁ, tata eva
vivekaṁ viveka-viśeṣam anubhāvayan, tatratya-śrī-nara-nārāyaṇādīṁs tvāṁ
pṛcchata iti śeṣaḥ \| mayy āveśita-vāk-cittatvād eva mad-dharmā
man-niṣṭhā ye buddhi-pratibhā-sarvajñatva-sarva-śaktitvādayas
tan-niratas tad-udyukto bhaveti tat-tat-samādhāna-yogyatārtham āśīrvādaḥ
kṛtaḥ \|\|

tataś ca tisras triguṇātmikā gatīr ativrajya tatratyān munīn
guṇa-traya-gatīr atikrāntān kṛtvety arthaḥ \| niṣpādita-mad-ādeśo mām
eṣyasi yoga-balena mayaivānveṣyamāṇas tvam atraiva mat-samīpam
āgamiṣyasīty arthaḥ \|\|44\|\|

**\...**

**\|\| 11.29.45 \|\|**

**śrī-śuka uvāca---**

**sa evam ukto hari-medhasoddhavaḥ**

**pradakṣiṇaṁ taṁ parisṛtya pādayoḥ \|**

**śiro nidhāyāśru-kalābhir ārdra-dhīr**

**nyaṣiñcad advandva-paro'py apakrame \|\|**

**śrīdhara-svāmī (bhāvārtha-dīpikā) :** hari-medhasā saṁsāraṁ harati
medhā yasya tena śrī-kṛṣṇena \| advandva-paro'pi
sukha-duḥkha-vinirmukto'pi \| apakrame nirgamana-samaye \|\|45\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** hari-medhasā premṇā mano
harantī medhā yasya tena \| apakrame tato'pasṛti-samaye \|
advandva-paro'pi prema-mūlaka-śoka-mohādi-dvandva-viśiṣṭo'bhūd ity
arthaḥ \|\|45\|\|

**\...**

**\|\| 11.29.46 \|\|**

**sudustyaja-sneha-viyoga-kātaro**

**na śaknuvaṁs taṁ parihātum āturaḥ \|**

**kṛcchraṁ yayau mūrdhani bhartṛ-pāduke**

**bibhran namaskṛtya yayau punaḥ punaḥ \|\|**

**śrīdhara-svāmī (bhāvārtha-dīpikā) :** kiṁ ca, sudustyajaḥ sneho
yasmin, tena viyogāt kātaro bhīto'ta eva taṁ parihātum aśaknuvan \|
āturo'tivihvalaḥ sankṛcchraṁ kaṣṭaṁ yayau prāpa \| tataś ca
bhartṛ-pāduke tenaiva kṛpayā datte mūrdhni bibhrad atinirbandha-rūpayā,
tad-ājñayā taṁ punaḥ punar namaskṛtya yayau \| atra ca,
pṛṣṭhato'nvagamaṁ bhartuḥ pāda-viśleṣaṇākṣamaḥ\[bhā.pu. 3.4.5\]
ity-ādi-tṛtīya-skandhopakramoktānusāreṇa badarikāśramaṁ gacchan,
bhagavataḥ prabhāsa-yātrām upaśrutya, śanaiḥ pṛṣṭhato gataḥ sann,
upasaṁhṛta-nija-kulaṁ bhagavantam ekānte dṛṣṭvā, tat-kāla-prāptena
maitreyeṇa saha punaḥ kṛpayā bhagavatopadiṣṭaṁ tattvam ākalayya
tad-ājñāto yayāv iti draṣṭavyam \|\|46\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca bhartṛ-pāduke
tenaiva kṛpayā datte mūrdhni bibhrat atinirbandha-rūpayā tad-ājñayā taṁ
punaḥ punar namaskṛtya yayau \| tatra gacchann api
tṛtīya-skandhopakramokta-kathānusāreṇa punar api parāvṛtya bhagavantam
ekānte dṛṣṭvā sandigdham arthān pṛṣṭvā
tad-utaṁrādhigata-samasta-bhagaval-līlā-tattva-siddhānto, vidrāvito
moha-mahāndhakāraḥ \[bhā.pu. 11.29.37\] ity-ādy-uktvā punar api
tad-ājñayā yayāv iti draṣṭavyam \|\|46\|\|

**\...**

**\|\| 11.29.47 \|\|**

tatas tam antar hṛdi sanniveśya

gato mahā-bhāgavato viśālām \|

yathopadiṣṭāṁ jagad-eka-bandhunā

tapaḥ samāsthāya harer agād gatim \|\|

**śrīdhara-svāmī (bhāvārtha-dīpikā) : viśālāṁ** badarikāśramaṁ **gataḥ**
san **harer gatim agāt** \| kathaṁ-bhūtāṁ ? tenaiva **jagad-eka-bandhunā
yathopadiṣṭām** \| tadāmṛtatvaṁ pratipadyamāno mayātma-bhūyāya ca
kalpate vai \[bhā.pu. 11.29.34\], ativrajya gatīs tisro mām eṣyasi tataḥ
paraṁ \[bhā.pu. 11.29.44\] ity-evam-ukta-prakārām \|\|47\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (prīti-sandarbhaḥ 217) :** atha
sākṣātkāra-lakṣaṇa-tuṣṭy-ātmakaṁ śrīmad-uddhavasyāha---**tatas tam** iti
\| gamyate iti **gatiḥ** \| **yathopadiṣṭāṁ gatim** ity asya
tṛtīyānusāreṇāyam arthaḥ \| pūrvaṁ tatra taṁ prati śrī-bhagavatā vedāham
antar-manasīpsitaṁ te dadāmi yat tad dūra-vāpam anyaiḥ \[bhā.pu.
3.4.11\] ity anena tad-abhīpsitaṁ dātuṁ pratiśrutam \|
tvad-īpsita-pūrty-arthaṁ yad-anyair duravāpaṁ tad dadāmīty arthaḥ \| tac
ca deyaṁ purā mayā proktam ajāya nābhā \[bhā.pu. 3.4.13\] ity-ādinā
saṅkṣepa-bhāgavata-rūpam ity uddiṣṭam \|

atha tādṛśa-tat-pratiśruta-śravaṇena paramotsukatayā
parama-nijābhīpsitam asau svayam eva niveditavān---

> ko nv īśa te pāda-saroja-bhājāṁ
>
> sudurlabho'rtheṣu caturṣv apīha \|
>
> tathāpi nāhaṁ pravṛṇomi bhūman
>
> bhavat-padāmbhoja-niṣevaṇotsukaḥ \|\| \[bhā.pu. 3.4.15\] ity anena \|

athāgantukaṁ nija-moha-viśeṣaṁ ca niveditavān---karmāṇy anīhasya
bhavo'bhavaya \[bhā.pu. 3.4.16\] ity-ādibhyām \| tac ca
sākṣāt-tad-upadeśa-balena prāyaḥ para-pratyāyanārtham eva jñeyam
noddhavo'ṇv api man-nyūnaḥ \[bhā.pu. 3.4.31\] ity-ādeḥ \|

atha tat-tad-arthopayuktatyā bhagavad-uddiṣṭārtham api prārthitavān \|
jñānaṁ paraṁ svātma-rahaḥ prakāśaṁ provāca kasmai \[bhā.pu. 3.4.18\]
ity-ādinā \| tatra yad vṛjinaṁ tarema iti vṛjinaṁ
tādṛśa-sevā-viraha-duḥkham \| tādṛśa-loka-moha-duḥkhaṁ ca \| tat
taraṇasya tad-rahasya-jñānādhīnatvād iti bhāvaḥ \| tataś ca mad-abhīṣṭaṁ
śrī-bhagavān api sampāditavān iti śrī-viduraṁ prati kathitaṁ
śrīmad-uddhavena svayam eva---

> ity āvedita-hārdāya mahyaṁ sa bhagavān paraḥ \|
>
> ādideśāravindākṣa ātmanaḥ paramāṁ sthitim \|\| \[bhā.pu. 3.4.19\] iti
> \|

dvitīye brahmaṇe'pi parama-vaikuṇṭhaṁ darśayatā tenātmanaḥ
parama-bhagavattā-rūpā sthitir darśitā \| sā ca
śrī-dvārakā-vaibhava-rūpeti śrī-bhagavat-sandarbhe sthāpitam asti \|
saṅkṣepa-śrī-bhāgavata-rūpayā catuḥ-ślokyā ca \| tasya tādṛśatve'pi
vicitra-līlā-bhakta-paravaśatva-rūpāsāv iti tatraiva bodhitam \|tatas
tad-anubhavenobhayatrāpi śrīmad-uddhavasya dhairyaṁ jātam iti
tat-tad-upayogaḥ \| tataś ca tām eva tad-upadiṣṭāṁ gatiṁ jagāmety arthaḥ
\|\|47\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : viśālāṁ** badarikāśramam \|
**harer** hetor eva **gatim agāt** dvārakāṁ prati gamanam api \|\|47\|\|

**\...**

**\|\| 11.29.48 \|\|**

**ya etad ānanda-samudra-sambhṛtaṁ**

**jñānāmṛtaṁ bhāgavatāya bhāṣitam \|**

**kṛṣṇena yogeśvara-sevitāṅghriṇā**

**sac-chraddhayāsevya jagad vimucyate \|\|**

**śrīdhara-svāmī (bhāvārtha-dīpikā) : ānanda-samudro**
bhagavad-bhakti-mārgaḥ, tasmin **saṁbhṛtam** ekī-kṛtam, **etad** yaḥ
**sac-chraddhayā āsevya** īṣad api sevitvā vartate, sa **vimucyata** 
iti kiṁ vaktavyaṁ ? tat-saṅgāj **jagad** api **vimucyata** ity arthaḥ
\|\|48\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : ānanda-samudro**
bhagavad-bhakti-yogaḥ, tena **saṁbhṛtaṁ** samyag-dhṛtam, **etad** yaḥ
**sac-chraddhayā āsevya** īṣad api sevitvā vartate, sa **vimucyate** \|
iti kiṁ vaktavyaṁ ? tat-saṅgāj **jagad** api vimucyata ity arthaḥ
\|\|48\|\|

**\...**

**\|\| 11.29.49 \|\|**

bhava-bhayam apahantuṁ jñāna-vijñāna-sāraṁ

nigama-kṛd upajahre bhṛṅgavad veda-sāram \|

amṛtam udadhitaś cāpāyayad bhṛtya-vargān

puruṣam ṛṣabham ādyaṁ kṛṣṇa-saṁjñaṁ nato'smi \|\|

**śrīdhara-svāmī (bhāvārtha-dīpikā) :** evaṁ kṛtopadeśaṁ jagad guruṁ
praṇamati---**bhava-bhayam** iti \| bhavaḥ saṁsāro bhayaṁ ca
jarā-rogādi-nimittaṁ tad ubhayaṁ nivṛttānāṁ pravṛttānāṁ ca
**bhṛtya-vargāṇāṁ** yathā-yogyam **apahantuṁ** yo'**mṛta**-dvayam
**upajahre** uddhṛtavān \| tad evāha---**veda-sāram** ekam \| kiṁ tat ?
**jñāna-vijñāna-**rūpaṁ ca tat-**sāraṁ** śreṣṭhaṁ ca \| **bhṛṅgavat**
bhṛṅgo yathā puṣpam akopayann evāmṛtam upaharati, tathā svayaṁ
sva-kṛta-vedānusāreṇaiva **udadhitaś** caikaṁ tac cobhayaṁ yathā-yathaṁ
**bhṛtya-vargān apāyayat** \| **taṁ nato'smīti** \|\|49\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** eko'vatāras tāvad **bhava-bhayam**
ity-ādi-lakṣaṇaḥ \| anyas tv amṛtādi-lakṣaṇaḥ \| yadyapy evam evaṁ
guṇatvena dvayam api namanīyaṁ, tathāpy ādyaṁ prathamaṁ **kṛṣṇa-saṁjñaṁ
nato'smi** iti tadā tasyādaro darśitaḥ \| yuktam eva ca tasya tad iti
taṁ viśinaṣṭi---**puruṣaṁ** sarvādim ity arthaḥ \| pūrvam evāham ihāsam
iti tat-puruṣasya puruṣatvam iti śruteḥ \| **ṛṣabhaṁ** śreṣṭhaṁ ceti \|
**kṛṣṇa-samjñaṁ** kṛṣṇeti saṁjñā tan-nāmatvenātiprasiddhir yasyeti
mūrty-antaraṁ niṣidhyate \| tan-mūrter namaskriyamāṇatvena ca
nitya-siddhatvaṁ darśyate \| tatraiva ṭīkā-kṛdbhir api---taṁ vande
paramānandaṁ nandanandana-rūpiṇam ity uktam \|\|49\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sarvānte jagad-guruṁ
praṇamati---**bhava-bhayam** iti \| **vedebhyaḥ sāram upajahre**
uddhṛtavān \| nanv anye munayo darśana-kartāro veda-sāram upajahrur eva
? satyaṁ, te durgamasya vedasya tātparyaṁ na samyag abhijānantīti na
tad-vākyaṁ viśvasyate \| ayaṁ bhagavāṁs tu na tathety
āha---**nigama-kṛd** iti \| yo hi yac-chāstrasya kartā sa eva khalv
atidurgamasyāpi tasyārthaṁ jānanty eveti bhāvaḥ \| **bhṛṅgavad** iti
veda-puṣpodyānasya makarandam ity arthaḥ \| **bhṛtya-vargān apāyayat,**
abhaktān asurāṁs tu vañcayāmāseti dṛṣṭāntābhiprāyeṇāha\--**amṛtam
udadhitaś ca,** udadhi-sāram ity arthaḥ \| mohinī-rūpeṇa bhṛtya-vargān
devān evāpāyayat, asurāṁs tu vañcayāmāsaiva \| **taṁ nato'smi**
\|\|49\|\|

iti sārārtha-darśinyāṁ harṣiṇyāṁ bhakta-cetasām \|

ekādaśasyonatriṁśe saṅgataḥ saṅgataḥ satām \|\|\*\|\|

**\...**

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyām ekādaśa-skandhe śrī-bhagavad-uddhava-saṁvāde
> uddhavasya vadary-āśrama-praveśo
>
> nāmaikonatriṁśo'dhyāyaḥ \|

\|\|11.29\|\|

**...**

**(11.30)**

**atha triṁśo'dhyāyaḥ**

**uddhavasya badary-āśrama-praveśaḥ**

**\|\| 11.30.1 \|\|**

**śrī-rājovāca---**

**tato mahā-bhāgavata uddhave nirgate vanam \|**

**dvāravatyāṁ kim akarod bhagavān bhūta-bhāvanaḥ \|\|**

**śrīdhara-svāmī (bhāvārtha-dīpikā) :**

triṁśe tu prāg upakṣipta- mausala-cchalato hariḥ \|

sva-dhāma gantum anvicchan sañjahāra nijaṁ kulam \|\|

virāgāya purā ghoram upakṣiptaṁ hi mausalam \|

kathāvasāne tatraiva viśeṣaṁ paripṛcchati \|\|

tata iti tribhiḥ \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

deva-rūpān yadūṁs triṁśe prabhāsaṁ yāpitān prabhuḥ \|

saṁhṛtya svargaṁ prasthāpya vaikuṇṭhaṁ svāṁśato'vrajat \|\|1\|\|

**\...**

**\|\| 11.30.2 \|\|**

**brahma-śāpopasaṁsṛṣṭe sva-kule yādava-rṣabhaḥ \|**

**preyasīṁ sarva-netrāṇāṁ tanuṁ sa katham atyajat \|\|**

**madhvācāryaḥ (bhāgavata-tātparyam) :** tanum atyajat \| atiśayenāharat
\| tyaja haraṇa iti dhātoḥ \| bhūlokāt svarga-lokaṁ pratyaharad ity
arthaḥ \|\|2\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** brahma-śāpopasaṁsṛṣṭe kule sati
\| ayaṁ bhāvaḥ---bhagavati na hi śāpaḥ prabhavati, yādavatvānukaraṇāc ca
so'pi kathañcin mānyaḥ \| ataḥ kim akarot ? iti \| tad etad
uktam---katham atyajat ? iti \| sarva-netrāṇām iti sarvendriyopalakṣaṇam
\|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** katham atyajat ? nātyajad evety
arthaḥ \| iti sva-hārdam api spaṣṭīkṛtam \| tatra hetuḥ---sarva-netrāṇāṁ
preyasīm, iti sarva-premāspadatvena paramānanda-rūpām ity arthaḥ \|
sarva-padenātmārāmādayo'pi gṛhyante \|\|2\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** brahma-śāpena upasaṁsṛṣṭe
upasaṁhṛte sati sarveṣāṁ netrāṇāṁ, sarvasya mahā-devasyāpi netrāṇāṁ
preyasīm atipriyāṁ tanuṁ katham atyajat ? keṣāñcin munīnāṁ mate yat
tasya tanu-tyāgaḥ śrūyate, tat kathaṁ sambhavan naiva sambhaved ity
arthaḥ \| tat tanoḥ saccidānanda-svarūpatve tat-tyāgāsambhavāt \| vipraḥ
khalu vipratvaṁ svīyaṁ kathaṁ tyajed ity ukte vipratvaṁ naiva tyajed iti
labhyate \| yad vā, saviśeṣaṇe hi vidhi-niṣedhau viśeṣaṇam
upasaṅkrāmataḥ sati vyākhyā-bādhe iti nyāyena tanum iti vyākhya-pade
bādhāt preyasīm iti viśeṣaṇa-pada evānvitas tyāgo'yaṁ jñeyaḥ \| sajalaṁ
kaṇaka-kalasaṁ pānthas tyajatīty ukte bhāra-vahana-śramān nirjalīkṛtasya
kalasya grahaṇaṁ yathā pratīyate iti \|\|2\|\|

**\...**

**\|\| 11.30.3 \|\|**

**pratyākraṣṭuṁ nayanam abalā yatra lagnaṁ na śekuḥ**

**karṇāviṣṭaṁ na sarati tato yat satām ātma-lagnam \|**

**yac-chrīr vācāṁ janayati ratiṁ kiṁ nu mānaṁ kavīnāṁ**

**dṛṣṭvā jiṣṇor yudhi ratha-gataṁ yac ca tat-sāmyam īyuḥ \|\|**

**madhvācāryaḥ (bhāgavata-tātparyam) :** kaḥ sukha-rūpaḥ \| anumānaḥ
kavīnāṁ mānānusārī \|\|3\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tat prapañcayati---pratyākraṣṭum
iti \| yasmin rūpe lagnaṁ nayanaṁ pratyākraṣṭuṁ parāvartayitum abalā na
śekuḥ \| yac ca karṇa-randhreṇa praviṣṭaṁ sat satām ātmani lagnaṁ
likhitam iva tiṣṭhati, tato na sarati na nirgacchati \| yasya śrīḥ śobhā
saṅkīrtyamānā kavīnāṁ vācāṁ ratim ullāsa-viśeṣaṁ janayati \| teṣāṁ mānaṁ
jagat pūjyatāṁ janayatīti, kiṁ nu vaktavyaṁ ? yac ca viṣṇo rūpaṁ jiṣṇor
arjunasya rathe sthitaṁ dṛṣṭvā yudhi mṛtās tat-sāmyaṁ sārūpyam īyuḥ
prāptāḥ \| tat kena rūpeṇātyajat ? ity anvayaḥ \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tyāgāsambhave punar hetūn
āha---pratyākraṣṭum iti \| abalāḥ
sarva-bhakta-vṛnda-prārthanīya-prema-vaśāḥ śrī-gopyo yatra lagnaṁ
nayanaṁ pratyākraṣṭuṁ na śekur iti tad-rūpaṁ katham anyathā kartuṁ
śakyeta ? praṇaya-raśanayā dhṛtāṅghri-padma \[bhā.pu. 11.2.55\] iti
virodhāt \| tathābhiprāyeṇaivāha---karṇāviṣṭam iti \| satāṁ bhavadīyānām
ātmārāma-śiromaṇīnāṁ bhāgavata-paramahaṁsānām \| kiṁ ca, yac-chrīr iti
kavīnāṁ tādṛśānām eva śrī-kṛṣṇa-dvaipāyanādīnām iti viśeṣataś cāyaṁ
hetur ity āha---dṛṣṭveti \|

> mat-sevayā pratītaṁ te sālokyādi-catuṣṭayam \|
>
> necchanti sevayā pūrṇāḥ kṛto'nyatkāla-viplutam \|\| \[bhā.pu. 9.4.67\]

ity-ādi-nyāyena yasya sāmyam apy akāla-viplutaṁ, tasya vā katham anyathā
sambhāvyateti bhāvaḥ \|\|3\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tanos tyāge'nupapattīr
darśayati---pratyākraṣṭum iti \| yatra vapuṣi lagnaṁ nayanaṁ
pratyākraṣṭuṁ parāvartayitum abalās tan-nitya-preyasyo rukmiṇy-ādyā na
śekuḥ \| yac ca karṇāviṣṭaṁ śravaṇa-dvārā karṇa-randhre praviṣṭaṁ satāṁ
bhavad-vidhānānām ātmārāmāṇām ātmani lagnaṁ likhitam iva tiṣṭhati, tato
na sarati \| yasya śrīḥ śobhā varṇyamānā kavīnāṁ vyāsādīnāṁ vācāṁ ratim
ullāsa-viśeṣaṁ sañjanayanti \| yac ca jiṣṇor arjunasya ratha-gataṁ yudhi
dṛṣṭvā sāmyam īyuḥ sāyujyaṁ prāptāḥ \| atas tad-vapur guṇātītaṁ sākṣād
brahmaiva bhavet \| na hi guṇamaya-vastu-darśanena sāyujyaṁ bhavet \|
ata eva śrutibhir uktaṁ---

> nibhṛta-marun-mano-\'kṣa-dṛḍha-yoga-yujo hṛdi yan
>
> munaya upāsate tad arayo'pi yayuḥ smaraṇāt \|\| \[bhā.pu. 10.87.23\]
> iti \|

nāpi guṇa-mayaṁ satām ātmārāmāṇām ātma-lagnaṁ tiṣṭhet \| nāpi
nitya-preyasyo lakṣmy-ādyā hlādinī-śaktayaḥ prākṛte khalv āsajjanti \|
tasmāt tad-vapus-tyāgaṁ varṇayanto munayas tan-māyā-mohitā eveti
\|\|3\|\|

**\...**

**\|\| 11.30.4 \|\|**

**śrī-ṛṣir uvāca---**

**divi bhuvy antarikṣe ca mahotpātān samutthitān \|**

**dṛṣṭvāsīnān sudharmāyāṁ kṛṣṇaḥ prāha yadūn idam \|\|**

**śrīdhara-svāmī (bhāvārtha-dīpikā) :** divi sūrya-pariveṣādīn, bhuvi
bhū-kampādīn, antarikṣe digdāhādīn, mahotpātān svayam evotpāditatvād
anyair duṣpratīkārān \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atha tathaivāmy abhyupagamya
kevalaṁ tena prapañcitam eva varṇayati---divīty ādinā \|\|4\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 11.30.5 \|\|**

**śrī-bhagavān uvāca---**

**ete ghorā mahotpātā dvārvatyāṁ yama-ketavaḥ \|**

**muhūrtam api na stheyam atra no yadu-puṅgavāḥ \|\|**

**śrīdhara-svāmī (bhāvārtha-dīpikā) :** yamasya ketavo dhvajā iva
mṛtyu-sūcakā ity arthaḥ \| no'smābhiḥ \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atrāntare bhagavān kiñcit
parāmamarśa \| kurukṣetra-yātrāyāṁ nānā-dig-deśato māṁ militum āgatāṇāṁ
lokāṇāṁ madhya evālakṣitam āgatya kalir māṁ prāvocat---"prabho ! bhuvi
mad-adhikāro kadā bhaviṣyati ?" iti \|
mayoktaṁ---"mal-līlā-samāpty-anantaram eva \|" ato
mad-antardhāna-lakṣaṇānantaram eva mayā dattādhikāraḥ kaliḥ pṛthivyām
adhikariṣyati \| kiṁ ca, mad-avatāre samprati dharmo'yaṁ kṛta-yugato'py
ādhikyena catuṣpād eva vardhate, dharmasyāsyaitādṛśe prābalye sati kaliḥ
katham adhikartuṁ śaknuyāt ? tasya hi pādaika-śeṣa-dharme saty
evādhikāra-yogyatā iti niyamaḥ \|

na ca, nimittāpāye naimittikasyāpy apāyaḥ iti-nyāyena mat-prākaṭyābhāve
sati tādṛśa-dharmasyāpy apāya iti vācya, sarva-jagat-pāvanyā
man-mahā-kīrti-devyāḥ sarvatraiva jāgarūkatvenaiva sthitatvāt \|

kiṁ ca, mad-anukūla-pratikūla-taṭastha-lokānāṁ madhye pratikūlā mayā
saṁhṛtā eva, sāmprataṁ rāmāvatāreṇaiva sarva-loka-samakṣam eva
sva-dhāma-vāsibhiḥ sārdhaṁ vaikuṇṭhārohaṇe sati anukūlā
dvi-guṇita-bhaktayo bhaviṣyanti, atyanukūlās tu paramotkaṇṭhyavantaḥ
śata-guṇita-premāṇaḥ \| taṭasthā api paramāścarya-darśanena bhaktā
bhaviṣyantīti dharmaḥ pratyuta vardhiṣyate eva kathaṁ kaleḥ
prabhūtāleśo'pi sambhāvyas tasmād dharma-saṅkocanārtham adharma-mataṁ
kenāpi prakārṇotthāpayiṣyāmi \|

tatrāyaṁ prakāraḥ---svīya-līlā-parikarair yadubhiḥ saha dvāravatyām eva
yathā-sthitam eva virājiṣye, kintu prāpañcika-sarva-loka-cakṣurbhyas
tirobhūyaiva \| tathā pradyumna-śākhādiṣu man-nitya-parikareṣu
tat-tad-vibhūtayo ye devā kandarpa-kārttikeyādayaḥ praveśitā vartante,
tān eva yoga-balena tat-tad-dehato'lakṣitam eva niṣkāśya
pradyumnāditvenaiva abhimanyamānān sarva-loka-locaneṣv api tathaiva
bhātān kṛtvā, tair anyaiś ca dvārakā-vāsibhiḥ sārdhaṁ prabhāsaṁ gatvā,
dāna-dhyāna-madhu-pānādikaṁ kārayitvā, tān ādhikārika-bhaktān
sva-svādhikāreṣu svarga eva prasthāpya, tad anyair dvārakā-vāsi-janaiḥ
saha dāśarathi-svarūpa iva vaikuṇṭhaṁ prasthāsye, kintu loka-locaneṣu
māyā-doṣaṁ praveśyaiva, yena lokā evaṁ maṁsyante dvārāvatyāḥ sakāśān
niṣkramya sarve yadu-vaṁśyāḥ prabhāsaṁ gatvā brahma-śāpa-grastā madhu
pītvā mattāḥ paraspara-hṛtā dehāṁs tatyajuḥ \|

parameśvaro'pi sa-rāmas tyakta-mānuṣa-deha eva sva-dhāmāruroha \| tasmān
mānuṣa-śarīrram idam anityaṁ māyikam ity eke vadiṣyanti \|
man-mānuṣa-śarīrrāvajñā hi mahāparādha eva \| yad uktaṁ
mayaiva---avajānanti māṁ mūḍhā mānuṣīṁ tanum āśritaṁ \[gītā 9.11\] iti
\| tat-phalam apy uktam---

> moghāśā mogha-karmāṇo mogha-jñānā vicetasaḥ \|
>
> rākṣasīm āsurīṁ caiva prakṛtiṁ mohinīṁ śritāḥ \|\| \[gītā 9.12\] iti
> \|

arthaś ca yadi te bhaktās tadā moghāśāḥ syur mat-prāptyāśās teṣāṁ moghā,
yadi te karmiṇas tadā mogha-karmāṇas teṣāṁ svargo na bhavet, yadi te
jñāninas tadā mogha-jñānās teṣāṁ mokṣo na bhaved iti yatante rākṣasīm
iti \| anye tu parameśvareṇāpi gṛhītasya sarvasyāpi śarīrrasya dṛśyatvād
anityatvam eva, divya-mānuṣa-dehayoś cirantanatvācirantanatvābhyām eva
bheda iti \| apare tu yathaiva kuru-vaṁśo nipātitas tathaiva sa-vaṁśa
eva kṛṣṇaḥ prabhāse nipapātety evam
adhama-vijña-māni-durjana-kumata-śravaṇa-jalpanānumodana-pracāraṇair
dharmaiḥ sadya eva pādaika-śeṣo bhaviṣyati \| yathā dhavalojjvalam api
śaṅkhaṁ pittādi-doṣopahata-cakṣuṣo malinaṁ pītam eva paśyanti, tathaiva
sac-cid-ānanda-mayīm api man-niryāṇa-līlāṁ
māyā-doṣopahata-citta-cakṣuṣaḥ
pradyumnādi-sarva-parikara-sahita-mad-deha-tyāga-rukmiṇy-ādi-mahiṣī-vahni-praveśādi-duravasthā-mayīṁ
prākṛtīm eva drakṣyanti niśceṣyanti ca \| na kevalaṁ prākṛtāḥ, kintu
sad-icchā-vaśād arjunādayo'pi, tathaiva vaiśampāyana-parāśarādayo
munayo'pi sva-sva-saṁhitāsu varṇayeyur api,
kali-prābalya-parasparā-siddhy-arthaṁ kalau janiṣyamāṇena śaṅkareṇa
mad-bhaktenāpi vedānta-bhāṣyaṁ tathā prapañcayiṣyate, yathā
tac-chāstra-mayīty adhītya---sūkṣmo yaḥ kāraṇopādhir
māyākhye'neka-śaktimān sa eva bhagavad-dehaḥ iti bhāṣya-kṛtāṁ matam iti
hata-buddhayo vyākhyāsyante iti vibhāvya mahotpātānutpādya sa-śaṅkaṁ
sa-sambhramam āha---ete ghorā iti \|

na cātra bhagavato nairghṛṇyam āśaṅkanīyaṁ ? tad-bhaktetarāṇāṁ lokānāṁ
prācīna-duradṛṣṭa-vipāka-samaya eva sa
tat-tat-kumata-patha-prādurbhāvako bhaved bhagavad-icchā tu
sad-asat-karmodbodhe'pi nimittam asty evānyathā buddhādy-avatārasyāpi
nairghṛṇyaṁ prasajjeta \| bhagavatā tu
sva-bhakta-bhajana-saṁśaya-dūrīkaraṇārthaṁ sva-līlā-tattva-siddhāntam
uddhavaṁ pratyuktavān eva \| yad uktam uddhavenaiva---

> ity āvedita-hārdāya mahyaṁ sa bhagavān paraḥ \|
>
> ādideśāravindākṣa ātmanaḥ paramāṁ sthitim \|\| \[bhā.pu. 3.4.19\] iti
> \|

ātmanaḥ svasya sthitiṁ vyavasitiṁ līlā-paripāṭīṁ ca
dvārakādi-dhāma-nitya-nivāsināṁ ceti tatrārthaḥ \| ata
evāntardhāna-līlā-tattvaṁ coktaṁ---

> pradarśyātapta-tapasām avitṛpta-dṛśāṁ nṛṇām \|
>
> ādāyāntar adhād yas tu sva-bimbaṁ loka-locanam \|\| \[bhā.pu. 3.2.11\]
> iti \|

lokānāṁ locanāni nimagnāni yatra tādṛśaṁ bimbaṁ sva-deham
ādāyaivāntaradhād iti tatrārthaḥ \| na ca bimba-padasyārthāntaraṁ
kalpyaṁ yatas tad-utaṁra-ślokeṣu, yan martya-līlaupayikaṁ\[bhā.pu.
3.2.12\] iti, yad dharma-sūnor bata rājasūye\[bhā.pu. 3.2.13\] ity-ādiṣu
vapur ity evārtho dṛṣṭaḥ \| ata eva,

kṛṣṇa-dyumaṇi nimloce\[bhā.pu. 3.2.7\] iti kṛṣṇāntardhānasya
sūryāsta-mayenopamā \| māyā-doṣopahata-cakṣuṣaḥ kumatam ālalambire ity
api tenaivoktam,

> devasya māyayā spṛṣṭā ye cānyad asad-āśritāḥ \|
>
> bhrāmyate dhīr na tad-vākyair ātmany uptātmano harau \|\| \[bhā.pu.
> 3.2.10\] iti \|

ye māyā-doṣopahata-cakṣuṣaḥ ye ca bahirmukhā anyad
asat-karma-vāda-kumatam āśritās teṣāṁ vākyaiḥ kṛṣṇo dehaṁ tatyājeti \|
kṛṣṇaḥ sva-kṛtam adharma-phalaṁ prāpeti bhāṣaṇair dhīr na bhrāmyati \|
kasya ? ātmani harau bhagavati uptātmano nikṣipta-cittasya
bhakta-janasyeti tatrārthaḥ \| atha bhagavato
vigraha-nāma-dhāma-guṇa-līlā-parikarāṇāṁ nityatve pramāṇāni---

> govindaṁ sac-cid-ānanda-vigrahaṁ pañca-padaṁ
> vṛndāvana-sura-bhūruha-talāsīnaṁ satataṁ sa-marud-gaṇo'haṁ paramayā
> stutyā toṣayāmi \[go.tā.u. 1.33\] iti gopāla-tāpinī śrutiḥ \|

tathā,

> vāsudevaḥ saṅkarṣaṇaḥ pradyumno'niruddho'haṁ matsyaḥ kūrmo varāho
> narasiṁho vāmano rāmo rāmo rāmaḥ kṛṣṇo buddhaḥ kalkir ahaṁ śatadhāhaṁ
> sahasradhāham amito'ham ananto'ham \| naivaite jāyante, naivaite
> mriyante, naiṣām ajñāna-baddho na muktiḥ, sarva eva hy ete pūrṇā ajarā
> amṛtāḥ paramāḥ paramānandāḥ iti mādhva-bhāṣya-pramāṇitā śrutiḥ \|
>
> nirdoṣa-pūrṇa-guṇa-vigraha ātma-tantro
>
> niścetanātmaka-śarīrra-guṇaiś ca hīnaḥ \|
>
> ānanda-mātra-mukha-pāda-saroruhādiḥ iti dhyāna-bindūpaniṣat \|
>
> nanda-vraja-janānandī sac-cid-ānanda-vigrahaḥ iti brahmāṇḍa-purāṇam \|
>
> sarve nityāḥ śāśvatāś ca dehās tasya parātmanaḥ \|
>
> hānopādāna-rahitā naiva prakṛtijāḥ kvacit \|\| iti mahā-vārāham \|
>
> yuge yuge viṣṇur anādi-mūrtiṁ
>
> āsthāya śiṣṭaṁ paripāti duṣṭahā iti nārasiṁham \|
>
> yo vetti bhautikaṁ dehaṁ kṛṣṇasya paramātmanaḥ \|
>
> sa sarvasmād bahiṣkāryaḥ śrauta-smārta-vidhānataḥ \|
>
> mukhaṁ tasyāvalokyāpi sa-celaḥ snānam ācaret \|\| iti bṛhad-vaiṣṇavaṁ
> ca \|
>
> na bhūta-saṅga-saṁsthāno doho'sya paramātmanaḥ iti \|
>
> amṛtāṁśo'mṛta-vapuḥ iti mahābhāratam \|

amṛtaṁ maraṇa-varjitaṁ vapur yasyeti tatra śrī-śaṅkarācārya-vyākhyā ca
prasiddhā, śābdaṁ brahma dadhat vapuḥ iti \| yat tad-vapur bhāti
vibhūṣaṇāyudhair avyakta-cid-vyaktam adhārayad vibhur \[bhā.pu.
8.18.12\] iti \| babāndha prākṛtaṁ yathā \[bhā.pu. 10.9.4\] iti \|
satya-jñānānantānanda-mātraika-rasa-mūrtayaḥ \[bhā.pu. 10.13.54\],
svecchā-mayasya na tu bhūta-mayasya \[bhā.pu. 10.14.2\] iti \| tvayy eva
nitya-sukha-bodha-tanau \[bhā.pu. 10.14.22\] iti śrī-bhāgavataṁ ca \|

nāmnāṁ nityatve, om āsya jānanto nāma cid vivaktana \[ṛ.ve. 1.156.3\]
iti śrauta-mantraḥ \| bahūni santi nāmāni rūpāṇi ca sutasya te \[bhā.pu.
10.8.15\] iti vartamāna-nirdeśaś ca \| yat tu

> anāma-rūpa evāyaṁ bhagavān harir īśvaraḥ \|
>
> akarteti ca yo vedaiḥ smṛtibhiś cābhidhīyate \|\| iti pādmādi-vacanaṁ,

tatra vāsudevādhyātma-vākyam eva samādhāyakaṁ, yathā---

> aprasiddhes tad-guṇānām anāmāsau prakīrtitaḥ \|
>
> aprākṛtatvād arūpasyāpy arūpo'sāv udīryate \|\|
>
> sambandhena pradhānasya harer nāsty eva kartṛtā \|
>
> akartāram ataḥ prāhuḥ purāṇaṁ taṁ purāvidaḥ \|\| iti \|

evam, upāsakānāṁ siddhy-arthaṁ brahmaṇo rūpa-kalpanā ity atra rūpaṁ
mūrtiḥ \| śailī dāru-mayī lauhī vā tasya kalpanā rāma-kṛṣṇādy-ākāratvena
nirmāṇam iti tatrārtho jñeya iti \|

dhāmnāṁ nityatve---tāsāṁ madhye sākṣād brahma gopāla-purī hi \[go.tā.u.
2.\] iti gopāla-tāpinī śrutiḥ \| nityaṁ me mathurāṁ viddhi purīṁ
dvāravatīṁ tathā iti pādmam \| vanaṁ vṛndāvanaṁ tathā ity api kvacit
pāṭhaḥ \|

guṇānāṁ nityatve---

> ime cānye ca bhagavan nityā yatra mahā-guṇāḥ \|
>
> prārthayā mahattvam icchadbhir na viyanti sma karhicit \|\| \[bhā.
> 1.16.30\] iti \|

līlānāṁ nityatve---

> eko devo nitya-līlānurakto bhakta-vyāpī bhakta-hṛdy antarātmā \| iti
> pippalāda-śākhāyāṁ puruṣa-bodhinī śrutiḥ \|

jayati jananivāso \[bhā.pu. 10.90.48\] ity asya dorbhir asyann adharmam
iti, vraja-pura-vanitānāṁ vardhayan kāma-devam iti ca vartamāna-prayogaś
ca \|

> kāmaṁ krodhaṁ bhayaṁ sneham aikyaṁ sauhṛdam eva ca \|
>
> nityaṁ harau vidadhato yānti tan-mayatāṁ hi te \|\| \[bhā.pu.
> 10.29.15\] iti ca \|

līlā-parikarāṇāṁ nityatve---

> yathā saumitri-bharatau yathā saṅkarṣaṇādayaḥ \|
>
> tathā tenaiva jāyante nija-lokād yadṛcchayā \|\|
>
> ete hi yādavāḥ sarve mad-gaṇā eva bhāvini \|
>
> sarvathā mat-priyā devi mat-tulya-guṇa-śālinaḥ \|\| iti pādmam \|

ata eva,

> nityāvatāro bhagavān nitya-mūrtir jagat-patiḥ \|
>
> nitya-rūpo nitya-gandho nityaiśvarya-sukhānubhūḥ \|\|

iti sarvam anavadyaṁ yamasya ketavo dhvajā iva mṛtyu-sūcakā ity arthaḥ,
no'smābhiḥ \|\|5\|\|

**\...**

**\|\| 11.30.6 \|\|**

**striyo bālāś ca vṛddhāś ca śaṅkhoddhāraṁ vrajantv itaḥ \|**

**vayaṁ prabhāsaṁ yāsyāmo yatra pratyak sarasvatī \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** pratyak paścima-vāhinī \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

**\...**

**\|\| 11.30.7 \|\|**

**tatrābhiṣicya śucaya upoṣya susamāhitāḥ \|**

**devatāḥ pūjayiṣyāmaḥ snapanālepanārhaṇaiḥ \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** abhiṣicya snātvā \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

**\...**

**\|\| 11.30.8 \|\|**

**brāhmaṇāṁs tu mahā-bhāgān kṛta-svastyayanā vayam \|**

**go-bhū-hiraṇya-vāsobhir gajāśva-ratha-veśmabhiḥ \|\|**

**śrīdhara-svāmī (bhāvārtha-dīpikā) :** brāhmaṇāṁś ca taiḥ kṛta-śāntikāḥ
santo gavādibhiḥ pūjayiṣyāmaḥ \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.30.9 \|\|**

**vidhir eṣa hy ariṣṭa-ghno maṅgalāyanam uttamam \|**

**deva-dvija-gavāṁ pūjā bhūteṣu paramo bhavaḥ \|\|**

**śrīdhara-svāmī (bhāvārtha-dīpikā) :** vidhiḥ prakāraḥ maṅgalāyanaṁ ca
\| kiṁ ca, deva-dvija-gavāṁ pūjā \| bhava udbhava-hetuḥ \| deva-loke
parama udbhavo bhaviṣyatīti bhāvaḥ \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ariṣṭa-ghnatvādikaṁ
prapañcātīta-svāloka-prakāśāvāpty-abhiprāyeṇoktam \|\|9\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhavaḥ kalyāṇam \|\|9\|\|

**\...**

**\|\| 11.30.10 \|\|**

**iti sarve samākarṇya yadu-vṛddhā madhu-dviṣaḥ \|**

**tatheti naubhir uttīrya prabhāsaṁ prayayū rathaiḥ \|\|**

**śrīdhara-svāmī (bhāvārtha-dīpikā) :** madhu-dviṣo vākyam ākarṇya
tathety abhinandya \| uttīrya samudram \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.30.11 \|\|**

**tasmin bhagavatādiṣṭaṁ yadu-devena yādavāḥ \|**

**cakruḥ paramayā bhaktyā sarva-śreyopabṛṁhitam \|\|**

**śrīdhara-svāmī (bhāvārtha-dīpikā) :** sarva-śreyopabṛṁhitam ity atra
sandhir ārṣaḥ \| bhagavatānuktair api sarvaiḥ śreyobhiḥ sahitaṁ cakruḥ
\|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śreyopabṛṁhitam ity atra
sandhir ārṣaḥ \|\|11\|\|

**\...**

**\|\| 11.30.12 \|\|**

**tatas tasmin mahā-pānaṁ papur maireyakaṁ madhu \|**

**diṣṭa-vibhraṁśita-dhiyo yad-dravair bhraśyate matiḥ \|\|**

**śrīdhara-svāmī (bhāvārtha-dīpikā) :** pīyata iti pānam \| maireyakaṁ
madirā-viśeṣam \| madhu surasam \| diṣṭena daivena vibhraṁśita-dhiyaḥ \|
na hy anyathā tasmin sthāne tad ucitam iti bhāvaḥ \| yad dravair yasya
dravai rasaiḥ \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tata iti diṣṭaṁ bhagavad-icchā
vakṣyate hi kṛṣṇa-māyeti anena sarvaṁ māyā-kṛtam evedam iti \| puro'pi
sthāpayiṣyate tad etad-anusāreṇa viruddhāni purāṇāntarādi-vākyāni ca
māyā-kṛtānuvādatvenaiva yojanīyāni \|\|12\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** maireyakaṁ madirā-viśeṣam
\| ataḥ paraṁ diṣṭa-vibhraṁśita-dhiyaity-ādi, saṁyojyātmānam ātmani
\[bhā.pu. 11.30.56\] ity antaṁ paramatama-vastu-bhūtam \| vastu-bhūtaṁ
tu tatas te devāḥ vṛjināni tariṣyāmo dānair naubhir ivārṇavaṁ \[bhā.pu.
11.6.38\] iti bhagavad-ukti-prabhāvād dānādibhir brahma-śāpaṁ tīrtvā
madhu pītvā antardhāya divam āruruhuḥ \| saṅkarṣaṇaś ca sva-sthānaṁ
yayau ity etāvan-mātram eva sva-mataṁ, bhagavad-uktyā pūrvam evāha sma
\| sā ca---

> mitho yadaiṣāṁ bhavitā vivādo
>
> madhv-āmadātāmra-vilocanānām \|
>
> naiṣāṁ vadhopāya iyān ato'nyo
>
> mayy udyate'ntardadhate svayaṁ sma \|\| \[bhā.pu. 3.3.15\] iti \|

asyārthaḥ---yadā vivādo bhavitā, tadā naiṣāṁ vadhopāyaḥ \| sa vivāda
eṣāṁ vadha-hetur na bhavet \| iyān etāvān api
erakā-muṣṭi-grahaṇa-tāḍana-paryanto'pi, atas tadā tāvān vivādo vadhaś ca
lokair draṣṭavyo'vastu-bhūta eva \|

nanu tarhy eṣām upasaṁhāre ko hetuḥ ? tatrāha---ato vadhād anya eva
upāyo'sti \| sa eva kaḥ ? mayi udyate sati mad-icchāyāṁ satyām ity
arthaḥ \| svayam evāntardadhate ime'ntardhāsyate \| smeti niścaye
\|\|12\|\|

**\...**

**\|\| 11.30.13 \|\|**

**mahā-pānābhimattānāṁ vīrāṇāṁ dṛpta-cetasām \|**

**kṛṣṇa-māyā-vimūḍhānāṁ saṅgharṣaḥ sumahān abhūt \|\|**

**śrīdhara-svāmī (bhāvārtha-dīpikā) : kṛṣṇā-māyā-vimūḍhānām** iti mukhyo
hetuḥ \| **saṅgharṣaḥ** kalahaḥ \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : kṛṣṇasya māyayā
vimūḍhānāṁ** \"ke ayaṁ ? kim idaṁ kurmaḥ ?\" ity ajānatām \|
**saṅgharṣaḥ** kalaha-viśeṣaḥ \|\|13\|\|

**\...**

**\|\| 11.30.14 \|\|**

**yuyudhuḥ krodha-saṁrabdhā velāyām ātatāyinaḥ \|**

**dhanurbhir asibhir bhallair gadābhis tomararṣṭibhiḥ \|\|**

**śrīdhara-svāmī (bhāvārtha-dīpikā) :** tato yuyudhuś ca \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.30.15 \|\|**

**patat-patākai ratha-kuñjarādibhiḥ**

**kharoṣṭra-gobhir mahiṣair narair api \|**

**mithaḥ sametyāśvataraiḥ sudurmadā**

**nyahan śarair dadbhir iva dvipā vane \|\|**

**śrīdhara-svāmī (bhāvārtha-dīpikā) : patantya** itas tataś calantyaḥ
**patākā** yeṣu tai **rathādibhir** mithaḥ **sametyanyahan** nyaghnann
ity arthaḥ \| dadbhir dantair iva \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.30.16 \|\|**

**pradyumna-sāmbau yudhi rūḍha-matsarāv**

**akrūra-bhojāv aniruddha-sātyakī \|**

**subhadra-saṅgrāmajitau sudāruṇau**

**gadau sumitrā-surathau samīyatuḥ \|\|**

**śrīdhara-svāmī (bhāvārtha-dīpikā) :** mithaḥ sametyety asya prapañcaḥ
\| pradyumnety ādi caturbhiḥ \| gadau śrī-kṛṣṇasya bhrātā ekaḥ, putraś
cāparaḥ, tau \| sumitrā-surathāv iti dairdhyamārṣam \| asuratha-nāmā vā
kaścit \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** gadau kṛṣṇasya
bhrātaikaḥ, putraś cāparaḥ, tau \|\|16\|\|

**\...**

**\|\| 11.30.17 \|\|**

**anye ca ye vai niśaṭholmukādayaḥ**

**sahasrajic-chatajid-bhānu-mukhyāḥ \|**

**anyonyam āsādya madāndha-kāritā**

**jaghnur mukundena vimohitā bhṛśam \|\|**

**śrīdhara-svāmī (bhāvārtha-dīpikā) :** madāndhena mada-tamasā balāt
kāritāḥ \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** madena mattatayā andhavat
kāritāḥ \| yad vā, andhakāram itāḥ andhakāraḥ sañjāto yeṣāṁ teṣāṁ te
tārakādi \|\|17\|\|

**\...**

**\|\| 11.30.18 \|\|**

**dāśārha-vṛṣṇy-andhaka-bhoja-sātvatā**

**madhv-arbudā māthura-śūrasenāḥ \|**

**visarjanāḥ kukurāḥ kuntayaś ca**

**mithas tu jaghnuḥ suvisṛjya sauhṛdam \|\|**

**śrīdhara-svāmī (bhāvārtha-dīpikā) :** dāśārhādayo nava tat-tad-vaṁśyāḥ
\| arbudā māthurāḥ śūrasenāś ca tat-tad-deśīyāḥ \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.30.19 \|\|**

**putrā ayudhyan pitṛbhir bhrātṛbhiś ca**

**svasrīya-dauhitra-pitṛvya-mātulaiḥ \|**

**mitrāṇi mitraiḥ suhṛdaḥ suhṛdbhir**

**jñātīṁs tv ahan jñātaya eva mūḍhāḥ \|\|**

**śrīdhara-svāmī (bhāvārtha-dīpikā) :** bhrātṛbhiś ceti
bhrātrādi-śabdānāṁ sa-pratiyogi-vācitvād bhrātaro mātulā ity-ādi jñeyam
\| mitraiś ca mitrāṇi ca \| ahan hatavantaḥ \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.30.20 \|\|**

**śareṣu hīyamāneṣu bhajyamāneṣu dhanvasu \|**

**śastreṣu kṣīyamāneṣu muṣṭibhir jahrur erakāḥ \|\|**

**śrīdhara-svāmī (bhāvārtha-dīpikā) :** dhanvasu dhanuḥṣu \| jahrur
jagṛhuḥ \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** jahrur jagṛhuḥ \|\|20\|\|

**\...**

**\|\| 11.30.21 \|\|**

**tā vajra-kalpā hy abhavan parighā muṣṭinā bhṛtāḥ \|**

**jaghnur dviṣas taiḥ kṛṣṇena vāryamāṇās tu taṁ ca te \|\|**

**śrīdhara-svāmī (bhāvārtha-dīpikā) :** parighā loha-daṇḍāḥ \| bhṛtāḥ
dhṛtāḥ \| taṁ ca śrī-kṛṣṇam api \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** parighā iva bhṛtā dhṛtāḥ,
taṁ kṛṣṇam api \|\|21\|\|

**\...**

**\|\| 11.30.22 \|\|**

**pratyanīkaṁ manyamānā balabhadraṁ ca mohitāḥ \|**

**hantuṁ kṛta-dhiyo rājann āpannā ātatāyinaḥ \|\|**

**śrīdhara-svāmī (bhāvārtha-dīpikā) :** pratyanīkaṁ pratipakṣam
\|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.30.23 \|\|**

**atha tāv api saṅkruddhāv udyamya kuru-nandana \|**

**erakā-muṣṭi-parighau carantau jaghnatur yudhi \|\|**

**śrīdhara-svāmī (bhāvārtha-dīpikā) :** erakā-muṣṭi-rupau parighāv
udyamya \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** brahma-śāpeti kṣayaṁ nityaṁ
dhāmeti vāstavo'rthaḥ, dṛṣṭānte ca avanaṁ tad-vanodbhavātiriktam
āgantukaṁ manuṣyādikaṁ vidrāvya tan-nivāsam eva prāpayati tathā
\|\|23\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** udyamya udyatau bhāvvā \|
erakā-muṣṭaya eva parighā yayos tau \|\|23\|\|

**\...**

**\|\| 11.30.24 \|\|**

**brahma-śāpopasṛṣṭānāṁ kṛṣṇa-māyāvṛtātmanām \|**

**spardhā-krodhaḥ kṣayaṁ ninye vaiṇavo'gnir yathā vanam \|\|**

**śrīdhara-svāmī (bhāvārtha-dīpikā) :** spardhā-nimittaḥ krodhaḥ kulaṁ
kṣayaṁ ninye \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.30.25 \|\|**

**evaṁ naṣṭeṣu sarveṣu kuleṣu sveṣu keśavaḥ \|**

**avatārito bhuvo bhāra iti mene'vaśeṣitaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bhuvo bhāra iti vyākhyātam evāsti
\| tāṁs tyaktvā svayam antardhāne duḥkhitās te pṛthitās te pṛthivyā
durdharā eva syur iti \|\|25\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 11.30.26 \|\|**

**rāmaḥ samudra-velāyāṁ yogam āsthāya pauruṣam \|**

**tatyāja lokaṁ mānuṣyaṁ saṁyojyātmānam ātmani \|\|**

**śrīdhara-svāmī (bhāvārtha-dīpikā) :** pauruṣaṁ yogaṁ
parama-puruṣa-dhyāna-lakṣaṇam \| tam evāha---saṁyojyeti \| mānuṣyaṁ
lokaṁ bhūr-lokaṁ manuṣya-rūpatāṁ vā \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** puruṣasya śrī-kṛṣṇasya yogaṁ
nitya-yogam āsthāya nirdhārya ātmānaṁ prakaṭa-līlāyāṁ prakāśamānam
ātmani aprakaṭa-līlāyā prakāśamāne saṁyojya abhinnatvena vibhāvya
bhūr-lokaṁ tatyāja \|\|26\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mānuṣyaṁ bhū-lokaṁ
manuṣya-śarīraṁ vā \|\|26\|\|

**\...**

**\|\| 11.30.27 \|\|**

**rāma-niryāṇam ālokya bhagavān devakī-sutaḥ \|**

**niṣasāda dharopasthe tūṣṇīm āsādya pippalam \|\|**

**śrīdhara-svāmī (bhāvārtha-dīpikā) :** dharopasthe bhū-tale \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** rāma-niryāṇam iti ṣaḍbhiḥ
\|\|27\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** rāma-niryāṇam ity-ādikaṁ
sva-matam eva, rāmasya niryāṇaṁ svarūpeṇa mahā-vaikuṇṭhaṁ pratigamanaṁ
svāṁśa-rūpeṇa pātāla-tala-gamanaṁ ca \|\|27\|\|

**\...**

**\|\| 11.30.28 \|\|**

**bibhrac catur-bhujaṁ rūpaṁ bhrājiṣṇu prabhayā svayā \|**

**diśo vitimirāḥ kurvan vidhūma iva pāvakaḥ \|\|**

**śrīdhara-svāmī (bhāvārtha-dīpikā) :** bhrājiṣṇu rūpaṁ bibhrad iti
\|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.30.29-32 \|\|**

**śrīvatsāṅkaṁ ghana-śyāmaṁ tapta-hāṭaka-varcasam \|**

**kauśeyāmbara-yugmena parivītaṁ sumaṅgalam \|\|**

**sundara-smita-vaktrābjaṁ nīla-kuntala-maṇḍitam \|**

**puṇḍarīkābhirāmākṣaṁ sphuran makara-kuṇḍalam \|\|**

**kaṭi-sūtra-brahma-sūtra- kirīṭa-kaṭakāṅgadaiḥ \|**

**hāra-nūpura-mudrābhiḥ kaustubhena virājitam \|\|**

**vana-mālā-parītāṅgaṁ mūrtimadbhir nijāyudhaiḥ \|**

**kṛtvorau dakṣiṇe pādam āsīnaṁ paṅkajāruṇam \|\|**

**śrīdhara-svāmī (bhāvārtha-dīpikā) :** tad evānuvarṇayati, śrīvatsāṅkam
iti caturbhiḥ \| sundara-smitaṁ vaktrābjaṁ yasmiṁs tat \| puṇḍarīka-vad
abhirāme sundare akṣiṇī yasmiṁs tat \|\|29-31\|\|

vana-mālā-parītāny aṅgāni yasmiṁs tat \| nijāyudhaiś ca parītāṅgam \|
paṅkajāruṇaṁ vāmaṁ pādaṁ daksīṇa ūrau kṛtvā āsīnaṁ rūpaṁ bibhrad iti
pūrveṇānvayaḥ \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tapta-hāṭakānāṁ
tapta-hāṭaka-mayānāṁ bhūṣaṇānāṁ varco yasmiṁs tat \|\|29\|\|

**\...**

**\|\| 11.30.33 \|\|**

**muṣalāvaśeṣāyaḥ-khaṇḍa- kṛteṣur lubdhako jarā \|**

**mṛgāsyākāraṁ tac-caraṇaṁ vivyādha mṛga-śaṅkayā \|\|**

**śrīdhara-svāmī (bhāvārtha-dīpikā) :** jarā nāma kaścil lubdhako
mṛgayuḥ \| mṛgāsyam ivākāro yasya taṁ caraṇam \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** jarā jarā-saṁjñaḥ
vivyādheti mṛgo mayā viddha iti lubdhakasyātimāna-dṛṣṭyaiva prayuktaṁ
vastu taṁ tu tadīyaḥ śaraś caraṇaṁ pasparśa mātraṁ, na tu vivyādha,
tad-aṅgasya sac-cid-ānanda-svarūpatvāt \| anyathā, bhītaḥ papāta śirasā
pādayoḥ \[bhā.pu. 11.30.34\] ity atra "pādāc charaṁ niṣkrāmayāmāsa
ca"ity uktaṁ syāt \|\|33\|\|

**\...**

**\|\| 11.30.34 \|\|**

**catur-bhujaṁ taṁ puruṣaṁ dṛṣṭvā sa kṛta-kilbiṣaḥ \|**

**bhītaḥ papāta śirasā pādayor asura-dviṣaḥ \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kṛta-kilbiṣaḥ iti taṁ
prati śara-nikṣepāt \|\|34\|\|

**\...**

**\|\| 11.30.35 \|\|**

**ajānatā kṛtam idaṁ pāpena madhusūdana \|**

**kṣantum arhasi pāpasya uttamaḥśloka me'nagha \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mamāghaṁ kṣantum arhasi
\| anagheti tava caraṇe aghaṁ kaṣṭaṁ tu naivābhūd iti mama kṣamāpaṇe
yogyateti bhāvaḥ \|\|35\|\|

**\...**

**\|\| 11.30.36 \|\|**

**yasyānusmaraṇaṁ nṛṇām ajñāna-dhvānta-nāśanam \|**

**vadanti tasya te viṣṇo mayāsādhu kṛtaṁ prabho \|\|**

*na katamenāpi vyākhyātam \|*

**\...**

**\|\| 11.30.37 \|\|**

**tan māśu jahi vaikuṇṭha pāpmānaṁ mṛga-lubdhakam \|**

**yathā punar ahaṁ tv evaṁ na kuryāṁ sad-atikramam \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** daivād eva caraṇe vyathā
nābhūt, tvayā tu hiṁsana-buddhyaiva śaro nikṣipta eveti cet,
tatrāha---tat tasmān mā mām āśu jahi \| atra,

> nimlocati ravāv āsīd veṇūnām iva mardanam \|\|
>
> bhagavān svātma-māyāyā gatiṁ tām avalokya saḥ \|
>
> sarasvatīm upaspṛśya vṛkṣa-mūlam upāviśat \|\| \[bhā.pu. 3.4.2-3\]

iti tṛtīyokteḥ sūryāsta-maya-samaye yadaiva yadūnāṁ
pārasparika-sāṅgrāmika-vadho'bhūt tadaiva bhagavāṁs tatraiva
sarasvatī-tīre upaviveśa, tadaiva lubdhako mṛga-vadhārtham āgata iti
labhyate \| etac ca nopapadyate, ṣaṭ-pañcāśat-koṭy-adhikānāṁ yadūnāṁ
sadya eva mahā-sāṅgrāmika-vadhe sati tat-pradeśe rudhira-nadī-plāvite
mahā-kolāhala-vyāpte ca sati, tadaiva lubdhakasya mṛga-māraṇārtham
āgamanaṁ kathaṁ sambhavet ? kathaṁ bhīru-jātīnāṁ mṛgāṇāṁ tatra
sthiti-sambhāvanā ? ity ato yadūnāṁ tātkāliko vadho mithā-bhūto'pi
bhagavatā arjunādīn prati pratyāyito yudhiṣṭhirādīnāṁ sva-bhaktānāṁ
karuṇa-rasa-maya-prema-vivardhanārthaṁ .viśeṣārthaṁ ca \| tad anyān
prati tu dharma-saṅkocaka-kumatotthāpanārthaṁ, vastutas tu madhūni pītvā
deveṣv antarhiteṣu tatra niḥśabde nirjane pradeśe lubdhaka āgata iti
tattvam \|\|37\|\|

**\...**

**\|\| 11.30.38 \|\|**

**yasyātma-yoga-racitaṁ na vidur viriñco**

**rudrādayo'sya tanayāḥ patayo girāṁ ye \|**

**tvan-māyayā pihita-dṛṣṭaya etad añjaḥ**

**kiṁ tasya te vayam asad-gatayo gṛṇīmaḥ \|\|**

**śrīdhara-svāmī (bhāvārtha-dīpikā) :** brahma-śāpa-kṛtam etat tava
nāparādha iti ced ata āha---yasya tavātma-yoga-racitaṁ svādhīna-māyayā
racitaṁ, viriñcaḥ, asya tanayā rudrādayaś ca, ye cānye girāṁ patayo
veda-draṣṭāraḥ, te'pi na viduḥ \| tasya te'cintya-māyasya etad
brahma-śāpādi añjasā asad-gatayaḥ pāpa-yonayo vayaṁ kiṁ gṛṇīmaḥ ? kathaṁ
varṇayāmaḥ ? atas tad āstām \| āśu māṁ jahīti bhāvaḥ \|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** girāṁ patayo
veda-draṣṭāro'pi na vidus tasya tava etat ātma-yoga-racitam \| añjaḥ
śīghram asad-gatayo durjātayo vayaṁ kiṁ gṛṇīmaḥ ? \|\|38\|\|

**\...**

**\|\| 11.30.39 \|\|**

**śrī-bhagavān uvāca---**

**mā bhair jare tvam uttiṣṭha kāma eṣa kṛto hi me \|**

**yāhi tvaṁ mad-anujñātaḥ svargaṁ sukṛtināṁ padam \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** eṣa me kāma eva
brahma-śāpo mayā tv aṅgīkartavya iti mad-icchety arthaḥ \| svargam
aprākṛtaṁ sukṛtināṁ praśasta-sukṛtavatāṁ mad-bhaktāṇāṁ padaṁ vaikuṇṭhaṁ
yāhi sukṛtinām iti praśaṁsāyāṁ matv-arthīyaḥ \|\|39\|\|

**\...**

**\|\| 11.30.40 \|\|**

**ity-ādiṣṭo bhagavatā kṛṣṇenecchā-śarīriṇā \|**

**triḥ parikramya tāṁ natvā vimānena divaṁ yayau \|\|**

**śrīdhara-svāmī (bhāvārtha-dīpikā) :** icchā-śarīriṇā iti \| asyāyaṁ
bhāvaḥ---śuddha-sattva-mayīṁ nijāṁ mūrtim antardhāya tat pratikṛtyaiva
viḍambana-mātram iti \| etad eva sphuṭīkariṣyati, devādayo brahma-mukhyā
ity-ādinā \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** icchā-śarīriṇeti icchādhīnaṁ
śarīraṁ yasya tena tad-icchayaiva tad-āvirbhāvaṁ bhajata iti tatra
nānyat kāraṇaṁ bhāvyam iti bhāvaḥ \|\|40\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** icchā-śarīriṇā icchayaiva
praśasta-śarīra-dhārī bhaved yas tena \|\|40\|\|

**\...**

**\|\| 11.30.41 \|\|**

**dārukaḥ kṛṣṇa-padavīm anvicchann adhigamya tam \|**

**vāyuṁ tulasikāmodam āghrāyābhimukhaṁ yayau \|\|**

*na katamena vyākhyātam.*

**\...**

**\|\| 11.30.42 \|\|**

**taṁ tatra tigma-dyubhir āyudhair vṛtaṁ**

**hy aśvattha-mūle kṛte-ketanaṁ patim \|**

**sneha-plutātmā nipapāta pādayo**

**rathād avaplutya sa-bāṣpa-locanaḥ \|\|**

**śrīdhara-svāmī (bhāvārtha-dīpikā) :** taṁ patiṁ tatra dṛṣṭvā tasya
pādayor nipapāta \|\|42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.30.43 \|\|**

**apaśyatas tvac-caraṇāmbujaṁ prabho**

**dṛṣṭiḥ praṇaṣṭā tamasi praviṣṭā \|**

**diśo na jāne na labhe ca śāntiṁ**

**yathā niśāyām uḍupe praṇaṣṭe \|\|**

*na katamena vyākhyātam.*

**\...**

**\|\| 11.30.44 \|\|**

**iti bruvati sūte vai ratho garuḍa-lāñchanaḥ \|**

**kham utpapāta rājendra sāśva-dhvaja udīkṣataḥ \|\|**

**śrīdhara-svāmī (bhāvārtha-dīpikā) :** udīkṣataḥ udīkṣamāṇasya sūtasya
sataḥ \|\|44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** iti bruvatīti \| yadyapi
daśama-rathāv upasthitau sadyaḥ sa-sūtau sa-paricchadāv ity anena
dārukasyāpi rathādivad evāgamanam uktam \| tathāpy atra tasya stambhanaṁ
tad-eka-nirvārhyottara-karma-saṁpādanābhiprāyeṇaiveti gamyate \|\|44\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 11.30.45 \|\|**

**tam anvagacchan divyāni viṣṇu-praharaṇāni ca \|**

**tenātivismitātmānaṁ sūtam āha janārdanaḥ \|\|**

*na katamena vyākhyātam.*

**\...**

**\|\| 11.30.46 \|\|**

**gaccha dvāravatīṁ sūta jñātīnāṁ nidhanaṁ mithaḥ \|**

**saṅkarṣaṇasya niryāṇaṁ bandhubhya brūhi mad-daśām \|\|**

**śrīdhara-svāmī (bhāvārtha-dīpikā) :** niryāṇaṁ yoga-mārgeṇa \|
mad-daśām itīcchā-śarīrābhiprāyeṇa \|\|46\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nidhanam iti vāstavārthe nitarāṁ
dhanam aprakaṭa-līlā-saṁpat-prāptiṁ daśāṁ tat-tad-anugati-lakṣaṇām
\|\|46\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** gaccheti rathasya
vaikuṇṭha-prasthāpane'pi sārathes tasya vaikuṇṭhāprasthāpanaṁ sarvatra
tātkālika-sva-vṛtta-jñāpanārtham \| tathā vaikuṇṭhād āgatasya tasyeha
nitya-sva-pārṣadānām uddhavādīnāṁ saṅgataḥ premno'tivṛddhiṁ dṛṣṭvā
dvārakāyā aprakaṭa-prakāśa-gata-līlāyām eva praveśanārthaṁ ceti gamyate
\| mad-daśām iti bruvan bhāvinīm avastu-bhūtāṁ līlāṁ sūcayati \|\|46\|\|

**\...**

**\|\| 11.30.47 \|\|**

**dvārakāyāṁ ca na stheyaṁ bhavadbhiś ca sva-bandhubhiḥ \|**

**mayā tyaktāṁ yadu-purīṁ samudraḥ plāvayiṣyati \|\|**

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) :** *na vyākhyātam.*

---------------------------------------------------------------------------------------------------------------------

**jīva-gosvāmī (krama-sandarbhaḥ) :** samudraḥ plāvayiṣyatīti paritaḥ
plāvanam api teṣāṁ tyājanārtham eva plāvanam atra muktam \|\|47\|\|

**\...**

**\|\| 11.30.48 \|\|**

**svaṁ svaṁ parigrahaṁ sarve ādāya pitarau ca naḥ \|**

**arjunenāvitāḥ sarva indraprasthaṁ gamiṣyatha \|\|**

**śrīdhara-svāmī (bhāvārtha-dīpikā) :** avitā rakṣyamāṇā indraprasthaṁ
gamiṣyatheti brūhīti pūrveṇānvayaḥ \|\|48\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.30.49 \|\|**

**tvaṁ tu mad-dharmam āsthāya jñāna-niṣṭha upekṣakaḥ \|**

**man-māyā-racitām etāṁ vijñāyopaśamaṁ vraja \|\|**

**śrīdhara-svāmī (bhāvārtha-dīpikā) :** man-māyā-racanām etāṁ vijñāyeti
nija-mūrter antarhitatvād vṛthā śokaṁ mā kurv ity arthaḥ \|\|49\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atha dāruka-sāntvanāya
mausalādy-arjuna-parābhava-paryantāyā līlāyā
māyayendrajālavad-racitatvam upadiśati---tvaṁ tv iti \| tvaṁ tu dāruko
jñāna-niṣṭho madīya-līlā-tattvajñaḥ mad-dharmaṁ mama
sva-bhakta-pratipālayitṛ-svarūpaṁ sva-tulya-parikara-saṅgitva-rūpaṁ ca
svabhāvam āsthāya visrabhya, etām adhunā prakāśitāṁ sarvām eva
mausalādi-līlāṁ mama māyayaiva indrajālavad racitāṁ vijñāya, upekṣako
bahir dṛṣṭyā jātaṁ śokam upekṣamāṇaḥ upaśamaṁ citta-kṣobhān nivṛttiṁ
vraja prāpnuhi \| tu-śabdenānye tāvan muhyantu nāma, tava tathā moho na
yukta eveti dhvanitam \| atra śrī-dārukasya svayaṁ vaikuṇṭhād
avatīrṇatvena siddhatvād etām ity atrātisannihitārtha-lābhāc cānyathā
vyākhyānam eva prathama-pratīty-aviṣaya iti vivektavyam \| dṛśyate ceyaṁ
paripāṭī svarga-parvaṇi pratītiḥ śrī-bhīmādi-narakaṁ śrī-yudhiṣṭhiraṁ
prati dharmarāja-vacanam---

> na ca te bhrātaraṁ pārtha! narakasthā viśāṁ pate \|
>
> māyaiṣā devarājena mahendreṇa prayojitā \|\| iti \|\|49\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu saccidānandātmakasya
sva-vigrahasya rāmādi-vigrahasya caitādṛśaḥ prakāro'yaṁ ka iti kṛpayā
mām ācakṣvety ata āha---man-māyeti \| etāṁ pratāryamānāṁ līlām
\|\|49\|\|

**\...**

**\|\| 11.30.50 \|\|**

**ity uktas taṁ parikramya namaskṛtya punaḥ punaḥ \|**

**tat-pādau śīrṣṇy upādhāya durmanāḥ prayayau purīm \|\|**

**śrīdhara-svāmī (bhāvārtha-dīpikā) :** kulasya vinaṣṭatvād durmanāḥ
\|\|50\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tathāpi bahir-dṛṣṭyā durmanāḥ
\|\|50\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

iti sārārtha-darśinyāṁ harṣiṇyāṁ bhakta-cetasām \|

ekādaśe'pi triṁśo'tra saṅgataḥ saṅgataḥ satām \|\|\*\|\|

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁ vaiyāsikyām ekādaśa-skandhe

bhagavad-uddhava-saṁvāde

uddhavasya badary-āśrama-praveśo nāma

triṁśo'dhyāyaḥ \|

\|\| 11.30 \|\|

**\...**

**(11.31)**

**athaikatriṁśo\'dhyāyaḥ**

**mauṣalaṁ**

**\|\| 11.31.1 \|\|**

**śrī-śuka uvāca---**

**atha tatrāgamad brahmā bhavānyā ca samaṁ bhavaḥ \|**

**mahendra-pramukhā devā munayaḥ sa-prajeśvarāḥ \|\|**

**śrīdhara-svāmī (bhāvārtha-dīpikā) :**

eka-triṁśe svakaṁ dhāma jagāma bhagavān itaḥ \|

tam evānuyayuḥ prītyā vasudevādayas tataḥ \|\|

devān yadūn vidhāyādau bhūyo devān vidhāya ca \|

śrī-kṛṣṇaḥ svecchayā dhāma sva-tanvaiva samāviśat \|\|

**munayaḥ** sanakādayaḥ \| **prajeśvarā** marīcy-ādayaḥ \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

ekatriṁśe bhagavataś cāntardhānaṁ nirūpyate \|

devakī-vasudevāde rukmiṇyādes tataḥ param \|\|

> devān yadūn vidhāyādau bhūyo devān vidhāya ca \|
>
> śrī-kṛṣṇaḥ svecchayā dhāma sva-tanvaiva samāviśat \|\| iti
> svāmi-caraṇāḥ \|\|1\|\|

**\...**

**\|\| 11.31.2 \|\|**

**pitaraḥ siddha-gandharvā vidyādhara-mahoragāḥ \|**

**cāraṇā yakṣa-rakṣāṁsi kinnarāpsaraso dvijāḥ \|\|**

**śrīdhara-svāmī (bhāvārtha-dīpikā) : dvijā** garuḍa-loka-nivāsinaḥ
pakṣiṇaḥ \| maitreyādayo vā \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.31.3 \|\|**

**draṣṭu-kāmā bhagavato niryāṇaṁ paramotsukāḥ \|**

**gāyantaś ca gṛṇantaś ca śaureḥ karmāṇi janma ca \|\|**

**śrīdhara-svāmī (bhāvārtha-dīpikā) : bhagavato niryāṇaṁ draṣṭu-kāmāḥ**
santaḥ **paramotsukās** tatrāgaman \| teṣām autsukya-kṛtaṁ mahotsavam
āha sārdhena---**gāyantaś** ceti \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.31.4 \|\|**

**vavṛṣuḥ puṣpa-varṣāṇi vimānāvalibhir nabhaḥ \|**

**kurvantaḥ saṅkulaṁ rājan bhaktyā paramayā yutāḥ \|\|**

*na katamenapi vyākhyātam.*

**\...**

**\|\| 11.31.5-6 \|\|**

**bhagavān pitāmahaṁ vīkṣya vibhūtīr ātmano vibhuḥ \|**

**saṁyojyātmani cātmānaṁ padma-netre nyamīlayat \|\|**

**lokābhirāmāṁ sva-tanuṁ dhāraṇā-dhyāna-maṅgalam \|**

**yoga-dhāraṇayāgneyyādagdhvā dhāmāviśat svakam \|\|**

**madhvācāryaḥ (bhāgavata-tātparyam) : āgneyyā dhāraṇayā sva-tanum**
**adagdhvā** **svakaṁ dhāmāviśat** \|

> āgneyyānye dhāraṇayā dagdhvā dehaṁ paraṁ padam \|
>
> yānti devāḥ samantāś ca teṣām anyāṁ tanuṁ harim \|\|
>
> nṛsiṁha-rūpī bhagavān bhittvā tābhir alaṅkṛtaḥ \|
>
> nṛtyate pralaye devaḥ svayaṁ kṛṣṇādi-rūpavān \|
>
> adagdhvaiva tanuṁ yāti nityānanda-svarūpataḥ \|\| iti tantra-bhāgavate
> \|\|6\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** vibhūtīr indrādīṁś ca \|
padma-netre nyamīlayad ity atrāyaṁ bhāvaḥ---pūrvaṁ brahmādibhiḥ sa-lokān
loka-pālān naḥ pāhi vaikuṇṭha-kiṅkarān \[bhā.pu. 11.6.27\] iti
prārthitatvāt, idānīṁ ca svaṁ lokaṁ prati netum āgatatvāt, bahuṣu ca
teṣu dākṣiṇyāt tān vañcayituṁ samādhim iva kurvan netre nyamīlayad iti
\|\|5\|\|

yoginām iva svacchanda-mṛtyu-bhramaṁ vārayati---lokābhirāmām iti \| ayam
arthaḥ---yogino hi svacchanda-mṛtyavaḥ, svāṁ tanum āgneyyā
yoga-dhāraṇayā dagdhvā lokāntaraṁ praviśanti \| bhagavāṁs tu na tathā,
kintv adagdhvaiva sva-tanu-sahita eva svakaṁ dhāma vaikuṇṭhākhyam aviśat
\|

tatra hetuḥ---lokābhirāmām \| lokānām abhirāmo'bhito ramaṇaṁ sthitir
yasyāṁ tām \| jagad-āśrayatvena jagato'pi dāha-prasaṅgād ity arthaḥ \|
kiṁ ca, **dhāraṇāyā dhyānasya** ca **maṅgalaṁ** śobhanam \| viṣayam
itarathā tayor nirviṣayatvaṁ syāt \| dṛśyate cādyāpi tad-upāsakānāṁ
tathaiva tad-rūpa-sākṣāt-kāraḥ phala-prāptiś ceti bhāvaḥ \|
icchā-śarīrābhiprāyeṇa vā yathā-śrutam evāstu, tatrāpi tu lokābhirāmām
ity ādīnāṁ viśeṣaṇānām ānarthakya-prasaṅgāt, tad apy adagdhvā tirodhāya
nirgata ity eva sāṁpratam \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bhagavān pitāmahaṁ vīkṣya
tad-ādyāś cātmano vibhūtīr devādi-rūpā vīkṣya, tataś ca tata ākṛṣya
padma-netre nyamīlayat \| kiṁ kṛtvā ? ātmani sva-svarūpam evātmānaṁ
manaḥ saṁyojyeti \| evaṁ tatra yogino yoga-vibhūtau vairāgya-pūrvakaṁ
deha-tyāgaṁ śikṣayituṁ teṣu sva-vigraha-tattvam āvarituṁ ca tat tad
darśitam iti jñeyam \|\|5\|\|

tathaivāha---lokābhirāmām iti \| atra ṭīkāyām etad uktaṁ bhavati vākye
khalu kasyacit padasyānyathārtha-pratītau satyām upadeśa-padair evārtho
nirṇīyate, ākāśas tal-liṅgād \[ve.sū. 1.1.22\] ity-ādi nyāyāt \| tato
lokety-ādi padāni dagdhvety ādi pratītim upamardya adagdhvety eva
niścinvanti \| tathā hi, lokābhirāmām ity anenoktaṁ jagad-āśrayatvam eva
tāvat tathā tat pratipādayati \| yadi tv asaṅkucitayā vṛttyā lokā ye
mahā-vaikuṇṭha-nitya-pārṣadādayo bhaktāḥ, ye cātmārāmādayo jñāninas
tad-ādyāḥ sthāvarāntāḥ sarva evocyante, tadā teṣāṁ ramaṇa-hetutā[^134]
tat pratipādayatīti kiṁ vaktavyam ity arthaḥ \|

tathāstu tāvat mahā-pārṣadādy-abhirāmatva-vicāraḥ \|
sādhaka-jīvāśrayatva-vicāro'pi tat tathaiva sādhayati, yato
dhāraṇa-dhyāna-maṅgalam ity uktaṁ tatra tayoḥ
śobhana-viṣayatva-rūpārtho'pi tat sampādayati \| yadi ca
dhāraṇā-dhyāna-mātrābhyāṁ tat-tat-katṝṇām api yā maṅgala-rūpā bhavati,
tasyā vā katham anyathātvam ity arthaḥ \| kiṁ ca, dhāmnas tanoś ca
tad-apekṣitatva-vyañjanāya sva-svarūpatva-darśanāya vā viśeṣaṇatvena
pṛthak pṛthag eva sva-śabdau dattau \|

tanv-apekṣayā nyūnatva-sūcakena ka-pratyayena tu sva-tanor eva
mukhyatvaṁ gamitaṁ sva-tanum ity atra samāsoktyā ca nīlotpalādau
nīlatvavat tanau svatvāvyabhicāro nitarāṁ niścitaḥ \| tatra yadi dhāmnas
tena viśeṣaṇena[^135] śrī-bhagavad-apekṣitatvādikaṁ vyañjitam \| tarhi
tanor vā kathaṁ na vyajyeteti \|

atha yady evaṁ, tarhi tayā dhāraṇayā tām adagdhvety eva kim-artham
akaṇḍū-kaṇḍūtiḥ kriyate ? ucyate---yogi-prabhṛtīnāṁ bhrama-hetu-dvārā
bhramam anūdya pratyākhyātam iti \| tad etad āha---yogino hīti \|
tadānīṁ tenāgneyī dhāraṇā kṛtā iti satyam eva, kintu tayā sva-tanum
adagdhvaiva svakaṁ dhāmāviśat \| tato yogināṁ deha-tyāga-śikṣaṇārtham
eva dhāraṇām anu tad-antardhāpanam ity eva jñeyam, nānyatheti bodhitam
\| tādṛśānāṁ camatkāriṇī līlaiva caikā khalv asāv iti \| kiṁ vā, yadi ca

> ity aṅgopadiśanty eke vismṛtya prāg udāhṛtam \|
>
> muni-vāsa-nivāse kiṁ ghaṭetāriṣṭa-darśanam \|\| \[bhā.pu. 10.57.31\]
> ity anena \|
>
> evaṁ vadanti rājarṣe ṛṣayaḥ kacanānvitāḥ \|
>
> yat svavāco viruddheta na nūnaṁ te smaranty uta \[bhā.pu. 10.77.30\]

ity anena ca śrī-bhagavatas tādṛśatve'pi muny-antara-mataṁ
śrīman-munīndreṇa na soḍhaṁ, tadā kim utedṛśaṁ ? tatrāpi hi
« muni-vāsa-nivāsa » ity-ādivat tat-khaṇḍanāya lokābhirāmām ity-ādi
viśeṣaṇāni dattāni \|

tad evaṁ śrī-bhagavatā sva-tattva[^136]-gopanārtham eva yāni māyayā
darśitāni, tad-anuvādīny eva tat-tan-muni-vacanāni jñeyāni \| tad etad
eva darśayiṣyate---devādaya \[bhā.pu. 11.31.8\] ity-ādibhiḥ \| teṣv api
keṣucit pūrvam api sva-vigraho na prakaṭitaḥ, kintu nāhaṁ prakāśaḥ
sarvasya yoga-māyā-samāvṛtaḥ \[gītā 9.25\] iti, virāḍ aviduṣāṁ \[bhā.pu.
10.43.17\] iti ca nyāyenānya eva kalpayitvā darśitaḥ \| tasyaiva kaścit
tan-māyayānyathā-kṛta-dṛgbhir visadṛśatvaṁ pratītaṁ tasyaiva ca
mānuṣa-dehatām anūdya munibhir api kaiścid varṇitam \| sva-tanum
adagdhvety evaṁ hi svecchā-maya-māyā-kalpitāṁ tanum eva dagdhvetyāyāti
\|

tad etad āha---icchā-śarīrābhiprāyeṇa vā iti \| tad apy asahamāna
āha---tatrāpi tv iti \| svecchayā kalpitatve sati svecchayaiva
tirodhāpanaṁ labhyate \| tataś cāgneyya-dhāraṇāpi tathaiva kalpanamayīti
bhāvaḥ \| śrī-kṛṣṇa-sandarbhe'pi[^137] icchā-śarīriṇeti
svecchā-prakāśeneti vyākhyātam \|

yad vā, icchāpi śarīraṁ tadvat kriyā-sādhakaṁ yasya teneti vyākhyeyam \|
tatrāpi tad-icchayā māyāyāḥ prerakatvam evātra gamyam iti sādhv eva
tat-tad-vyakhyātam \| tam imam arthaṁ śrī-bhagavān iva yan muni-janaḥ
parokṣatayā darśayati, tat tu yuktam eva, bhagavad-anusāritvāt \|
yathoktam, parokṣa-vādā ṛṣayaḥ parokṣaṁ mama ca priyaṁ \[bhā.pu.
11.21.35\] iti \|\|6\|\| \[kṛṣṇa-sandarbha 93\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhagavān pitāmaham
ity-ādi \| dvayam avastu-bhūtaṁ vyākhyātābhiprāyaṁ
vyākhyāsyamānābhiprāyaṁ ca \| svāmi-caraṇās tu yoginām iva
svacchanda-mṛtyu-bhramaṁ vārayan bhagavān āgneyyāpi dhāraṇayā sva-tanum
adagdhvaiva padaṁ gamyaṁ dhāma vaikuṇṭha-viśad ity āhuḥ \| adagdhvety
atra lokābhirāmām iti dhāraṇā-dhyānayor maṅgalaṁ viṣayam iti ca
hetu-dvayam āhuḥ \| anye tu dhāraṇā-dhyāna-maṅgalaṁ yathā syāt tathā
śuddhaṁ jāmbunadam iva sva-tanuṁ dagdhvetivat dāhottīrṇaṁ jāmbunadam iva
svatanum ādāyaiva dhāmāviśat \| sandihānān vādinas tu vahninā sva-tanor
dāhāsamarthaṁ darśayāmāseti tātparyam \| vahni-madhye smared rūpaṁ
mamaitad dhyāna-maṅgalaṁ \[bhā.pu. 11.14.37\] iti tad-ukter iti
vyācakṣate \|\|5-6\|\|

**\...**

**\|\| 11.31.7 \|\|**

**divi dundubhayo neduḥ petuḥ sumanasaś ca khāt \|**

**satyaṁ dharmo dhṛtir bhūmeḥ kīrtiḥ śrīś cānu taṁ yayuḥ \|\|**

**śrīdhara-svāmī (bhāvārtha-dīpikā) :** tadā svaṁ svam eva lokam
āgamiṣyatīti saṁbhrameṇa devādi-kṛtaḥ sarvato
dundubhi-nāda-puṣpa-vṛṣṭy-ādi-mahotsavo'bhavad ity āha---divīti \|
bhūmeḥ sakāśāt \| śrī-kṛṣṇam anu yayuḥ \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** satya-dharmādayo yayur
iti tat-parābhāvaka-nānā-kumatānāṁ tadaivotthānād iti bhāvaḥ \|\|7\|\|

**\...**

**\|\| 11.31.8 \|\|**

**devādayo brahma-mukhyā na viśantaṁ sva-dhāmani \|**

**avijñāta-gatiṁ kṛṣṇaṁ dadṛśuś cātivismitāḥ \|\|**

**śrīdhara-svāmī (bhāvārtha-dīpikā) :** tadā śrī-kṛṣṇe'ntarhite sati
kuto gataḥ ? iti vitarkayanto'pi brahma-mukhyā devādayaḥ sva-dhāmani
viśantaṁ śrī-kṛṣṇaṁ na dadṛśuḥ \| tatra hetuḥ---avijñāta-gatim iti \|
kvacit kvacid dadṛśuś ca tato'tivismitā babhūvur ity arthaḥ \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tadā śrī-bhagavaty
antarhite sati sarvajñā api kutra gataḥ ? iti vitarkayanto'pi
brahma-bhavādyā devāḥ sva-dhāma gacchantaṁ taṁ kṛṣṇam avijñāta-gatiṁ
dadṛśuḥ \| tasya gatiṁ na dadṛśur iti phalito'rthaḥ \| kvacit kvacit
kecit kecit dadṛśuś cety ato'tivismitā babhūvur ity arthaḥ \|\|8\|\|

**\...**

**\|\| 11.31.9-10 \|\|**

**saudāmanyā yathākāśe yāntyā hitvābhra-maṇḍalam \|**

**gatir na lakṣyate martyais tathā kṛṣṇasya daivataiḥ \|\|**

**brahma-rudrādayas te tu dṛṣṭvā yoga-gatiṁ hareḥ \|**

**vismitās tāṁ praśaṁsantaḥ svaṁ svaṁ lokaṁ yayus tadā \|\|**

**śrīdhara-svāmī (bhāvārtha-dīpikā) :** avijñāta-gatitvaṁ dṛṣṭāntena
spaṣṭayati---saudāmanyā gatir yathā martyair na lakṣyate, devais tu
lakṣyate, tathā bhū-maṇḍalaṁ hitvā gacchataḥ śrī-kṛṣṇasya gatir devair
api na lakṣyate, kintu tat-pārṣadair evety arthaḥ \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** deveṣu brahma-rudrādayo yathāvad
dṛṣṭavanta ity āha---brahma-rudrādaya iti \|\|10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** avijñāta-gatitvaṁ
dṛṣṭāntena spaṣṭayati---saudāmanyā gatir martyair na lakṣyate yathā,
devais tu lakṣyate yathā, tathā bhū-maṇḍalaṁ hitvā gacchataḥ
śrī-kṛṣṇasya gatir devair api na lakṣyate, kintu tat-pārṣadair eveti
svāmi-caraṇāḥ \| taiś ca pārṣadair
mahā-vaikuṇṭha-kāraṇārṇava-kṣīrodādibhya āgatya bhagavad-yoga-māyayiva
hetunā parasparālakṣitaiḥ sva-prabhuṁ vayaṁ sva-dhāma nayāma ity
ullasadbhiḥ sahaiva yayau \| tathā āvirbhāva-kāle tat-tad-dhāma-nāthaiḥ
saha pārṣadās tata āgatya yaduṣv ajaniṣata, ye ye punar niryāṇa-kāle'pi
sva-sva-nāthaiḥ saha tatra tatraiva yayur iti jñeyam \| sāvismitā iti
vayaṁ yogeśvaram ity abhimanyāmahe, kintv imāṁ yoga-gatiṁ na vidma iti
eveti bhāvaḥ \| praśāṁsanta iti kaḥ khalv evaṁ kartuṁ prabhavet, yaḥ
sarvajñair apy asmābhir ajñāta-tattvo yogeśvarair adṛṣṭa-yoga-gatikaḥ,
kintu svāntaraṅga-bhaktair jñāta eva dṛṣṭa-yoga-gatika eva san sva-dhāma
prāviśad iti bhāvaḥ \|\|9-10\|\|

**\...**

**\|\| 11.31.11 \|\|**

**rājan parasya tanu-bhṛj-jananāpyayehā**

**māyā-viḍambanam avehi yathā naṭasya \|**

**sṛṣṭvātmanedam anuviśya vihṛtya cānte**

**saṁhṛtya cātma-mahinoparataḥ sa āste \|\|**

**madhvācāryaḥ (bhāgavata-tātparyam) :** tanubhṛj-jananavad apyayavac ca
īhātanubhṛj-jananāpyayehā \| prajāpatiś carati garbhe antaḥ ajāyamānā
bahudhā vijāyate iti ca \|

> ajāto jātavad viṣṇur amṛto mṛtavat tathā \|
>
> māyayā darśayen nityam ajñānāṁ mohanāya ca \|\| iti brāhme \|\|11\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** abhiprāyāparijñānāt prathamaṁ
parikliṣṭaṁ, tataś ca dṛṣṭāntena spaṣṭam ukte, hṛṣṭaṁ dṛṣṭvā punas tam
evārthaṁ prapañcayati---rājann iti tribhiḥ \| **parasya**
sarva-kāraṇasya tanu-bhṛtsu yādavādiṣu **jananāpyayehā**
āvirbhāva-tirobhāva-rūpāś ceṣṭā **māyayā** anukaraṇa-mātram **avehi** \|
**naṭo** yathā'vikṛta eva nānā-rūpair janmādīn viḍambayati, tadvat \|
āstāṁ tavad yādavādiṣu janmādi-śaṅkā, yāvad viśva-sarga-nirodhādiṣv apy
asāv avikṛta evāsta ity āha---sṛṣṭveti \| **ātmanā** svayam **evedaṁ**
jagat **sṛṣṭvā** antaryāmitvena **anuviśya ātma-mahinā** sva-mahimnā
**uparata āste** \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatra yādavānām api nānyathātvaṁ
sambhavati kim uta śrī-rāmasya śrī-kṛṣṇasya ceti siddhāntayann
āha---rājann iti \|

**parasya** śrī-kṛṣṇasya ye **tanu-bhṛtaḥ** prayujyamāne mayi tāṁ
śuddhāṁ bhāgavatīṁ tanuṁ \[bhā.pu. 1.6.29\] iti śrī-nāradokty-anusāreṇa
tadīyāṁ tanum eva dhārayantas tat-pārṣadā yādavādayas teṣāṁ
**jananāpyaya**-rūpā **īhāś** ceṣṭāḥ kevalaṁ **parasyaiva
māyā-viḍambanam**[^138]**avehi**, yathā indrajāla-vettā **naṭaḥ** kaścij
jīvata eva mārayitveva dagdhveva punaś ca tad-dehaṁ janayitveva
darśayati, tasyeva \|

viśva-sargādi-hetv-acintya-śaktes tasya tādṛśa-śaktitvaṁ na ca citram
ity āha---sṛṣṭveti \| evaṁ sati śrī-saṅkarṣaṇādau mugdhānām
anyathā-bhāna-hetūdāharaṇābhāsaḥ sutarām eva māyika-līlā-varṇane
praveśito bhavati \| skānde śrī-lakṣmaṇasyāpy anyādṛśatvaṁ na
sampratipannam \| nārāyaṇa-varmaṇi ca śeṣād[^139] vilakṣaṇa-śaktitvena
nityam evopāsaka-pālakatvena tathaivānumatam iti darśitam \|[^140] ata
eva jarāsandha-vākye tava rāma yadi śraddhā \[bhā.pu. 10.50.18\] ity
atra śrī-svāmibhir apītthaṁ vāstavārtho vyañjitaḥ \|

acchedya-deho'sāv iti svayam eva matvā aparitoṣāt pakṣāntaram āha---yad
vā, māṁ jahi ity eṣā \| tad evaṁ cānena vyākhyānena lokābhirāmāṁ
sva-tanuṁ \[bhā.pu. 11.31.6\] ity-ādi-padyeṣu
yogi-jana-śakti-vilakṣaṇa-bhagavac-chakti-vyañjakaṁ śrī-svāmi-caraṇānām
adagdhvā ity-ādi-pada-cchedādi-maya-vyākhyā-sauṣṭhavaṁ kaimutyātiśayena
suṣṭhv eva sthāpitam \| yata eva dṛśyate cādyāpy upāsakānām ity-ādikaṁ
ca tad-uktaṁ susaṅgataṁ bhavati \| tat-tat-parikareṇaiva sārdhaṁ teṣu
tat-sākṣātkāra iti \| aprākṛta-dehānāṁ teṣāṁ tan na sambhavatīty āstām
\|\|11\|\| \[śrī-kṛṣṇa-sandarbha 124\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhagavatas
tat-parikarāṇāṁ ca tādṛśatvaṁ sarva-loka-dṛṣṭaṁ śrutvā khidyantaṁ
rājānaṁ līlā-tattva-siddhāntenāśvasayati---rājann iti \| **parasya**
parameśvarasya **tanu-bhṛtāṁ** jīvānām iva **jananehā** janma-ceṣṭā
**apyayehā** maraṇa-ceṣṭā ca **māyayā viḍambanam** anukaraṇam eva
jānīhi, na tu tattvataḥ \| jīvānāṁ śukra-śoṇita-vikṛta-tanu-bhṛtāṁ
janmāpyayau duḥkha-mayau parameśvarasya tu cinmaya-vigrahasya
āvirbhāva-tirobhāvau sukhamayāv eva \| yad uktaṁ---

> devakyāṁ deva-rūpiṇyāṁ viṣṇuḥ sarva-guhā-śayaḥ \|
>
> āvirāsīd yathā prācyāṁ diśīndur iva puṣkalaḥ \|\| \[bhā.pu. 10.3.8\]
> iti \|

ajo'pi jāto bhagavān yathāgniḥ \[bhā.pu. 3.2.15\] iti,
kṛṣṇa-dyumaṇi-nimloce \[bhā.pu. 3.2.7\] iti, ādāyāntaradhād yas tu
sva-bimbaṁ loka-locanaṁ \[bhā.pu. 3.2.11\] iti \|

> anādeyam aheyaṁ ca rūpaṁ bhagavato hareḥ \|
>
> āvirbhāva-tirobhāvāv asyokte graha-mocane \|\| iti brahmāṇḍa-vākyaṁ ca
> \|

tad api yat kvacij jīvasya iva janmāpyayau dṛśyete, tan māyayā
viḍambanam evety arthaḥ \| yathā naṭasyeti---aindrajāliko naṭo yathā
mithyā-bhūte api janma-maraṇe sva-pareṣāṁ darśayati, tathā \| tatra
maraṇaṁ kaścid darśayāmāsa---tat-kathocyate---kasyacid aindrajālikasya
mahārājāgrata eva tad-datteṣu vastrālaṅkāra-mudrādiṣu madhye ratna-mālām
ahaṁ gṛhṇāmi, tvaṁ na, svarṇa-mudrām aham eva gṛhṇāmi, na tvam,
sāptasāhasriko'yam aśvo mayaiva grāhyo na tvayety evaṁ
tat-putra-pautra-bhrātr-ādīnāṁ kalahe pārasparikāstra-ghātena prāyaḥ
sarveṣāṁ maraṇam abhūt, tad dṛṣṭvā mahā-sabhopaviṣṭaṁ nṛpatiṁ praty
aindrajālika ūce---"bho rājan ! alam ataḥ paraṁ me jīvitena
indrajāla-vidyā yathā śikṣitā, tathaiva vartate \| tayaiva deha-tyāgas
tīrthe kartavyo'pi sāmprataṁ puṇya-kīrti-tīrthasya tavaivāgrataḥ kriyate
\|" ity uktvā svastikāsane upaviśya
prāṇāyāma-pratyāhāra-dhāraṇā-dhyāna-samādhi-niratas tūṣṇīm abhūt \|
muhūrtānantaraṁ tu tad-dehataḥ samādhijo'gnir atipracaṇḍa udbhūya
tad-dehaṁ bhasmīcakāra \| tatas tat-patnyaḥ sarvāḥ śokārtās tam agnim
eva viviśuḥ \|

atha tri-catura-divasānantaraṁ tenaivaindrajālikena sva-deśaṁ gatvā
rājānaṁ prati kācit patrī prahitā---"bho rājan ! tvat-samīpāt svatimān
eva sakala-putra-pautra-bhrātṛkas tvad-dattāni bahu-ratnāni ādāya
tvad-deśa-sthair janair alakṣita eva sva-bhavanam āgato'ham atra varte
\| tasmāt tvad-agre prakāśitāyā indrajāla-vidyāyāḥ pāritoṣikaṁ yad
ucitaṁ tan mahyaṁ dātavyam \|" iti dṛṣṭānta-vivṛtiḥ \|

dārṣṭāntikaṁ vivṛṇoti---**ātmanā** svenaiva idaṁ
muni-śāpa-nibandhana-mahotpāta-pārasparika-kalaha-śastrāstra-ghāta-prahārādikaṁ
vaikalyaṁ **sṛṣṭvā anuviśya** tan-madhye svayam api **praviśya vihṛtya**
tair martyaiḥ saha svayam apy erakāstra-grahaṇena kṣaṇaṁ khelitvā **ante
saṁhṛtya** ca **ātma-mahimnā** māyāta **uparataḥ** sann **āsta** iti
\|\|11\|\|

**\...**

**\|\| 11.31.12 \|\|**

**martyena yo guru-sutaṁ yama-loka-nītaṁ**

**tvāṁ cānayac charaṇa-daḥ paramāstra-dagdham \|**

**jigye'ntakāntakam apīśam asāv anīśaḥ**

**kiṁ svānane svar anayan mṛgayāṁ sa-deham \|\|**

**śrīdhara-svāmī (bhāvārtha-dīpikā) :** na punar anyathā mantavyaṁ,
yato'sminn evāvatāre tat-prabhāvo niratiśayo dṛṣṭa ity āha---martyeneti
\| yamena sva-lokaṁ prati nītaṁ guru-sutaṁ martyena tenaiva śarīreṇa ya
ānayad ānītavān \| śaraṇa-daḥ śaraṇāgata-rakṣakaḥ, tvāṁ ca
brahmāstra-dagdhaṁ yo rakṣitavān \| yaś cāntakānām antakam api īśaṁ
śrī-rudraṁ bāṇa-saṅgrāme jitavān \| mṛgayuṁ lubdhakaṁ sa-dehaṁ svaḥ
svargam anayan ninye \| asau svāvane sva-rakṣaṇe anīśo'samarthaḥ kiṁ ?
\|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** aprākṛta-dehānāṁ teṣu tan na
sambhavatīty āstāṁ, śrī-kṛṣṇaḥ pālyatvenaiva na sambhavatīty
āha---martyeneti \| yaḥ śrī-kṛṣṇo yama-lokaṁ gatam api guru-sutaṁ guror
jātena pañcajana-bhakṣitena tena martyena dehenaivānayat, na ca
brahma-tejaso balavattvaṁ mantavyam \| tvāṁ ca brahmāstra-dagdhaṁ yas
tasmād brahmāstrād ānayad rakṣitavān ity arthaḥ \| kim anyad vaktavyaṁ ?
yaś cāntakānām antakam īśaṁ śrī-rudram api bāṇa-saṅgrāme jitavān \| aho
yaś ca taṁ jarākhyaṁ mṛgayum api svaḥ svargaṁ vaikuṇṭha-viśeṣaṁ
sa-śarīram eva prāpitavān \| sa kathaṁ svānāṁ yadūnām avane īśo na
bhavati ? tasmāt teṣv anyathā-darśanaṁ na tāttvika-līlānugatam \|
sa-śarīraṁ tu teṣāṁ sva-loka-gamanam atīva yuktam ity arthaḥ \|\|12\|\|
\[śrī-kṛṣṇa-sandarbha 125\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca tasyālaukikaṁ
karmānusmṛtya durbhāvanām imāṁ sarvathā santyajety āha---martyeneti \|
yaḥ śrī-kṛṣṇo yama-lokaṁ gatam api guru-sutaṁ guror jātena
pañcajana-bhakṣitena tena martyenaiva dehenopalakṣitam ānayat, na ca
brahma-tejaso balavattvaṁ mantavyam \| tvāṁ ca brahmāstra-dagdhaṁ
janma-kāle anta-kāle ca brahma-śāpāstra-dagdhaṁ śaraṇadaḥ sva-caraṇam
eva śaraṇaṁ dadānaḥ sann ānayat, tasmāt tasmā rakṣitavān ity arthaḥ \|
kim anyad vaktavyaṁ ? yaś cāntakānām antakam īśaṁ mahā-rudram api
bāṇa-saṅgrāme jitavān, aho yaś ca taṁ jarākhyaṁ mṛgayum api svar
vaikuṇṭha-viśeṣaṁ sa-śarīram eva prāpayāmāsa, sa kathaṁ svasya svānāṁ
yadūnām avane īśo na bhavati ? api tu bhavaty evātaḥ sa sva-pārṣadaiḥ
saha sadāpi prapañca-gocarī-bhūto'pi virājituṁ śaknotīty eveti bhāvaḥ
\|\|12\|\| \[śrī-kṛṣṇa-sandarbha 125\]

**\...**

**\|\| 11.31.13 \|\|**

**tathāpy aśeṣa-sthiti-sambhavāpyayeṣv**

**ananya-hetur yad aśeṣa-śakti-dhṛk \|**

**naicchat praṇetuṁ vapur atra śeṣitaṁ**

**martyena kiṁ sva-stha-gatiṁ pradarśayan \|\|**

**madhvācāryaḥ (bhāgavata-tātparyam) :** śoṣitaṁ vapur balabhadrādīnām
\|

> jagato mohanārthāya bhagavān puruṣottamaḥ \|
>
> darśayen mānuṣīṁ ceṣṭāṁ tathā mṛtakavad vibhuḥ \|\|
>
> prakāśayed adeho'pi mohāya ca durātmanām \|
>
> māyayā mṛtakaṁ devas tadā sṛṣṭvā pradarśayet \|
>
> kuto hi mṛtakaṁ tasya mṛtya-bhāvāt parātmanaḥ \|\| iti ca \|
>
> jīva-viṣṇor abhedaś ca deha-yoga-viyojane \|
>
> viṣṇor duḥkhaṁ vraṇitvādi parābhāvas tathaiva ca \|\|
>
> asvātantryaṁ ca vedādāv uktavad bhāsate vibhoḥ \|
>
> kvacit kvacid vimohāya daityānāṁ sudurātmanām \|\| ity-ādi brahmāṇḍe
> \|\|13\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** nanu yadi samarthaḥ, tarhi
kiñcit-kāla-matraiva tenaiva vapuṣā kiṁ nātiṣṭhat ? tatrāha---tathāpīti
\| yadyapy ukta-prakāreṇāśeṣasya jagataś cara-śarasya sthity-ādiṣv
ananya-hetur nirapekṣa eva kāraṇaṁ, svayaṁ yady asmād aśeṣa-śakti-dhṛk,
tathāpi yādavān saṁhṛtya nijaṁ vapur atra śeṣitam avaśeṣitaṁ praṇetuṁ
kartuṁ naicchat, kintu svam eva lokam anayat \| tatra hetuḥ---martyena
dehena kiṁ ? na kiñcit kāryam iti sva-sthānām ātma-niṣṭhānāṁ divyāṁ
gatim eva prakṛṣṭāṁ darśayan \| anyathā te'pi divyāṁ gatim anādṛtya
yoga-balena deha-siddhiṁ vidhāyātraiva rantuṁ yateran, tan mā bhūd ity
etad artham iti bhāvaḥ \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nanu gacchantu te sa-śarīrā eva
svaṁ dhāma \| tatrāpi svayaṁ bhagavān virājata eveti na teṣāṁ
tad-viraha-duḥkham api \| śrī-bhagavāṁs tu tathā samarthaś cet, tarhi
katham anyāṁs tādṛśān āvirbhāvya taiḥ saha martya-lokānugrahārtham
aparam api kiyantaṁ kālaṁ martya-loke'pi prakaṭo nāsīt ? ity atra
siddhāntayan teṣāṁ śrī-bhagavataś ca sauhārda-bhareṇāpi parasparam
avyabhicāritvam āha---tathāpīti \| yadyapy ukta-prakāreṇa
aśeṣa-sthiti-sambhavāpyayeṣu ananya-hetuḥ yat yasmāt tad-ūrdhvam apy
ananta-tādṛśa-śakti-dhṛk, tathāpi yādavān antardhāpya nijaṁ vapur atra
śeṣitaṁ praṇetuṁ kiñcit kālaṁ sthāpayituṁ naicchat, kintu svam eva lokam
anayat \| tatra hetuḥ---tān vinā martyena lokena kiṁ mama prayojanaṁ ?
iti sva-sthānāṁ tad-dhāma-gatānāṁ teṣāṁ gatim eva svasyābhimatatvena
prakṛṣṭāṁ darśayann iti \|\|13\|\| \[śrī-kṛṣṇa-sandarbha 126\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tathāpi yadyapy evaṁ
niraṅkuśaiśvaryaḥ, tad apīty arthaḥ \| tatra niraṅkuśaiśvaryam
āha---aśeṣāṇām eva lokānāṁ sthiti-sambhavāpyayeṣv ananya-hetuḥ,
nirapekṣaḥ sa evaikaḥ kāraṇaṁ yato'śeṣāḥ śaktīr dhatte iti saḥ \|
tathāpi devān svarge prasthāpya vapuḥ sa-pārṣadasya svasya śarīrraṁ
śeṣitam avaśeṣitaṁ praṇetuṁ martya-loke prakaṭī-bhūtaṁ kartuṁ naicchat,
api tv antardhāpayitum evaicchat \| kutaḥ ? martyena martya-lokena kiṁ
bhagavatā martya-lokāpekṣā na kṛteti bhāvaḥ \| kintu svarga-lokāpekṣā
kṛtaiva svarga-sthānāṁ brahmādīnāṁ prārthayaiva martya-loke prādurbhāvāt
teṣām eva prārthanyā vaikuṇṭhaṁ ca jagāmeti vyañjayan viśinaṣṭi \|
sva-sva-gatiṁ pradarśayan svarga-sthān brahmādīn prati gatiṁ
vaikuṇṭha-gamanaṁ pradarśayan jñāpayan san \| vyākhyāntaraṁ tu
ādāyāntaradhād yas tu sva-bimbaṁ loka-locanaṁ \[bhā.pu. 3.2.11\]
ity-ādy-uddhava-vākya-virodhād asura-sammatatvāc ca bhaktair agrāhyam \|
tasyāsura-sammatatvaṁ bhaktāgrāhyatvaṁ coddhavenaivoktaṁ, yathā---

> devasya māyayā spṛṣṭā ye cānyad asad-āśritāḥ \|
>
> bhrāmyate dhīr na tad-vākyair ātmany uptātmano harau \|\| \[bhā.
> 3.2.10\] iti \|\|13\|\|

**\...**

**\|\| 11.31.14 \|\|**

**ya etāṁ prātar utthāya kṛṣṇasya padavīṁ parām \|**

**prayataḥ kīrtayed bhaktyā tām evāpnoty anuttamām \|\|**

**śrīdhara-svāmī (bhāvārtha-dīpikā) :** ya enām ukta-prakārām \| padavīṁ
gatim \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** padavīṁ niryāpaṇa-mārgam
\| atra parām iti anuttamām iti padābhyāṁ bhagavato niryāṇa-līleyaṁ
sac-cid-ānandātmikaiva sarvathā jñeyā \| loka-dṛṣṭyā māyikatva-pratītis
tv akiñcitkarā sudhiyām iti dyotitam \|\|14\|\|

**\...**

**\|\| 11.31.15 \|\|**

**dāruko dvārakām etya vasudevograsenayoḥ \|**

**patitvā caraṇāv asrair nyaṣiñcat kṛṣṇa-vicyutaḥ \|\|**

**śrīdhara-svāmī (bhāvārtha-dīpikā) :** tadaiva bhagavatā sva-lokaṁ
gacchatā vasudevādīnām api tat praptaye upāyaś cintita āsīt \| tam
āha---dāruka ity-ādinā \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.31.16-18 \|\|**

**kathayām āsa nidhanaṁ vṛṣṇīnāṁ kṛtsnaśo nṛpa \|**

**tac chrutvodvigna-hṛdayā janāḥ śoka-vimūrcchitāḥ \|\|**

**tatra sma tvaritā jagmuḥ kṛṣṇa-viśleṣa-vihvalāḥ \|**

**vyasavaḥ śerate yatra jñātayo ghnanta ānanam \|\|**

**devakī rohiṇī caiva vasudevas tathā sutau \|**

**kṛṣṇa-rāmāv apaśyantaḥ śokārtā vijahuḥ smṛtim \|\|**

**śrīdhara-svāmī (bhāvārtha-dīpikā) :** kṛṣṇa-rāmau sutāv apaśyantaḥ
\|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tat śrutveti \| pūrvaṁ
yathā bhagavan-nitya-parikara-pradyumnāniruddhādyāṁśā eva dvārakātaḥ
prabhāsam ājagmuḥ, tathaiva devakī-rohiṇy-ādy-aṁśā eva prabhāsam āgaman
mūla-bhūtās tu devaky-ādyā dvārakāyāṁ prāpañcika-loka-dṛṣṭyā
vyarājantaiveti jñeyam \|\|16-18\|\|

**\...**

**\|\| 11.31.19 \|\|**

**prāṇāṁś ca vijahus tatra bhagavad-virahāturāḥ \|**

**upaguhya patīṁs tāta citām āruruhuḥ striyaḥ \|\|**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) :**
*na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** upaguhyety-ādikam
avastu-bhūtaṁ vyākhyātābhiprāyam \|\|19\|\|

**\...**

**\|\| 11.31.20 \|\|**

**rāma-patnyaś ca tad-deham upaguhyāgnim āviśan \|**

**vasudeva-patnyas tad-gātraṁ pradyumnādīn hareḥ snuṣāḥ \|**

**kṛṣṇa-patnyo'viśann agniṁ rukmiṇy-ādyās tad-ātmikāḥ \|\|**

**madhvācāryaḥ (bhāgavata-tātparyam) :**

agnāv antardadhe bhaiṣmī satyabhāmā vane tathā \|

> na tu deha-viyogo'sti tayoḥ śuddha-cid-ātmanoḥ \|\| iti ca \|\|20\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 11.31.21 \|\|**

**arjunaḥ preyasaḥ sakhyuḥ kṛṣṇasya virahāturaḥ \|**

**ātmānaṁ sāntvayām āsa kṛṣṇa-gītaiḥ sad-uktibhiḥ \|\|**

**śrīdhara-svāmī (bhāvārtha-dīpikā) :** sad-uktibhiḥ satyo'vitathm
uktayo yeṣu taiḥ \|

> nāhaṁ prakāśaḥ sarvasya yoga-māyā-samāvṛtaḥ \|
>
> mūḍho'yaṁ nābhijānāti loko mām ajam avyayam \|\| \[gītā 7.25\]
> ity-ādibhiḥ \|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sad-uktibhiḥ mām evaiṣyasi satyaṁ
te pratijāne priyo'si me\[gītā 18.65\] ity-ādi-paryavasānābhiḥ \|
yathāha svarga-parvaṇi,

> dadarśa tatra govindaṁ brāhmeṇa vapuṣānvitam \|
>
> tenaiva dṛṣṭa-pūrveṇa sādṛśyenopasūcitam \|\|
>
> dīpyamānaṁ sva-vapuṣā divyair astrair upaskṛtam[^141] \|
>
> cakra-prabhṛtibhir ghorair divyaiḥ puruṣa-vigrahaiḥ \|\|
>
> upāsyamānaṁ vīreṇa phālgunena suvarcasā \|
>
> yathā-svarūpaṁ kaunteya tathaiva madhusūdanam \|\|
>
> tāv ubhau puruṣa-vyāghrau samudvīkṣya yudhiṣṭhiram \|
>
> yathārhaṁ pratipedāte pūjayā deva-pūjitau \|\| \[ma.bhā. 18.4.2-6\]
> iti \|\|21\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 11.31.22 \|\|**

**bandhūnāṁ naṣṭa-gotrāṇām arjunaḥ sāmparāyikam \|**

**hatānāṁ kārayām āsa yathā-vad anupūrvaśaḥ \|\|**

**śrīdhara-svāmī (bhāvārtha-dīpikā) :** naṣṭa-gotrāṇaṁ naṣṭa-santatīnām
\| sāṁparāyikaṁ piṇḍodakādi \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 11.31.23-24 \|\|**

**dvārakāṁ hariṇā tyaktāṁ samudro'plāvayat kṣaṇāt \|**

**varjayitvā mahā-rāja śrīmad-bhagavad-ālayam \|\|**

**nityaṁ sannihitas tatra bhagavān madhusūdanaḥ \|**

**smṛtyāśeṣāśubha-haraṁ sarva-maṅgala-maṅgalam \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**jīva-gosvāmī (krama-sandarbhaḥ) :** dvārakā-līlāyā anityatvam āśaṅkya
duḥkhitaṁ rājānaṁ tan-nityatvena sāntvayann āha---dvārakām iti yugmakena
\|

loka-dṛṣṭyaiva hariṇā tyaktām atyaktām iti vā, nityaṁ sannihita iti
vakṣyamāṇāt \| tataś cobhayathāpy āplāvanaṁ parito jalena parikhāvad
āvaraṇaṁ taj-jala-majjanaṁ ca samudreṇaiva śrī-bhagavad-ājñayā
tyakta-bhūmi-lakṣaṇasya
hastināpura-prasthāpita-bahir-jana-gṛhādy-adhiṣṭhāna-bahir-āvaraṇasyaiva
tathā racanaṁ viśva-karmaṇā tasyaiva prakaṭa-līlāyāḥ
prāpañcika-miśratvāt \| ataḥ sudharmādīnāṁ svargād āgamanaṁ ca yujyate
\| aprakaṭa-līlāyāṁ tato'pi divyataraṁ sabhāntarādikam api syāt \|
śrīmān yādavādi-gṛha-vṛnda-lakṣaṇa-śobhopaśobhāvān yo bhagavad-ālayaḥ,
taṁ varjayitvā \| tad evam adyāpi samudra-madhye kadācid asau dūrataḥ
kiñcid dṛśyate iti tatratyānāṁ mahatī prasiddhiḥ \| atra mahārājeti
sambodhanaṁ dṛṣṭānta-garbham \| yad vā, mahānto rājāno yādava-lakṣaṇā
yatra tathābhūtaṁ tad-ālayaṁ śrī-kṛṣṇa-nitya-dhāma-rūpaṁ dvārakā-puram
\| na kevalaṁ pura-mātrāstitvam \|

tatra ca śrīmati bhagavad-ālaye madhusūdanaḥ śrī-kṛṣṇo nityam eva
sannihitaḥ \| arthāt tatratyānāṁ kiṁ vā na tatra sannihitaḥ \| bhagavān
yādavādi-lakṣaṇākhila-nijaiśvaryavān eva \| tad-ālayam eva
viśinaṣṭi---smṛtyeti \| sākṣād adhunā vyakta-tad-darśanābhāvāt smṛtyety
uktam \| yaḥ svayam evambhūtas tasya tv anyathā sambhāvitatvam api
nāstīti bhāvaḥ \| evam eva viṣṇu-purāṇe---

> plāvayāmāsa tāṁ śūnyāṁ dvārakāṁ ca mahodadhiḥ \|
>
> nityaṁ sannihitas tatra bhagavān keśavo yataḥ \|\|
>
> tad atīva mahā-puṇyaṁ sarva-pāpa-praṇāśanam \|
>
> viṣṇu-krīḍānvitaṁ sthānaṁ dṛṣṭvā pāpāt pramucyate \|\| \[vi.pu.
> 5.38.9-10\] iti \|

tathaiva śrī-hari-vaṁśe yādavān pratīndra-preṣitasya nāradasya vākyam---

> kṛṣṇo bhogavatīṁ ramyām ṛṣi-kāntāṁ mahā-yaśāḥ \|
>
> dvārakām ātmasāt kṛtvā samudraṁ gamayiṣyati \|\| \[ha.vaṁ. 2.102.32\]

ity atra ātmasāt kṛtvā iti na tu tyaktveti \|\|24\|\|
\[śrī-kṛṣṇa-sandarbha 181\]

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhagavad-ālayaṁ
varjayitveti, nityaṁ sannihatas tatra ity-ādi-vākyāt sva-matam evaitan
na paramatam iti kecid ācakṣate \| tarhi yādavāntarālayādikaṁ
samudra-plāvanāt kim anityam eva? ity anye tat pratyācakṣate \|\|23\|\|

**\...**

**\|\| 11.31.25-26 \|\|**

**strī-bāla-vṛddhān ādāya hata-śeṣān dhanañjayaḥ \|**

**indraprasthaṁ samāveśya vajraṁ tatrābhyaṣecayat \|\|**

**śrutvā suhṛd-vadhaṁ rājann arjunāt te pitāmahāḥ \|**

**tvāṁ tu vaṁśa-dharaṁ kṛtvā jagmuḥ sarve mahā-patham \|\|**

*na katamenāpi vyākhyātam.*

**\...**

**\|\| 11.31.27 \|\|**

**ya etad deva-devasya viṣṇoḥ karmāṇi janma ca \|**

**kīrtayec chraddhayā martyaḥ sarva-pāpaiḥ pramucyate \|\|**

**śrīdhara-svāmī (bhāvārtha-dīpikā) :** ādita ārabhya
śrī-kṛṣṇa-carita-kīrtanasya phalam āha---ya etad iti dvābhyām \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ārabhya
śrī-kṛṣṇa-carita-kīrtanādeḥ phalam āha---ya etad iti dvābhyām \|\|27\|\|

**\...**

**\|\| 11.31.28 \|\|**

**itthaṁ harer bhagavato rucirāvatāra-**

**vīryāṇi bāla-caritāni ca śantamāni \|**

**anyatra ceha ca śrutāni gṛṇan manuṣyo**

**bhaktiṁ parāṁ paramahaṁsa-gatau labheta \|\|**

**śrīdhara-svāmī (bhāvārtha-dīpikā) : śantamāni** parama-maṅgalāni \|
**paramahaṁsa-gatau** śrī-kṛṣṇe \|\|28\|\|

evam ekādaśa-skandha-bhāvārthasya pradīpikā \|

svājñāna-dhvānta-bhītena śrīdhareṇa prakāśitā \|\|

---------------------------------------------------------------------------------------------------------------------

**sanātana-gosvāmī :** \[ha.bha.vi. 10.532\] **rucirāṇām avatārāṇāṁ**
matsyādīnāṁ **vīryāṇi** paramādbhuta-caritāṇi **bālya-caritāṇi** ca,
pūtanā-vadhādīni loka-traye\'pi **śantamāni** maṅgalāni
parama-sukha-rūpāṇi vā, **parām** utkṛṣṭāṁ prema-lakṣaṇām ity arthaḥ \|
**paramahaṁsānāṁ gatau** śrī-kṛṣṇe \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sarvasya śrī-kṛṣṇa-caritasya
phalaṁ parama-bhakti-pūrvikā tad-gati-prāptir evety āha---**ittham** iti
\| **paramahaṁsa-gatāv** iti teṣām api tad-guṇākṛṣṭānāṁ sa eva gatiḥ kim
uta mūla eva tad-bhaktānām iti bhāvaḥ \|\|28\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : bāla-caritāni** ā śoḍaśāc
ca bālaḥ syāt \[hari-līlā-ṭīkāyām udāhṛtā smṛtiḥ\] iti prasiddher
vṛndāvanīya-caritāni tv atisukhadatamānīty arthaḥ \| anyatra purāṇādiṣu
iha śrī-bhāgavate ca śrutāni **parāṁ** parama-śreṣṭhām \|\|28\|\|

iti sārārtha-darśinyāṁ harṣiṇyāṁ bhakta-cetasām \|

ekādaśaikatriṁśo'yaṁ saṅgataḥ saṅgataḥ satām \|\|

govardhana-girau pūrṇā [saho]{.mark}māse raves tithau \|

ekādaśa-skandha-ṭīkā svīkāraya tu māṁ prabhum \|\|

vyācakṣāṇo'nabhijñatvaṁ svīyaṁ vyaktam ahaṁ vyadhām \|

yad etena hasanto'pi santa eva gatir mama \|\|

**\...**

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyām ekādaśa-skandhe
>
> mauṣalaṁ nāma ekatriṁśo'dhyāyaḥ \|

\|\|11.31\|\|

[^1]:

[^2]: This second verse does not appear in most manuscripts.

[^3]: This first sentence is not in

[^4]: iti vopadevaḥ saptamādhyayasya prakaraṇe..

[^5]: viparyayo mithyā-jñānam atad-rūpa-pratiṣṭham \[yo.sū. 1.8\]

[^6]: bhajanasya \[bhāvasya\]

[^7]: nyūna-nyūna

[^8]: atasmiṁs tad-buddhir avidyā \| ādi-padena asmitāder grahaṇaṁ \| sā
    tridhā---pāramārthikī, vyavahārikī, prātibhāsikī ceti \|

[^9]: arcāyām eveti ślokokta-sādhor apy asya pāpa-pravṛtti-sambhāvanāyāḥ
    kadācit pāpācaraṇād vā, varṇāśramādi-vidhi-śāsanārhatvāt
    śāstrīya-śraddhā-rāhityāt laukika (laukika-paramparā-prāpta)
    śraddhā-yuktatvāt sarva-bhūteṣv
    antaryāmi-puruṣa-nārāyaṇa-sphuraṇābhāvāvād bhūtānukampā-hīnatvāc
    cāsyāvara-kaniṣṭha-sattvam \| parantu na jātu kadāpi gokharatvam ity
    ato'sya saṅgo na kartavyaḥ \|\|

[^10]: pāpa-pravṛtti-rāhityāc chāstrīya-śraddhodayārambheṇa sarvatra
    puruṣāntaryāmi-nārāyaṇa-sphuraṇam atikramya
    bhagavad-vaibhava-sphurāṇārambha-hetor asya kaniṣṭha-bhāgavatatve'pi
    madhyama-sattaratvam ity evam asmād uttarottaronnata-bhāgavata-satāṁ
    saṅga eva karaṇīyaḥ syāt \|

[^11]: sarvathā pāpa-pravṛtti-rāhityatvāt śāstrīya-śraddhā-sadbhāvāt
    śaraṇāgatatvāt svarūpata eva svadharmasya varṇāśramasya
    parityāga-pūrvakopāsana-sātatyāt sarvatra
    bhagavad-vaibhava-sphuraṇāc cāsya kaniṣṭha-bhāgavatatve'pi
    mukhyatvaṁ madhyama-sattamatvam iti vivecyaṁ vijñeyaṁ cety arthaḥ
    \|\|

[^12]: etāvatā vaidha-varṇāśrama-paraḥ paramātma-vaibhava-dṛṣṭyā
    cetana-prakāśatāratamya-vicāra-krameṇa sarva-bhūteṣu yathā-śakti
    māna-dānānukampā-sahito laukika-śraddhayā hary-arcāyāṁ
    cāropa-siddha-bhakti-rītyā hari-santoṣaka-karma-phalārpaṇena
    kaniṣṭha-kaniṣṭha-sattva-lakṣaṇa-bhāgavatādhikāraḥ jñeyaḥ \|\|
    (puridāsaḥ)

[^13]: atrānurūpābhiprāyakaṁ atha māṁ \[bhā.pu. 3.29.27\] ity-ādi,
    bhagavān iti \[bhā.pu. 3.29.35\] ity antaṁ padya-jātam, tathā pātraṁ
    tatra \[bhā.pu. 7.14.34\] ity-ādi, uttarādhyāye ca dvitīya-padaṁ
    yathārhataḥ ity antaṁ padya-jātaṁ ca suvicāryam \| (puridāsaḥ)

[^14]: tad-anugatatvāt (krama-sandarbha)

[^15]: ātmā

[^16]: puristhala-śarīre śete iti puruṣaḥ \| tattva-kaumudī \|

[^17]: puristhala-śarīre śete iti puruṣaḥ \| tattva-kaumudī \|

[^18]: tatra dvitīya-puruṣasya guṇāvatārā (kha, ca, cha). tasya
    guṇāvatārān āha (krama-sandarbha)

[^19]: eṣa eva krama-sandarbha-pāṭhaḥ \| atra paramātma-sandarbhe "tatra
    sākṣād guṇānuktiś ca..." iti pāṭhyate.

[^20]: vivṛtto\'sti (yādavapūra)

[^21]: suta iti kvacit pāṭhaḥ.

[^22]: 12.341.16-18 vulgate.

[^23]: asyārthas tatraiva darśitaḥ \|\|

[^24]: There appear to be two *Krama-sandarbha* editions, one closer to
    *Paramātma-sandarbha*. The other version will be compared to the
    *Paramatma-sandarbha* reading.

[^25]: krodhasya goṣpadatvaṁ sva-viṣayasya sva-lakṣyībhūta-pātrasya
    ghātana-mātreṇa vicchinnatvāt naṣṭatvāt khaṇḍitatvāt vibhaktatvād
    vā, na tu jaihvyādivat lobha-kāmavat avicchinnatvam aviviktatvaṁ
    paraspara-saṁyoga-saṁmiśraṇena sthitatvam iti \|
    asyānurūpābhiprāyake padye---7.15.20, 11.8.21.

[^26]: āśvālayana-kalpa-sūtrasya tåtīyo'dhyāyo dåśyaḥ \| hådayasyāgre
    iva dyati atha jihvāyā atha vacasaḥ ity artha-saṅgrahaḥ \|
    ṣaṭ-śatīni niyuñjante ity-ādi gauḍapādīya-bhāṣyaṁ, sāṅkhya-kārikā
    1.4, draṣṭavyam.

[^27]: bījair yajñeṣu yastavyam iti vai vaidikī śrutiḥ \|

    aja saṁjñāni bījāni chāgaṁ na ghnantum arhatha \|\|

    naiva dharmaḥ satāṁ devā yatra vadhyeta vai paśuḥ \|

    idaṁ kåta-yugaṁ śreṣṭhaṁ kathaṁ vadhyeta vai paśuḥ \|\| iti
    ālocanātmaka-saṁskaraṇe pāṭhaḥ.

[^28]: pāṇinīye śeṣe \[pā. 2.4.92\] śaiṣikāt sarūpaḥ śaiṣiko'ṇ iti
    siddhānta-kaumudī \|

[^29]: adhyāpanaṁ brahma-yajñaḥ pitṛ-yajñas tu tarpaṇam \|

    homo daivo balir bhauto nṛ-yajño'tithi-pūjanam \|\|

    pañcaitān yo mahā-yajñān na hāpayati śaktitaḥ \|

    sa gṛhe'pi vasan nityaṁ sūnādoṣair na lipyate \|\| \[manu. 3.70-71}

[^30]: atra yathā-ślokaṁ bhā. 10.61.4-padyam api draṣṭavyam \|

[^31]: raśanā-śabdena vastraṁ lakṣyate \| vātāśanāḥ iti ca pāṭhaḥ \|

[^32]: The edition used here does not have the usual introductory
    verses.

[^33]: BBT transcript: (*after tvaṁ tv iti \|)* yadi sarva-nijopadeśena
    tatra jñāna-yogyān praty evāha---tvaṁ tv iti saptabhiḥ \|\|6\|\|

[^34]: Followed by tenāpi pūrvam abhipretam---tvayopayukta-srag-gandhari
    ity-ādi pañcabhiḥ \|\|

[^35]: yoga-vinyāsa iti pāṭhaḥ viśvanātha-sammataḥ \|

[^36]: \"nara-sakhaṁ nīyate vikṣipyate duḥkhair\" iti
    nara-śabda-vyutpattiḥ atra ṭīkāyām prakṣiptā \|

[^37]: -saṅgatā

[^38]: nirabhinat iti kvacit pāṭhaḥ \|

[^39]: vāso vā pāṭhaḥ \|

[^40]: This is probably interpolated.

[^41]: ācāryaḥ pūrva-rūpam adhaḥ-kāṣṭham \| antevāsī uttara-rūpam
    uparikāṣṭham \| vidyā jñānaṁ sandhiḥ sandhau jāto'gniḥ \| pravacanam
    upadeśaḥ sandhīyate madhya-sandhau sthāpyate iti sandhānaṁ
    madhyavarti-manthana-kāṣṭham iti \|

[^42]: kāryeṇa dehendriyādinā \| kāraṇenājñānena, vidyayā
    vākyajaikya-jñānena \|\|

[^43]: śruti-samanvayena śrutīnāṁ tātparya-vṛttyā brahmaṇi paryavasānena
    \|\|

[^44]: evam api gūḍhābhiprāyeṇa mīmāṁsaka-mata-svīkāre'pi \| bhāvā
    vikārāḥ \|\|

[^45]: kiṁ nv iti pāṭhaś cakravartinā svīkṛtaḥ \|

[^46]: māṁ bhajet sa ca sattamaḥ (Jīva Gosvāmī\'s reading), others have
    tu in the place of ca.

[^47]: naraḥ (BhaktiS 198)

[^48]: buddhir iti kvacit pāṭhaḥ \|

[^49]: mat\*

[^50]: nāsīt

[^51]: The entire preceding section is not found in all editions of
    Krama-sandarbha. Nor is it in all editions of the Kṛṣṇa-sandarbha,
    175.

[^52]: rātrīṇām eka-kṣaṇavan nayanena

[^53]: ujjvala-nīlamaṇau 14.168 draṣṭavyaḥ \|

[^54]: cātma-sattayā

[^55]: priyamātyantikaṁ vāpi

[^56]: varṇanena

[^57]: śruter arthaḥ---vāk-parimitāni vācaḥ parimitāni śāstra-nirṇītāni
    catvāri padāni sthānāni---parā, paśyantī, madhyamā, vaikharīti \|
    tāni ca, ye brāhmaṇā manīṣiṇo'dhyātma-kuśalāḥ, te viduḥ \| teṣāṁ
    madhye ādau trīṇi padāni guhāyāṁ śarīre ādhānābhihṛdayeṣu nihitāni
    neṅgayanti na jānanti \| turīyaṁ caturthaṁ vaikhary-ākhyaṁ manuṣyā
    vadanti \| manuṣyāṇāṁ vadane vartamāno'rtha-bodhakaḥ śabdo bhavatīty
    arthaḥ \|

[^58]: ślokārthaś ca---tāṁ tri-vidhāṁ bhāratīṁ prapadye \| yā sā bhāratī
    mitrā-varuṇa-sadanād agni-soma-sthānād uccarantī udbhavantī \|
    mitro'gnir varuṇaḥ somas tayoḥ sadanam āvāsamāsthānaṁ paramātmā
    yataḥ śvāsasya śītoṣṇatvaṁ tasmād uccarantī tri-ṣaṣṭiṁ varṇān
    janayati \| aḍala-varṇa hrasva, dīrgha, pluta-bhedena tri-vidhā nava
    \| ṛkāraḥ pluta-hīno dvi-vidhaḥ, lṛ-kāro'pi dvi-vidho dīrgha-hīnaḥ
    \| sandhy-akṣarāṇi hrasva-hīnāny aṣṭa \| evam eka-viṁśati-svarāḥ \|
    sparśāḥ pañca-viṁśatiḥ kādayo māntāḥ \| yādayo'ṣṭāv anta-sthā
    ūṣmāṇaś ca \| anunāsikāḥ pañca \| anusvāra-visargau
    jihvā-mūlīyopadhmānīyau ceti tri-ṣaṣṭiḥ \| etān varṇān
    vāyu-saṅga-jān \| prakaṭa-karaṇair buddhiṁ gataiḥ pratyakṣa-rūpair
    indriyair antaḥ paśyati na tūccārayati sā paśyanty akhyā taṁ
    prathamam uditām utpannām \| buddhi-saṁsthām uccārayāmīti
    vicāra-yuktāṁ madhyamām \| mukhe'vasthitāṁ karaṇa-viśadāṁ
    sthāna-prayatna-nirmalāṁ vaikharīṁ ca prapadye \|

[^59]: The verses that follow, quoted from Madhva's commentary, are not
    found in the Puridas edition, but in the text entered by Durmada
    Das. I have no information about his sources. This would be the
    first time that I have seen Jiva or any other Gaudiya commentator
    directly cite Madhva, even though here neither he nor his source
    (*Māhātmya*) have been named.

[^60]: Some readings have *yajanaṁ* in the place of *'paḥ prajā*, and
    *navaite* in the place of *daśaite.* This would appear to be
    contradicted by the commentary to verse 6.

[^61]: atra prakāśakasya idaṁ mantavyaṁ---dhanuś-cihnāntargataṁ
    vyākhyāntaraṁ na śrīdhara-sammataṁ, svāmīpsitārthasya
    ṣaṣṭha-śloka-vyākhyāne tair eva sphuṭīkṛtatvāt, prācīna-pustakeṣv
    adarśanāc cātra kenacit prakṣiptam iti pratīyate \| iti \|\|

[^62]: śunīm anudhāvanto viṣayān bhuñjate, uttaratra ajām anudhāvanta
    iti ca \| idaṁ prakāśakasya mantavyam asamīcīnam iti manye,
    śrī-jīva-viśvanāthayor asaṁmatatvāt \|

[^63]: paramo yogaḥkhalu eṣa vai \[bhā.pu. 11.20.21\] ity ādau, paro hi
    \[bhā.pu. 11.26.25\] ity ādau ca jñātavyaḥ \|

[^64]: viniścayam iti pāṭhaḥ, ṭīkāsaṁmataḥ \|

[^65]: ahantebhyaḥ iti viśvanāthasya pāṭhaḥ \|

[^66]: etenaiva parama-kāraṇābhedopapādanenaiva \|

[^67]: nigamanam iti \| parārthānumāne hi pañcāvayava-vākyaṁ---tatra
    jagad-vibhramam īkṣeteti pratijñā (1), dṛṣṭatvādi-hetuḥ (2), yady
    adṛṣṭatvādy-avacchinne tat-tad-bhrama-mātram, yathā svapnādi ity
    udāharaṇaṁ (3), yathā bhramatva-vyāpya-dṛṣṭatvādimān svapnādis tathā
    cedaṁ jagad ity upanayaḥ (4), tasmāt tridhā yo'yaṁ
    guṇa-pariṇāma-kṛto vikalpaḥ sa māyā mithyeti
    sādhyopasaṁhāra-lakṣaṇaṁ nigamanam (5) \|\|

[^68]: māṁ bhajanty aguṇāḥ sarve nirguṇaṁ nirviśeṣakam \|

    suhṛdaṁ sarva-bhūtānāṁ sāmyāsaṅgādayo guṇāḥ \|\| iti kvacit pāṭhaḥ
    \|

[^69]: sukha-mayyaḥ

[^70]: sāṅkhya-śāstrokta-prakṛteḥ sattvād vā puruṣo bhinnaḥ puruṣāt
    prakṛti-bhinnāvity evaṁ-rūpo mokṣopāyaḥ sattva-puruṣānyatā-khyātir
    jñānam iti \|\|

[^71]: tapaḥ svādhyayeśvara-praṇidhānāni niyamāḥ ity atra sūtre
    vyākhyātaṁ---svādhyāyaḥ praṇavādi-pavitrāṇāṁ mantrāṇāṁ japaḥ iti
    \|\|

[^72]: sāṅkhya-śāstrokta-prakåteḥ sattvād vā puruṣo bhinnaḥ puruṣāt
    prakåti-bhinnāvity evaṁ-rūpo mokṣopāyaḥ sattva-puruṣānyatā-khyātir
    jñānam iti \|\|

[^73]: tapaḥ svādhyayeśvara-praṇidhānāni niyamāḥ ity atra sūtre
    vyākhyātaṁ---svādhyāyaḥ praṇavādi-pavitrāṇāṁ mantrāṇāṁ japaḥ iti
    \|\|

[^74]: bhakti-sandarbhe 278-paricchede pañca-vidha-smaraṇeṣu dvitīyāyā
    dhāraṇāyā udāharaṇam ayaṁ ślokaḥ \|

[^75]: māṁ tat-padārtham eva cid-rūpatvenānugataṁ ātmani tvaṁ-padārthe
    vicaṣṭe \| ātmānaṁ tva-padārtham \|\|

[^76]: yogi-dehasya śilādāv api praveśa-prayojako'ṇutva-lakṣaṇo
    guṇo'ṇimā \| tathā tasyaiva sarva-vyāpaka-lakṣaṇo mahimā \| yena
    sūrya-marīciīr avalambya dehasya sūrya-loka-prāptir bhavati, sa
    laghutva-lakṣaṇo laghimā \|

[^77]: atra prākāmyam iti mūle pāṭhaḥ saṅgacchate \|

[^78]: bhāra ?

[^79]: śrānta-cetasa iti jīva-gosvāminā dhṛta-pāṭhāntaraḥ \|

[^80]: udakair yathā iti pāṭhaḥ \|

[^81]: vyajanāḥ iti pāṭhaḥ \|

[^82]: upāsīnasya iti pāṭhaḥ \|

[^83]: punaḥ iti pāṭhaḥ \|

[^84]: nu iti pāṭhaḥ \|

[^85]: bādhaḥ iti ākare pāṭhaḥ \|

[^86]: rāja-chatri-nyāyena iti kvacit.

[^87]: naiṣṭhikābhiprāyam iti vicāraṇīyam \| atra
    siddhānta-pradīpe---brahmacaryaṁ hṛdaḥ vakṣasaḥ adhastāt
    upakurvāṇasya gṛhasthāvaratvaṁ, naiṣṭhikasya tu sarvathā
    grāmya-sukha-parityāgitvena sarva-śreṣṭhatvam \| ato brahmacaryasa
    dvaividhyān madhyasthānte tad-utpattir ity uktaiva \| brahmacaryasya
    dvaividhyam agre 22-śloke pratipāditam \|\|

[^88]: janma-sthānāni mukhādīnīti bhāvaḥ \|\|

[^89]: nīcaiḥ pādādi-sthānair nīcāḥ uttamair mukhādi-sthānair uttamāḥ \|
    tāś ca tāś ceti karmadhārayaḥ \| varṇānām āśramāṇāṁ ca yā
    janma-bhūmayas tad-anusāriṇyo nṛṇāṁ prakṛtaya āsann ity anvayaḥ \|\|

[^90]: tad-bāhyānāṁ varṇāśrama-dharma-bahiṣkṛtānām \|\|

[^91]: upalakṣaṇārtham āśrama-dharmatva-jñāpanārtham \|\|

[^92]: atra hrasvatvam ārṣam \|\|

[^93]: saundarya-nimitta-keśa-danta-vastra-nairmalyāsana-vaicitrya-śūnya
    ity arthaḥ \|\|

[^94]: nakheti pṛthak-padaṁ supāṁ sulopaś ceti dvitīyā-lopaḥ \|\|

[^95]: tripadāṁ iti vā pāṭhaḥ \|

[^96]: brahmacārī.

[^97]: avakīrṇe utsṛṣṭe sati \|

[^98]: ācāryaṁ māṁ madīyaṁ preṣṭhaṁ vijānīyāt \|\|

[^99]: ājñā \|

[^100]: phalitārtha-kathanam etat \|

[^101]: niṣkrayārtham adhītasya vedasyānṛṇya-rūpa-dakṣiṇārtham \|\|

[^102]: apṛthag-dhīr antaryāmi-rūpeṇ bheda-buddhi-śūnyaḥ \|

[^103]: sandhyopāsanam ārjavam iti ca pāṭhaḥ \|

[^104]: anāśramī na tiṣṭheta kṣaṇam ekam api dvijaḥ iti smṛteḥ \|
    pratilomaṁ gṛhaṁ vanaṁ vety ādy ukta-vyutkrameṇa \|\|

[^105]: mām yajetāharan kratūn iti pāṭhaḥ \|

[^106]: dharma-vipākeṣu iti pāṭhaḥ \|

[^107]: Does not seem to be in the *Bhāvārtha-dīpikā*

[^108]: Sridhara reads *dṛḍhaḥ*

[^109]: śuddhim iti kvacit pāṭhaḥ \|\|

[^110]: tatrādhikaḥ pāṭhaḥ---"kiṁ bahunā, atra śrī-catuḥsana-śukādaya
    evodāharaṇam iti \|" iti \|\|

[^111]: anyac ca (?)

[^112]: yogās trayo mayā proktā bhakti-jñāna-kriyātmakāḥ iti pāṭho
    yoga-vārtikāyāṁ dṛśyate.

[^113]: vīta-rāga-janmādarśanāt \[nyāya-sūtra 3.1.15\],
    vīta-rāga-bhaya-krodhaḥ sthita-dhīr munir ucyate \[gītā 2.56\].

[^114]: rūpādy-abuddhi-pūrvaka-kṛtā (BhaktiS 172)

[^115]: anādara-doṣa (bhakti-sandarbha 172)

[^116]: etayoḥ padyayor vistṛta-vyākhyā 11.12.17 bhāvārtha-dīpikāyāṁ
    pāda-ṭīkā draṣṭavyā \|

[^117]: sandarbhe'tra dvau ślokau vibhajyete \|

[^118]: līyate iti kvacit.

[^119]: sa cety āditaḥ jñātavya iti paryantaṁ mudritādarśa-gato
    bhāgo'trānupayuktatvāt prācīna-pustakeṣv anupalambhāc ca prakṣipta
    iti pratīyate iti pāda-ṭīkā \|

[^120]: ity adhikam \|

[^121]: The *Bhagavat-sandarbha* reading was *parītya lokān
    karma-jitān\... nāsty akṛtaḥ*.

[^122]: yasyopādānam

[^123]: sarva-vikārāṇāṁ mithyātve'pi \|

[^124]: sattvenābrāhmaṇo

[^125]: grāmya iti śrī-jīvasya pāthaḥ.

[^126]: jīvena nirmukta iti kvacit pāṭhaḥ.

[^127]: varāhoktā

[^128]: vṛddhi-jīvinaḥ saṅgṛhītam \|

[^129]: See 11.22.56.

[^130]: sukṛtam iti viśvanāthaḥ, su-akṛtam ity anye.

[^131]: suduścarām (krama.sa.)

[^132]: mokṣa-dharmato'yaṁ śloka iti kecit. sa mayā tu tatra na prāptaḥ.

[^133]: hareḥ iti pāṭhāntaraḥ.

[^134]: hetunā iti kvacit \|

[^135]: viśeṣeṇa iti kvacit pāṭhaḥ \|

[^136]: tanu iti kha-lipyām \|

[^137]: I could not find this passage in the Kṛṣṇa-sandarbha, though 6
    and 125 are relevant.

[^138]: māyayānukaraṇam iti kṛṣṇa-sandarbhaḥ.

[^139]: 6.8.18.

[^140]: idaṁ vākyaṁ śrī-kṛṣṇa-sandarbhe prāpyate, na tu sarvāsv eva
    krama-sandarbha-lipiṣu.

[^141]: upasthitam ity ākare, kasyāṁścit lipyām api.

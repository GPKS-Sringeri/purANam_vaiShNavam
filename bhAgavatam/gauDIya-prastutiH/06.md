+++
title = "06"

+++



अथ षष्ठः स्कन्धः

सम्पूर्णः

ॐ श्री-राधा-गोकुलानन्दाभ्यां नमः

(६.१)

## अजामिलोपाख्याने
### प्रथमोऽध्यायः


श्री-विष्णु-यम-पुरुष-संवादः

**॥ ६.१.१ ॥**

**श्री-परीक्षिद् उवाच—**

**निवृत्ति-मार्गः कथित आदौ भगवता यथा ।**

**क्रम-योगोपलब्धेन ब्रह्मणा यद् असंसृतिः ॥**

**श्रीधरः : **

पुण्यारण्ये नृसिंहैक- नाम-सिंहो विराजते ।

यन्-नादतः पलायन्ते महा-कल्मष-कुञ्जराः ॥

विसर्ग-संभवान् जीवान् स्व-मर्यादासु संस्थितान् ।

विष्णुः पात्याखिलै रूपैर् इत्य् एवं पञ्चमे स्थितम् ॥


        अध्यायैकोनविंशत्या षष्ठे पोषणम् उच्यते ।

अतिलङ्घित-मर्याद- भक्त-रक्षण-लक्षणम् ॥

अजामिलो मनुष्येषु महा-पापो यथाऽवितः ।

विश्वरूपादि-घाती च यथा देवेषु वासवः ॥


        अजामिलस्य भक्तत्वं विष्णु-दूतैर् निरूपितम् ।

सङ्केत-भगवन्-नाम पुत्र-स्नेहानुषङ्ग-जम् ॥


        इन्द्रोऽपि भगवद्-भक्तः सख्येनोपेन्द्र-सेवकः ।

तद्-अधीन-सुरैश्वर्य- शत्रु-निर्जय-जीवितः ॥

तत्रादौ त्रिभिर् अध्यायैर् अजामिल-कथोच्यते ।

विश्वरूप-कथा षड्भिर् इन्द्र-दोषोक्तये ततः ॥

इन्द्रस्यैव तु दोषोक्त्यै वृत्राख्यानं ततोऽष्टभिः ।

द्वाभ्यां च मरुद्-आख्यानम् एवं प्रकरण-क्रमः ॥


        तत्रादौ प्रथमे विष्णोर् दूतैः पातकि-मोचने ।


        तत्-पाप-ख्यापनायोक्तं याम्यैर् धर्मादि-लक्षणम् ॥

अथ षष्ठ-स्कन्धो व्याख्यायते । पूर्वोक्तानुवाद-पूर्वकं निरन्तरोक्त-नरक-परिहारोपायं पृच्छति—**निवृत्ति-मार्ग** इति षड्भिः । **आदौ** द्वितीय-स्कन्धे वैश्वानरं याती [भा।पु। २.२.२४] इत्य्-आदिना । **भगवता** त्वया । **यथा** यथा-वत् । **यद्** येन मार्गेण । **क्रमेण** **योगो**ऽर्चिर्-आदि-प्राप्तिस् तेन **उपलब्धो ब्रह्म,** **तेन** सह **असंसृतिर्** मोक्षो भवति । 


    ब्रह्मणा सह ते सर्वे संप्राप्ते प्रतिसञ्चरे । 


    परस्यान्ते कृतात्मानः प्रविशन्ति परं पदम् ॥ इति वचनात् ॥१॥

**क्रम-सन्दर्भः : **

षष्ठस्य क्रम-सन्दर्भे सन्दर्भाणां समाहृतिः ।

क्रियते यन्-निदेशेन स मेऽनन्य-गतेर् गतिः ॥

अथ षष्ठ-स्कन्धस्य क्रम-सन्दर्भः ।

स्वामि-पादैर् न यद् व्यक्तं यद् व्यक्तं चास्फुटं क्वचित् ।

तत्र तत्रैव लेख्योऽयं सन्दर्भः क्रम-संज्ञकः ॥

वैष्णव-परितोषः स्याद् यत्र यत्र ततस् ततः ।

लेख्यं वैष्णव-सिद्धान्तं दाक्षिण्येनैव किञ्चन ॥

प्रष्टव्यार्थोपयुक्तम् एव तत् पूर्वोक्तम् अनुवदति—**निवृत्तीति** पञ्चभिः । तत्र पर-लोक-मार्गौ तावद् द्वौ—वेदानुसारेणैकः, तद्-अतिक्रमेणान्यः । प्रथमोऽत्र द्विविधः—निवृत्ति-प्रवृत्ति-लक्षणः, उत्तरस् त्व् एक-विधोऽधर्म-लक्षणः । अत्र मार्गत्वं नाम क्रम-योग-हेतुत्वम् इत्य् उक्तम् । **क्रम-योगोपलब्धेन** इति । ज्ञान-भक्ती तु सद्यः-प्रापकत्वान् मार्गत्वेन न विवक्षिते । तद् एतद् अभिप्रेत्याह प्रथम-सार्ध-द्वयेन । तत्र निवृत्तीति युग्मकम् ॥१॥ 

**विश्वनाथः : **

ॐ नमः कृष्णाय ।

प्रणम्य श्री-गुरुं भूयः शक्तं करुणार्णवम् ।

लोकनाथं जगच्-चक्षुः श्री-गुरुं तम् उपाश्रये ॥

गोप-रामा-जन-प्राण-प्रेयसेऽतिप्रभूष्णवे ।

तदीय-प्रिय-दास्याय मां मदीयम् अहं ददे ॥

स्व-मर्यादा-स्थितानां यद् भू-पाताल-दिवौकसाम् । 

पालनं स्थान-शब्दोक्तं पञ्चमे तद् उदीरितम् ॥

भक्तानां धर्म-मर्यादोल्लङ्घिनाम् अपि पालनम् ।

यद् भवेत् तत् तु विद्वद्भिः पोषणं परिकीर्तितम् ॥

पापिनोऽजामिलस्यापि नामाभासेन भक्तता ।

गुरु-द्रोहोऽपि शक्रस्य प्रोक्ताधिकृत-भक्तता ॥

तयोश् च पोषणाच् चित्रकेत्व्-आदीनां च किं पुनः ।

अध्यायैकोनविंशत्या भक्त-वात्सल्यम् उच्यते ॥

तत्र तु त्रिभिर् अध्यायैः कथाजामिल-संश्रया ।

विश्वरूपाश्रया षड्भिर् वृत्राख्यानम् अथाष्टभिः ॥

मरुद्-आख्यानम् अध्याय-द्वयेन परिकीर्तितम् ।

यत्रानुवृत्तिर् इन्द्रेण दित्यां पुंसवन-व्रते ॥

तत्रेह प्रथमेऽध्याये विष्णु-दूतैर् अजामिले ।

मोच्यमाने तदीयाघान्य् उच्यन्ते यम-किङ्करैः ॥

नराणां नरक-पात-यातना-श्रवणेन दयार्द्र-हृदयस् तन्-निस्तारोपायस्य प्रष्टव्यस्य प्रत्युत्तर-वचन-योग्यतायाम् उत्साहम् उपपादयितुं पूर्वोक्तानुवादेन उपदिष्टार्थावधारण-योग्यतां स्वस्याभिव्यञ्जयति—निवृत्तीति । 

**यथा** यथावत् । **आदौ** द्वितीय-स्कन्धे—वैश्वानरं याति [भा।पु। २.२.२४] इत्य्-आदिना, तथा तृतीये च—ये स्व-धर्मान् न दुह्यन्ति [भा।पु। ३.३२.५] इत्य्-आदिना **यत्** येन मार्गेण **क्रम-योगेन** प्राप्तो यो **ब्रह्म**, तेन सह **असंसृतिर्** मोक्षो भवति ।


    ब्रह्मणा सह ते सर्वे सम्प्राप्ते प्रतिसञ्चरे ।


    परस्यान्ते कृतात्मानः प्रविशन्ति परं पदम् ॥ इति श्रुतेः ॥१॥

 —ओ)०(ओ—

**॥ ६.१.२ ॥**

**प्रवृत्ति-लक्षणश् चैव त्रैगुण्य-विषयो मुने ।**

**योऽसाव् अलीन-प्रकृतेर् गुण-सर्गः पुनः पुनः ॥**

**श्रीधरः : त्रैगुण्यं** स्वर्गादि-सुखं, तद् एव **विषयः** प्राप्यं यस्य । **न लीना** **प्रकृतिर्** यस्य, तस्य पुंसः । **पुनः पुनर् गुण-सर्गो** भोगार्थं देहारम्भ-रूपो यो मार्गः, स च कथितस् तृतीये, दक्षिणेन पथार्यम्णः पितृ-लोकं व्रजन्ति ते [भा।पु। ३.३२.२०] इत्य्-आदिना ॥२॥

**क्रम-सन्दर्भः : _न व्याख्यातम्।_**

**विश्वनाथः : प्रवृत्ति-लक्षणश्** च कथितस् तृतीय एव—ये त्व् इहासक्त-मनसः [भा।पु। ३.३२.१६] इत्य्-आदिना **त्रैगुण्यं** स्वर्गादि-सुखम् । तद् एव **विषय**-प्राप्यं यस्य । **अलीना प्रकृतिर्** यस्य, तस्य संसारिणः **गुणैर्** एव **सर्गः** **पुनः पुनर्** जन्म यतः सः ॥२॥

 —ओ)०(ओ—

**॥ ६.१.३ ॥**

**अधर्म-लक्षणा नाना नरकाश् चानुवर्णिताः ।**

**मन्वन्तरश् च व्याख्यात आद्यः स्वायम्भुवो यतः ॥**

**श्रीधरः : अनुवर्णिता** निरन्तराध्याये । **व्याख्यातश्** चतुर्थस्यादौ । **यतो** यस्मिन् ॥३॥

**क्रम-सन्दर्भः : **अधर्मेत्य् अर्धकम् । **अधर्म-लक्षणास्** तज्-ज्ञापकाः । **मन्वन्तरश्** चेति सार्ध-द्वयेन । **यतो** यस्मिन् मार्ग-द्वये ॥३॥

**विश्वनाथः : यतो** यस्मिन् ॥३॥

 —ओ)०(ओ—

**॥ ६.१.४-५ ॥**

**प्रियव्रतोत्तानपदोर् वंशस् तच्-चरितानि च ।**

**द्वीप-वर्ष-समुद्राद्रि- नद्य्-उद्यान-वनस्पतीन् ॥**

**धरा-मण्डल-संस्थानं भाग-लक्षण-मानतः ।**

**ज्योतिषां विवराणां च यथेदम् असृजद् विभुः ॥**

**श्रीधरः : द्वीपादीन्** **भागतो लक्षणतो मानतश्** च । **धरा-मण्डलस्य संस्थानं ज्योतिषां विवराणां** **चेदं संस्थानं विभुर् यथाऽसृजत्,** तथा व्याख्यातम् इत्य् अर्थः ॥४-५॥

**क्रम-सन्दर्भः : **द्वीपेति सार्धकम् । विवराणां चेत्य् उपलक्षणं नरकाणाम् ॥४-५॥

**विश्वनाथः : द्वीपादीन् यथा असृजत्**, **तथा व्याख्यातम्** इत्य् अन्वयः । **भागतो लक्षणतो मानतश्** च । **धरा-मण्डलस्य ज्योतिषां** सूर्यादीनाम् **इदं संस्थानं** यथाऽसृजत्, तथा व्याख्यातम् इत्य् अर्थः ॥४-५॥

 —ओ)०(ओ—

**॥ ६.१.६ ॥**

**अधुनेह महा-भाग यथैव नरकान् नरः ।**

**नानोग्र-यातनान् नेयात् तन् मे व्याख्यातुम् अर्हसि ॥**

**श्रीधरः : नाना उग्रा यातना** येषु **तान् नरकान् यथा** येनोपायेन इयान् न गच्छेत् तन् मेऽधुना व्याख्यातुम् अर्हसि ॥६॥

**क्रम-सन्दर्भः : **प्रष्टव्यम् आह—अधुनेहेति । लोकानां यथेष्ट-साधने ते द्वे ज्ञाते । तथानिष्ट-परिहार-साधनम् अपि ज्ञातव्यम् इति भावः ॥६॥

**विश्वनाथः : नाना उग्रा यातना** येषु **तान् नरकान्** **यथा न ईयात्** न गच्छेत्, तत् लोकानाम् इष्टानिष्ट-साधने द्वे यथा ज्ञाते तथानिष्ट-परिहार-साधनम् अपि ज्ञातव्यम् इति भावः ॥६॥

—ओ)०(ओ—

**॥ ६.१.७ ॥**

**श्री-शुक उवाच—**

**न चेद् इहैवापचितिं यथांहसः**

**कृतस्य कुर्यान् मन-उक्त-पाणिभिः ।**

**ध्रुवं स वै प्रेत्य नरकान् उपैति**

**ये कीर्तिता मे भवतस् तिग्म-यातनाः ॥**

**श्रीधरः : **तत्र तावन् मन्व्-आद्य्-उक्तं प्रायश्चित्तं विना नरका दुर्निवारा इत्य् आह—न चेद् इति द्वाभ्याम् । **मन-उक्ति-पाणिभिर्** मनो-वाक्-कायैः **कृतस्यांहसस् **तैर् एव **इहैवापचितिं** प्रायश्चित्तं **न कुर्याच् चेत्**, तर्हि स पुरुषः **प्रेत्य** मृत्वा **नरकान्** **ध्रुवम् उपैति** । **मे** मया **ये** भवतः **कीर्तिताः** । **तिग्मा** दारुणा **यातना** येषु तान् ॥७॥

**क्रम-सन्दर्भः : **तत्र स्व-मतं प्रायश्चित्तं प्रश्नेनोत्थापयितुम् अन्य-मतम् अनुवदति—**न चेद्** इति ॥७॥

**विश्वनाथः : **तत्र स्व-शिष्यस्य परीक्षितः स्व-मते व्युत्पत्तिं परीक्षमाणः कर्मिणां मते नरक-प्रतीकारम् आह—**न चेद्** इति द्वाभ्याम् । **इहैव** जन्मनि **मनो-वाक्-कायैर्** व्यस्तैः समस्तैर् वा **कृतस्यांहसोऽपचितिं** प्रायश्चित्तम् **इहैव** जन्मनि **न कुर्याच् चेत्,** तदा । **तिग्मा** दारुणाः ॥७॥

 —ओ)०(ओ—

**॥ ६.१.८ ॥**

**तस्मात् पुरैवाश्व् इह पाप-निष्कृतौ**

**यतेत मृत्योर् अविपद्यतात्मना ।**

**दोषस्य दृष्ट्वा गुरु-लाघवं यथा**

**भिषक् चिकित्सेत रुजां निदानवित् ॥**

**श्रीधरः : **यस्माद् एवं **तस्मात्** **पापस्य** [**निष्कृतौ**] प्रायश्चित्ते **यतेत** । कदा ? **मृत्योः पुरैव** । तत्रापि **अविपद्यता** अक्षीयमणेन **आत्मना** देहेन । यद् वा, **अविपत्** विपत्ति-रहितो यावत्  **यतात्मना** संयतेन मनसा । तत्राप्य् **आशु** । अन्यथ, अतीत चिर-काले तु द्वि-गुणं व्रतम् अर्हति इति द्वैगुण्यापत्तेः । तत्र च पापस्य महत्त्वम् अल्पत्वं चावेक्ष्य तद्-अनुरूपे प्रायश्चित्ते यतेत । **रुजां** रोगाणां **निदान-वित्** **यथा** [**भिषक्**] वैद्यस् तद्-अनुरूपं **चिकित्सेत**, तद्वत् ॥८॥

**क्रम-सन्दर्भः : _न व्याख्यातम्।_**

**विश्वनाथः : **यस्माद् एवं, तस्मान् मृत्योः पुरैव, तत्राप्य् **आशु**, अन्यथा अतीत-चिर-काले तु द्वि-गुणं व्रतम् अर्हति इति द्वैगुण्यापत्तेः । **अविपद्यतात्मना** इति यावज् जरारोगादिभिर् व्रताद्य्-असामर्थ्यं न स्याद् इत्य् अर्थः । अत्र व्यवस्थापको विद्वान् धर्म-शास्त्र-तात्पर्य-विज्ञो मृग्य इत्य् आह—**दोषस्य** इति । **गुरु-लाघवं** गौरवं लाघवं च ॥८॥

 —ओ)०(ओ—

**॥ ६.१.९ ॥**

**श्री-राजोवाच—**

**दृष्ट-श्रुताभ्यां यत् पापं जानन्न् अप्य् आत्मनोऽहितम् ।**

**करोति भूयो विवशः प्रायश्चित्तम् अथो कथम् ॥**

**श्रीधरः : **अत्र चोदयति द्वाभ्याम् । **दृष्टं** राज-दण्डादि । **श्रुतं** नरक-पातादि । ताभ्याम् **आत्मनः पापम् अहितं जानन्न् अपि भूयः प्रायश्चित्त्**आनन्तरं** करोति** । **अथो** अतः कारणाद् द्वादशाब्दादि **कथं** प्रायश्चित्तम् ? तेन स-मूलस्य दोषस्यानिवृत्तेः । निवृत्तौ वा पुनश् च पाप-प्ररोहायोगाद् इति भावः ॥९॥

**क्रम-सन्दर्भः : **तथैव पृच्छति—दृष्टेति ॥९॥

**विश्वनाथः : **मदम् इदम् आक्षिपन्न् असन् मन्यमान आह—दृष्टेति द्वाभ्याम् । **दृष्टं** राज-दण्डादि **श्रुतं** नरक-पातादि, ताभ्याम् आत्**मनोऽहितं पापं** **प्रायश्चित्ता**नन्तरं **करोति**, लोके तथा दृष्टत्वाद् इत्य् अर्थः । **अथो** अतः **प्रायश्चित्तं कथं** पाप-नाशकम् ? इत्य् अर्थः । तस्य पाप-नाशकत्वे पुनः पाप-प्ररोहायोगाद् इति भावः ॥९॥

 —ओ)०(ओ—

**॥ ६.१.१० ॥**

**क्वचिन् निवर्ततेऽभद्रात् क्वचिच् चरति तत् पुनः ।**

**प्रायश्चित्तम् अथोऽपार्थं मन्ये कुञ्जर-शौचवत् ॥**

**श्रीधरः : **किं च, **क्वचित्** कदाचिद् **अभद्रात्** पापान् **निवर्तते** । **क्वचित् तद्** एव **पुनर् आचरति** । यथा **कुञ्जरः** स्नातोऽपि रजोभिर् आत्मानं मलिनी-करोति, तथा पापस्य पुनर् दुर्निवारत्वेन नरक-पातस्यावश्यं-भवित्वात् **प्रायश्चित्तं** [**अपार्थं**] व्यर्थम् इति **मन्ये** ॥१०॥

**क्रम-सन्दर्भः : _न व्याख्यातम्।_**

**विश्वनाथः : **क्वचिद् यौवनादौ **अभद्रात्** पापान् **निवर्तते** । पुनस् **तद्** एव पापं **क्वचित्** वार्धक्ये चरति । अथो अत एव **अपार्थं** व्यर्थं **कुञ्जर-शौचवत्** इति कुञ्जरो हि स्नात्वापि पुनर् आत्मानं रजोभिर् मलिनीकरोति ॥१०॥

 —ओ)०(ओ—

**॥ ६.१.११ ॥**

**श्री-बादरायणिर् उवाच—**

**कर्मणा कर्म-निर्हारो न ह्य् आत्यन्तिक इष्यते ।**

**अविद्वद्-अधिकारित्वात् प्रायश्चित्तं विमर्शनम् ॥**

**श्रीधरः : **परिहरति—**कर्मणा** कृच्छ्रादि-प्रायश्चित्तेन **कर्मणः** पापस्य **निर्हारो** नाश **आत्यन्तिकः** स-मूलो **न हीष्यते** । **अविद्वान् अधिकारी** यस्मिंस् तस्य भवस् तत्त्वं तस्मात् । अतोऽविद्याया नाशाभावान् नष्टेऽपि तस्मिन् पापे तत्-संस्कारेण पापान्तरस्य पुनः पुनः प्ररोहो भवत्य् एव । किं तर्हि मुख्यं प्रायश्चित्तम् ? तद् आह—**प्रायश्चित्तं** तु **विमर्शनं** ज्ञानम् ॥११॥

**क्रम-सन्दर्भः : **स्व-मतं वक्तुम् आह—कर्मणेति ॥११॥

**विश्वनाथः : **परीक्षयोत्तीर्ण परीक्षितं पुनर् अपि परीक्षिष्यमाणः सिद्धान्तं ज्ञापयति—**कर्मणा** कृच्छ्रादि-प्रायश्चित्तेन कर्मणः पापस्य नाशो **नात्यन्तिकः** किन्त्व् आपातत उपशम इत्य् अर्थः । **अविद्वान्** अविद्या-बद्धो जीव **एवाधिकारी** यस्य तस्य भवस् तत्त्वं तस्माद् धेतोर् इत्य् अविद्यायाः पाप-मूलस्य विद्यमानत्वात् पुनः पुनर् अपि पाप-प्ररोहाद् इति भावः । किं तर्हि मुख्यं प्रायश्चित्तम् ? इत्य् अतः पुनर् अपि परीक्षमाणो ज्ञानिनां मतेनाह—**विमर्शनं** ज्ञानं तस्यैवाविद्या-निवर्तकत्वाद् इति भावः ॥११॥

 —ओ)०(ओ—

**॥ ६.१.१२ ॥**

**नाश्नतः पथ्यम् एवान्नं व्याधयोऽभिभवन्ति हि ।**

**एवं नियम-कृद् राजन् शनैः क्षेमाय कल्पते ॥**

**श्रीधरः : **तत् तु नित्यम् अप्रमत्तः शनैर् लभते नान्य इति स-दृष्टान्तम् आह—नेति । **पथ्यम्** एवान्नम् **अश्नतः** पुरुषान् यथ **व्याधयो** न बधन्ते, तथा **नियमादि**-**कर्ताक्षेमाय** तत्त्व-ज्ञानाय समर्थो भवति ॥१२॥

**क्रम-सन्दर्भः : नियम-कृत्** नियमानुष्ठाता ॥१२॥

**विश्वनाथः : **ननु तर्हि पापवत्त्वे अन्तःकरण-शुद्ध्य्-अभावस् तस्मिंश् च सति कुतो ज्ञान-प्रसङ्ग इति चेत् ? सत्यम् । ज्ञान-साधनेनापि पापोपशम इति स-दृष्टान्तम् आह—**पथ्यम्** एवान्नम् **अश्नतः** पुरुषान् यथा **व्याधयो** न बाधन्ते, तथा **नियमादि-कर्ता क्षेमाय** पाप-नाशनाय **शनैः** शनैर् एव समर्थो भवति ॥१२॥

 —ओ)०(ओ—

**॥ ६.१.१३-१४ ॥**

**तपसा ब्रह्मचर्येण शमेन च दमेन च ।**

**त्यागेन सत्य-शौचाभ्यां यमेन नियमेन वा ॥**

**देह-वाग्-बुद्धिजं धीरा धर्मज्ञाः श्रद्धयान्विताः ।**

**क्षिपन्त्य् अघं महद् अपि वेणु-गुल्मम् इवानलः ॥**

**श्रीधरः : **एतद् एव विशदयति द्वाभ्याम् । **तपसा** ऐकाग्र्येण, मनसश् चेन्द्रियाणां च ऐकाग्र्यं परमं तपः इति स्मृतेः । **ब्रह्मचर्येण** अष्टाङ्गेन । तद् उक्तं—


    स्मरणं कीर्तनं केलिः प्रेक्षणं गुह्य-भाषणम् । 


    सङ्कल्पोऽध्यवसायश् च क्रिया-निर्वृतिर् एव च ॥ 


    एतन् मैथुनम् अष्टाङ्गं प्रवदन्ति मनीषिणः । 


    विपरीतं ब्रह्म-चर्यम् एतद् एवाष्ट-लक्षणम् ॥ इति ।

 \
**शमो** मनसो नियमनम् । **दमो** बाह्येन्द्रियाणाम् । **त्यागो** दानम् । **यमो**ऽहिंसादिः । **नियमो** जपादिः ॥१३-१४॥

**क्रम-सन्दर्भः : _न व्याख्यातम्।_**

**विश्वनाथः : **एतद् एव विशदयति द्वाभ्याम् । **तपसा** भोग-राहित्येन । **ब्रह्मचर्येण** स्त्री-प्रेक्षणादि-त्यागेन । **शमेन** यथा-शक्ति मनो-नियमेन । **दमेन** बाह्येन्द्रिय-निग्रहेण । **त्यागेन** दानेन । **यमेन** अहिंसादिना । **नियमेन** जपादिना ॥१३-१४॥

 —ओ)०(ओ—

**॥ ६.१.१५ ॥**

**केचित् केवलया भक्त्या वासुदेव-परायणाः ।**

**अघं धुन्वन्ति कार्त्स्न्येन नीहारम् इव भास्करः ॥**

**श्रीधरः : **अस्यातिदुष्करत्वान् मुख्यम् एवान्यत् प्रायश्चित्तम् आह—**केचिद्** इति । अनेनैवं-भूता भक्ति-प्रधाना विरला इति दर्शयति । **केवलया** तप-आदि-निरपेक्षया । **वासुदेव-परायणा **इति नाधिकारि-विशेषणम् एतत्, किन्त्व् अन्येषाम् अश्रद्धया तत्राप्रवृत्तेः, अर्थात् तेष्व् एव पर्यवसानाद् अनुवाद-मात्रम् ॥१५॥

**चैतन्य-मत-मञ्जुषा : **केचिद् इत्य्-आदि । **केचिद्** विरलाः, यतो **वासुदेव-परायणाः** । **केवलया** ज्ञान-निरपेक्षया । **कार्त्स्न्येन** मूलोत्पाटन-रूपेण, प्रायश्चित्तादिना तु कार्त्स्न्येन पापं न यातीति भावः । तत्र दृष्टान्तः—**नीहारम् इवेति** ॥१५॥

**सनातनः **(ह।भ।वि। ११.५४८) : 


    तपसा ब्रह्मचर्येण शमेन च दमेन च ।


    त्यागेन सत्य-शौचाभ्यां यमेन नियमेन वा ॥


    देह-वाग्-बुद्धिजं धीरा धर्मज्ञाः श्रद्धयान्विताः ।


    क्षिपन्त्य् अघं महद् अपि वेणु-गुल्मम् इवानलः ॥ [६.१.१३-१४]

इत्य् उक्तस्य प्रायश्चित्तस्यातिदुष्करत्वान् मुख्यम् एवान्यत् प्रायश्चित्तम् आह—केचिद् इति । केचिद् इत्य् अनेनैवं-भूता भक्तिः प्रधाना विरला इति दर्शयति । केवलया तप-आदि-निरपेक्षया । वासुदेव-परायणा इति नाधिकारि-विशेषणम् एतत्, किन्त्व् अन्येषाम् अश्रद्धया तत्राप्रवृत्तेर् अर्थात् तेष्व् एव पर्यवसानाद् अनुवाद-मात्रम् । कार्त्स्न्येन मूलतोऽङ्गतश् चेत्य् अर्थः । 

तदानुरूपो दृष्टान्तः—भास्करो नीहारं तत्-कृततम इव । एवम् अत्र समूल-साङ्गाशेष-पाप-नाशोऽभिप्रेतः । पूर्वं च अनलो वेणु-गुल्मम् इवेति अनलस्य भूम्य्-अन्तर्गत-दहनाशक्त्या भस्मादेर् अपि विद्यमानतया समूलाशेष-पाप-निवृत्तिर् उक्ता । एवम् अपि पूर्वतोऽस्य विशेषोऽवगन्तव्यः ॥१५॥

**वंशीधरः **: वेणु-गुल्मानल-दृष्टान्तेन पुनर् अपि पाप-प्ररोह-सूचनाद् अप्रसन्न-मनसं राजानं भक्तानां मतेनाह । स्वामि-चरणानां—वासुदेव-परायणा एवात्राधिकारिण इति न, किं त्व् अन्येषां वासुदेव-भक्ति-हीनानां तत्र केवलायां भक्तौ अर्थात् तेष्व् एव पर्यवसानात् तेषाम् एव तत्र प्रवृत्ति-दर्शनाद् एतत् कथनम् इति भावः । 

**क्रम-सन्दर्भः : **स्व-मतम् आह—केचिद् इत्य्-आदिना तृतीयाध्यायं यावत् । अत्र भक्तिर् द्विधा—(१) सन्तता, (२) कादाचित्की चेति । तत्राद्या द्विधा—(क) आसक्ति-मात्र-युक्ता, (ख) रागमयी च । द्वितीया तु त्रिधा—(क) रागाभासमयी, (ख) तच्-छून्य-स्वरूप-भूता, (ग) आभास-भूता च । तत्राभास-भूताया अपि सर्वोत्तम-प्रायश्चित्तत्वं दर्शयितुं रागमय्याः कैमुत्य-बोधकम् आसक्तिमय्या माहात्मयम् आह—केचिद् इति । 

**कार्त्स्न्येन** वासनया सहेत्य् अर्थः । **भास्कर**-दृष्टान्तेन स्वाभाविक्या तत्-स्थानीयया[^१] भक्त्या नीहार-स्थानीयस्यागन्तुकस्य स्प्रष्टुम् अशक्तस्य चाघ-सङ्घस्यानुषङ्गिकतयैव सद्यो निःशेष-धूननम् इति ज्ञापितम् ॥

यद् वा, यथा भास्करो हि केवलेन स्व-रश्मिना स्वभावत एव नीहारं निःशेषं धुनोति, न तद्-अर्थं तस्य प्रयत्नः, तथा **वासुदेव-परायणा** अपि भक्त्या इति ज्ञेयम् ॥१५॥ [भक्ति-सन्दर्भः १२६**]**

**विश्वनाथः : **अत्रापि वेणु-गुल्मानल-दृष्टान्तेन पुनर् अपि पाप-प्ररोह-सूचनाद् अप्रसन्न-मनसं राजानं भक्तानां मतेनाह—**केचिद्** इत्य् एते पुनर् विरल-प्रचारा इति भावः । **केवलया** कर्म-ज्ञानादि-रहितया सतोऽपि गुणी-भूतान् कर्म-ज्ञानादीन् अनपेक्षमानया च । अत्र **कार्त्स्न्येन** इति प्रयोगात् नीहार-भास्कर-दृष्टान्तेन च पाप-निर्मूलं भक्त्यैव नान्यथेति सूचितम् ॥१५॥

 —ओ)०(ओ—

**॥ ६.१.१६ ॥**

**न तथा ह्य् अघवान् राजन् पूयेत तप-आदिभिः ।**

**यथा कृष्णार्पित-प्राणस् तत्-पुरुष-निषेवया ॥**

**श्रीधरः : **एतच् च ज्ञान-मार्गाद् अपि श्रेष्ठम् इत्य् आह । न तथा पूयेत शुध्येत् । तत्-पूरुष-निषेवया कृष्णेऽर्पिताः प्राणा येन ॥१६॥

**चैतन्य-मत-मञ्जुषा : **अस्तु तावद् वासुदेव-भजनम् अघ-नाशनम्, किन्तु तत्-पुरुष-भजनम् एव तादृशम् इत्य् आह—न तथेति । हे राजन्न् इति सम्बोधनं साकूतम्, यद् अहम् इदं ब्रवीमि, तत् सत्यम् एवेति जानीया इत्य् अर्थवत् । कृष्णार्पित-प्राणत्वे हेतुस् तत्-पुरुष-निषेवयेत्य् अर्थः । तत्-पुरुष-निषेवया कृष्णार्पित-प्राण इत्य् अस्यायं भावः—क्षुत्-पिपासे हि प्राण-धर्मः, तस्मिन्न् अर्पिते प्राणे तयोर् अभावः । आभ्याम् अर्दितो न भवति ॥१६॥

**वंशीधरः** : अत्रापि पापशमने तुच्छे एव वस्तुनि भक्ति-महा-देव्या विनियोगोऽनुचित इति भक्ति-शास्त्र-तात्पर्य-विज्ञानां मतेन स्वामि-मतेनान्यमताक्षेपपूर्वकमाह—नेति । कृष्णार्पित-प्राण इति । पाप-कर्माणं मां समुचित-शिक्षा-दण्डार्थं नरके पातयतु न पातयतु वा स एव मे गतिस्तस्यैवाःअम् इत्य् आत्मन एव समर्पणेन नरक-प्रतीकारम् अपाकुर्वन् शुद्ध-भक्तिमान् इत्य् अर्थः । कृष्णार्पित-प्राणत्वं कथं स्याद् इत्य् आह—तत्पुरुषेति । तप-आदीत्य् अत्रादिना ब्रह्मचर्यादि-ग्रहः ॥१६॥

**क्रम-सन्दर्भः : _न व्याख्यातम्।_**

**भक्ति-सन्दर्भः १२७ : **अत्र प्रायश्चित्तं विमर्शनम् [भा।पु। ६.१.१०] इति ज्ञानस्यापि प्रायश्चित्तत्वं पूर्वम् उक्तम् । अत एव टीकोक्तम् _एतच् च_ इत्य्-आदि । तदा[^२]ऋतम्भर-ध्यान-निवारिताघः [भा।पु। ६.१३.१७] इत्य्-आद्य्-उक्त्याभगवद्-ध्यान-निवारित-वृत्र-हत्या-पापस्येन्द्रस्य, तं च [भा।पु। ६.१३.१८] इत्य्-आदौ पुनर् अश्वमेध-विधानं साधारण-लोके पाप-प्रसिद्धेर् एव निवारणार्थम् इति ज्ञेयम् । 

ननु कथं तदानीम् अप्य् आविर्भूत-भगवत्-प्रेमत्वात् परम-भागवतस्य वृत्रस्य हत्या भगवद्-आराधनेनापि गच्छतु ? महद्-अपराध-मात्रम् अपि भोगैक-नाश्यं तत्-प्रसाद-नाश्यं वेति मतम् । उच्यते—तथापि भगवत्-प्रेरणया तत्र प्रवृत्तस्येन्द्रस्य न तादृशो दोष इति तद्-आराधनम् एवात्र प्रायश्चित्तं विहितम् । श्री-भगवतापि तद्-आसुर-भव-निवारणायैव तथोपदिष्टम् इत्य् अनवद्यम् ॥१७॥

**विश्वनाथः : **अत्रापि पाप-प्रशमने तुच्छ एव वस्तुनि भक्ति-महा-देव्या विनियोगोऽनुचित इति भक्ति-शास्त्र-तात्पर्य-विज्ञानां मतेन स्वाभिमतेनान्य-मताक्षेप-पूर्वकम् आह—नेति। कृष्णार्पित-प्राण इति पाप-कर्माणं मां समुचित-शिक्षा-दण्डार्थं नरके पातयतु, न पातयतु वा, स एव मे गतिस् तस्यैवाहम् इत्य् आत्मन व समर्पणेन नरक-प्रतीकारम् अप्य् अकुर्वन् शुद्ध-भक्तिमान् इत्य् अर्थः । कृष्णार्पित-प्राणत्वं कथं स्याद् इत्य् अत आह—तत्-पुरुषेति ॥१६॥

 —ओ)०(ओ—

**॥ ६.१.१७ ॥**

**सध्रीचीनो ह्य् अयं लोके पन्थाः क्षेमोऽकुतो-भयः ।**

**सुशीलाः साधवो यत्र नारायण-परायणाः ॥**

**श्रीधरः : **तत्र हेतुः—**सध्रीचीनः** समीचीनः । **अयं पन्था** भक्ति-मार्गः । यतः **क्षेमः**। क्षेमत्वे हेतुः—**न कुतश्चिद्** विघ्नादेर् **भयं** यस्मिन् । तद् एवाह—**सुशीलाः** कृपालवः । **साधवो** निष्कामाः । **यत्र** यस्मिन् मार्गे धर्म-निष्ठाः । अतो न ज्ञान-मार्ग इवासहायता-निमित्तं भयम्, नापि कर्म-मार्गवन् मत्सरादि-युक्तेभ्यो भयम् इति भावः॥१७॥

**चैतन्य-मत-मञ्जुषा : **ज्ञान-मार्गौ परिहाय भक्ति-मार्ग एवाश्रयणीय इत्य् आह—सध्रीचीन इत्य्-आदि । सहाञ्चतीति **सध्रीचीनः**, सुसेव्यत्वात् स्वयम् एव पन्था गम्यावधिः । सहाञ्चतीति एक-रूपत्वं व्यङ्ग्यम् । यतोऽ**कुतो-भयः**, कुतोऽपि भयं यत्र नास्ति, ज्ञानादि-मार्गस् तु सर्वतो-भयः । सध्रीचीनत्वम् आह—यत्र **साधवः**, साधव एव यत्र प्रचरन्ति, न तु दस्यवः । दस्यु-ग्रस्ते पथि साधवो वणिजश् च न चरन्ति । केऽमी साधवः? इत्य् आह—**सुशीलाः** शोभनं श्री-कृष्ण-भजन-रूपं शीलं शुचि चरितं येषाम् । तम् एवार्थं दर्शयति—**नारायण-परायणा** नारायणादि-परो नारायण-परः श्री-कृष्णः, स एवायनम् आश्रयो येषाम् ॥१७॥

**सनातनः **(ह।भ।वि। ११.५६५) : अयं पन्था भक्ति-मार्गः **सध्रीचीनः** समीचीनः । यतः **क्षेमः**कल्याणम् । क्षेमत्वे हेतुः—**नकुतश्चिद्** विघ्नादेर् **भयं** यस्मिन् । यद् वा, क्षेमः मङ्गल-रूपोऽकुतश्चिद् भयं च । तद् एवाह—**यत्र** यस्मिन् मार्गे **सुशीलाः** कृपालवः **साधवो** निष्कामाः, अतो न ज्ञान-मार्गवद् असहायता-निमित्तं भयम्, नापि कर्म-मार्गवन् मत्सरादि-युक्तेभ्यो भयम् । तेषां सङ्गत्या च सर्वथा क्षेमम् एवेति भावः॥१७॥

**क्रम-सन्दर्भः : **अयं पन्था नारायण-भक्ति-मार्गः ॥१७॥

**विश्वनाथः : **न च ज्ञान-योग-व्रताद्य्-असमर्थानाम् एव भक्ति-योग इति वाच्यम् इत्य् आह—**सध्रीचीनः** । **हि** निश्चितम् । अयम् एव सर्वतः श्रेष्ठः, **न कुतोऽपि** विघ्नादेर् **भयं** यत्र सः। **सुशीलाः** साधव इति ज्ञान-मार्ग इव असहायता-निमित्तं भयं न, नापि कर्म-मार्गवन् मत्सरतादि-हेतुकं भयम् इति भावः॥१७॥

 —ओ)०(ओ—

**॥ ६.१.१८ ॥**

**प्रायश्चित्तानि चीर्णानि नारायण-पराङ्मुखम् ।**

**न निष्पुनन्ति राजेन्द्र सुरा-कुम्भम् इवापगाः ॥**

**श्रीधरः : **भक्तेर् अन्य-निरपेक्षत्वम् उक्तम्, कृच्छ्रादीनि तु भक्तिं विना न शोधयन्तीत्य् आह—प्रायश्चित्तानीति । महताम् अप्य् अशोधकत्वे दृष्टान्तम् आह—सुराकुम्भम् आपगा नद्य इवेति ॥१८॥

**चैतन्य-मत-मञ्जुषा : **व्यतिरेकेणापि दर्शयति—प्रायश्चित्तानीति । चीर्णान्य् अपि प्रायश्चित्तानि कृच्छ्र-चान्द्रायणादीनि नारायण-पराङ्मुखं न निष्पुनन्ति, यथा कथञ्चिद् एव पुनन्तीत् भावः । तत्र दृष्टान्तः—सुराकुम्भम् इवापगाः, सुरा-कुम्भो हि क्षालितोऽपि, न तु दौर्गन्ध्यं जहाति, व्यवहार-योगस् तु न भवत्य् एव । अतः कृत-प्रायश्चित्तोऽपि भगवद्-भक्तः शुद्धान्तः-करणोऽपि न भवति, व्यवहार-योग्योऽपि न भवतीति भावः ॥१८॥

**सनातनः **: चीर्णानि कृतान्य् अपि न निष्पुनन्ति, न शोधयन्ति । महताम् अप्य् अशोधकत्वे दृष्टान्तः—सुरा-कुम्भम् इवापगा इवेति ॥१८॥ (ह।भ।वि। १०.३०५)

**क्रम-सन्दर्भः : **प्रायश्चित्तानीति निर् निश्चितं न पुनन्ति ॥१८॥

**विश्वनाथः : **किं चान्वय-व्यतिरेकाभ्यां भक्तिर् एव पाप-प्रशमनी दृष्टा, न ज्ञान-कर्मादीत्य् आह—प्रायश्चित्तानीति । बहु-वचनेन कर्म-ज्ञान-मयानि सर्वाणीत्य् अर्थः । नारायण-पराङ्-मुखं भक्ति-भक्तोत्कर्षयोः श्रुतयोर् अपि तत्र श्रद्धा-हीनं न पुनन्ति, भक्तिस् तु ज्ञान-कर्मादि-हीनम् अपि पुनाति, केवलया भक्त्येति पूर्वोक्तेः ॥१८॥

 —ओ)०(ओ—

**॥ ६.१.१९ ॥**

**सकृन् मनः कृष्ण-पदारविन्दयोर्**

**निवेशितं तद्-गुण-रागि यैर् इह ।**

**न ते यमं पाश-भृतश् च तद्-भटान्**

**स्वप्नेऽपि पश्यन्ति हि चीर्ण-निष्कृताः ॥**

**श्रीधरः : **भक्तिः स्वल्पापि पुनात्य् एवेत्य् आह—सकृद् इति । तस्य गुणेषु राग-मात्रम् अस्ति, न तु ज्ञानं यस्य तन्-**मनः** । तावतैव **चीर्णं निष्कृतं** प्रायश्चित्तं यैः ॥१९॥

**चैतन्य-मत-मञ्जुषा : **अत इतिहासम् उपक्रामयितुम् उपक्रमणिकाम् आह—सकृद् इति । अस्तु तावत् पूर्व-पूर्व-श्लोक-निर्दिष्ट-वासुदेव-परायणत्व-कृष्णार्पित-प्राणत्वादि, **सकृद्** एवारम् अपि यैः **कृष्ण-पादारविन्दयोर् मनो** निवेशितं, **गुण-रागि** गुणेषु भक्त-वात्सल्यादिषु राग-युक्तम्, **न ते यमं पश्यन्ति** । यमं न पश्यन्तु नाम, कदाचित् तन्-महिमानम् अवज्ञाय समानेतुम् आगतवतः **पाश-भृतस् तद्-भटान्** वा न पश्यन्ति । अस्तु तावत् साक्षात्, स्वप्नेऽपि न, यतश् **चीर्ण-निष्कृताः** सकृन्-मनो-निवेश-मात्रेणैव कृत-प्रायश्चित्ताः ॥१९॥

**क्रम-सन्दर्भः : **अथ रागाभास-मय्यास् ततोऽप्य् उत्तमत्वेनाह—सकृद् इति । रागोऽत्र रञ्जन-मात्र-लक्षणो रत्य्-आभासः, सकृच्-छब्द-प्रयोगात् । न तु तद्-गुण-माधुरी-याथार्थ्य-ज्ञानेन साक्षात् प्रीतिः । अत एव तत्र तात्पर्याभावात् **सकृद् अपी**त्य् उक्तम् । साक्षाद् रतौ सत्याम् असकृद् एव तस्मिन् मनो-निवेशः स्यात् । 


    दधति सकृन् मनस् त्वयि य आत्मनि नित्य-सुखे


    न पुनर् उपासते पुरुष-सार-हरावसथान् ॥ [भा।पु। १०.८७.३५] इति श्रुति-स्तुतेः।

अत एव टीकायाम्—तस्य गुणेषु राग-मात्रम् अस्ति, न तु ज्ञानम् इत्य् उक्तम् । _राग-मात्रं_ यत्-किञ्चिद् रागः । _ज्ञानं_ च याथार्थ्येनानुभव इति । तथाप्य् अस्त्य् अजामिलादिभ्यो विशेष इत्य् आह—न ते यमम् इत्य् अतोऽत्रैषां पूर्वेभ्य उत्तमत्वं फल-भक्त्य्-आभास-सद्-भावेन यमादीनां तद्-दृष्टि-पथेऽपि गन्तुम् अशक्यत्वान् महाप्रभाव-रूपं दर्शितम् । 

अत्र तद्-गुण-रागीति विशेषणं तु तेषां तद्-दृष्टि-पथ-गमन-सामर्थ्यस्यापि यद् घातकम्, तादृश-तत्-स्मरणस्य प्रभाव-विशेषम् एव बोधयतीति ज्ञेयम् । यथा नारसिंहे श्री-यमोक्तौ—


    अहम् अमर-गणार्चितेन धात्रा 


    यम इति लोक-हिताय संनियुक्तः ।


    हरि-गुरु-विमुखान् प्रशास्मि मर्त्यान्


    हरि-चरण-प्रणतान् नमस्करोमि ॥ [नृ।पु। ९.२] इति ।

तथैवामृत-सारोद्धारे स्कान्द-वचनम्—


    न ब्रह्मा न शिवाग्नीन्द्रा नाहं नान्ये दिवौकसः ।


    शक्तास् तु निग्रहं कर्तुं वैष्णवानां महात्मनाम् ॥ इति ॥१९॥ 

**प्रीति-सन्दर्भः ७४** : अथ कदाचिद् उद्भवत्-तच्-छवि-मात्रत्वम् आह— सकृन् मनः इति । रागो रञ्जन-मात्रम्, न तु तद्-गुण-माधुरी-याथार्थ्य-ज्ञानेन साक्षात् प्रीतिः । अत एव तत्र तात्पर्याभावात् सकृद् अपीत्य् उक्तम् । तथाप्य् अस्त्य् अजामिलादिभ्यो विशेष इत्य् आह—न ते यमम् इत्य्-आदि ॥१९॥

**विश्वनाथः : **नात्र भक्ति-भूमाप्य् अपेक्षणीय इत्य् आह—सकृद् अपि, किं पुनर् असकृत् ? मनोऽपि, किं पुनः श्रोत्रादि । तच् च मनो गुण-रागि विषयासक्तम्, किं पुनर् गुण-राग-रहितम् ? स्वप्नेऽपि, किं पुनः साक्षात् तावन्-मात्र-ध्यानेनैव ? चीर्णं निष्कृतं प्रायश्चित्तं यैस् ते । अत्र सकृद् इत्य्-आदि पदैः कस्यचिच् छुद्ध-भक्तस्य दैवात् पापानां पौनःपुन्येऽप्य् उत्खात-दंष्टोरग-दंशानाम् इव तेषाम् अकिञ्चित्करत्वात् कुञ्जर-शौचवद् आक्षेप-विषयीभावोऽनुचित एव—अपि चेत् सुदुराचारो भजते मां [गीता ९.३०] इत्य्-आदि वचनेभ्यः ॥१९॥

 —ओ)०(ओ—

**॥ ६.१.२० ॥**

**अत्र चोदाहरन्तीमम् इतिहासं पुरातनम् ।**

**दूतानां विष्णु-यमयोः संवादस् तं निबोध मे ॥**

**श्रीधरः : **इमम् अर्थम् इतिहासेनोपपादयति—अत्र चेति । मे मत्तः ॥२०॥

**क्रम-सन्दर्भः : **अथ तत्र तत्र कैमुत्यं दर्शयितुम् इतिहासम् उपक्षिपति—अत्र चेति॥२०॥

**विश्वनाथः : **अत्रार्थ एवेतिहासम् उपक्षिपति । अत्रेति यः संवादस् तं निबोध मे मत्तः ॥२०॥

 —ओ)०(ओ—

**॥ ६.१.२१ ॥**

**कान्यकुब्जे द्विजः कश्चिद् दासी-पतिर् अजामिलः ।**

**नाम्ना नष्ट-सदाचारो दास्याः संसर्ग-दूषितः ॥**

**श्रीधरः : **कान्यकुब्जे पुरे । दास्याः पतिः नाम्ना अजामिलः ॥२१॥

**क्रम-सन्दर्भः, विश्वनाथः : _न व्याख्यातम्।_**

 —ओ)०(ओ—

**॥ ६.१.२२ ॥**

**वन्द्य्-अक्षैः कैतवैश् चौर्यैर् गर्हितां वृत्तिम् आस्थितः ।**

**बिभ्रत् कुटुम्बम् अशुचिर् यातयाम् आस देहिनः ॥**

**श्रीधरः : **वृत्तिं जीविकाम् । बिभ्रत् पुष्णन् । यातयामास पीडयामास ॥२२॥

**क्रम-सन्दर्भः : _न व्याख्यातम्।_**

**विश्वनाथः : **वन्दी शृङ्खलित-जनता तया तदा कर्षणेनेत्य् अर्थः । अक्षैश् च द्यूतेन कैतवैर् वञ्चनादिभिश् च वृत्तिं जीविकाम् । यातयामास पीडयामास ॥२२॥

 —ओ)०(ओ—

**॥ ६.१.२३ ॥**

**एवं निवसतस् तस्य लालयानस्य तत्-सुतान् ।**

**कालोऽत्यगान् महान् राजन्न् अष्टाशीत्यायुषः समाः ॥**

**श्रीधरः : **आयुषः सम्बन्धी महान् कालोऽत्यगात् । स कियान् इत्य् अपेक्षायाम् आह । अष्टाशीत्या सङ्ख्यया युक्ताः समाः संवत्सराः ॥२३॥

**क्रम-सन्दर्भः : _न व्याख्यातम्।_**

**विश्वनाथः : **आयुषः सम्बन्धी महान् कालोऽत्यगात् । स कियान् इत्य् अपेक्षायाम् आह—अष्टाशीत्या सङ्ख्यया युक्ताः समाः संवत्सराः ॥२३॥

 —ओ)०(ओ—

**॥ ६.१.२४ ॥**

**तस्य प्रवयसः पुत्रा दश तेषां तु योऽवमः ।**

**बालो नारायणो नाम्ना पित्रोश् च दयितो भृशम् ॥**

**श्रीधरः, विश्वनाथः : **प्रवयसो वृद्धस्य ॥२४॥

**क्रम-सन्दर्भः : **पित्रोश् च दयित इति मातुर् अपि कृतार्थत्वम् उक्तम् ॥२४॥

 —ओ)०(ओ—

**॥ ६.१.२५ ॥**

**स बद्ध-हृदयस् तस्मिन्न् अर्भके कल-भाषिणि ।**

**निरीक्षमाणस् तल्-लीलां मुमुदे जरठो भृशम् ॥**

**श्रीधरः : **बद्धं हृदयं येन । जरठो वृद्धः ॥२५॥

**क्रम-सन्दर्भः : _न व्याख्यातम्।_**

**विश्वनाथः : **जरठो वृद्धः ॥२५॥

 —ओ)०(ओ—

**॥ ६.१.२६ ॥**

**भुञ्जानः प्रपिबन् खादन् बालकं स्नेह-यन्त्रितः ।**

**भोजयन् पाययन् मूढो न वेदागतम् अन्तकम् ॥**

**श्रीधरः : **एतच् च तद्-उपलालनादि श्री-नारायण-नामोच्चार-माहात्म्येन तद्-भक्तिर् एवाभूद् इति सिद्धान्तोपयोगित्वेनापि द्रष्टव्यम् ॥२६॥

**क्रम-सन्दर्भः : _न व्याख्यातम्।_**

**विश्वनाथः : **खादन् चर्वयन् ॥२६॥

 —ओ)०(ओ—

**॥ ६.१.२७ ॥**

**स एवं वर्तमानो ञ्ज्ञो मृत्यु-काल उपस्थिते ।**

**मतिं चकार तनये बाले नारायणाह्वये ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः : **एतच् च तद्-उपलालनादि श्री-नारायण-नामोच्चार-माहात्म्येन तद्-भक्तिर् एवाभूद् इति सिद्धान्तोपयोगित्वेनापि द्रष्टव्यम् इति श्री-स्वामि-चरणैः ॥२६॥

 —ओ)०(ओ—

**॥ ६.१.२८-२९ ॥**

**स पाश-हस्तांस् त्रीन् दृष्ट्वा पुरुषान् अति-दारुणान् ।**

**वक्र-तुण्डान् ऊर्ध्व-रोम्ण आत्मानं नेतुम् आगतान् ॥**

**दूरे क्रीडनकासक्तं पुत्रं नारायणाह्वयम् ।**

**प्लावितेन स्वरेणोच्चैर् आजुहावाकुलेन्द्रियः ॥**

**श्रीधरः : **वक्राणि तुण्डानि मुखानि येषाम् । ऊर्ध्वानि रोमाणि येषां तान् । प्लावितेन प्लुतत्वं नीतेन ॥२८-२९॥

**क्रम-सन्दर्भः : _न व्याख्यातम्।_**

**विश्वनाथः : **त्रीन् इति अजामिलेन कृतानाम् अनन्त्यानाम् अपि पापानां कायिक-वाचिक-मानसत्वेन त्रैविध्यात् त्रय एव याम्या आगताः, नारायण-नाम्नश् चतुरक्षरत्वाच् चत्वारो विष्णु-पार्षदा आगता इति ज्ञेयम् । प्लावितेन प्लुतत्वं नीतेन ॥२८-२९॥

—ओ)०(ओ—

**॥ ६.१.३० ॥**

**निशम्य म्रियमाणस्य मुखतो हरि-कीर्तनम् ।**

**भर्तुर् नाम महाराज पार्षदाः सहसापतन् ॥**

**श्रीधरः : **हरि-कीर्तनं निशम्यापतन् । यतस् तद् भर्तुर् नाम ॥३०॥

**क्रम-सन्दर्भः : _न व्याख्यातम्।_**

**विश्वनाथः : **हरि-कीर्तनं निशम्यापतन् । कथं-भूतस्य ? भर्तुर् नाम ब्रुवतः ॥३०॥

 —ओ)०(ओ—

**॥ ६.१.३१ ॥**

**विकर्षतोऽन्तर् हृदयाद् दासी-पतिम् अजामिलम् ।**

**यम-प्रेष्यान् विष्णुदूता वारयाम् आसुर् ओजसा ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः : **अजामिलम् इमं वैष्णवं मा विकर्षथ । रे मा विकर्षथ । यदि जीवितुम् इच्छथेति वारयामासुः ॥३१॥

 —ओ)०(ओ—

**॥ ६.१.३२ ॥**

**ऊचुर् निषेधितास् तांस् ते वैवस्वत-पुरःसराः ।**

**के यूयं प्रतिषेद्धारो धर्म-राजस्य शासनम् ॥**

**श्रीधरः, विश्वनाथः : **पुरः-सरा भृत्याः ॥३२॥

**क्रम-सन्दर्भः : _न व्याख्यातम्।_**

 —ओ)०(ओ—

**॥ ६.१.३३ ॥**

**कस्य वा कुत आयाताः कस्माद् अस्य निषेधथ ।**

**किं देवा उपदेवा या यूयं किं सिद्ध-सत्तमाः ॥**

**श्रीधरः, विश्वनाथः : **अस्य नयनं निषेधथ ॥३३॥

**क्रम-सन्दर्भः : _न व्याख्यातम्।_**

 —ओ)०(ओ—

**॥ ६.१.३४ ॥**

**सर्वे पद्म-पलाशाक्षाः पीत-कौशेय-वाससः ।**

**किरीटिनः कुण्डलिनो लसत्-पुष्कर-मालिनः ॥**

**श्रीधरः : **वयं युष्मान् न जानीम इति न कोपः कार्यो यतोऽलौकिकाद् भूत-रूपा यूयम् इत्य् आहुः, सर्व इति सार्धाभ्याम् । लसन्त्यः पुष्कर-मालाः सन्ति येषाम् ॥३४॥

**क्रम-सन्दर्भः, विश्वनाथः : _न व्याख्यातम्।_**

 —ओ)०(ओ—

**॥ ६.१.३५ ॥**

**सर्वे च नूत्न-वयसः सर्वे चारु-चतुर्भुजाः ।**

**धनुर्-निषङ्गासि-गदा- शङ्ख-चक्राम्बुज-श्रियः ॥**

**श्रीधरः : **नूत्नं नव वयो येषाम् । निषङ्ग इषुधिः । धनुर् निषङ्गादिभिः श्रीः शोभा येषां ते ॥३५॥

**क्रम-सन्दर्भः : _न व्याख्यातम्।_**

**विश्वनाथः : **आकृत्या च यूयं परम-शिष्टा एव लक्ष्यध्वे इत्य् आहुः—सर्वे इति ॥३५॥

 —ओ)०(ओ—

**॥ ६.१.३६ ॥**

**दिशो वितिमिरालोकाः कुर्वन्तः स्वेन तेजसा ।**

**किम् अर्थं धर्म-पालस्य किङ्करान् नो निषेधथ ॥**

**श्रीधरः : **विगतं तिमिरम् आलोकश् चान्यस्य प्रकाशो यासु तथाभूता दिशः कुर्वन्तः । भवताम् एतद् अनुचितम् इत्य् आहुः, किम् अर्थम् इति ॥३६॥

**क्रम-सन्दर्भः : _न व्याख्यातम्।_**

**विश्वनाथः : **विगतं तिमिरम् आलोकश् चान्यदीयो यासु ताः कर्मणा तु कथम् अशिष्टा इत्य् आहुः—किम्-अर्थम् इति ॥३६॥

 —ओ)०(ओ—

**॥ ६.१.३७ ॥**

**श्री-शुक उवाच—**

**इत्य् उक्ते यमदूतैस् ते वासुदेवोक्त-कारिणः ।**

**तान् प्रत्यूचुः प्रहस्येदं मेघ-निर्ह्रादया गिरा ॥**

**श्रीधरः : **अहो दण्ड्यादण्ड्यादि-ज्ञान-शून्या एते चोरा एवास्मद् भिया धर्म-राजस्य किङ्करा इत्य् अनृतं वदन्तीति विस्मयेन प्रहस्य तान् प्रत्य् ऊचुः । मेघस्येव निर्ह्रादो ध्वनिर् यस्यास् तया ॥३७॥

**क्रम-सन्दर्भः : _न व्याख्यातम्।_**

**विश्वनाथः : **प्रहस्येत्य् अरे धर्मम् एव न जानीथ किम् इत्य् अस्मद्-भयेन धर्मराजस्य किङ्करा इति ब्रूथ किन्तु यूयं प्रेत-विशेषा एवास्मद्-धस्त-पतिताः कथम् अद्य जीविष्यथेति भावः ॥३७॥

 —ओ)०(ओ—

**॥ ६.१.३८ ॥**

**श्री-विष्णुदूता ऊचुः—**

**यूयं वै धर्म-राजस्य यदि निर्देश-कारिणः ।**

**ब्रूत धर्मस्य नस् तत्त्वं यच् चाधर्मस्य लक्षणम् ॥**

**श्रीधरः : **तत्त्वं स्वरूपम् । लक्षणं प्रमाणम् ॥३८॥

**क्रम-सन्दर्भः : _न व्याख्यातम्।_**

**विश्वनाथः : **ननु वयं धर्मराजस्य दूता भवामैव के तावद् अस्मान् न परिचिन्वन्तीत्य् अत आहुर् यूयम् इति । निर्देशो निर्देशः नोऽस्मान् प्रति तत्त्वं स्वरूपं लक्षणं प्रमाणम् ॥३८॥

 —ओ)०(ओ—

**॥ ६.१.३९ ॥**

**कथं स्विद् ध्रियते दण्डः किं वास्य स्थानम् ईप्सितम् ।**

**दण्ड्याः किं कारिणः सर्वे आहो स्वित् कतिचिन् नृणाम् ॥**

**श्रीधरः : **कथं स्वित् केन प्रकारेण ? स्थानं विषयः । कारिणः कर्मिणः । नृणाम् इति नरा एव न पश्वादयः । तेष्व् अपि कतिचिद् एवेत्य् अर्थः ॥३९॥

**क्रम-सन्दर्भः : _न व्याख्यातम्।_**

**विश्वनाथः : **कथम् इति दण्डस्य प्रकार-प्रश्नः । तिष्ठत्य् अस्माद् इति स्थानम् इति दण्डस्य कारण-प्रश्नः । कारिणः कर्मिणः इति विषय-प्रश्नः । सर्वे इति किं पश्वादयोऽपि किं वा नॄणां मध्ये कतिचिद् इति तत्र व्यवस्था-प्रश्नः ॥३९॥

 —ओ)०(ओ—

**॥ ६.१.४० ॥**

**यमदूता ऊचुः—**

**वेद-प्रणिहितो धर्मो ह्य् अधर्मस् तद्-विपर्ययः ।**

**वेदो नारायणः साक्षात् स्वयम्भूर् इति शुश्रुम ॥**

**मध्वः : **श्री-वेद-व्यासाय नमः ।


    वेदानां प्रथमो वक्ता हरिर् एव यतो विभुः ।


    अतो विष्ण्व्-आत्मका वेदा इत्य् आहुर् वेद-वादिनः ॥ इति शब्द-निर्णये ॥४०॥

**श्रीधरः : **वेदेन प्रणिहितो विहितो धर्मः, वेद-प्रमाणक इत्य् अर्थः । अनेन यो वेद-प्रमाणकः स धर्मो यो धर्मः स वेद-प्रमाणक इति स्वरूपं प्रमाणं चोक्तम् । यथाह जैमिनिः चोदना-लक्षणोऽर्थो धर्मः इति । व्याख्यातं च भट्टैः, द्वयम् एकेन सूत्रेण श्रुत्य्-अर्थाभ्यां निरूप्यते इति । अपृष्टस्याप्य् अधर्मस्य स्वरूपं लक्षणं च दण्ड-स्थान-कथनायाहुः । तद्-विपर्ययो यो वेद-निषिद्धः सोऽधर्मः । निषेधश् च तस्मिन् प्रमाणम् इत्य् अर्थः । वेदस्य प्रामाण्ये हेतुः, वेदो नारायणाद् उद्भूतः स एव साक्षाद् इत्य् उपचारः । स्वयंभूर् इति च निःश्वास-मात्रेण स्वयम् एव भवतीति । तथा च श्रुतिः—अस्य महतो भूतस्य निःश्वसितम् एतद् यद् ऋग्-वेदः[बृ।आ।उ। २.४.१०] इति ॥४०॥

**क्रम-सन्दर्भः : **वेदे प्रणिहितो विहित इत्य् अर्थः । साक्षाद् इति स्वयम् एवेत्य् अर्थः । अत एव स्वयम्भूः ॥४०॥

**विश्वनाथः : **वेदेन प्रणिहितो विहितः । वेद-विहितत्वं धर्मत्वम् इति धर्म-स्वरूपं तत्र वेद-विधिर् एव प्रमाणम् इति प्रमाणं चोक्तम् । दण्ड-कारण-प्रश्नेनाधर्मस्यापि पृष्टत्वात् अधर्मस्य स्वरूपं प्रमाणं चाहुः । तद्-विपर्ययो यो वेद-निषिद्धः सोऽधर्मः । वेद-निषेध एव तस्मिन् प्रमाणम् इत्य् अर्थः । स्वयंभूर् इति नारायणस्य निःश्वास-मात्रेण स्वयम् एव भवतीति । तथा च श्रुतिः—अस्य महतो भूतस्य निःश्वसितम् एतद् यद् ऋग्-वेदः[बृ।आ।उ। २.४.१०] इति ॥४०॥

 —ओ)०(ओ—

**॥ ६.१.४१ ॥**

**येन स्व-धाम्न्य् अमी भावा रजः-सत्त्व-तमोमयाः ।**

**गुण-नाम-क्रिया-रूपैर् विभाव्यन्ते यथा-तथम् ॥**

**श्रीधरः : **कोऽसौ नारायणः ? तत्राहुः । येन स्व-धाम्नि स्वरूपे । अमी भावाः प्राणिनः । गुणाः शान्तत्वादयः । नामानि ब्राह्मण इत्य्-आदीनि । क्रियाश् चाध्ययनाद्याः । रूपाणि वर्णाश्रमादयस् तैर् विभाव्यन्ते विविच्यन्ते । यथा-तथं यथा-वत् । स नारायणः ॥४१॥

**क्रम-सन्दर्भः : **येनेति । येन परमेण हेतुना ॥४१॥

**विश्वनाथः : **कोऽसौ नारायणः ? तत्राहुः । येन स्व-धाम्नि वैकुण्ठे स्थित्वैव अमी भावाः प्राणिनः सङ्कल्प-मात्रेणैव गुणाः शान्तत्वादयः । नामानि ब्राह्मण इत्य्-आदीनि । क्रिया अध्ययनाद्याः । रूपाणि वर्णाश्रमादीनि तैर् विभाव्यन्ते विविधतया सृज्यन्ते यथा-यथं यथावत् ॥४१॥

 —ओ)०(ओ—

**॥ ६.१.४२ ॥**

**सूर्योऽग्निः खं मरुद् देवः सोमः सन्ध्याहनी दिशः ।**

**कं कुः स्वयं धर्म इति ह्य् एते दैह्यस्य साक्षिणः ॥**

**श्रीधरः : **तथाप्य् अधर्मोऽनेन कृत इति कुतो ज्ञायते तत्राहुः, सूर्य इति । अहनी अहश् च रात्रिश् च । कम् उदकम् । कुः पृथ्वी । दैह्यस्य जीवस्य । यथाहुः, 


    आदित्य-चन्द्राव् अनिलोऽनलश् च 


    द्यौर् भूमिर् आपो हृदयं यमश् च । 


    अहश् च रात्रिश् च उभे च सन्ध्ये 


    धर्मश् च जानाति नरस्य वृत्तम् ॥इति ॥४२॥

**क्रम-सन्दर्भः : **साक्षिणः । आदिता-चन्द्राव् इत्य्-आदि मन्त्र-मय-परीक्षादौ तद्-भद्राभद्र-व्यञ्जकाः _॥_४२॥

**विश्वनाथः : **कोऽपिन जानात्व् इति पापं पुम्भिर् विविक्ते क्रियते, अत्र सूर्यादयो दैह्यस्य जीवस्य साक्षिणो येनैव विभाव्यन्त इति पूर्वेणैवान्वयः । अहश् च रात्रिश् च । कम् उदकम् । कुः पृथ्वी । यथाहुः, 


    आदित्य-चन्द्राव् अनिलोऽनलश् च 


    द्यौर् भूमिर् आपो हृदयं यमश् च । 


    अहश् च रात्रिश् च उभे च सन्ध्ये 


    धर्मश् च जानाति नरस्य वृत्तम् ॥इति ॥४२॥

 —ओ)०(ओ—

**॥ ६.१.४३ ॥**

**एतैर् अधर्मो विज्ञातः स्थानं दण्डस्य युज्यते ।**

**सर्वे कर्मानुरोधेन दण्डम् अर्हन्ति कारिणः ॥**

**श्रीधरः : **स्थानम् आहुः । एतैर् निमित्त-भूतैर् विज्ञातः । दण्ड्यान् आहुः—सर्व इति ॥४३॥

**क्रम-सन्दर्भः : **युज्यते—भवतीत्य् अर्थः ॥४३॥

**विश्वनाथः : **स्थानम् आहुः—एतैर् इति । दण्ड्या आहुः—सर्व एव प्राणिनः ॥४३॥

 —ओ)०(ओ—

**॥ ६.१.४४ ॥**

**सम्भवन्ति हि भद्राणि विपरीतानि चानघाः ।**

**कारिणां गुण-सङ्गोऽस्ति देहवान् न ह्य् अकर्म-कृत् ॥**

**श्रीधरः : **विपरीतान्य् अभद्राण्य् अपि कर्मिणां संभवन्ति । यतस् तेषां गुण-सङ्गोऽस्ति । यदि कश्चिद् अकर्ता स्यात् तर्हि तस्याभद्राणि न स्युः, न त्व् एतद् अस्तीत्य् आहुः । नहि देह-वान् अकर्म-कृद् अस्तीति । अतः सर्वे कर्मिणाः कर्मिणां च पापस्यावश्यं-भावित्वात् ते सर्वे दण्डम् अर्हन्तीत्य् अर्थः ॥४४॥

**क्रम-सन्दर्भः : _न व्याख्यातम्।_**

**विश्वनाथः : **सर्वेषां दण्ड्यत्वे हेतुः—सम्भवन्तीति । विपरीतान्य् अभद्राणि पापानि । यतः कारिणां कर्मिणां गुण-सङ्गोऽस्त्य् एव । गुणाश् च सत्त्वाद्याः पुण्य-पाप-हेतव एव । यावज्-जीव-मयं धर्मिकोऽधर्मिको वेति तु भूम्नैव व्यपदेशः । ननु कारिणाम् एव गुण-सङ्ग इत्य् उच्यते यदि कश्चिद् अकारी स्यात्, स त्व् अदण्ड्य एवेति तत्राहुः—देहवान् इति । देह-धारी नरः । अथ च कर्म-रहित इति प्रत्यक्ष-विरुद्धम् इत्य् अर्थः ॥४४॥

 —ओ)०(ओ—

**॥ ६.१.४५ ॥**

**येन यावान् यथाधर्मो धर्मो वेह समीहितः ।**

**स एव तत्-फलं भुङ्क्ते तथा तावद् अमुत्र वै ॥**

**श्रीधरः : **कथं स्विद् ध्रियते दण्डः ? इत्य् अस्योत्तरम्—येनेति । धर्मो वेति दृष्टान्तः । अधर्मानुसारेण दण्डो धर्मानुसारेण सुख-वद् इत्य् अर्थः ॥४५॥

**क्रम-सन्दर्भः : _न व्याख्यातम्।_**

**विश्वनाथः : **कथं दण्ड इत्य् अस्योत्तरम् आहुः—यावान् यत्-प्रमाणकः, यथा येन प्रकारेण अधर्मो धर्मो वा कृतः । तत्-फलं दुःखं सुखं वा, तावत् तत्-प्रमाणकं शास्त्र-दृष्ट्यैवेति शेषः ॥४५॥

 —ओ)०(ओ—

**॥ ६.१.४६ ॥**

**यथेह देव-प्रवरास् त्रै-विध्यम् उपलभ्यते ।**

**भूतेषु गुण-वैचित्र्यात् तथान्यत्रानुमीयते ॥**

**श्रीधरः : **न केवलं सूर्यादय एव धर्माधर्म-ज्ञापकाः किन्त्व् अर्थापत्तिर् अपीत्य् आहुः, यथेति । हे देव-प्रवराः, इह जन्मनि शान्त-घोर-मूढत्वेन वा सुख-दुःख-मिश्रत्वेन वा धार्मिकत्वादिना वा त्रै-विद्यं भूतेषु यथोपलभ्यते तथान्यत्र जन्मान्तरेऽनुमीयते त्रै-विध्यान्यथानुपपत्त्या कल्प्यते ॥४६॥

**क्रम-सन्दर्भः : **अनुमीयते मर्यैर् अपीति शेषः _॥_४६॥

**विश्वनाथः : **सत्त्वादि-गुण-सङ्गः प्रत्यक्षम् एवोपलभ्यताम् इत्य् आहुः—इह लोके त्रैविध्यं पुण्य-पाप-मिश्र-कर्मत्वेन नृणां त्रैविध्यं यथा तथैवान्यत्र पर-लोकेऽन्य-जन्मनि वा सुखित्व-मिश्रत्व-दुःखित्वेन त्रैविध्यम् अनुमीयते । शास्त्र-दृष्ट्यैवेति भावः ॥४६॥

 —ओ)०(ओ—

**॥ ६.१.४७ ॥**

**वर्तमानोऽन्ययोः कालो गुणाभिज्ञापको यथा ।**

**एवं जन्मान्ययोर् एतद् धर्माधर्म-निदर्शनम् ॥**

**श्रीधरः : **वर्तमान-जन्मना पूर्वापर-जन्म-धर्माधर्म-ज्ञानं भवतीति स-दृष्टान्तम् आहुः । वर्तमानो वसन्तादि-कालः । अन्ययोर् भूत-भविष्यतोर् वसन्तयोर् ये गुणाः पुष्प-फलादयस् तेषाम् अभिज्ञापको यथा । एवम् एतज् जन्म अन्ययोर् भूत-भावि-जन्मनोर् धर्माधर्मौ निदर्शयतीति तथा ॥४७॥

**क्रम-सन्दर्भः : **वर्तमानः पूर्व-सन्ध्यादिर् वसन्तादिर् वा । स यथा पूर्व-भागे स्व्-पूर्वकालस्य रात्र्य्-आदेः शिशिरादेर् वा गुणांशान् व्यञ्जयति, उत्तर-भागे च स्व-पर-कालस्य दिवसादेर् निदाघादेर् वा, तथा वर्तमान-जन्मापि स्व-पूर्व-जन्मादेर् इत्य् अर्थः ॥४७॥

**विश्वनाथः : **वर्तमान-जन्मनैव पूर्वापर-जन्म-धर्माधर्म-ज्ञानं भवतीति स-दृष्टान्तम् आहुः । वर्तमानो वसन्तादि-कालः । अन्ययोर् भूत-भविष्यतोर् वसन्तयोर् ये गुणाः पुष्प-फलादयस् तेषाम् अभिज्ञापको यथा । एवम् एतज् जन्मैव अन्ययोर् भूत-भाविनोर् जन्मनोर् धर्माधर्मौ निदर्शयतीति तथा ॥४७॥

 —ओ)०(ओ—

**॥ ६.१.४८ ॥**

**मनसैव पुरे देवः पूर्व-रूपं विपश्यति ।**

**अनुमीमांसतेऽपूर्वं मनसा भगवान् अजः ॥**

**श्रीधरः : **अयं च धर्माधर्म-ज्ञान-प्रकारोऽन्येषाम्, धर्म-राजस् तु मनसैव सर्वं पश्यतीत्य् आहुः । पुरे संयमिन्यां स्थित एव देवो यमो देहे स्थितोऽन्तर्यामी वा जीवस्य पूर्व-रूपं धर्माधर्मादि-युक्तं विशेषेण पश्यति । अन्वनन्तरम् अपूर्वं रूपं मीमांसते । यद् यस्यानुरूपं तद् विचारयति, यतोऽसौ भगवान् अजः ॥४८॥

**क्रम-सन्दर्भः : **भगवान् अज इति यम-पक्षे, तद्-विभूतित्वाद् भक्त्या तद्-अभेद-निर्देशः ॥४८॥

**विश्वनाथः : **अयं च धर्माधर्म-ज्ञान-प्रकारस् त्व् अन्येषां प्रायिकः धर्मराजस् तु मनसैव निश्चितम् एव सर्वं पश्यतीत्य् आहुः । पुरे संयमन्यां स्थित एव देवो यमः पूर्व-रूपं पूर्व-जन्म-स्वरूपं धर्माधर्मादि-युक्तं पश्यति । अन्व् अनन्तरम् अपूर्वं वर्तमानं भावि-रूपं मीमांसते । यद् यस्यानुरूपं तद् विचारयति, भगवान् सर्वज्ञोऽजो ब्रह्म-तुल्यः ॥४८॥

 —ओ)०(ओ—

**॥ ६.१.४९ ॥**

**यथाज्ञस् तमसा युक्त उपास्ते व्यक्तम् एव हि ।**

**न वेद पूर्वम् अपरं नष्ट-जन्म-स्मृतिस् तथा ॥**

**श्रीधरः : **जीवस् त्व् ईश्वरेणोपस्थापितं वर्तमानं देहं पश्यति न तु पूर्वम् अपरं चेत्य् आहुः—यथेति । अज्ञोऽविद्योपाधिर् जीवस्तु व्यक्तम् एव प्राचीन-कर्माभिव्यक्तं वर्तमानम् एव देहाद्य्-उपास्तेऽहम् इति मन्यते, पूर्वम् अपरं वा न वेद । अत्र हेतुः, नष्टा जन्मनां स्मृतिर् यस्य । अत्र दृष्टान्तः, तमसा निद्रया युक्तो यथा स्वप्नेऽपि व्यक्तम् एव देहाद्य्-उपास्ते न तु जाग्रद्-देहादि पूर्व-स्वप्नादि-गतं वा तद्वद् इत्य् अर्थः ॥४९॥

**क्रम-सन्दर्भः : _न व्याख्यातम्।_**

**विश्वनाथः : **जीवस्य तु पूर्वापर-ज्ञानाभावात् पापादौ प्रवृत्तिर् न चित्रम् इत्य् आहुः—यथा तमसा युक्तः पश्व्-आदिर् व्यक्तं वर्तमान-देहम् एव उपास्ते यथेष्टाहाराद्यैः सुखयति तथैव नरोऽपि, नष्टाजन्मनैव स्मृतिर् यस्येति पूर्वापर-ज्ञानाभावे हेतुः ॥४९॥

 —ओ)०(ओ—

**॥ ६.१.५० ॥**

**पञ्चभिः कुरुते स्वार्थान् पञ्च वेदाथ पञ्चभिः ।**

**एकस् तु षोडशेन त्रीन् स्वयं सप्तदशोऽश्नुते ॥**

**श्रीधरः : **एवं-भूतस्य जीवस्य संसारं प्रपञ्चयन्ति पञ्चभिः श्लोकैः । पञ्चभिः कर्मेन्द्रियैः स्वार्थानुपादान् आदीन् कुरुते । पञ्च शब्दादीन् वेद पञ्चभिर् ज्ञानेन्द्रियैः षोडशेन मनसा सह सप्तदशः षोडशोपाध्य्-अन्तर्-गतोऽपि स्वयं त्व् एक एव । सर्वेन्द्रिय-विषय-प्रतिसन्धानात् । त्रीन् ज्ञान-कर्मेन्द्रिय-मनो-विषयान् प्राप्नोति ।

**क्रम-सन्दर्भः : _न व्याख्यातम्।_**

**विश्वनाथः : **

 —ओ)०(ओ—

**॥ ६.१.५१ ॥**

**तद् एतत् षोडश-कलं लिङ्गं शक्ति-त्रयं महत् ।**

**धत्तेऽनुसंसृतिं पुंसि हर्ष-शोक-भयार्तिदाम् ॥**

**श्रीधरः : **तद् एतल् लिङ्ग-शरीरं शक्ति-त्रयं गुण-त्रय-कार्यं महद् अनादि पुंसि जीवे अन्व् अनुसंसृतिं धत्ते ।

**क्रम-सन्दर्भः : _न व्याख्यातम्।_**

**विश्वनाथः : **

 —ओ)०(ओ—

**॥ ६.१.५२ ॥**

**देह्य् अज्ञो ञ्जित-षड्-वर्गो नेच्छन् कर्माणि कार्यते ।**

**कोशकार इवात्मानं कर्मणाच्छाद्य मुह्यति ॥**

**श्रीधरः : **नेच्छन्न् अनिच्छन्न् अप्य् अनेनैव कर्माणि कार्यते । कोश-कारः कीट-विशेषः । मुह्यति निर्गमोपायं न जानाति ।

**क्रम-सन्दर्भः : _न व्याख्यातम्।_**

**विश्वनाथः : **

 —ओ)०(ओ—

**॥ ६.१.५३ ॥**

**न हि कश्चित् क्षणम् अपि जातु तिष्ठत्य् अकर्म-कृत् ।**

**कार्यते ह्य् अवशः कर्म गुणैः स्वाभाविकैर् बलात् ॥**

**श्रीधरः : **कार्यत इत्य् अत्रानुभवं प्रमाणयन्ति, नहीति । गुणैर् गुण-कार्य-रागादिभिः । स्वाभाविकैः पूर्व-कर्म-संस्कारोद्भूतैः ।

**क्रम-सन्दर्भः : _न व्याख्यातम्।_**

**विश्वनाथः : **स्वाभाविकैः पूर्व-कर्म-संस्कारोद्भूतैः ।

 —ओ)०(ओ—

**॥ ६.१.५४ ॥**

**लब्ध्वा निमित्तम् अव्यक्तं व्यक्ताव्यक्तं भवत्य् उत ।**

**यथा-योनि यथा-बीजं स्वभावेन बलीयसा ॥**

**श्रीधरः : **कर्म-वशेन च तद् अनुरूपो देहो भवतीत्य् आहुः, लब्ध्वेति । अव्यक्तम् अदृष्टं निमित्तं लब्ध्वा व्यक्ताव्यक्तं तद् अनुरूपं स्थूलं सूक्ष्मं च शरीरं भवति । यथा-योनि मातृ-सदृशम् । यथा-बीजं पितृ-सदृशम् । स्व-भावो वासना । शुक्र-शोणितयोर् एकत्वेऽपि कर्म-वासनया माता-पितृ-सदृशो देहो भवतीत्य् अर्थः ।

**क्रम-सन्दर्भः : **लब्ध्वेति । अदृष्टेन निमित्तेन ये योनि-बीजे प्राप्येते, तत्-स्वभावानुसारेण देहो भवतीत्य् अर्थः ॥५४॥

**विश्वनाथः : **एवञ् च निमित्तम् अदृष्टं लब्ध्वा तत्-कर्मानुसारेण व्यक्ताव्यक्तं स्थूलं सूक्ष्माञ् च शरीरं भवति यथायोनि क्वचिन् मातृ-सदृशं यथाबीजं क्वचित् पितृ-सदृशं क्वचिद् उभय-सदृशं स्वभावेन हिंस्रत्व-सौम्यत्वेन च युक्तम् ॥५४॥

 —ओ)०(ओ—

**॥ ६.१.५५ ॥**

**एष प्रकृति-सङ्गेन पुरुषस्य विपर्ययः ।**

**आसीत् स एव न चिराद् ईश-सङ्गाद् विलीयते ॥**

**श्रीधरः : **संसार-चक्रम् उपसंहरन्तो मुक्ति-प्रकारम् आहुः—एष इति । ईश-सङ्गात् परमेश्वर-भजनात् ॥५५॥

**क्रम-सन्दर्भः : **एष इति । भयं द्वितीयाभिनिवेशतः स्यात् [भा।पु। ११.२.३७] इतिवत् _॥_५५॥

**विश्वनाथः : **एष इति । प्रकृति-पुरुषयोः सङ्गाभ्याम् एव बन्ध-मोक्षौ भवत इत्य् अर्थः ॥५५॥

 —ओ)०(ओ—

**॥ ६.१.५६ ॥**

**अयं हि श्रुत-सम्पन्नः शील-वृत्त-गुणालयः ।**

**धृत-व्रतो मृदुर् दान्तः सत्य-वाङ् मन्त्र-विच् छुचिः ॥**

**श्रीधरः : **तद् एवं सामण्यते धर्मादि-निर्णयम् उक्त्वा प्रस्तुतस्याजामिलस्याधर्मं प्रपञ्चयन्तो दण्ड्यत्वम् आहुः—अयं हीति । यावद् अध्याय-समाप्ति । तत्र द्वाभ्यां तत् पूर्व-वृत्तान्तानुवादोऽन्यायाति-रेक-प्रदर्शनार्थः । शीलं सुस्वभावः, वृत्तं सद्-आचारः, गुणाः क्षमादयस् तेषाम् आलयः ॥५६॥

**क्रम-सन्दर्भः : _न व्याख्यातम्।_**

**विश्वनाथः : **तद् एवं धर्माधर्मादि-स्वरूपम् उक्त्वा प्रस्तुतस्याजामिलस्य दण्ड्यत्व-ज्ञापनायाधर्मं प्रपञ्चयति—अयं हीत्य् आदिना तत्राप्य् अतिशयानौचित्यं ज्ञापयितुं द्वाभ्यां धार्मिकत्वम् आहुः—शीलं सुस्वभावः । वृत्तं सदाचारः । गुणाः क्षमादयः ॥५६॥

 —ओ)०(ओ—

**॥ ६.१.५७ ॥**

**गुर्व्-अग्न्य्-अतिथि-वृद्धानां शुश्रूषुर् अनहङ्कृतः ।**

**सर्व-भूत-सुहृत् साधुर् मित-वाग् अनसूयकः ॥**

**श्रीधरः : **निरहङ्कृतो निरहङ्कारः ॥५७॥

**क्रम-सन्दर्भः, विश्वनाथः : _न व्याख्यातम्।_**

 —ओ)०(ओ—

**॥ ६.१.५८ ॥**

**एकदासौ वनं यातः पितृ-सन्देश-कृद् द्विजः ।**

**आदाय तत आवृत्तः फल-पुष्प-समित्-कुशान् ॥**

**श्रीधरः : **तत आवृत्तो वनात् परावृत्तः ॥५८॥

**क्रम-सन्दर्भः, विश्वनाथः : _न व्याख्यातम्।_**

 —ओ)०(ओ—

**॥ ६.१.५९ ॥**

**ददर्श कामिनं कञ्चिच् छूद्रं सह भुजिष्यया ।**

**पीत्वा च मधु मैरेयं मदाघूर्णित-नेत्रया ॥**

**श्रीधरः : भुजिष्यया** भोग्य-स्त्रिया दास्या **मैरेयं** मधु पैष्टीं सुरां **पीत्वा** । **मदेनाघूर्णिते** भ्रान्ते **नेत्रे** यस्याः ॥५९॥

**क्रम-सन्दर्भः : _न व्याख्यातम्।_**

**विश्वनाथः : भुजिष्यया** दास्या सम्भुज्यमानया **मैरेयं** पैष्टीं मधु मद्यम् ॥५९॥

 —ओ)०(ओ—

**॥ ६.१.६० ॥**

**मत्तया विश्लथन्-नीव्या व्यपेतं निरपत्रपम् ।**

**क्रीडन्तम् अनुगायन्तं हसन्तम् अनयान्तिके ॥**

**श्रीधरः : **विशेषेण श्लथन्ती नीवी यस्यास् तया सह । व्यपेतं स्वाचाराद् भ्रष्टम् ।

**क्रम-सन्दर्भः : _न व्याख्यातम्।_**

**विश्वनाथः : **व्यपेतं लोक-भय-रहितम् अनया सह ॥६०॥

 —ओ)०(ओ—

**॥ ६.१.६१ ॥**

**दृष्ट्वा तां काम-लिप्तेन बाहुना परिरम्भिताम् ।**

**जगाम हृच्-छय-वशं सहसैव विमोहितः ॥**

**श्रीधरः : **कामेन कामोद्दीपकेन तद् अङ्ग-रागेण हरिद्रादिना लिप्तेन ॥६१॥

**क्रम-सन्दर्भः : _न व्याख्यातम्।_**

**विश्वनाथः : **काम-लिप्तेन कामोद्दीपक-हारिद्र-रस-लिप्तेन ॥६१॥

 —ओ)०(ओ—

**॥ ६.१.६२ ॥**

**स्तम्भयन्न् आत्मनात्मानं यावत् सत्त्वं यथा-श्रुतम् ।**

**न शशाक समाधातुं मनो मदन-वेपितम् ॥**

**श्रीधरः : **सत्त्वं धैर्यम् । श्रुतं ज्ञणम् । तद् बलेन स्तम्भयन्न् अपि मदनेन कम्पितं मनः समाधातुं नियमितुं शक्तो नाभूत् ॥६२॥

**क्रम-सन्दर्भः : _न व्याख्यातम्।_**

**विश्वनाथः : **आत्मानं मनः सत्त्वं धैर्यं श्रुतं ज्ञानम् ॥६२॥

 —ओ)०(ओ—

**॥ ६.१.६३ ॥**

**तन्-निमित्त-स्मर-व्याज- ग्रह-ग्रस्तो विचेतनः ।**

**ताम् एव मनसा ध्यायन् स्व-धर्माद् विरराम ह ॥**

**श्रीधरः : **तद् दर्शनम् एव निमित्तं यस्य स्मर-व्याज-ग्रहस्य तेन ग्रस्तः । विचेतनो गत-स्मृतिः ॥६३॥

**क्रम-सन्दर्भः : **अत्र प्रकरणे—अयं हि श्रुत-सम्पन्नः [भा।पु। ६.१.५६] इत्य्-आदौ तादृश-स्वधर्म-निष्ठयापि अधः-पातान् न रक्षितोऽभूत्, किन्तु भक्त्याभासेनैव स रक्षित इति यमदूत-वाक्य-द्वारा श्री-शुकदेवस्याभिप्रायः ॥६३॥_।_

**विश्वनाथः : **विरराम हेति । तादृश-स्वधर्म-निष्ठया ज्ञानेन च स तथा पतनाद् रक्षितुं शक्यो नाभूत्, किन्तु नाम्न आभासेनापि तादृशाधः-पाताद् अपि रक्षित्वा वैकुण्ठं प्रस्थापयामास इति प्रकरणार्थेन धर्म-ज्ञान-भक्तीनां प्रातिस्विकं बलं दर्शितम् ॥६३॥

 —ओ)०(ओ—

**॥ ६.१.६४ ॥**

**ताम् एव तोषयाम् आस पित्र्येणार्थेन यावता ।**

**ग्राम्यैर् मनोरमैः कामैः प्रसीदेत यथा तथा ॥**

**श्रीधरः : **यावता समग्रेण ॥६४॥

**क्रम-सन्दर्भः : _न व्याख्यातम्।_**

**विश्वनाथः : **यावता अर्थेन स्थितं तावतैव इति शेषः । सा यथा प्रसीदेत, तथा आचष्टत इति शेषः ॥६४॥

 —ओ)०(ओ—

**॥ ६.१.६५ ॥**

**विप्रां स्व-भार्याम् अप्रौढां कुले महति लम्भिताम् ।**

**विससर्जाचिरात् पापः स्वैरिण्यापाङ्ग-विद्ध-धीः ॥**

**श्रीधरः : **लम्भितां परिणीताम् ॥६५॥

**क्रम-सन्दर्भः : _न व्याख्यातम्।_**

**विश्वनाथः : **लम्भितां तस्याः पित्रा विचार्यैव दत्ताम् इत्य् अर्थः । स्वैर्ण्यापाङ्गेति सन्धिर् आर्षः ॥६५॥

 —ओ)०(ओ—

**॥ ६.१.६६ ॥**

**यतस् ततश् चोपनिन्ये न्यायतोऽन्यायतो धनम् ।**

**बभारास्याः कुटुम्बिन्याः कुटुम्बं मन्द-धीर् अयम् ॥**

_न कतमेनापि व्याख्यातम् ।_

 —ओ)०(ओ—

**॥ ६.१.६७ ॥**

**यद् असौ शास्त्रम् उल्लङ्घ्य स्वैर-चार्य् अति-गर्हितः ।**

**अवर्तत चिरं कालम् अघायुर् अशुचिर् मलात् ॥**

**श्रीधरः : **अघ-रूपम् आयुर् यस्य । मलम् एव तदीयम् अन्नादिकम् अत्तीति मलात् ॥६७॥

**क्रम-सन्दर्भः : _न व्याख्यातम्।_**

**विश्वनाथः : **अघ-रूपम् अघार्थं वा आयुर् यस्य सः । मलं वेश्योच्छिष्टम् एवात्तीति सः ॥६७॥

 —ओ)०(ओ—

**॥ ६.१.६८ ॥**

**तत एनं दण्ड-पाणेः सकाशं कृत-किल्बिषम् ।**

**नेष्यामोऽकृत-निर्वेशं यत्र दण्डेन शुद्ध्यति ॥**

**श्रीधरः : **अकृत-निर्वेशम् अकृत-प्रायश्चित्तम् । अस्यैव च हितार्थे नेष्याम इत्य् आहुः, यत्रेति ॥६८॥

**क्रम-सन्दर्भः : _न व्याख्यातम्।_**

**विश्वनाथः : **अकृत-प्रायश्चित्तः यत्र शुद्ध्य्-अतीत्यस्योपकार एव प्रवर्तमानान् अस्मान् कथं वारयथेति भावः ॥६८॥

इति सारार्थ-दर्शिन्यां हर्षिण्यां भक्त-चेतसाम् ।

षष्ठस्य प्रथमोऽध्यायः सङ्गतः सङ्गतः सताम् ॥*॥

 —ओ)०(ओ—


    इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां षष्ठ-स्कन्धे 


    अजामिलोपाख्याने श्री-विष्णु-यम-पुरुष-संवादे 


    प्रथमोऽध्यायः ।

॥६.१॥

(६.२)


### अथ द्वितीयोऽध्यायः




**॥ ६.२.१ ॥**

**श्री-बादरायणिर् उवाच—**

**एवं ते भगवद्-दूता यमदूताभिभाषितम् ।**

**उपधार्याथ तान् राजन् प्रत्याहुर् नय-कोविदाः ॥**

**श्रीधरः** : 

द्वितीये वैष्णवैर् याम्यान् नाम-माहात्म्यम् अद्भुतम् ।

श्रावयित्वा द्विजो विष्णोर् लोकं नीत इतीर्यते ॥

नय-कोविदा न्याय-निपुणाः ॥१॥

**चैतन्य-मत-मञ्जुषा : **द्वितीये तृतीये च अध्याये स्व-मतम् एव सर्वम् अजामिलोपाख्याने, तथापि किञ्चित् किञ्चिद् यथा-मति स्व-मते दर्शयामि ॥१॥

**क्रम-सन्दर्भः** : **_न व्याख्यातम्।_**

**विश्वनाथः** : 

द्वितीये नाम-माहात्म्याद् यमदूताः पराहताः ।

अजामिलस्य निर्वेदो वैकुण्ठारोह उच्यते ॥

नय-कोविदा नीति-शास्त्र-ज्ञा यथा वदन्ति ॥१॥

 —ओ)०(ओ—

**॥ ६.२.२ ॥**

**श्री-विष्णुदूता ऊचुः—**

**अहो कष्टं धर्म-दृशाम् अधर्मः स्पृशते सभाम् ।**

**यत्रादण्ड्येष्व् अपापेषु दण्डो यैर् ध्रियते वृथा ॥**

**श्रीधरः** : धर्म-दृशां सभाम् अधर्मः स्पृशति । तद् आहुः, यत्र सभायाम् । यैर् धर्म-दृग्भिः । तेषां तां सभाम् ॥२॥

**क्रम-सन्दर्भः** : अथ यत् तु, के यूयं [भा।पु। ६.१.३२] इत्य्-आदिना यमदूतैः स्व-प्रभोर् धर्म-राजत्वाल् लोक-पालकत्वं दर्शितम्, तद्-अभ्युपगम-वादेन तद् आक्षिपन्ति—अहो कष्टम् इत्य्-आदि पञ्चभिः ॥२॥ [अत्र यद् यद् आचरतीति श्री-भगवद्-उक्तिवत् कर्म-मार्गे स्व-धर्माचार-रत-कर्म-फल-कामि-श्रेष्ठ-जन-विधिर् एवोपदिष्टः ।]

**विश्वनाथः** : अरे ज्ञाताः स्थ ज्ञाताः स्थ । धर्म-राजस्यैव किङ्कराः यूयम् अलं प्रलापैः, किन्तु धर्मराजस्यैव धर्मराजता विपरीत-लक्षणयैवेति जानीम इत्य् आहुः—अहो इत्य् अस्मत्-कर्ण-पथम् अद्यावधि वार्तेयं नापतद् इति भावः । कष्टम् इत्य् एतावता अन्यायेन लोकानां का गतिर् भविष्यतीति भावः । ननु के किम् एवम् आक्षिप्यन्ते तत्र किं ब्रूमः ? शृणुत रे शृणुतेत्य् आहुः । धर्म-दृशां धर्म-दर्शिनाम् अपि सभाम् अधर्म एव स्पृशति । धर्मेऽप्य् अधर्मम् एव पश्यन्तीति भावः । यत्र सभायाम् अपापेष्व् अपि जनेषु अपापत्वाद् अदण्ड्येषु दण्डो ध्रियते इत्य् एषैवाधर्म-दर्शितेति भावः ॥२॥

 —ओ)०(ओ—

**॥ ६.२.३ ॥ **

**प्रजानां पितरो ये च शास्तारः साधवः समाः ।**

**यदि स्यात् तेषु वैषम्यं कं यान्ति शरणं प्रजाः ॥**

**श्रीधरः** : पितरः पितृ-वत् पालकाः शास्तारो दण्ड्य्-अनुशिक्षकाः । वैषम्यम् अदण्डनम् ॥३॥

**क्रम-सन्दर्भः** : _न व्याख्यातम्।_

**विश्वनाथः** : शृणुत रे प्रजानां पितृत्वं शास्तृत्वं साधुत्वं साम्यं च युष्मत्-स्वामिनां यत् श्रूयते तत् खलु किं सम्प्रत्य् अनृतम् एवाभूद् इत्य् आहुः—प्रजानाम् इति वात्सल्यात् पितरो धर्म-शिक्षणात् शास्तारः हित-कारित्वात् साधवः सर्वत्र स्व-सुख-दुःख-साम्य-दर्शनात् समाः । तेषु वैषम्यम् इति पितरोऽपि प्रजा-पीडकाः शास्तारोऽपि स्व-किङ्करान् अपि धर्मं न शिक्षयन्ति साधवोऽप्य् अहित-कारिणः समा अपि पर-दुःखानभिज्ञाः कं यान्तीति प्रजानां कष्ट-दर्शनम् एतद् अस्माभिस् तु दुःसहम् एवेति भावः ॥३॥

 —ओ)०(ओ—

**॥ ६.२.४ ॥ **

**यद् यद् आचरति श्रेयान् इतरस् तत् तद् ईहते ।**

**स यत् प्रमाणं कुरुते लोकस् तद् अनुवर्तते ॥**

**श्रीधरः** : एतत् प्रवर्तितम् अधर्मम् अन्योऽपि करिष्यतीति महत् कष्टम् अभूद् इत्य् आहुः—यद् यद् इति । श्रेयान् श्रेष्ठः ॥४॥

**क्रम-सन्दर्भः** : _न व्याख्यातम्।_

**विश्वनाथः** : तद् एवम् अचिरेण धर्म-मार्ग एषोच्छन्न भविष्यतीत्य् आहुः—यद् यद् इति ॥४॥

 —ओ)०(ओ—

**॥ ६.२.५-६ ॥ **

**यस्याङ्के शिर आधाय लोकः स्वपिति निर्वृतः ।**

**स्वयं धर्मम् अधर्मं वा न हि वेद यथा पशुः ॥**

**स कथं न्यर्पितात्मानं कृत-मैत्रम् अचेतनम् ।**

**विस्रम्भणीयो भूतानां सघृणो दोग्धुम् अर्हति ॥**

**श्रीधरः** : विश्वस्त-घाताद् अपीत्य् आहुः—यस्येति द्वाभ्याम् । निर्वृतो निश्चिन्तः ॥५॥ विश्वासेन नितराम् अर्पित आत्मा येन तम् । विश्रम्भणीयो विश्वसनीयः । सघृणश् चेत् ॥६॥

**क्रम-सन्दर्भः** : _न व्याख्यातम्।_

**विश्वनाथः** : किं च,विश्वस्त-घाताद् अधिकं कम् अधर्मं ब्रूम इत्य् आहुः—यस्येति द्वाभ्याम् । विश्वासेन नितराम् अर्पित आत्मा येन तम् । कथं विश्वसितेत्य् अत आहुः—भूतानां विश्वसनीयः सदयश् च ॥६॥

 —ओ)०(ओ—

**॥ ६.२.७ ॥ **

**अयं हि कृत-निर्वेशो जन्म-कोट्य्-अंहसाम् अपि ।**

**यद् व्याजहार विवशो नाम स्वस्त्य्-अयनं हरेः ॥**

**श्रीधरः** : नन्व् अस्य पापिनो दण्डे किम् अर्थम् आक्रोशः क्रियते ? तत्राहुः—अयं हीति । **यद्** यस्माद् **विवशो**ऽपि **हरेर् नामव्याजहार** उच्चारितवान् । न केवलं प्रायश्चित्त-मात्रं हरेर् नाम, अपि तु **स्वस्त्य्-अयनं** मोक्ष-साधनम् अपि । 


    सकृद् उच्चरितं येन हरिर् इत्य् अक्षर-द्वयम् । 


    बद्धः परिकरस् तेन मोक्षाय गमनं प्रति ॥ इति स्मृतेः ॥७॥

**सनातनः **: **अयम्** अजामिलः **कृतो निर्वेशः** प्रायश्चित्तं येन, **यत्** यस्माद् **विवशो**ऽपि **हरेर् नाम व्याजहार** उच्चारितवान् । न केवलं प्रायश्चित्त-मात्रं हरेर् नाम, अपि तु **स्वस्त्ययनं** मोक्ष-साधनम् अपि । यद् वा, परम-मङ्गलायनम् अपि ॥७॥ (ह।भ।वि। ११.३३१)

**क्रम-सन्दर्भः** : विवशोऽपीति, अस्तु तावद् एनम् एव पुत्रम् उद्दिश्य पूर्व-पूर्व-स्फुटोच्चरित-तन्-नाम्ना महिमेति भावः ॥७॥ [कृत-निर्वेशः कृत-प्रायश्चित्तः, अग्रे १५श-पद्यं च द्रष्टव्यम् ।]

**विश्वनाथः** : ननु पर-सहस्र-महा-पापाकृत-प्रायश्चित्तम् अजामिलं शोधयितुम् एव नरकं निनीषुभिर् अस्माभिर् अस्मत्-स्वामिभिर् वा किम् अपराद्धं यद् एवम् आक्षिपथ ? इति तत्राहुः—**अयं हि** निश्चितम् एव **कृत-प्रायश्चित्त** एव न केवलम् एक-जन्म-कृत-पापानाम् अपि तु **जन्म-कोटीति** । **यद्** यस्माद् **विवशोऽपि हरेर् नाम व्याजहार** । 


    नाम्नो हि यावती शक्तिः पाप-निर्हरणे हरेः ।


    तावत् कर्तुं न शक्नोति पातकं पातकी नरः ॥ इति ।


    अवशेनापि यन्-नाम्नि कीर्तिते सर्व-पातकैः ।


    पुमान् विमुच्यते सद्यः सिंह-त्रस्तैर् मृगैर् इव ॥ इति स्मृतेः ।

न केवलं प्रायश्चित्त-मात्रं हरेर् नाम, अपि तु **स्वस्त्ययनं** मोक्ष-साधनम् अपि—


    सकृद् उच्चारितं येन हरिर् इत्य् अक्षर-द्वयम् ।


    बद्ध-परिकरस् तेन मोक्षाय गमनं प्रति ॥ इति स्मृतेः ॥७॥

 —ओ)०(ओ—

**॥ ६.२.८ ॥ **

**एतेनैव ह्य् अघोनोऽस्य कृतं स्याद् अघ-निष्कृतम् ।**

**यदा नारायणायेति जगाद चतुर्-अक्षरम् ॥**

**श्रीधरः** : ननु कर्म-साद्गुण्य-करं हरेर् नामेति युक्तम्—


    यस्य स्मृत्या च नामोक्त्या तपो-यज्ञ-क्रियादिषु । 


    न्यूनं सम्पूर्णतां याति सद्यो वन्दे तम् अच्युतम् ॥ इत्य्-आदि-वचनात्,

स्वातन्त्र्येण त्व् अघ-निवर्तकं हरेर् नाम कथं स्यात् ? तत्राहुः—एतेनैवेति । **अघोनः** अघवतः, मघवच्-छब्दवद् रूपम् । **यद् आ** इति च्छेदाह् । **आ** ईषद् आभास-मात्रं **चतुर्-अक्षरं** यन् नाम **जगाद**, एतेनैव केवलेन । चतुर्-अक्षरम् इत्य् अनेनाधिक्यं च दर्शितम् । कथं जगाद ? **नारायणअय** आगच्छ इत्य् एवं विक्रोश-रूपेण पुत्राह्वानेन । 

अयं भावः—कर्माङ्गत्वेऽपि हरि-नाम्नः स्वादिरत्वादिवत् संयोग-पृथक्त्वेन सर्व-प्रायश्चित्तार्थत्वं युक्तम् एव । तथा हि—


    अवशेनापि यन्-नाम्नि कीर्तिते सर्व-पातकैः । 


    पुमान् विमुच्यते सद्यः सिंह-त्रस्तैर् मृगैर् इव ॥ 

इत्य्-आदिभिः पुराणे तावत् सहस्रशो नाम्नः स्वातन्त्र्यम् अवगम्यते । न चैतेऽर्थ-वादा इति शङ्कनीयम्, विधि-शेषत्वाभावात् । न च विध्य्-अश्रवणाद् अन्य-शेषता कल्पनीया । यदा “आग्नेयोऽष्टा-कपालो भवति” इत्य्-आदिवद् अप्राप्तार्थत्वेन विधि-कल्पनोपपत्तेः । मन्त्रेषु च 

मर्ता अमर्त्यस्य ते भूरि नाम मनामहे । विप्रासो जात-वेदसः, आस्य जानन्तो नाम चिद् विवक्तन् इत्य्-आदिषु नाम्नस् तपो-दानादि-सर्व-धर्माधिक्यम् अवगम्यते । उपपादितं च मन्त्रार्थ-वादानाम् अपि स्वार्थे प्रामाण्यं देवताधिकरणे । तस्माच् छ्री-नारायण-नामाभास-मात्रेणैव सर्वाघ-निष्कृतं कृतं स्याद् इति ॥८॥

**क्रम-सन्दर्भः** : ननु तर्हि तन्-नाम-करणे प्रथम-तन्-नाम्नैव जन्म-कोट्य्-अंहसां नाशोऽभूत् । तद्-अनन्तरं मुहुः कृत-पापस्यास्य तत्-समाप्तिर् अनेनैवाभूद् इति वक्तुं युज्यत इत्य् आशङ्क्य पूर्व-वाक्याभिप्रायं स्वयम् एवाह—एतेनैवेति । यदि पूर्वं तन् नोच्चारितवान्, तथाप्य् एतेनैव निष्कृतं कृतं स्याद् इति हि तत्रार्थ इत्य् अर्थ इत्य् अन्याङ्गत्वं सुतरां परिहृतम् ॥८॥

**विश्वनाथः** : ननु हरेर् नामेति बुद्ध्या प्रायश्चित्तत्वेन नाम न गृहीतं, किन्त्व् अस्मद्-दर्शनोत्थ-भयेन स्व-पुत्राह्वानम् एव कृतम् इति चेत्, न जानीथ रे तत्त्वं, बहिर्मुख न जानीथ ? इत्य् आहुः—**एतेनैव हि** निश्चितम् एव **अघोनः** अघवतः । मघवच्-छब्दवद् रूपम् । पुत्राह्वानेनैव अघ-निष्कृतानुसन्धानाभावेऽपीत्य् अर्थः । यदेतीदानीन्तनेन पुत्राह्वानेन अघ-निष्कृतं स्याद् इति कियद् एतत्, किन्तु यदा पूर्वं नाम-करणादि-समयेऽपि—हे **नारायण, आय**, स्व-मातुर् अङ्कात् ममाङ्कम् आगच्छेत्य् अपभ्रंश-भाषयापि **जगाद**, तदैव **अघ-निष्कृतं** कृतम् अभूद् इत्य् अर्थः । **चतुरक्षरम्** इति नारायण-नाम्न एक-द्व्य्-अक्षरेणापि सर्व-पातक-नाशो भवेद् इति भावः ॥८॥

 —ओ)०(ओ—

**॥ ६.२.९-१० ॥ **

**स्तेनः सुरापो मित्र-ध्रुग् ब्रह्म-हा गुरु-तल्प-गः ।**

**स्त्री-राज-पितृ-गो-हन्ता ये च पातकिनोऽपरे ॥**

**सर्वेषाम् अप्य् अघवताम् इदम् एव सुनिष्कृतम् ।**

**नाम-व्याहरणं विष्णोर् यतस् तद्-विषया मतिः ॥**

**श्रीधरः** : ननु काम-कृतानां बहूनां महा-पातकानां सहस्रश आवर्तितानां द्वादशाब्द-कोटिभिर् अप्य् अनिवर्त्यानां कथम् इदम् एकम् एव प्रायश्चित्तं स्यात् ? तत्राहुः—स्तेन इति द्वाभ्याम् ॥९॥ सुनिष्कृतं श्रेष्ठं प्रायश्चित्तम् एव । तत्र हेतुः—यतो नाम-व्याहरणात् । तद्-विषया नामोच्चारक-पुरुष-विषया मदीयोऽयं मया सर्वतो रक्षणीय इति विष्णोर् मतिर् भवति ॥१०॥

**सनातनः **: ननु काम-कृतानां बहूनां महा-पातकानां सहस्रश आवर्तितानां द्वादशाब्दादि-कोटिभिर् अप्य् अनिर्वर्त्यानां कथम् इदम् एकम् एव प्रायश्चित्तं स्यात् ? तत्राहुः श्री-विष्णु-पार्षदाः—स्तेन इति द्वाभ्याम् । सुनिष्कृतं श्रेष्ठं प्रायश्चित्तम् इदम् एव । तत्र हेतुः—यतो नाम-व्याहरणात् नामोच्चार-पुरुष-विषया “मदीयोऽयं मया सर्वतो रक्षणीयो नितराम् अनुग्राह्यः इति विष्णोर् मतिर् भवति ॥३३२-३३३॥ (ह।भ।वि। ११.३३२-३३३)

**क्रम-सन्दर्भः** : यत इति । तस्य विष्णोर् अनुभवोऽपि यतो भव्तीत्य् अर्थो वा । अतः स्वाभाविक-तदीय-स्वरूप-भूतत्वात् । परम-भागवतानां तद्-एक-देश-श्रवणम् अपि प्रीति-करम् । तद् एवं सति पाप-क्षय-मात्र-लक्षणं कियद् इति भावः ॥१०॥

**विश्वनाथः** : ननु भवतु नाम पातकानां नाशः, किन्तु काम-कृतानां बहूनां महा-पातकानां सहस्रश आवर्तितानां द्वादशाब्द-कोटिभिर् अप्य् अनिवर्त्यानां कथम् एकेनैव नामाभासेन प्रायश्चित्तं स्यात् ? इत्य् अत आहुः—स्तेन इति । स्वर्ण-स्तेयी इदम् एव सुनिष्कृतं पाप-निर्मूलीकरणात् श्रेष्ठं प्रायश्चित्तम् । न तु द्वादशाब्दादिकम् । पाप-नाशकत्वेऽपि पाप-निर्मूलनासामर्थ्यात् । नाप्य् एतन्-मात्र-फलकं, यतो नाम-व्याहरणात् तद्-विषया नामोच्चारक-पुरुष-विषया मदीयोऽयं मया सर्वथा रक्षणीय इति विष्णोर् मतिर् भवतीति स्वामि-चरणाः ।

स्व-नाम श्रुत्विव तद्-उच्चारकम् अजामिलं स्मृत्वैव तम् आनेतुम् अस्मान् आदिष्टवान् इति किम् उत सेव्यत्वेन विष्णु-विषया मतिस् तस्य पुरुषस्य स्याद् इति भावः । अतो यम-दूतान् साक्षाद् दर्शयितुम् एवाजमिलस्य तदानीन्तनं नाम-व्याहरणं सर्व-पाप-प्रायश्चित्तत्वेन विष्णु-दूता ऊचुः । वस्तुतस् तु पुत्र-नाम-करण-समयम् आरभ्यैव पुत्राह्वानादिषु बहुशो व्याहृतानां नाम्नां मध्ये यत् प्रथमं तद् एव सर्व-पाप-प्रशमकम् अभूद् अन्यानि तु भक्ति-साधकानीति व्याख्येयम् । यद् व्याजहारेति परोक्ष-निर्देशात् प्रथमं नामोद्दिश्यैवोक्तम् । विवश इति पुत्र-स्नेह-विवश इति व्याख्येयम् । न च पुनः पुनर् नाम व्याहरणानन्तरम् अपिपुनः पुनर् उत्पन्नानां वेश्याभिगम-सुरापानादीनां सर्वेषां पापानां प्रशमनार्थम् अन्तिम-समयोत्थम् एव नाम-व्याहरणम् अपेक्षितं यद्-अनन्तरं पुनः पापानुत्पत्तिर् इति वाच्यं—वैकुण्ठ-नाम-ग्रहणम् अशेषाघ-हरं विदुः [भा।पु। ६.२.१४] इत्य् अत्राशेष-पदोपादानात् ।

वर्तमानं तु यत् पापं यद् भूतं यद् भविष्यति ।

	तत् सर्वं निर्दहत्य् आशु गोविन्दानल-कीर्तनात् ॥ [ह।भ।वि। ११.३३९] इति ।


    यन्-नाम सकृच् छ्रवणात्

पुक्कशोऽपि विमुच्यते संसारात् ॥ [भा।पु। ६.१६.४४]


    चित्रं विदूर-विगतः सकृद् आददीत

यन्-नामधेयम् अधुना स जहाति बन्धं [भा।पु। ५.१.३४]

इत्य्-आदिषु संसार-बन्धादि-प्रयोगाच् च । तत्र तत्र समय-विशेष-नियमानभिधानाच् च प्रथम-नाम-ग्रहणेनैव सर्व-पापानां तद्-वासनायास् तन्-मूल-भूताविद्याया अपि नाशावगतेः पुनः पाप-प्ररोहासम्भवात् ।

ननु तर्हि प्रथम-नाम-ग्रहणानन्तरम् एवाजमिलेन निर्विद्य ततः कथं नापसृतं, पाप-प्ररोहाभावेऽपि तस्याम् एव दास्याम् आसज्य तत् तद् एव पापं तावत्-काल-पर्यन्तं प्रत्युत कृतम् । उच्यते—संस्कार-वशात् जीवन्-मुक्तानां कर्मेव तस्यापि तावत्-काल-पर्यन्तं तत् तद् एव पापं पुनः पुनर् उत्पाद्यमानम् अप्य् उत्खात-दंष्ट्रोरग-दंशवन् न फल-जनकम् ।

किं वा, मतान्तरोत्खाताभावार्थं भगवतैव पाप-बीजाभावेऽपि पुनः पापे प्र्वर्तनं भवेद् इत्य् एव व्याख्येयम् अन्यथा स्तुत्य्-अर्थ-वादे कल्पनान्तरे वा व्याख्यायमाने तथार्थ-वादो हरि-नाम्नि कल्पनम् इति पाद्मोक्त-नामापराध-प्रसक्तौ, नाम्नोऽपि सर्व-सुहृदो ह्य् अपराधात् पतत्य् अधः इति, 


    अर्थ-वादं हरेर् नाम्नि सम्भावयति यो नरः ।


    स पापिष्ठो मनुष्याणां निरये पतन्ति स्फुटम् ॥ इति ।


    यन्-नाम-कीर्तन-फलं विविधं निशम्य


    न श्रद्दधाति मनुते यद् उतार्थ-वादम् ।


    यो मानुषस् तम् इह दुःख-चये क्षिपामि


    संसार-घोर-विविधार्ति-निपीडिताङ्गम् ॥


    श्रुति-स्मृति-पुराणेषु नाम-माहात्म्य-वाचिषु ।


    येऽर्थ-वाद इति ब्रूयुर् न तेषां निरय-क्षयः ॥ [ह।भ।वि। ११.५१४-६]

इति पाद्म-कात्यायन-संहितादि-परः-सहस्र-वचनाद् अधः-पात एव स्यात् । अत एव श्री-विष्णुरातेन—


    क्वचिन् निवर्ततेऽभद्रात् क्वचिच् चरति तत् पुनः ।


    प्रायश्चित्तम् अथोऽपार्थं मन्ये कुञ्जर-शौचवत् ॥ [भा।पु। ६.१.१०] इति ।

पुनः पाप-प्रवृत्ति-दर्शने प्रायश्चित्तम् आक्षिपतापि भक्ति-प्रसङ्गे भक्तानाम् अपि कस्य कस्यचित् पुनः पुनः पाप-प्रवृत्ति-दर्शनेऽपि नैवाक्षेपः कृतः । अपि च, यथा नामभास-बलेनाजामिलो दुराचारोऽपि वैकुण्ठं प्रापितस् तथैव स्मार्तादयः सदाचाराः शास्त्रज्ञा अपि बहुशो नाम-ग्राहिणोऽप्य् अर्थ-वाद-कल्पनादि-नामापराध-बलेन घोर-संसारम् एव प्राप्यन्त इत्य् अतो नाम-माहात्म्य-दृष्ट्या सर्व-मुक्ति-प्रसङ्गोऽपि नाशङ्क्यः । तद् एवं भगवन्-नाम सकृत् प्रवृत्तम् अपि सद्य एव समूलं पापं संहरद् अपि «फलन्न् अपि वृक्षः काल एव फलति» इति न्यायेन प्रायः किञ्चिद् विलम्बत एव स्वीय-फल-लिङ्गं लोके दर्शयित्वा बहिर्मुख-शास्त्र-मतोच्छेदाभावार्थं क्वचिन् न दर्शयित्वा च स्व-व्याहर्तृ-जनान् स्वापराध-रहिताण् भगवद्-धाम नयतीति सिद्धान्तो वेदितः ।

नन्व् अर्थ-वादादि-नामापराधवतां नामापराध-हेतुकोऽधः-पातो भवतु नाम, तत्र न विवदामहे । नाम-ग्रहण-हेतुकः सर्व-पाप-क्षयो भवति न वा ? आद्ये कर्मि-ज्ञानि-योगि-भक्तानां तद्-भिन्नानाम् अपि नृणां मध्ये पारदारिक-पर-हिंसादि-गम्येषु नरकेषु केनापि न गन्तव्यम् । द्वितीये कर्मि-प्रभृतिभिर् इव भक्तैर् अपि पाप-भोगार्थं नरकेषु गन्तव्यम् एव ।

तत्रोच्यते—यथा महाजनः स्वाश्रितानाम् आश्रयण-तारतम्येण पालन-तारतम्यं कुर्वन्न् अपि तान् एव पालयति, यदि ते तद्-अपराधिनः स्युर् इति तस्याप्रसाद एव स्वाश्रिता-पालने कारणं, न तु पालनासामर्थ्यं कल्पनीयम् । तेषाम् एवापराध-क्षय-तारतम्येण तेषु तस्य प्रसाद-तारतम्यं च । सर्वापराध-क्षये प्रसाद एव । एवम् एव नामोपलक्षितां भक्ति-देवीं ये गुणी-भावेनाश्रयन्ते कर्मादि-फल-सिद्ध्य्-अत्र्थं, तेषु गुणीभूताया भक्तेर् वर्तमानत्वेऽपि «प्राधान्येन व्यपदेशा भवन्ति» इति न्यायेन ते कर्मि-ज्ञान्य्-आदि-शब्देनाभिधीयन्ते । 

न तु वैष्णव-शब्देन ते च स्वरूपत एवैक-नामापराधवन्तः । यद् उक्तं—


    धर्म-व्रत-त्याग-हुतादि-सर्व-


    शुभ-क्रिया-साम्यम् अपि प्रमादः

इति नाम्नो धर्मादिभिः साम्यम् अप्य् अपराधः, किम् उत धर्माद्य्-अङ्गत्वेन गुणीभूतत्वम् इत्य् अर्थः ।तद् अपि तादृश-स्वाश्रयण-गुण-लेश-ग्रहणेनैवैषां कर्म-योगादयो मा विफला भवन्त्व् इति स्वीय-दाक्षिण्येन स्वापकर्षं स्वीकृत्यापि भक्ति-देवी तेषां कर्माद्य्-अङ्ग-भूतैव कर्मादि-फलं निष्प्रत्यूहम् उत्पादयति यथा तथैव तेषां पापम् अपि प्रायश्चित्ताङ्ग-भूतैव नाशयति । नान्यथेत्य् अतस् तैर् एवाकृत-प्रायश्चित्तैस् तत्-तत्-पाप-फल-भोगार्थं तेषु तेषु नरकेषु गन्तव्यम् एव न तु वैष्णवैः । यदि च ते पुनर् अन्यान् अर्थ-वाद-साधु-निन्दादीन् नामापराधान् कुर्वाणा एव धर्मादिकम् अनुतिष्ठन्ति, तदा धर्माद्य्-अङ्ग-भूतापि न तत्-तत्-फलम् उत्पादयति । 


    के तेऽपराधा विप्रेन्द्र नाम्नो भगवतः कृताः ।


    विनिघ्नन्ति नृणां कृत्यं प्राकृतं ह्य् आनयन्ति च ॥ इत्य्-आदि-वचनेभ्यः ।

किं च, तेषाम् अपि तत्-तद्-अपराधेभ्यो निवृत्त्य तद्-उपशमक-नाम-कीर्तनादि-पराणां नामापराध-क्षय-तारतम्येन कर्म-फल-प्राप्ति-तारतम्यम् । साधु-सङ्ग-वशात् सर्व-नामापराध-क्षये तु भक्ति-देवी-सम्यक्-प्रसादेन नाम-फल-प्राप्तिर् एव निर्विवादा । 

नन्व् अजामिलस्यापि—अयं हि श्रुत-सम्पन्न [भा।पु। ६.१.५६] इत्य्-आदि यमदूत-वाक्यैः प्राक्तनं कर्मित्वम् अवगम्यते । सत्यं, मदिरा-पानाद् ब्राह्मण्यम् अप्य् अस्य नष्टम् एव । किम् उत कर्मित्वम् । यद् उच्यते—


    एवं स विप्लावित-सर्व-धर्मा


    दास्याः पतिः पतितो गर्ह्य-कर्मणा । [भा।पु। ६.२.४५] इति ।

कर्मापगम-क्षणे एव भक्तेर् गुणी-भावोऽप्य् अपगतः । पुनश् च स्व-पुत्राह्वानादौ नारायण-नामोच्चारण-निबन्धना केवलानन्यैव भक्तिर् अस्याभूद् इति । 

ननु कर्म-ज्ञानाद्य्-अङ्गत्वे भक्तिं कुर्वीतेति यदि विधि-वाक्यम् एवास्ति तर्हि कुतस् तेषां नामापराधः ? उच्यते—भक्त्यैव सर्वेऽपि धर्माः सम्यग् एव सिद्ध्यन्ति, भक्ति-लेशेनापि महा-पातकान्य् अपि नश्यन्तीत्य् आदि परः-शत-शास्त्र-वाक्येष्व् अप्य् अविश्वसतां कर्म-ज्ञानयोर् एव श्रद्दालूनां भक्ति-बहिर्मुखानाम् अशुद्ध-कुटिल-चित्तानाम् अप्य् अनेनैव प्रकारेण भक्तिर् भवत्व् इति दयामयम् एव वेद-शास्त्रं धर्म-ज्ञानाद्य्-अङ्गत्वेन भक्तिं विधत्त इत्य् अतो न शास्त्र-वाक्यम् उपालम्भनीयम् इति । ततश् च वैध-पशु-हिंसा-कृतो विधि-बलात् स्वर्ग-प्राप्ताव् अपि यथा तद्-धिंसा-दोषानपगमस् तथैव भक्ति-गुणी-भाव-करण-रूपापराधवतो विधि-बलात् कर्म-फल-प्राप्ताव् अपि तद्-अपराधान् अपगम एव ज्ञेय इति ।

अथ ये नामापराधिनो वैष्णव्या दीक्षया वैष्णवम् एव गुरुं कृत्वा भक्ति-देवीं कैवल्येन प्राधान्येन वाश्रयमाणाः नाम-कीर्तनादिभिर् भगवन्तं भजन्ते, तेषाम् अपि वैष्णव-शब्देनाभिधीयमानानां भक्ति-तारतम्येनैवापराध-क्षय-तारतम्यं भक्तेर् मुख्य-फलोदय-तारतम्यं च भक्ति-देव्याः प्रसाद-तारतम्येनैव । यद् उक्तं भगवतैव—


    यथा यथात्मा परिमृज्यतेऽसौ


    मत्-पुण्य-गाथा-श्रवणाभिधानैः ।


    तथा तथा पश्यति वस्तु सूक्ष्मं


    चक्षुर् यथैवाञ्जन-सम्प्रयुक्तम् ॥ [भा।पु। ११.१४.२६] इति ।

भक्तिः परेशानुभवो विरक्तिः [भा।पु। ११.२.४२] इत्य्-आदि च । 


    शृण्वतां स्वकथाः कृष्णः पुण्य श्रवण कीर्तनः ।


    हृद्यन्तः स्थो ह्यभद्राणि विधुनोति सुहृत् सताम् ॥ [भा।पु। १.२.१७]

इत्य्-आदि-वचन-व्यज्यमानश् चतुर्दश-भूमिकारोहश्[^३] च क्रमेणैव तेषां ज्ञेयः । एतद् अर्थम् एव तत्र तत्र श्रद्धा-वृत्त्य्-आदि-विधानम् । अत्रापि प्रकरणे गुणानुवादः खलु सत्त्व-भावनः [भा।पु। ६.२.१३] इति । अतस् तेषां क्षीण-सर्वापराधत्वे सत्य् एव भगवन्तं प्राप्तानां न पुनर्भवः । निरपराधानां तु भगवत्-प्राप्तौ नास्ति विलम्बस् तेषां हि भगवन्-नाम-ग्रहणं वैकुण्ठारोहणं चेति द्वे एव भूमिके, यथा अजामिलादीनाम् । यद् उक्तं—


    न वासुदेव-भक्तानाम् अशुभं विद्यते क्वचित् ।


    जन्म-मृत्यु-जरा-व्याधि-भयं वाप्य् उपजायते ॥ इति ।


    स्व-धर्म-निष्ठः शत-जन्मभिः पुमान्


    विरिञ्चताम् एति ततः परं हि माम् ।


    अव्याकृतं भागवतोऽथ वैष्णवं


    पदं यथाहं विबुधाः कलात्यये ॥ [भा।पु। ४.२४.२९] इति ।

निरपराधानाम् अपि केषांचित् प्रेम-विशेष-सिषादयिषूणां भगवत्-प्राप्तौ किञ्चिद् विलम्बोऽपि । यथैवादि-भरतस्य जन्म-त्रयम् अभूत् । किं च, सापराधानां मध्ये यदि केचिद् भजनाभ्यासाभावाद् अक्षीण-प्राचीन-पापाः क्रियमाण-पाप-नामापराधाश् च स्युस्, तद् अपि तैर् देह-त्यागानन्तरं नरकेषु न गन्तव्यम् । 


    स्व-पुरुषम् अपि वीक्ष्य पाश-हस्तं 


    वदति यमः किल तस्य कर्ण-मूले ।


    परिहर भगवत्-कथासु मत्तान् 


    प्रभुर् अहम् अन्य-नृणां न वैष्णवानाम् ॥ [भागवत-माहात्म्यं ६.९९] इति ।

नैषां वयो न च वयं प्रभवाम दण्ड इत्य् अपि यम-वचनेभ्यः । 


    प्राहास्मान् यमुना-भ्राता सादरं हि पुनः पुनः ।


    भवद्भिर् वैष्णवास् त्याज्या विष्णुं चेद् भजते नरः ॥

इति पाद्म-माघ-माहात्मीय-देव-दूत-वचनाच् च । किं च—नह्य् अङ्गोपक्रमे ध्वंसो मद्-धर्मस्योद्धवाण्व् अपीति भगवद्-वाक्याद् यत् किञ्चिद् भक्त्य्-अङ्कुरस्याप्य् अनश्वर-स्वभावात् पापादिभिर् दुरतिक्रमत्वाद् अमोघत्वाच् चावश्यम् एव जनिष्यमाण-पत्र-पुष्पाद्य्-अर्थम् एव येषां जन्म भवेन् न तु नश्यद्-अवस्थ-पाप-पुण्य-निबन्धनम् । यद् उक्तं—न कर्म-बन्धनं जन्म वैष्णवानां च विद्यते इति । अतो जन्मान्तरे तेषां प्राचीन-भक्ति-संस्कारोत्थैर् नाम-कीर्तनाद्यैः पापापराध-क्षयान्ते भक्ति-देव्याः प्रसादेन भगवत्-प्राप्तिः । यद् उक्तं—


    न वै जनो जातु कथञ्चनाव्रजेन्


    मुकुन्द-सेव्य् अन्यवद् अङ्ग संसृतिम् ।


    स्मरन् मुकुन्दाङ्घ्र्य्-उपगूहनं पुनर्


    विहातुम् इच्छेन् न रस-ग्रहो जनः ॥ [भा।पु। १.५.१९] इति ।

अत्रान्यवद् इति कर्मि-जनादिवत् संसृतिं पुण्य-पाप-फल-भोग-मयीं नाप्नोति किन्तु भगवद्-दत्तां सुख-दुःख-मयीं संसृतिं प्राप्नोतीत्य् अर्थः । यद् उक्तं श्रुत्या—त्वद्-अवगमी न वेत्ति भवद्-उत्थ-शुभाशुभयोर् गुण-विगुणान्वयान् [भा।पु। १०.८७.४०] इति । तेषां यावन्-नामापराध-क्षयाभावस् तावद् अनष्टानि पापानि भुक्त-फलान्य् एव तिष्ठन्ति भक्ति-वृद्ध्या तद्-अनभ्यासेन नामापराध-क्षये सति सद्य एवं समूल-पाप-क्षयात् भगवन्तं प्राप्नोतीत्य् अतो भक्ति-वृद्ध्य्-अर्थम् एक-द्वि-त्रि-जन्मानि वैष्णवा अपि प्राप्नुवन्ति । तेषां दृश्यमानानि वैषयिक-सुखानि भक्ति-धर्मोत्थानि । यद् उक्तं—


    धर्मस्य ह्य् आपवर्ग्यस्य नार्थोऽर्थायोपकल्पते ।


    नार्थस्य धर्मैकान्तस्य कामो लाभाय हि स्मृतः ॥ 


    कामस्य नेन्द्रिय-प्रीतिर् लाभो जीवेत यावता ।


    जीवस्य तत्त्व-जिज्ञासा नार्थो यश् चेह कर्मभिः ॥ [भा।पु। १.२.९-१०] इति ।

दुःखानि तु कानिचित् स्व-भक्त-भक्ति-वर्धन-चतुरेण भगवता लङ्घन-कटुकौषध-पायनादिभिः क्षुधा-वृद्धि-प्रतिपादकेन भिषजेव दत्तानि । यस्याहम् अनुगृह्णामि हरिष्ये तद्-धनं शनैः [भा।पु। १०.८८.८] इति तद्-उक्तेः । 

कानि तु प्रबल-नामापराध-फलानि यतो दशसु नामापराधेषु मध्ये अर्थवादार्थान्तर-कल्पन-शुभ-कर्म-साम्यम् इति त्रयं साक्षाद् वैष्णवताया एव व्याघातकाः । तेभ्योऽन्येषु तु मध्ये द्वाव् अतिप्रबलौ महद्-अपराध-नाम-बल-हेतुक-पाप-प्रवृत्ती—यतः ख्यातिं यातं कथम् उ सहते तद्-विगर्हाम् इति । 


    नाम्नो बलाद् यस्य हि पाप-बुद्धिर्


    न विद्यते तस्य यमैर् हि शुद्धिः ॥ 

इति विशेष-विभीषिकोक्तेर् अतस् तौ समुचित-दुःख-भोग-सहित-सन्तत-नाम-कीर्तनेनैवोपशाम्यतौ नान्यथा । 

अन्ये नामापराधास् तु सन्तत-नाम-कीर्तनादिभिर् एव शाम्यन्तीति । ये च नामापराधिनः कर्म-ज्ञानादि-रहिताः श्रवण-कीर्तनादि-भक्तिमन्तः किन्त्व् अनाश्रित-गुरु-चरणत्वाद् अदीक्षितास् तेऽपि वैष्णव-शब्देनैव्लभिधीयन्ते । तथा हि वैष्णव इति सास्य देवता इति सूत्रे नाना-भक्तिर् इति सूत्रे नाना च सिद्ध्यत्य् अतो ये दीक्षया देवतीकृत-विष्णवो, ये च भजनेन भजनीईकृत-विष्णवस् ते उभे अपि व्यपदेशान्तर-राहित्याद् वैष्णवा एवेति तेषाम् अपि न स्यान् नरक-पातादि पूर्ववद् इति केचिद् आहुः । नैतत् सुसङ्गतं—यतो नृ-देहम् आद्यम् इत्य्-आदौ गुरु-कर्णधारं [भा।पु। १०.२०.१७] इत्य्-उक्तेर् गुरुं विना न भगवन्तं सुखेन प्राप्नुवन्ति, अतस् तेषां भजन-प्रभावेनैव जन्मान्तरे प्राप्त-गुरु-चरणाश्रयणानाम् एव सतां भक्त्या भगवत्-प्राप्तिर् नान्यथेत्य् आचक्षते । 

अथ चानाश्रित-गुरोर् अप्य् अजामिलस्य सुखेनैव भगवत्-प्राप्तिर् दृश्यत एव तस्माद् इयम् अत्र व्यवस्था—ये गो-गर्दभादय इव विषयेष्व् एवेन्द्रियाणि सदा चारयन्ति, को भगवान्, का भक्तिः, को गुरुर् इति स्वप्नेऽपि न जानन्ति, तेषाम् एव नामाभासादि-रीत्या गृहीत-हरि-नाम्नाम् अजामिलादीनाम् इव निरपराधानां गुरुं विनापि भवत्य् एवोद्धारः । हरिर् भजनीय एव भजनं तत्-प्रापकम् एव । तद्-उपदेष्टा गुरुर् एव । गुरूपदिष्टा भक्ता एव पूर्वे हरिं प्रापुर् इति विवेक-विशेषवत्त्वेऽपि—


    नो दीक्षां न च सत्-क्रियां न च पुरश्चर्यां मनाग् ईक्षते


    मन्त्रोऽयं रसना-स्पृग् एव फलति श्री-कृष्णनामात्मकः ॥ [पद्या। २९]

इति प्रमाण-दृष्ट्या अजामिलादि-दृष्टान्तेन च किं मे गुरु-करण-श्रमेण नाम-कीर्तनादिभिर् एव मे भगवत्-प्राप्तिर् भाविनीति मन्यमानस् तु गुर्व्-अवज्ञ लक्षण-महापराधाद् एव भगवन्तं न प्राप्नोति, किन्तु तस्मिन्न् एव जन्मनि जन्मान्तरे वा तद्-अपराध-क्षये सति श्री-गुरु-चरणाश्रित एव प्राप्नोतीति ।

देवतान्तर-भक्तानां पापापराधयोः कर्मिणाम् इव व्यवस्थेत्य् एके । भक्ति-देव्या आश्रयण-सामान्य-भावात् ततोऽपि ते न्यून-कक्षायां निविष्टा इत्य् अपरे । यद् उक्तं—


    येऽप्य् अन्य-देवता-भक्ता यजन्ते श्रद्धयान्विताः ।


    तेऽपि माम् एव कौन्तेय यजन्त्य् अविधि-पूर्वकम् ॥


    अहं हि सर्व-यज्ञानां भोक्ता च प्रभुर् एव च ।


    न तु माम् अभिजानन्ति तत्त्वेनातश् च्यवन्ति ते ॥


    यान्ति देव-व्रता देवान् पितॄन् यान्ति पितृ-व्रताः ।


    भूतानि यान्ति भूतेज्या यान्ति मद्-याजिनोऽपि माम् ॥ [गीता ९.२३-२५] इति ।

ये तु केवलम् अप्राधिन एव तेषां नैवोद्धारः । यद् उक्तं—


    तान् अहं द्विषतः क्रूरान् संसारेषु नराधमान् ।


    क्षिपाम्य् अजस्रम् अशुभान् आसुरीष्व् एव योनिषु ॥


    आसुरीं योनिम् आपन्ना मूढा जन्मनि जन्मनि ।


    माम् अप्राप्यैव कौन्तेय ततो यान्त्य् अधमां गतिम् ॥ [गीता १६.१९-२०] इति ।

ये तु तेषाम् अपि मध्ये कंसादयस् तेषाम् । 


    कामाद् द्वेषाद् भयात् स्नेहाद् यथा भक्त्येश्वरे मनः ।


    आवेश्य तद्-अघं हित्वा बहवस् तद्-गतिं गताः ॥ [भा।पु। ७.१.२९]

इत्य्-आदि-वचन-बलात् भगवद्-आवेशेनैव नामापराध-क्षयान् मुक्तिर् इति केचित् । नामान्य् एव हरन्त्य् अघम् इत्य् उपलक्षणं ध्यानादीनाम् अप्य् अतो ध्यान-पौनःपुन्यम् एवावेश इत्य् अन्ये । कृष्णावतारत्वे तद्-अनैकान्तिकं यतः केचिद् आवेश-रहिता अपि नरक-बाणादि-कौरवादि-सैन्य-गतास् तद्-धस्त-मरण-प्रभावात् केचिद् दर्शन-मात्रस्यापि प्रभावात् तं प्रापुर् इति पूर्वत्रैवोक्तम् इत्य् अपरे ॥९-१०॥

—ओ)०(ओ—

**॥ ६.२.११ ॥ **

**न निष्कृतैर् उदितैर् ब्रह्म-वादिभिस्**

**तथा विशुद्ध्यत्य् अघवान् व्रतादिभिः ।**

**यथा हरेर् नाम-पदैर् उदाहृतैस्**

**तद् उत्तमश्लोक-गुणोपलम्भकम् ॥**

**श्रीधरः** : श्रेष्ठत्वम् एवोपपादयन्ति, नेति द्वाभ्याम् । ब्रह्म-वादिभिर् मन्व्-आदिभिर् उक्तैर् व्रतादिभिर् निष्कृतैस् तथा न शुध्यति । उदाहृतैर् उच्चारितैर् यथा नाम-पदैर् इत्य् अनेन नमामीत्य्-आदि-क्रिया-योगोऽपि नापेक्षित इति दर्शितम् । किं च, तन्-नाम-पदोच्चारणम् उत्तम-श्लोकस्य गुणानां चोपलम्भकं ज्ञापकं भवति, न तु कृच्छ्र-चान्द्रायणादि-वत् पाप-निवृत्ति-मात्रोपक्षीणम् इत्य् अर्थः ॥११॥

**सनातनः **: श्रेष्ठत्वम् एवोपपादयन्ति—नेति । ब्रह्म-वादिभिर् मन्व्-आदिभिर् उक्तैर् व्रतादिभिर् निष्कृतैस् तथा न शुध्यति । उदाहृतैर् उच्चारितैर् यथा नाम-पदैर् इत्य् अनेन नमामीत्य्-आदि-क्रिया-योगोऽपि नापेक्षित इति दर्शितम् । किं च, तन्-नाम-पदोच्चारणम् उत्तम-श्लोक-गुणानाम् उपलम्भकं ज्ञापकं भवति, न तु कृच्छ्र-चान्द्रायणादिवत् पाप-निवृत्ति-मात्रोपक्षीणम् इत्य् अर्थः ॥११॥ (ह।भ।वि। ११.३३४)

**क्रम-सन्दर्भः** : ब्रह्म-वादिभिर् इति । ब्रह्मात्र कर्म-काण्ड-मात्रं—मुह्यन्त्य् आम्नाय-वादिनः [भा।पु। ११.५.५] इतिवत् । नाम-रूपैः पदैः । न च पाप-विशोधन-मात्रेणापक्षीयते तन्-नाम-पदोदाहरणम् । किन्त्व् एकस्य नाम्न एवावान्तर-पदैर् उत्तम-श्लोकस्य गुणानाम् उपलम्भकम् अनुभव-हेतुश् च भवति ॥११॥

**विश्वनाथः** : सर्व-महा-पातक-प्रायश्चित्तत्वेऽपि नाम्नः परम-विशिष्टम् आहुः—नेति द्वाभ्याम् । ब्रह्म-वादिभिर् मन्व्-आदिभिर् नाम-पदैः साङ्केत्यादिना नाम्नश् चिह्न-मात्रैः । यद् वा, नारायणादि-नाम्न एकेनापि पदेन सुब्-अन्त-शब्द-मात्रेणापि, बहुत्वं गौरवेण, अर्थापेक्षापि नापेक्षितव्येति भावः । उदाहृतैर् उच्चारितैर् इति मनो-निवेशेनापि नापेक्षितव्य इति भावः । अघवान् कर्मि-प्रभृति भिन्न एव पपीत्य् उक्त-युक्त्या व्याख्येयम् । न च नाम स-मूल-पाप-निवृत्ति-मात्र एवोपक्षीणम् इत्य् आहुस् तन्-नाम उत्तम-श्लोकस्य गुणान् ऐश्वर्य-माधुर्य-सौन्दर्यादीन् अप्य् उपलम्भयति प्रेम्णा अनुभावयतीति तत् । 

यद् वा, ननु तपो-व्रतादि-महा-कृच्छ्रैर् यद् यत् महा-पातकं निवर्त्यते तन्-नाम्नः सुखोच्चारण-मात्रेणैव कथं निवर्त्यताम् इत्य् अत आहुः—तद् इति । उत्तमःश्लोकस्य महा-यशस्विनो हरेस् तद् एव गुणस्य प्रभावस्य ज्ञापकं परमेश्वरस्येयम् अप्य् एका परमेश्वरतेत्य् अर्थः ॥११॥

 —ओ)०(ओ—

**॥ ६.२.१२ ॥ **

**नैकान्तिकं तद् धि कृतेऽपि निष्कृते**

**मनः पुनर् धावति चेद् असत्-पथे ।**

**तत् कर्म-निर्हारम् अभीप्सतां हरेर्**

**गुणानुवादः खलु सत्त्व-भावनः ॥**

**श्रीधरः** : नैकान्तिकं नात्यन्त-शोधकम् । तन् निष्कृतम् । यस्मिन् कृतेऽप्य् असत्-पथे पाप-मार्गे मनो धावति चेत् । कर्मणां पापानां निर्हारम् आत्यन्तिकं नाशम् इच्छतां हरेर् गुणानुवाद एव प्रायश्चित्तम् । यतोऽसौ खलु सत्त्व-भावनश् चित्त-शोधकः ॥१२॥

**क्रम-सन्दर्भः** : _न केवलं नामैव तादृक्, किन्तु गुणा अपीत्य् आहुः—नैकान्तिकम् इति । गुणानाम् अनुवादोऽपि ॥१२॥_

**विश्वनाथः** : द्वादशाब्दादि-प्रायश्चित्तानां ततो निकृष्टत्वम् आहुः—नैकान्तिकं नात्यन्त-शोधकम् । तत् प्रायश्चित्तम् । यस्मिन् कृतेऽप्य् असत्-पथे पाप-मार्गे मनो धावति चेत्, तस्मात् निर्हारम् आत्यन्तिकं नाशम् अभीप्सतां हरेर् गुणानुवादो नाम्नाम् इव गुणानाम् अप्य् अनुवादोऽनुकथनं कस्यचिन् मुखात् श्रुतानां तेषां पश्चात्-कथनं, पश्चात् सादृश्ययोर् अनु इत्य् अमरः । सत्त्व-भावनो वासनाया अपि नाशकत्वात् सत्त्व-शोधकः । 

ननु मनः पुनर् धावतीति प्रायश्चित्तानन्तरं पुनः पाप-करणं कथं निन्द्यते तस्यापि संस्काराधीनत्वाद् उत्खात-दंष्ट्रोर् अगदंश-सदृशत्वम् अस्माभिर् व्याख्येयम् इति चेत्, भ्रान्ताः स्थः, तथा व्याख्यानम् अस्माकं नाम्नः स-वासन-पाप-नाशकत्व-प्रतिपादक-वचनानुरोधाद् एव, न तु स्व-कपोल-कल्पितम् । भवतां तु प्रायश्चित्त-शास्त्रे तादृश-वचनाभावात् कर्म-मार्गे ह्य् अर्थ-वाद-जन्य-प्रत्यवायस्याप्य् अश्रवणात् कथं तथा व्याख्यातुं शक्तिर् इति प्राग् एवोक्तम् ॥१२॥

 —ओ)०(ओ—

**॥ ६.२.१३ ॥ **

**अथैनं मापनयत कृताशेषाघ-निष्कृतम् ।**

**यद् असौ भगवन्-नाम म्रियमाणः समग्रहीत् ॥**

**श्रीधरः** : **अथ** तस्माद् **एनं माअप**-मार्गेण **नयत** । **कृतम् अशेषाणाम् अघानां निष्कृतं** येन । **यद्** यस्मात् । **समग्रहीत्** संपूर्णम् उच्चारितवान् । नामैक-देशेनाप्य् अलम् इति भावः । **म्रियमाण** इत्य् अनेन पुनः पापान्तरासंभव उक्तः, न तु तत् कालत्वम् एव विवक्षितम् । तदानीं कृच्छ्रादि-विधिवन् नामोच्चारण-विधेर् अप्य् असम्भवात् । न च विधिं विना काक-तालीय-नामोच्चारणं पापापहम् इति प्रमाणम् अस्ति ॥१३॥

**क्रम-सन्दर्भः** : अथैनम् इति । अत एवाजामिलस्यान्यदापि पुत्रोपचारितं नारायण-नाम गृह्णतः—


    प्रयाणे चाप्रयाणे च यन् नाम स्मरतां नॄणाम् ।


    सद्यो नश्यति पापौघो नमस् तस्मै चिद्-आत्मने ॥

इति पाद्म-देव-द्युति-स्तोत्रानुसारेण जरा-मरण-दशायाम् अपि सकल-कश्मल-निरसनानि तव गुण-कृत-नाम-धेयानि [भा।पु। ५.३.१४] इति पञ्चमोक्त-स्थितापि-शब्देन च प्रथम-नाम-ग्रहणाद् एव क्षीण-सर्व-पापस्यापि मरणे यन्-नाम-ग्रहणं, तत्-प्रशंसैव श्रूयते । तत्राप्य् आवृत्त्या—अथैनम् इति । **अशेष**-शब्दोऽत्र वासना-पर्यन्तः । **अघ**-शब्दश् चापराध-पर्यन्त इति । अत्र **मरणे** सर्वेषां दैन्यादयोऽपि श्री-भगवत्-कृपातिशय-द्वारम् इति द्रष्टव्यम् । **म्रियमाणोऽपि** इत्य् अर्थः । साङ्केत्यं [भा।पु। ६.२.१४] इत्य्-आदि वक्ष्यमाण-बलान् न तत्-काल-मात्रावश्यकत्वं विवक्षितम् इति ॥१३॥

**विश्वनाथः** : **अथ** यस्माद् एवं, तस्माद् **एनं मा अपनयत** । कृताशेषेति पुत्र-नाम-करण-समये प्रथमेनैव नाम्नेत्य् अर्थः । एतेनाजामिलस्य प्राचीनार्वाचीन-नामापराध-राहित्यम् अवगम्यते । यद् यतो निष्पापत्वाद् एव म्रियमाणः सन् नाम सम्यग् अग्रहीत् । पाप-सत्त्वे म्रियमाणस्य जिह्वायां कथं नाम प्रादुर्भवेत् ? इति भावः । यद् उक्तं गीतासु—येषां त्व् अन्त-गतं पापं [भा।पु। ७.२८] इत्य् उपक्रम्य, 


    अन्त-काले च माम् एव स्मरन् मुक्त्वा कलेवरम् ।


    यः प्रयाति स मद्-भावं याति नास्त्य् अत्र संशयः ॥ [भा।पु। ८.५] इति ।

तेन मृत्यु-काल एव नामाभाव-प्रादुर्भावाभ्यां नामापराध-सत्त्वासत्त्वे अनुमेये इति व्याचक्षते ॥१३॥

 —ओ)०(ओ—

**॥ ६.२.१४ ॥ **

**साङ्केत्यं पारिहास्यं वा स्तोभं हेलनम् एव वा ।**

**वैकुण्ठ-नाम-ग्रहणम् अशेषाघ-हरं विदुः ॥**

**मध्वः : **नारायणोऽयम् इत्य् अन्य-हेलन-विषयत्वेनोक्तम् अघ-हरम् ।


    सर्वथाघ-हरं विष्णोर् नाम तद्-भक्ति-पूर्वकम् ।


    अभक्त्योदाहृतं नैव फल-दातृ भविष्यति ॥


    नाम स्वामितया तस्य स्मरणं जायते यतः ।


    भक्तस्यातो नाम-कीर्तिः सङ्केतादाव् अपीरिता ।


    अजामिलोऽपि स्मरणाद् भक्त्या मृत्योर् न मुच्यते ॥ इति नारदीये ॥१४॥

**श्रीधरः** : नन्व् अयं पुत्र-नामाग्रहीन् न तु भगवन्-नाम तत्राहुः, **साङ्केत्यं** पुत्रादौ सङ्केतितम् । **पारिहास्यं** परिहासेन कृतम् । **स्तोभं** गीतालाप-पूरणार्थं कृतम् । **हेलनं** किं विष्णुनेति सावज्ञम् अपि च वैकुण्ठ-नामोच्चारणम् ॥१४॥

**सनातनः **(ह।भ।वि। ११.३३५) : नन्व् अयं पुत्र-नामाग्रहीत्, न तु भगवन्-नाम ? तत्राहुः—साङ्केत्यं पुत्रादौ सङ्केतितम् । पारिहास्यं परिहासेन कृतम् । स्तोभं गीतालाप-पूरणाद्य्-अर्थं कृतम् । हेलनं “किं विष्णुना !” इति सावज्ञम् अपि वा वैकुण्ठ-नामोच्चारणम् ॥१४॥

**क्रम-सन्दर्भः** : पारिहास्यम् इति । परिहासोऽत्र प्रीतिगर्भम् अन्य-परिभव-वचनं न तु निन्दा-गर्भं तत् तूपहास एवोच्यते तस्मान् नर्मोपोद्बलकं यत् किञ्चिद् भगवन्-नामोक्तम् इत्य् अर्थः । **हेलनम्** अत्र हेलया गिरिर् उद्धृत इतिवद् यत्न-राहित्यम् अयम् एवोच्यते, न त्व् अवमानात्मकम् इति ज्ञेयम् । तथा सति वेणेऽपि दोषावहत्वं न स्यात् नाम्नो दशापराध्यां चाश्रद्दधानादिकं प्रत्युपदेशेऽपि दोषः श्रूयते, अपराध-जननेऽपि प्राचीन-पाप-क्षयः स्याद् एवेति तु केचित् ॥१४॥

**विश्वनाथः** : कीदृशं नाम सर्व-पाप-हरं स्याद् इत्य् अपेक्षायां कैमुत्येनाहुः—साङ्केत्यं पुत्रादौ सङ्केतं, स्वार्थे ष्यञ्, सर्वत्र तृतीयार्थे प्रथमा, सङ्केतादिभिर् अपीत्य् अर्थः । परिहास्यम् इति प्रीति-गर्भम् एव, न तु निन्दा-गर्भम् । यथा “भो विख्यात-कीर्ते ! कृष्ण-नाम ! दृष्ट्वा तव कीर्तिर् यतो मां नोद्धर्तुम् अशक्यस् त्वम् इति । स्तोभं कथा-गीतालापादि-पूरणार्थं कृतम् । हेलनम् अत्र हेलया गिरिर् उद्धृत इतिवद् यत्न-राहित्यम् एवोच्यते, यथा आहार-विहार-निद्रादाव् अप्य् अवहेलया एव यावन्ति कृष्ण-नामान्य् अयं गृह्णाति, न तावन्त्य् अन्यः प्रयत्नेनापि गृहीतं शक्नुवन्तीति, न तु निन्दावज्ञादिकम्, तथा सति निन्दां भगवतः शृण्वन् इत्य् आदेर् भगवतो निन्दके किं वा विष्णुनेति तद्-अवमन्तरि वेणादाव् अपि दोषावहत्वं तस्माद् अशेषाघ-हरं वासना-पर्यन्त-सर्व-पाप-नाशकम् ॥१४॥

 —ओ)०(ओ—

**॥ ६.२.१५ ॥ **

**पतितः स्खलितो भग्नः सन्दष्टस् तप्त आहतः ।**

**हरिर् इत्य् अवशेनाह पुमान् नार्हति यातनाम् ॥**

**श्रीधरः** : ननु नायं सङ्कल्प-पूर्वकं वैकुण्ठ-नामाग्रहीत्, किन्तु पुत्र-स्नेह-परवशः सन्, तत्राहुः—पतित इति । **अवशेनापि** यो **हरिर् इत्य् आह,** स **यातनां नार्हति** । **पुमान्** इत्य् अनेन नात्र वर्णाश्रमादि-नियम इत्य् उक्तम् । अवशत्वम् एवाहुः—**पतितः** प्रासादादिभ्यः। **स्खलितो** मार्गे । **भग्नो** भग्न-गात्रः । **सन्दष्टः** सर्पादिभिः । **तप्तो** ज्वरादिना । **आहतो** दण्डादिना ॥१५॥

**सनातनः **(ह।भ।वि। ११.३३६) : ननु नायं सङ्कल्प-पूर्वकं वैकुण्ठ-नामाग्रहीत्, किन्तु पुत्र-स्नेह-परवशः सन्, तत्राहुः—पतित इति । **अवशेनापि** यो **हरिर् इत्य् आह,** स **यातनां नार्हति** । **पुमान्** इत्य् अनेन नात्र वर्णाश्रमादि-नियम इत्य् उक्तम् । अवशत्वम् एवाहुः—**पतितः** प्रासादादिभ्यः। **स्खलितो** मार्गे । **भग्नो** भग्न-गात्रः । **सन्दष्टः** सर्पादिभिः । **तप्तो** ज्वरादिना । **आहतो** दण्डादिना ॥१५॥

**क्रम-सन्दर्भः** : न केवलं साङ्केत्यादिकं तु प्रस्तुत-दुःख-हानीच्छयापि तादृशत्वम् इत्य् आहुः—अवशेनापीति । पूर्ववत् यातनाम् इति बहु-वचनं क्वचित् ॥१५॥

**विश्वनाथः** : साङ्केत्यादिभ्योऽन्यस्य पञ्चमस्य वैवश्य-प्रभेदान् आह—**पतितः** प्रासादादिभ्यः, **स्खलितो** मार्गेण । **भग्नो** भग्न-गात्रः, **सन्दष्टः** सर्पादिभिः । **तप्तो** ज्वरादिना । **आहतो** दण्डादिना । **पुमान्** कर्मि-प्रभृतिभ्योऽन्य इति व्याख्यात-युक्त्या ज्ञेयम् ॥१५॥

 —ओ)०(ओ—

**॥ ६.२.१६ ॥ **

**गुरूणां च लघूनां च गुरूणि च लघूनि च ।**

**प्रायश्चित्तानि पापानां ज्ञात्वोक्तानि महर्षिभिः ॥**

**श्रीधरः** : ननु महतः पापस्य मह-देव प्रायश्चित्तं युक्तं न त्व् अल्पं नाम-ग्रहण-मात्रम्, पाप-तारतम्येन कृच्छ्रादि-तारतम्य-वत्, तत्राहुर् द्वाभ्याम् । गुरूणां पापानां गुरूणि प्रायश्चित्तानि लघूनि लघूनां च तारतम्यं ज्ञात्वा मन्व्-आदिभिर् उक्तानि । अतस् तत्र तथैव व्यवस्था । हरि-नाम्नस् तु नेयं व्यवस्थोक्ता । विष्णोः स्मरण-मात्रेण मुच्यते सर्व-पातकैः इति वचनात् । न च सुरा-बिन्दु-पाने महा-पातकत्व-स्मरण-वन् नाम्नस् तत् प्रायश्चित्तत्व-स्मरणस्यायम् अति-भारः ॥१७॥

**क्रम-सन्दर्भः** : गुरूणाम् इति । पद्य-त्रयेणैव विवक्षित-प्रतिपादनं यानि प्रायश्चित्तान्य् उक्तानि तैस् तान्य् अघानि पूयन्ते एव किन्तु दुर्वासना तु ईशानुगत्यैव पूयते तस्माद् यत् तूत्तमः-श्लोक-नाम तत् पुनर् अज्ञानात् ज्ञानाद् वा सङ्कीर्तितं सत् पुं-मात्रस्याघम् अनल एध इव निःशेषम् एव दहेद् इत्य् अर्थः ॥१७॥

**विश्वनाथः** : किं च, तैस् तथा-विधैर् अपि पूयन्ते नश्यन्ति पुं-विनाशे, अधर्माज् जातम् अघानां हृदयं मूलं सूक्ष्मं रूपं तु न पूयन्ते, न नश्यति, तद् अपि ईशाङ्घ्रि-सेवया हरि-चरणयोर् भक्त्या नवानां भक्तीनां मध्ये एकया प्राकरणिक्या कीर्तन-रूपयापि वासना-पर्यन्त-पाप-क्ष्यात् तद् अपि शुद्ध्यति ॥१७॥

 —ओ)०(ओ—

**॥ ६.२.१७ ॥ **

**तैस् तान्य् अघानि पूयन्ते तपो-दान-व्रतादिभिः ।**

**नाधर्मजं तद्-धृदयं तद् अपीशाङ्घ्रि-सेवया ॥**

**श्रीधरः** : किं च तैस् तपो-दानादिभिस् तान्य् अघान्य् एव पूयन्ते नश्यन्ति । अधर्माज् जातं मलिनं तु तस्य पाप-कर्तुर् हृदयम् । यद् वा, तेषाम् अघानां हृदयं सूक्ष्मं रूपं संस्काराख्यं न शुध्यति । तद् अपीशाङ्घ्रि-सेवयां कीर्तनादिना शुध्यतीत्य् अर्थः । अयं भावः—महान्त्य् अपि पापानि सकृद् उच्चारितेनैव नाम्ना नश्यन्ति । सकृत् प्रवर्तितेन दीपेनेव गाढ-ध्वान्तानि । तद्-आवृत्त्या तु पापान्तरस्यानुत्पत्तिः । दीप-धारण इव तमोऽन्तरस्य । ततश् च वासना-क्षयाद् धृदय-शुद्धिः । एतद्-अर्थम् एव तत्र तत्रावृत्ति-विधानम् । पाप-क्षयश् च भवति स्मरतां तम् अहर्-निशम् इत्य्-आदिषु । तद् एवात्राप्य् उक्तं गुणानुवादः खलु सत्त्व-भावनः,तद् अपीशाङ्घ्रि-सेवया इति च । अतोऽस्य हरि-नाम्नैव सर्व-पाप-क्षयो वासनाक्षयस् तु महा-पुरुष-दर्शनादिभिर् इति ॥१७॥

**क्रम-सन्दर्भः** : _न व्याख्यातम्।_

**विश्वनाथः** : किं च, **_तैस् तथा-विधेर् अपि पूयन्ते नश्यन्ति । पुञ् विनाशे । अधर्माज् जातम् अघानां हृदयं मूलं सूक्ष्मं रूपं तु न पूयते न नश्यति । तद् अपि ईशाङ्घ्रि-सेवया हरि-चरणयोर् भक्त्या नवानां भक्तीनां मध्ये एकया प्राकरणिक्या कीर्तन-रूपयापि वासना-पर्यन्त-पाप-क्षयात् तद् अपि शुद्ध्यति ॥१७॥_**

 —ओ)०(ओ—

**॥ ६.२.१८ ॥ **

**अज्ञानाद् अथवा ज्ञानाद् उत्तमश्लोक-नाम यत् ।**

**सङ्कीर्तितम् अघं पुंसो दहेद् एधो यथानलः ॥**

**श्रीधरः** : तथापि पाप-प्रायश्चित्तम् इदम् इति ज्ञात्वा नोच्चारितम् इति चेत् तत्राहुः—अज्ञानाद् इति । बालकेनाज्ञानाद् अपि प्रक्षिप्तोऽग्निर् यथा काष्ठ-राशिं दहति, तद्वत् ॥१८॥

**सनातनः **(ह।भ।वि। ११.३३७) : ननु तथापि पाप-प्रायश्चित्तम् इदम् इति ज्ञात्वा नोच्चारितम् इति चेत्, तत्राहुः—अज्ञानाद् इति । अस्य श्री-विष्णोर् ज्ञानाद् अज्ञानाद् वा, बालकेनाज्ञानाद् अपि प्रक्षिप्तोऽग्निर् यथा काष्ठ-राशिं दहति, तद्वत् ॥१८॥

**क्रम-सन्दर्भः** : _न व्याख्यातम्।_

**विश्वनाथः** : तथापि प्रायश्चित्तम् इदम् इति ज्ञात्वा नोच्चारितम् इति चेत्, तत्राहुः—अज्ञानाद् इति । बालकेनाज्ञानाद् अपि प्रक्षिप्तोऽग्निर् यथा काष्ठ-राशिं दहति तद्वत् ॥१८॥

 —ओ)०(ओ—

**॥ ६.२.१९ ॥ **

**यथागदं वीर्यतमम् उपयुक्तं यदृच्छया ।**

**अजानतोऽप्य् आत्म-गुणं कुर्यान् मन्त्रोऽप्य् उदाहृतः ॥**

**श्रीधरः** : नन्व् इदम् अपि पर्षद्-अनुपदिष्टं श्रद्धाहीनं च कथं प्रायश्चित्तं स्यात् ? तत्राहुः—यथेति । अगदम् औषधम् । वीर्यवत्तमम् इति वक्तव्ये वीर्यतमम् इत्य् उक्तम् । यदृच्छया श्रद्धादि-हीनम् उपयुक्तं भक्षितं पर्षन्-मुखाद् अजानतोऽपि स्व-गुणम् आरोग्यं कुर्यात् । मन्त्रोऽपि नामात्मकः, तथा स्व-कार्यं कुर्याद् एव । न हि वस्तु-शक्तिः श्रद्धादिकम् अपेक्षते इत्य् अर्थः । तद् उक्तं विष्णु-धर्मेषु—


    हरिर् हरति पापानि दुष्ट-चित्तैर् अपि स्मृतः । 


    अनिच्छयापि संस्पृष्टो दहत्य् एव हि पावकः ॥इति ।

**क्रम-सन्दर्भः** : यथागदम् इति । मन्त्र-शब्देनात्र नामोक्तिः, मन्त्रस्य तथा-प्रभावे श्रद्धाद्य्-अपेक्षत्वात्, अस्य तु तद्-अनपेक्षत्वात् । अत्रैव मन्त्र-शब्दस्य मुख्या प्रवृत्तिर् इत्य् अभिप्रायेण ज्ञेया । पूर्व-पद्यस्य दृष्टान्तान्तर एव वा सर्वं पद्यम् ॥१९॥

**विश्वनाथः** : न केवलम् अघ-दहनम् एव करोति नाम, किन्तु भगवत्-प्रेम-सान्निध्यादिकं चेत्य् अतो दृष्टान्तान्तरम् आहुः—यथा अगदम् औषधं वीर्यवत्तमम् इति वक्तव्यो वीर्यतम् इत्य् उक्तम् । मतुप्-लोपात् वीर्य-शब्दोऽर्श आद्य्-अजन्तो वा । यदृश्छया अकस्माद् अज्ञानेनापीत्य् अर्थः । उपयुक्तं करोति मन्त्रोऽपि जागद्-रूपस् तथैव नामेत्य् अर्थः । यद् वा, नामात्मकोऽयं मन्त्रस् तथा स्व-कार्यं कुर्याद् एव, न हि वस्तु-शक्तिर् ज्ञानादिकम् अपेक्षते इत्य् अर्थः ॥१९॥

 —ओ)०(ओ—

**॥ ६.२.२० ॥**

**श्री-शुक उवाच—**

**त एवं सुविनिर्णीय धर्मं भागवतं नृप ।**

**तं याम्य-पाशान् निर्मुच्य विप्रं मृत्योर् अमूमुचन् ॥**

**श्रीधरः** : तं विप्रम् अमूमुचन् मोचयाम् आसुः ॥२०॥

**क्रम-सन्दर्भः** : सुविनिर्णीयेति । यद्यपि यमदूतास् तदानीं तन् न सम्यग् बुद्धवन्तः, तथाप्य् आत्म-मध्ये सुष्ठु विनिर्णीयानुवादं कृत्वेत्य् अर्थः । अत्र साङ्केत्यं [भा।पु। ६.२.१३] इत्य्-आदौ सकृन्-नामाभासेनापि यन् निःशेषाघ-धूननोक्त्या वासना-पर्यन्त-क्षय उच्यते । गुणानुवाद इत्य्-आदौ तु भक्त्यावृत्त्यैवेति यत् तत् तु यथा-क्रमं नामापराध-शून्य-तद्-युक्त-भजनापेक्षया ज्ञेयम् । 


    नामापराध-युक्तानां नामान्य् एव हरन्त्य् अघम् । 


    अविश्रान्त-प्रयुक्तानि तान्य् एवार्थ-कराणि यत् ॥ इति पाद्मात् ।

तद् एवं नाम्नः सर्वत्र स्वातन्त्र्येऽपि कर्मादेः पूर्त्य्-अर्थं तद्-अङ्गत्वेन कृतम् अप्य् अपराध एव हुतादि-सर्व-शुभ-क्रिया-साम्यम् अपि पाद्म-दशापराध्यां गणितं तस्मात् तद् अपीशाङ्घ्रि-सेवयेत्य् एतद् अपि तादृशापराध-शान्त्य्-अर्थम् एव ज्ञेयम् । 

नन्व् एवं चेन् म्रियमाणोऽयं नामाग्रहीत् तर्हि कथं सद्य एव पार्षदैर् वैकुण्ठं न निन्ये ? श्रूयते हि 


    यस्यावतार-गुण-कर्म-विडम्बनानि 


    नामानि येऽसुति-गमे विवशा गृणन्ति । 


    तेऽनेकजन्म-शमलं सहसैव हित्वा 


    संयान्त्य् अपावृतमृतं तम् अजं प्रपद्ये ॥ [भा।पु। ३.९.१५] इति ।

अत्रोच्यते—श्री-भगवन्-नाम-ग्रहणं खलु द्विधा भवति—केवलत्वेन स्नेह-संयुक्तत्वेन च । तत्र पूर्वेणापि प्रापयत्य् एव सद्यस्त-लोकं तन् नाम । परेण च तत्-सामीप्यम् अपि प्रापयति । 


    मयि भक्तिर्हि भूतानाम् अमृतत्वाय कल्पते । 


    दिष्ट्या यदासीन्मत्-स्नेहो भवतीनां मद्-आपनः ॥ [भा।पु। १०.८२.४४] इति तद्-वाक्यात् । 

किन्तु,


    नाहं तु सख्यो भजतोऽपि जन्तून् 


    भजाम्यमीषाम् अनुवृत्ति-वृत्तये ॥ [भा।पु। १०.३२.२०] इति तद्-वाक्य-दिशा विलम्बेन प्रापयति । 

स्नेहस् त्व् अमीषाम् अनुवृत्तिर् मद्-अनुसेवैव वृत्तिर् जीवन-हेतुस् तद्-अर्थम् इत्य् अभिप्रायो दर्शितः । तद् एवं सत्य् अजामिलोऽप्य् अयम् आरोपित-तन्-नाम्नः पुत्रस्य संबन्धेन तन्-नाम्नापि स्निह्यति स्म, तस्मिंश् च स्व-नाम्नि श्री-भगवतोऽप्य् अभिमान-सान्द्रो दृश्यते । यतस् तद्-विषया मतिर् इत्य् अत्र । यतः पार्षदानाम् अपि महान् एव तत्रादरो दृष्टः, तस्मात् स्नेह-संवलनया गृहीत-स्व-नाम्नि तस्मिन्न् उत्कण्ठा-पूर्वक-साक्षान्-निज-कीर्तनादि-द्वारा साक्षान्-निज-स्नेहं प्रकृष्टं दत्त्वा नेतुम् इच्छति प्रभुर् इति ज्ञात्वा सहसानात्मभिः सह तं नीतवन्त इति सर्वं समञ्जसम् ॥२०॥ [भक्ति-सन्दर्भ १५२]

**विश्वनाथः** : _न व्याख्यातम्।_

 —ओ)०(ओ—

**॥ ६.२.२१ ॥ **

**इति प्रत्युदिता याम्या दूता यात्वा यमान्तिकम् ।**

**यम-राज्ञे यथा सर्वम् आचचक्षुर् अरिन्दम ॥**

**श्रीधरः** : प्रत्युदिता निराकृताः सन्तो यात्वा गत्वा यम-राजाय यथावत् कथयामासुः ॥२१॥

**क्रम-सन्दर्भः** : _न व्याख्यातम्।_

**विश्वनाथः** : प्रत्युदिताः प्रत्याख्याता यम-राज्ञे यम-राजाय ॥२१॥

 —ओ)०(ओ—

**॥ ६.२.२२ ॥ **

**द्विजः पाशाद् विनिर्मुक्तो गत-भीः प्रकृतिं गतः ।**

**ववन्दे शिरसा विष्णोः किङ्करान् दर्शनोत्सवः ॥**

**श्रीधरः** : दर्शनेनोत्सवो यस्य ॥२२॥

**क्रम-सन्दर्भः, विश्वनाथः** : _न व्याख्यातम्।_

—ओ)०(ओ—

**॥ ६.२.२३ ॥ **

**तं विवक्षुम् अभिप्रेत्य महापुरुष-किङ्कराः ।**

**सहसा पश्यतस् तस्य तत्रान्तर्दधिरेऽनघ ॥**

**श्रीधरः** : विवक्षुं वक्तुम् इच्छन्तं ज्ञात्वा ॥२३॥

**क्रम-सन्दर्भः** : तं विवक्षुम् इति । तेन सह-सम्भाषणम् उत्कण्ठां वर्धयित्वा सम्यग्-भक्तत्वापादनार्थं तद्-अर्थम् एव हि त्यागो बुध्यते ॥२३॥

**विश्वनाथः** : अन्तर्दधिरे इति तस्यायुः-शेष-सत्तेऽपि पापैर् एव यथा-शास्त्रम् आयुः-क्षयं ज्ञात्वा यम-दूतैर् आकर्षणोपक्रमः कृत इति स एव समयो मरण-कालत्वेनोपचरितः, वस्तुतः पाप-क्षयाद् आयुर् भङ्गाभावाद् इति ज्ञेयम् ॥२३॥

 —ओ)०(ओ—

**॥ ६.२.२४-२५ ॥ **

**अजामिलोऽप्य् अथाकर्ण्य दूतानां यम-कृष्णयोः ।**

**धर्मं भागवतं शुद्धं त्रै-वेद्यं च गुणाश्रयम् ॥**

**भक्तिमान् भगवत्य् आशु माहात्म्य-श्रवणाद् धरेः ।**

**अनुतापो महान् आसीत् स्मरतोऽशुभम् आत्मनः ॥**

**श्रीधरः** : त्रै-विद्यं वेद-त्रय-प्रतिपाद्यं गुणाश्रयं यम-दूतानां धर्मं कृष्ण-दूतानां च भागवतं भगवत्-प्रणीतं शुद्धं निर्गुणं धर्मम् आकर्ण्येति योज्यम् । भक्तिमान् आसीद् इत्य् उत्तरस्यानुषङ्गः ॥२४॥

**क्रम-सन्दर्भः** : _न व्याख्यातम्।_

**विश्वनाथः** : यमदूतानां कृष्ण-दूतानां च धर्मम् आकर्ण्य कृष्ण-दूतानां धर्मं शुद्धं गुणातीतं भागवतं भगवत्-प्रणीतं, यम-दूतानां त्रैवेद्यं वेद-त्रय-प्रतिपाद्यं गुणाश्रयम् अशुद्धम् ॥२४-२५॥

 —ओ)०(ओ—

**॥ ६.२.२६ ॥ **

**अहो मे परमं कष्टम् अभूद् अविजितात्मनः ।**

**येन विप्लावितं ब्रह्म वृषल्यां जायतात्मना ॥**

**श्रीधरः** : अनुतापं प्रपञ्चयति—अहो इति चतुर्भिः । **येनआत्मना** मया **वृषल्यां** पुत्रतया **जायमानेन** ब्रह्म ब्राह्मण-जातिर् **विप्लावितं** नाशितम् ॥२६॥

**क्रम-सन्दर्भः** : उत्कण्ठा-पूर्वक-साक्षात्-तद्-भजनम् एव दर्शयति—अहो इत्य्-आदिना । धास्ये मनो भगवति शुद्धं तत्-कीर्तनादिभिर् इत्य् अन्तेन ॥२६॥

**विश्वनाथः** : आत्मना मया वृषल्यां जायता पुत्रतया जायमानेन ब्रह्म ब्राह्मणत्वं विप्लावितं नाशितम् ॥२६॥

 —ओ)०(ओ—

**॥ ६.२.२७ ॥ **

**धिङ् मां विगर्हितं सद्भिर् दुष्कृतं कुल-कज्जलम् ।**

**हित्वा बालां सतीं योऽहं सुरा-पीम् असतीम् अगाम् ॥**

**श्रीधरः** : दुष्कृतं दोष-कर्तारम् । कुलस्य कज्जलं कलङ्कम् ॥२७॥

**क्रम-सन्दर्भः** : _न व्याख्यातम्।_

**विश्वनाथः** : दुष्कृतं पाप-रूपं दोष-कर्तारं वा ॥२७॥

 —ओ)०(ओ—

**॥ ६.२.२८ ॥ **

**वृद्धाव् अनाथौ पितरौ नान्य-बन्धू तपस्विनौ ।**

**अहो मयाधुना त्यक्ताव् अकृतज्ञेन नीचवत् ॥**

**श्रीधरः** : नास्त्य् अन्यो बन्धुः पुत्रादिर् ययोः । तपस्विनौ सन्तप्तौ । अधुना तत्-क्षणम् एव ॥२८॥

**क्रम-सन्दर्भः** : _न व्याख्यातम्।_

**विश्वनाथः** : अधुना अत्र जन्मनि ॥२८॥

 —ओ)०(ओ—

**॥ ६.२.२९ ॥ **

**सोऽहं व्यक्तं पतिष्यामि नरके भृश-दारुणे ।**

**धर्म-घ्नाः कामिनो यत्र विन्दन्ति यम-यातनाः ॥**

**श्रीधरः** : _न व्याख्यातम्।_

**क्रम-सन्दर्भः** : सोऽहं व्यक्तं पतिष्यामीति । स्व-दोष-मात्र-दृष्ट्यैव नाम-माहात्म्य-दृष्ट्या तु वक्ष्यते । अन्यथा म्रियमाणस्येति ॥२९॥

**विश्वनाथः** : _न व्याख्यातम्।_

 —ओ)०(ओ—

**॥ ६.२.३० ॥ **

**किम् इदं स्वप्न आहो स्वित् साक्षाद् दृष्टम् इहाद्भुतम् ।**

**क्व याता अद्य ते ये मां व्यकर्षन् पाश-पाणयः ॥**

**श्रीधरः** : इदानीं तस्य विमर्श-पूर्वकं मोक्ष-क्रमम् आह—किम् इदम् इत्य् अष्टभिः । साक्षात् प्रत्यक्षम् इह जाग्रतैव दृष्टम् ॥३०॥

**क्रम-सन्दर्भः, विश्वनाथः** : _न व्याख्यातम्।_

 —ओ)०(ओ—

**॥ ६.२.३१ ॥ **

**अथ ते क्व गताः सिद्धाश् चत्वारश् चारु-दर्शनाः ।**

**व्यामोचयन् नीयमानं बद्ध्वा पाशैर् अधो भुवः ॥**

**श्रीधरः** : ये मां व्यमोचयंस् ते च क्व गताः ॥३१॥

**क्रम-सन्दर्भः** : _न व्याख्यातम्।_

**विश्वनाथः** : भुवोऽधः नरकं प्रति नीयमानम् ॥३१॥

 —ओ)०(ओ—

**॥ ६.२.३२ ॥ **

**अथापि मे दुर्भगस्य विबुधोत्तम-दर्शने ।**

**भवितव्यं मङ्गलेन येनात्मा मे प्रसीदति ॥**

**श्रीधरः** : यद्य् अप्य् अहम् अस्मिन् जन्मनि दुर्भगः पापीयान्, तथापि जन्मान्तरे नूनं पुण्यवान् इत्य् आह—**विबुधोत्तम-दर्शन** इति निमित्त-सप्तमी । तेषां दर्शनार्थं पूर्वेण **मङ्गलेन** महता पुण्येन **भवितव्यम्** । **येन** दर्शनेन ॥३२॥

**क्रम-सन्दर्भः** : अथापीत्य् अनेन प्राचीनास्य भक्तिर् अस्ति, किन्तु केनाप्य् अपराधेन आवृत्ताभूद् इति गम्यते ॥३२॥

**विश्वनाथः** : **विबुधोत्तमानां दर्शने** विषये कारणत्वेन केनापि **मङ्गलेन,** तच् च कस्यचिद् भक्तस्य कारुण्यम् एवानुमेयं, तेन विना तत्र भक्ति-बीज-वपनासम्भवात् । यत एव स्व-पुत्रस्य नारायण इति नाम चकार ॥३२॥

 —ओ)०(ओ—

**॥ ६.२.३३ ॥ **

**अन्यथा म्रियमाणस्य नाशुचेर् वृषली-पतेः ।**

**वैकुण्ठ-नाम-ग्रहणं जिह्वा वक्तुम् इहार्हति ॥**

**श्रीधरः** : **अन्यथा** पूर्व-पुण्यं विना । कथं-भूतं ? **वैकुण्ठ-नाम** । गृह्यते वशी-क्रियते चित्तम् अनेनेति **ग्रहणम्** ॥३३॥

**क्रम-सन्दर्भः** : _न व्याख्यातम्।_

**विश्वनाथः** : **वक्तुं** कर्तुम् । यद् वा, **वैकुण्ठ-नाम** कीदृशं ? गृह्यते प्राप्यते अनेनेति तद् वैकुण्ठ-प्रापकम् इत्य् अर्थः ॥३३॥

 —ओ)०(ओ—

**॥ ६.२.३४ ॥ **

**क्व चाहं कितवः पापो ब्रह्म-घ्नो निरपत्रपः ।**

**क्व च नारायणेत्य् एतद् भगवन्-नाम मङ्गलम् ॥**

**श्रीधरः** : ब्रह्म-घ्नो विप्रत्व-नाशकः ॥३४॥

**क्रम-सन्दर्भः, विश्वनाथः** : _न व्याख्यातम्।_

 —ओ)०(ओ—

**॥ ६.२.३५ ॥ **

**सोऽहं तथा यतिष्यामि यत-चित्तेन्द्रियानिलः ।**

**यथा न भूय आत्मानम् अन्धे तमसि मज्जये ॥**

_न कतमेनापि व्याख्यातम्।_

 —ओ)०(ओ—

**॥ ६.२.३६-३७ ॥ **

**विमुच्य तम् इमं बन्धम् अविद्या-काम-कर्मजम् ।**

**सर्व-भूत-सुहृच् छान्तो मैत्रः करुण आत्मवान् ॥**

**मोचये ग्रस्तम् आत्मानं योषिन्-मय्यात्म-मायया ।**

**विक्रीडितो ययैवाहं क्रीडा-मृग इवाधमः ॥**

**श्रीधरः, क्रम-सन्दर्भः** : _न व्याख्यातम्।_

**विश्वनाथः** : यथैव क्रीडा-मृग इवाधमो लोको भवति तथैवाहम् उत्तमो विप्रोऽप्य् अनया विक्रीडितः ॥३६-३७॥

 —ओ)०(ओ—

**॥ ६.२.३८ ॥ **

**ममाहम् इति देहादौ हित्वामिथ्यार्थ-धीर् मतिम् ।**

**धास्ये मनो भगवति शुद्धं तत्-कीर्तनादिभिः ॥**

**श्रीधरः** : अमिथ्या-भूतेऽर्थे धीर् यस्य तथा-भूतः सन् देहादौ ममाहम् इति मतिं हित्वा मनो धास्ये ॥३८॥

**क्रम-सन्दर्भः** : _न व्याख्यातम्।_

**विश्वनाथः** : देहादौ मिथ्या-भूता एवामी अर्था इति धीर् यस्य तथा-भूतश् च सन् ममाहम् इति मतिं हित्वा ॥३८॥

 —ओ)०(ओ—

**॥ ६.२.३९ ॥**

**श्री-शुक उवाच— **

**इति जात-सुनिर्वेदः क्षण-सङ्गेन साधुषु ।**

**गङ्गा-द्वारम् उपेयाय मुक्त-सर्वानुबन्धनः ॥**

**श्रीधरः** : मुक्तं सर्वम् अनुबन्धनं पुत्रादि-स्नेहो येन सः ॥३९॥

**क्रम-सन्दर्भः** : एवं साधु-सङ्गम-पर्यन्तं नाम्नः फलम् उक्त्वा साधु-सङ्गस्य च फल-विशेषम् आह—इतीति । जातः सुष्ठु भगवद्-भक्त्य्-उत्पादन-पूर्वत्वेन निर्वेदो यस्य सः ॥३९॥

**विश्वनाथः** : मुक्त-सर्वानुबन्धनः त्यक्त-स्त्री-पुत्राद्य्-आसक्तिः ॥३९॥

 —ओ)०(ओ—

**॥ ६.२.४० ॥ **

**स तस्मिन् देव-सदन आसीनो योगम् आस्थितः ।**

**प्रत्याहृतेन्द्रिय-ग्रामो युयोज मन आत्मनि ॥**

**श्रीधरः** : **प्रत्याहृत इन्द्रिय-ग्रामो** येन ॥४०॥

**क्रम-सन्दर्भः** :तत्र सति धास्ये मन इत्य्-आदिना यद् विचारितं तत्र कृतैस् तत्-कीर्तनादिभिः शुद्धेन तल्-लब्ध-स्फुरण-विशेषेण च मनसा पुनर् इदं विचारितम् । ईदृशस्यापि मनसो भगवत्-पर्यन्ता गतिर् न स्यात् । ब्रह्मणो हि प्रतिष्ठाहं [गीता १४.२७] इति न्यायेन परात् परा हि स-विशेषावस्थितिः, तस्मान् निर्विशेष-तत्-प्रकाश-लक्षण-ब्रह्मानुभवार्थम् एव प्रयतिष्ये । तद्-अग्निम् अवार्ता तु महा-कृपालुना श्री-भगवतैव निर्वाहयिष्यते । तद् एतद् विचार्य तेन यत्-कृतं तद् दर्शयति—स तस्मिन्न् इति द्वाभ्याम् ॥४०॥

**विश्वनाथः** : **योगं** भक्ति-योगम् **आत्मनि** हरौ ॥४०॥

 —ओ)०(ओ—

**॥ ६.२.४१ ॥ **

**ततो गुणेभ्य आत्मानं वियुज्यात्म-समाधिना ।**

**युयुजे भगवद्-धाम्नि ब्रह्मण्य् अनुभवात्मनि ॥**

**श्रीधरः** : **गुणेभ्यो** देहेन्द्रियादिभ्य **आत्मानं** **वियुज्य** विशोध्य **आत्म-समाधिना** चित्तैकाग्र्येण । **भगवतो धाम्नि** स्वरूपे ॥४१॥

**चैतन्य-मत-मञ्जुषा : **ततो गुणेभ्य इत्य्-आदि । अनुभवात्म-विज्ञान-स्वरूपे ब्रह्मणि सत्य् अपि भगवद्-धाम्नि भगवतः श्री-कृष्णस्य धाम्नि श्री-विग्रहे, गृह-देह-त्विट्-प्रभावा धामानीत्य् अमरः।मनो युयुजे, तत्-स्वरूपं पार्षद-विग्रहं जग्राहेत्य् अर्थः । सद्यः स्वरूपं जगृहे भगवत्-पार्श्व-वर्तिनां [भा।पु। ६.२.४३] इति वक्ष्यमाणत्वात् । तस्य कैवल्यं नाभवत् । यद् वा, हे ब्रह्मण्य ! परीक्षित् ! त्वम् अपि नु भो भगवद्-धाम्नि आत्मनि तस्मिन् श्री-कृष्णे भव, तत्-परो भवेत्य् अर्थः । यद् वा, अनुभवो ज्ञानं तत्-कालीन-तन्-निर्वेदादि-लक्षणं भगवद्-भक्ति-साधनं तस्यात्म-स्वरूपे स्व-सदृशे तस्मिन् पार्षद-चतुष्टये आत्मानं मनो युयुजे, तेषाम् अपृथक्त्वेनैक-वचनम् । कथं-भूते ? भगवद्-धाम्नि भगवद्-रूपे शङ्ख-चक्रादि-धारिणि ब्रह्मणि बृहति व्यापके, अतोऽयं पार्षद-रूपो बभूव, तथा च, यं यं वापि स्मरन् भावं त्यजत्य् अन्ते कलेवरं, तं तम् एवैति [गीता ८.६] इत्य्-आदि ॥४१॥

**क्रम-सन्दर्भः** : यर्ह्य् उपारतेत्य् अनेन ब्रह्मानुभवानन्तरम् अपि श्री-वैकुण्ठ-वैभवाविर्भाव इति समर्थ्यते ॥४१॥

**विश्वनाथः** : **गुणेभ्यो** विषयेभ्यः **वियुज्य** वियुक्तीकृत्य **आत्म-समाधिना** चित्तैकाग्र्येण **भगवद्-धाम्नि** भगवत्-स्वरूपे ॥४१॥

 —ओ)०(ओ—

**॥ ६.२.४२ ॥ **

**यर्ह्य् उपारत-धीस् तस्मिन्न् अद्राक्षीत् पुरुषान् पुरः ।**

**उपलभ्योपलब्धान् प्राग् ववन्दे शिरसा द्विजः ॥**

**श्रीधरः** : तस्मिन् भगवद्-धाम्नि **उपारता** निश्चला **धीर्** यस्य सः । **तस्मिन्** कालेऽ**द्राक्षीद्** इति वा। **पुरः** पुरतः । ततश् च **प्राग्** **उपलब्धान्** एव तान् **उपलभ्य** प्रत्यभिज्ञाय **ववन्दे** ॥४२॥

**क्रम-सन्दर्भः** : _न व्याख्यातम्।_

**विश्वनाथः** : **तस्मिन्** भगवद्-धाम्नि **उपारत**-धीर् निश्चल-बुद्धिः **पुरो**ऽग्र एव पूर्व-परिचितान् ॥४२॥

 —ओ)०(ओ—

**॥ ६.२.४३ ॥ **

**हित्वा कलेवरं तीर्थे गङ्गायां दर्शनाद् अनु ।**

**सद्यः स्वरूपं जगृहे भगवत्-पार्श्व-वर्तिनाम् ॥**

**श्रीधरः, विश्वनाथः** : _न व्याख्यातम्।_

**चैतन्य-मत-मञ्जुषा : **अत एव दर्शयति—**सद्यः** स्वरूपं **जगृहे** **भगवत्-पार्श्व-वर्तिनाम्** इति । **सद्यो**ऽव्यवधानेनैव ॥४३॥

**क्रम-सन्दर्भः** : **सद्यो** विमुक्तो जीवन्-मुक्तो बभूव ॥४३॥

 —ओ)०(ओ—

**॥ ६.२.४४ ॥ **

**साकं विहायसा विप्रो महापुरुष-किङ्करैः ।**

**हैमं विमानम् आरुह्य ययौ यत्र श्रियः पतिः ॥**

_न कतमेनापि व्याख्यातम्।_

 —ओ)०(ओ—

**॥ ६.२.४५ ॥ **

**एवं स विप्लावित-सर्व-धर्मा**

**दास्याः पतिः पतितो गर्ह्य-कर्मणा ।**

**निपात्यमानो निरये हत-व्रतः**

**सद्यो विमुक्तो भगवन्-नाम गृह्णन् ॥**

**श्रीधरः** : उपसंहरति—एवम् इति द्वाभ्याम् । **विप्लाविताः** **सर्वे धर्म** येन । **हतं व्रतं** स्व-दार-नियमादि यस्य ॥४५॥

**क्रम-सन्दर्भः** : नामापराध-युक्तापेक्षयाह—य एवम् इति द्वाभ्याम् । अमङ्गलो नामापराध्य् अपि ॥४५॥

**विश्वनाथः** : _न व्याख्यातम्।_

 —ओ)०(ओ—

**॥ ६.२.४६ ॥**

**नातः परं कर्म-निबन्ध-कृन्तनं**

**मुमुक्षतां तीर्थ-पदानुकीर्तनात् ।**

**न यत् पुनः कर्मसु सज्जते मनो**

**रजस्-तमोभ्यां कलिलं ततोऽन्यथा ॥**

**श्रीधरः** : **कर्म-निबन्धस्य** पाप-मूलस्य **कृन्तनं** छेदकम् **अतः परं** **नास्ति** । कस्मात् परम् ? **तीर्थ-पदस्यानुकीर्तनात्** । तत्र हेतुः—**यद्** यतोऽनुकीर्तनात् । **ततो**ऽनुकीर्तनात् । **अन्यथा** प्रायश्चित्तान्तरे **रजस्-तमोभ्यां** **कलिलं** मलिनम् एव तिष्ठति यत् तन् **मनः** **कर्मसु पुनर् न सज्जते** ॥४६॥

**सनातनः : **एवं दुष्प्रारब्ध-निवारकत्वेन दर्शितम् । तद् एवाभिव्यज्य लिखति—**नातः परम्** इत्य्-आदिना, भासते नरः [ह।भ।वि। ११.३७४] इत्य् अन्तेन । कर्म-निबन्धनस्य पाप-मूलस्य **कृन्तनं** छेदकम्, अतः परं नास्ति । कस्मात् परम् ? **तीर्थ-पदस्य** भगवतोऽ**नुकीर्तनात्** । तत्र हेतुः—**यद्** यतोऽनुकीर्तनात् । **ततो**ऽनुकीर्तनात् । अन्यथा प्रायश्चित्तान्तरे **रजस्-तमोभ्यां कलिलं** मलिनम् एव तिष्ठति यत् तन्-मनः । 

यद्यपि कर्म-निबन्ध-कृन्तनम् इत्य् अशेष-प्रारब्ध-कर्म-छेदनम् एवात्रोक्तं, तथाप्य् अखिल-प्रारब्ध-क्षये देह-पातापत्त्या भगवद्-भजनासम्भवाद् दुष्प्रारब्ध-क्षय एवाभिप्रेतः । अत एव नाम-श्रुति-भाष्ये लिखितम्—प्रारब्ध-पाप-निवर्तकत्वं च कदाचिद् उपासकेच्छा-वशात् इति । अन्यथात्र प्रस्तुताजामिलादिभिर् विरोधापत्तेः । अथवा रोगादि-विलापनादिना नारक्य्-उद्धार-पर्यन्तेन दुष्प्रारब्ध-क्षयेण देह-पातापत्तौ सत्याम् अपि नाम-सङ्कीर्तन-प्रभावतो नित्य-प्रलयादि-न्यायेन तदानीम् एव भगवद्-भजनार्थं तद्-योग्य-देहान्तरोत्पत्त्या, किं वा, पूर्व-देहम् एव सद्यो-जात-भगवद्-भजनोचित-गुण-विशेषवत्तया नवीनम् इवासौ प्रापेत्य् ऊह्यम् । यथा श्री-ध्रुवेण परम-पदारोहण-समये निज-पूर्व-देहम् एव पार्षदोचित-देह-गुण-युक्ततया भिन्नम् इव प्राप्तम् । तच् च बिभ्रद् रूपं हिरण्मयं [भा।पु। ४.१२.२९] इत्य्-आदिषु श्री-स्वामि-पादैर् व्यक्त-व्याख्यातम् एव । 

एवम् एव बृहन्-नारदीये—


    गोविन्देति जपन् जन्तुः प्रत्य्-अहं नियतेन्द्रियः ।


    सर्व-पाप-विनिर्मुक्तः सुरवद् भासते नरः ॥ [ह।भ।वि। ११.३७४]

इत्य्-आदि-वचनं सुसङ्गच्छते । यच् च बहिः सुख-दुःख-फलके प्रारब्धे क्षीणेऽपि पश्चात् तस्य कदाचित् कस्यचित् किञ्चिद् देहादौ बाह्य-सुखं दुःखं च दृश्यते, तच् च लोके भक्ति-माहात्म्य-सङ्गोपनार्थं श्री-भगवता भक्तेन वा तेनैवात्माच्छादनार्थं शक्त्या सम्प्रदर्श्यत इति ज्ञेयम् । एवं सर्वम् अनवद्यम् ॥।४६॥ (हरि-भक्ति-विलासः ११.३७१)

**क्रम-सन्दर्भः** : _न व्याख्यातम्।_

**विश्वनाथः** : यद् यतोऽनुकीर्तनात् कर्मसु मन एव न सज्जते अन्यथा प्रायश्चित्तान्तरैस् तु कलिलं मलिनम् एव ॥४६॥

** —ओ)०(ओ—**

**॥ ६.२.४७ ॥ **

**य एतं परमं गुह्यम् इतिहासम् अघापहम् ।**

**शृणुयाच् छ्रद्धया युक्तो यश् च भक्त्यानुकीर्तयेत् ॥**

_न कतमेनापि व्याख्यातम्।_

 —ओ)०(ओ—

**॥ ६.२.४८ ॥ **

**न वै स नरकं याति नेक्षितो यम-किङ्करैः ।**

**यद्य् अप्य् अमङ्गलो मर्त्यो विष्णु-लोके महीयते ॥**

**श्रीधरः** : न चेक्षितो भवति ॥४८॥

**क्रम-सन्दर्भः, विश्वनाथः** : _न व्याख्यातम्।_

 —ओ)०(ओ—

**॥ ६.२.४९ ॥ **

**म्रियमाणो हरेर् नाम गृणन् पुत्रोपचारितम् ।**

**अजामिलोऽप्य् अगाद् धाम किम् उत श्रद्धया गृणन् ॥**

**श्रीधरः** : **म्रियमाणो**ऽवशत्वेन श्रद्धा-विहीनोऽपि ॥४९॥

**सनातनः** (ह।भ।वि। ११.४३६): **धाम** हरेः ॥४९॥ 

**क्रम-सन्दर्भः** : यतो म्रियमाण इति ॥४९॥

**विश्वनाथः** : प्रकरणम् उपसंहृत्यापि पुनः सर्वथा प्रतीत्य्-अर्थम् एकेनैव वाक्येन नाम-माहात्म्य-सिद्धान्तम् आह—म्रियमाण इति । म्रियमाणत्वाद् एव अश्रद्धयापि **गृणन्,** किं पुनः **श्रद्धयेति** । **म्रियमाणो**ऽपि किं पुनर् जीवन्न् इति **पुत्रोपचारितम्** अपि, किं पुनः साक्षाद् एव **अजामिलो** महा-पातक्य् अपि, किं पुनर् निष्पाप इत्य् अवधारण-चतुष्टयम् ॥४९॥

इति सारार्थ-दर्शिन्यां हर्षिण्यां भक्त-चेतसाम् ।

षष्ठ-स्कन्धे द्वितीयोऽयं सङ्गतः सङ्गतः सताम् ॥*॥

 —ओ)०(ओ—

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां षष्ठ-स्कन्धे

अजामिलोपाख्याने द्वितीयोऽध्यायः ।

॥ ६.२ ॥

**(६.३)**


### अथ तृतीयोऽध्यायः 




**॥ ६.३.१ ॥**

**श्री-राजोवाच**—

**निशम्य देवः स्व-भटोपवर्णितं**

**प्रत्याह किं तान् अपि धर्मराजः।**

**एवं हताज्ञो विहतान् मुरारेर्**

**नैदेशिकैर् यस्य वशे जनोऽयम् ॥**

**श्रीधरः : **

तृतीये तु यमेनापि वैष्णवोत्कर्ष-वर्णनैः ।

सान्त्वयित्वा स्वदूतास् ते वैष्णवे किङ्करी-कृताः ॥*॥

विष्णु-दूतैर् निर्णीतं शास्त्रार्थं यम-मुखेन द्रढयितुं तृतीयाध्यायारम्भः । तत्र यद् उक्तं यम-राज्ञे यथा सर्वम् आचचक्षुः[भा।पु। ६.२.२१] इति ततः किं तत्र वृत्तम् ? इति पृच्छति, निशम्येति । मुरारेर् नैदेशिकैः किङ्करैर् एवं विहतान् । अत एव हता आज्ञा यस्य । यस्य वश-वर्त्य् अयं जनः सोऽपि तान् प्रति किम् आह ॥१॥

**क्रम-सन्दर्भः : **लोक-संशयम् इति । स्वस्य तु न संशय इति भावः ॥१॥

**विश्वनाथः : **

तृतीये तु यमं प्राहुर् दूतास् ते स्वावमाननम् ।

स च तान् शिक्षयामास भक्तेर् ऐश्वर्यम् अद्भुतम् ॥

कृष्ण-भक्तैः स्व-भक्तैश् च यमो यद्यपि धिक्-कृतः ।

न चुकोप प्रत्युत स्वाशिक्षणाद् अनुतप्तवान् ॥

विष्णु-दूतैर् निर्णीतं शास्त्रार्थं यम-मुखेनापि द्रढयितुं तृतीयाध्यायम् आरभते । तत्र यद् उक्तं यम-राज्ञे यथा सर्वम् आचचक्षुः[भा।पु। ६.२.२१] इति तत्र ततः किं वृत्तम् ? इति पृच्छति, निशम्येति । मुरारेर् नैदेशिकैर् हरेर् आज्ञा-कारिभिर् एव विहतान् । तान् स्वयं च हताज्ञः ॥१॥

 —ओ)०(ओ—

**॥ ६.३.२ ॥**

**यमस्य देवस्य न दण्ड-भङ्गः**

**कुतश्चन र्षे श्रुत-पूर्व आसीत् ।**

**एतन् मुने वृश्चति लोक-संशयं**

**न हि त्वद्-अन्य इति मे विनिश्चितम् ॥**

**श्रीधरः : **अत्याश्चर्यम् एतद् इत्य् आह—यमस्येति । हे ऋषे, यमस्य दण्ड-भङ्गः कुतश्चन कस्माच्चिद् अपि श्रुत-पूर्वो नासीत् । एतद् एतस्मिन्न् अर्थे । यद् वा, न श्रुत-पूर्वः । एतद् यम-दूत-निराकरणं चासीत् । अतः सर्वस्यापि लोकस्य संशयो वर्तते तं त्वत्तोऽन्यो न च्छिनत्तीति मे निश्चितमतः कथयेति शेषः ॥२॥

**क्रम-सन्दर्भः : _न व्याख्यातम्।_**

**विश्वनाथः : **कुतश्चन, हे ऋषे ! कस्माद् अपि न श्रुत-पूर्वः, एतत् एतम् ॥२॥

 —ओ)०(ओ—

**॥ ६.३.३ ॥**

**श्री-शुक उवाच**—

**भगवत्-पुरुषै राजन् याम्याः प्रतिहतोद्यमाः ।**

**पतिं विज्ञापयाम् आसुर् यमं संयमनी-पतिम् ॥**

**श्रीधरः : भगवतः पुरुषैः प्रतिहत उद्यमो** येषां ते । **याम्याः** पुरुषाः ॥३॥

**क्रम-सन्दर्भः, विश्वनाथः : _न व्याख्यातम्।_**

 —ओ)०(ओ—

**॥ ६.३.४ ॥**

**यमदूता ऊचुः**—

**कति सन्तीह शास्तारो जीव-लोकस्य वै प्रभो ।**

**त्रैविध्यं कुर्वतः कर्म फलाभिव्यक्ति-हेतवः ॥**

**श्रीधरः : **कति सन्तीत्य् आक्षेपोक्तिः । त्रै-विद्यं त्रि-विधम् । स्वार्थे ष्यञ् । यद् वा, त्रै-विद्यं यथा भवति तथा कर्म कुर्वतः । तथा कर्म-फलस्याभिव्यक्ति-हेतवः कति सन्तीति ॥४॥

**क्रम-सन्दर्भः : _न व्याख्यातम्।_**

**विश्वनाथः : **सर्व-लोक-पराभव-प्रदा वयम् अप्य् एवं पराभवं सहामहे, तद् अद्य तेषां चतुर्णां चतुर्-भुजानां शास्तिं कारयित्वा तम् एवाजामिलं नरकम् एवानेष्यामः, यद्य् आनेतुं न शक्नुमस् तर्ह्य् अस्य खद्योतस्य दूत्यम् एवातः-परं न कुर्म इत्य् अन्तः-कोप-गद्गदाक्षरः साक्षेपम् आहुः—कतीति त्रैविध्यं त्रिविधम् ॥४॥

 —ओ)०(ओ—

**॥ ६.३.५ ॥**

**यदि स्युर् बहवो लोके शास्तारो दण्ड-धारिणः ।**

**कस्य स्यातां न वा कस्य मृत्युश् चामृतम् एव वा ॥**

**श्रीधरः : **सन्तु बहवः को बाधस् तत्राहुः—यदीति । मृत्युर् दुःखम्, अमृतं सुखम् । तेषां विप्रतिपत्तौ ते उभे कस्य स्याताम् ? न कस्यापि, परस्पर-विरोधेनोभयोर् अपि प्रतिबन्धात् । ऐकमत्ये तु कस्य वा न स्याताम् ? एकः सुखं कर्तुम् इच्छति, दुःखं चान्यः । ऐकमत्ये च तयोः परस्पर-कार्यानुमोदनेनोभयोर् अपि प्राप्ते कस्य वा ते उभे अपि न स्याताम् इत्य् अर्थः ॥५॥

**क्रम-सन्दर्भः : _न व्याख्यातम्।_**

**विश्वनाथः : **सन्तु बहवस् तत्र को बाध इत्य् अत आहुः—यदीति । कर्म-फलं हि द्विविधं मृत्युर् नरकम् अमृतं स्वर्गः तयोर् द्वयोर् एव सत्त्वम् आरोपयितुम् इच्छतां तेषां मध्ये कस्य ते द्वे स्याताम् अपि तु विरोधे सति नरकस्यापीत्य् अर्थः । दैवाद् ऐकमत्येन तेषाम् अविरोधे सति कस्य वा न स्याताम् ? अपि तु ते द्वे अपि सर्वस्य स्यातां न त्व् एकं विनिगमनाभावाद् इति । पुनर् विरोध एव भवेद् इति भावः ॥५॥

 —ओ)०(ओ—

**॥ ६.३.६ ॥**

**किन्तु शास्तृ-बहुत्वे स्याद् बहूनाम् इह कर्मिणाम् ।**

**शास्तृत्वम् उपचारो हि यथा मण्डल-वर्तिनाम् ॥**

**श्रीधरः : **ननु बहूनां कर्मिणां व्यवस्थया बहवः शास्तारो भवन्तु, तथा सति नायं दोषः स्यात् तत्राहुः—बहूनां कर्मिणां व्यवस्थया शास्तृत्व-बहुत्वे शास्तृत्वं स्यात् घटेत । किन्तु तदा यत् सर्व-शास्तरि मुख्यं शास्तृत्वं तद् एकदेशे उपचार-मात्रम् एव स्यात् । यथा चक्र-वर्तिन एव मुख्यं शास्तृत्वं मण्डल-वर्तिनाम् उपचार-मात्रम्, निरङ्कुशत्वाभावात् ॥६॥

**क्रम-सन्दर्भः : _न व्याख्यातम्।_**

**विश्वनाथः : **ननु बहूनां कर्मिणां व्यवस्थयैव बहवः शास्तारो भवन्तु, तथा सति नायं दोषः स्यात् ? तत्राहुः—किं त्व् इति । सर्व-शास्तर्य् एव शास्तृत्वं मुख्यम् एकदेशे तूपचार एव । यथा चक्रवर्तिनः एव मुख्यं शास्तृत्वं मण्डल-वर्तिनां कर्मिणां त्व् औपचारिकं निरङ्कुशत्वाभावात् ॥६॥ 

 —ओ)०(ओ—

**॥ ६.३.७ ॥**

**अतस् त्वम् एको भूतानां सेश्वराणाम् अधीश्वरः ।**

**शास्ता दण्ड-धरो नॄणां शुभाशुभ-विवेचनः ॥**

**श्रीधरः : **यस्माद् एवं शास्तृ-बहुत्वं न घटतेऽतस् त्वम् एक एव शास्ता । शुभाशुभे विविनक्तीति तथा ॥७॥

**क्रम-सन्दर्भः, विश्वनाथः : _न व्याख्यातम्।_**

 —ओ)०(ओ—

**॥ ६.३.८ ॥**

**तस्य ते विहितो दण्डो न लोके वर्ततेऽधुना ।**

**चतुर्भिर् अद्भुतैः सिद्धैर् आज्ञा ते विप्रलम्भिता ॥**

**श्रीधरः : **विप्रलम्भिता वञ्चिता । लङ्घितेत्य् अर्थः ॥८॥

**क्रम-सन्दर्भः : _न व्याख्यातम्।_**

**विश्वनाथः : **विप्रलम्भिता वञ्चिता । खण्डितेत्य् अर्थः ॥८॥

 —ओ)०(ओ—

**॥ ६.३.९ ॥**

**नीयमानं तवादेशाद् अस्माभिर् यातना-गृहान् ।**

**व्यामोचयन् पातकिनं छित्त्वा पाशान् प्रसह्य ते ॥**

**श्रीधरः : **तद् एवाहुः—नीयमानम् इति ॥९॥

**क्रम-सन्दर्भः : _न व्याख्यातम्।_**

**विश्वनाथः : **केन प्रकारेणेत्य् अत आहुः—नीयमानम् इति । तेन तान् अत्रानीय यदि तद्-अपराध-दण्डं दातुं त्वं पारयिष्यसि, तदैव त्वं शास्ता अस्माकम् अपि दुःखाग्निर् निर्वातीति भावः ॥९॥

 —ओ)०(ओ—

**॥ ६.३.१० ॥**

**तांस् ते वेदितुम् इच्छामो यदि नो मन्यसे क्षमम् ।**

**नारायणेत्य् अभिहिते मा भैर् इत्य् आययुर् द्रुतम् ॥**

**श्रीधरः : **ते त्वत्तः । यदि नोऽस्मकं क्षमं हितं मन्यसे । अन्यथाऽज्ञानतस् तद् अवज्ञाने तवाप्य् अनर्थः स्यात् । अतर्क्यो हि तेषां प्रभवो यतो नारायणेति केवलम् अभिहिते मा भयं कुर्व् इति वदन्तः शीघ्रम् आगताः ॥१०॥

**क्रम-सन्दर्भः : **अथ तेषां ज्ञानाय किञ्चिच् चेष्टादिकम् उच्यतां तत्राहुः—नारायण इति ॥१०॥

**विश्वनाथः : **ननु ते स्व-प्रभु-स्थानं गताः सम्प्रति के तान् अत्रानयन्तु, यतो दण्डयामीति चेत्, तत्राहुः—तांस् ते त्वत्तो महा-सर्वज्ञत्वात् वेदितुम् इच्छामः । कस्य ते दूताः क्व वसन्तीति आनेष्यामस् तु बलाद् वयम् एवेति भावः । यदि नः क्षमं हितं मन्यसे, अन्यथा पराभवासहिष्णुतया वयं मरिष्याम एवेति भावः । तान् ज्ञातुं तेषां चेष्टितं किम् अपि ब्रूथेति चेद् अहो हन्ताद्भुतं तेषां धार्ष्ट्यम् इत्य् आहुः—नारेति । मा भैर् मा भैषीर् इति पापिनम् अप्य् ऊचुर् अहो अन्याय इति भावः ॥१०॥

 —ओ)०(ओ—

**॥ ६.३.११ ॥**

**श्री-बादरायणिर् उवाच—**

**इति देवः स आपृष्टः प्रजा-संयमनो यमः ।**

**प्रीतः स्व-दूतान् प्रत्याह स्मरन् पादाम्बुजं हरेः ॥**

**श्रीधरः : **प्रजाः संयमयतीति तथा ॥११॥

**क्रम-सन्दर्भः : **प्रीत इति । श्री-नारायण-पुरुषत्व-निर्णयात् पूर्वं त्व् अन्यदीयत्व-ज्ञाने दुःखं जातम् आसीद् इति ॥११॥

**विश्वनाथः : **स्मरन् प्रीत इति नारायण-नाम-श्रवण-मात्राद् एवेति भावः ॥११॥

 —ओ)०(ओ—

**॥ ६.३.१२ ॥**

**यम उवाच**—

**परो मद्-अन्यो जगतस् तस्थुषश् च**

**ओतं प्रोतं पटवद् यत्र विश्वम्।**

**यद्-अंशतोऽस्य स्थिति-जन्म-नाशा**

**नस्य् ओतवद् यस्य वशे च लोकः ॥**

**मध्वः : **ओतं प्रोतं पटवत् । 


    यथा कन्था-पटाः सूत्र ओताः प्रोताश् च संस्थिताः ।


    एवं विष्णाव् इदं विश्वम् ओतं प्रोतं च संस्थितम् ॥ इति स्कान्दे ॥१२॥

**श्रीधरः : **मत्तोऽन्यो जगतस् तस्थुषश् च परोऽधीश्वरोऽस्ति अहं तु जङ्गमानाम् एव तत्रापि नृणाम् एव तत्रापि पापिनाम् एव तत् किङ्करः सन्न् ईश्वरः, स तु सर्वेश्वरः । कोऽसौ ? यत्र यस्मिन् विश्वम् ओतं प्रोतं चोर्ध्व-तिर्यक्-तन्तुषु पटवत् । यस्य त्व् अंशेभ्यो विष्णु-ब्रह्म-रुद्रेभ्योऽस्य स्थित्य्-आदयो भवन्ति, यस्य च वशे लोको वर्तते । नासिकायां प्रोत-बलीवर्द-वत् ॥१२॥

**क्रम-सन्दर्भः : _न व्याख्यातम्।_**

**विश्वनाथः : **किम् अरे अपराधिनः प्रलपथ तत्त्वं शृणुथेत्य् आह—पर इति । यं मां लोक-शास्तारं जानीथ तस्मान् मत्तोऽपि मद्-उपलक्षितेभ्य इन्द्रादिभ्योऽपि परः श्रेष्ठोऽधीश्वरोऽस्ति । अहं तु जङ्गमानाम् एव तत्रापि पापिनाम् एव, तत्रापि तत् किङ्कर, स तु सर्वेश्वरः । कोऽसौ ? यत्र यस्मिन्विश्वम् ओतं प्रोतं च ऊर्ध-तिर्यक्-तन्तुषु पटवत् । यद्-अंशेभ्यो विष्णु-रुद्रेभ्यः, नस्य् ओतवन्न् असि प्रोत-बलीवर्दवत् ॥१२॥

 —ओ)०(ओ—

**॥ ६.३.१३ ॥**

**यो नामभिर् वाचि जनं निजायां**

**बध्नाति तन्त्र्याम् इव दामभिर् गाः।**

**यस्मै बलिं त इमे नाम-कर्म-**

**निबन्ध-बद्धाश् चकिता वहन्ति ॥**

**श्रीधरः : **एतत् प्रपञ्चयति—ब्राह्मणादि-नामभिर् वाचि निजायां तन्त्र्यां दामन्यां जनान्यो बध्नाति दामभिर् गा बलीवर्दान् इव । त इमे जीवा नाम-कर्मभिर् निबन्धैर् दृढ-बन्ध-साधनैर् बद्धा यस्मै बलिं वहन्ति । यद् अधीनाः कर्म कुर्वन्तीत्य् अर्थः ॥१३॥

**क्रम-सन्दर्भः : _न व्याख्यातम्।_**

**विश्वनाथः : **एतद् एव प्रपञ्चयति—य इति । वाचि वेद-लक्षणायां नामानि ब्राह्मणादीनि कर्माणि यजनादीनि तैर् एव निबन्धैर् निर्बन्धकैर् बद्धाः ॥१३॥

 —ओ)०(ओ—

**॥ ६.३.१४ ॥**

**अहं महेन्द्रो निरृतिः प्रचेताः**

**सोमोऽग्निर् ईशः पवनो विरिञ्चिः ।**

**आदित्य-विश्वे वसवोऽथ साध्या**

**मरुद्-गणा रुद्र-गणाः ससिद्धाः ॥**

**अन्ये च ये विश्व-सृजोऽमरेशा**

**भृग्व्-आदयोऽस्पृष्ट-रजस्-तमस्काः।**

**यस्येहितं न विदुः स्पृष्ट-मायाः**

**सत्त्व-प्रधाना अपि किं ततोऽन्ये ॥**

**श्रीधरः : **यस्य च लीला दुर्विभाव्येत्य् आह—अहम् इति द्वाभ्याम् ॥१४॥ न स्पृष्टं रजस्-तस्मश् च यैः ईहितम् अभिप्रेतं चेष्टितं व न विदुः । स्पृष्ट-माया मायया स्पृष्टाः । ततस् तेभ्योऽन्ये न विदुर् इति किं पुनर् वक्तव्यम् ॥१५॥

**क्रम-सन्दर्भः : _न व्याख्यातम्।_**

**विश्वनाथः : **न केवलं स मद्-विधेभ्यः पर एव, किन्तु वयं विरिञ्चि-पर्यन्ताः सर्वज्ञा अपि स कदा किं कुर्याद् इत्य् अपि न विद्म इत्य् आह—अहम् इति । ईहितं चिकीर्षितम् । तद् उक्तं—


    न ह्य् अस्य कर्हिचिद् राजन् पुमान् वेद विधित्सितम् ।


    यद् विजिज्ञासया युक्ता मुह्यन्ति कवयोऽपि हि ॥ [भा।पु। १.९.१६] इति ।

अस्पृष्ट-रजस्-तमस्का अपि स्पृष्टा सत्त्व-मयी माया यैर् यतः सत्त्व-प्रधानाः ॥१४-१५॥

 —ओ)०(ओ—

**॥ ६.३.१६ ॥**

**यं वै न गोभिर् मनसासुभिर् वा**

**हृदा गिरा वासु-भृतो विचक्षते ।**

**आत्मानम् अन्तर्-हृदि सन्तम् आत्मनां**

**चक्षुर् यथैवाकृतयस् ततः परम् ॥**

**श्रीधरः : **तन् मायया विमोहितत्वान् न जानन्तीत्य् उक्तम् अविषयत्वाच् च तस्येत्य् आह—यम् इति । गोभिर् इन्द्रियैर् हृदा चित्तेन न विचक्षते न पश्यन्ति । यद् वाचानभ्युदितं, यन् मनो न मनुते इत्य्-आदि-श्रुतेः । आत्मनां जीवानाम् आत्मानं द्रष्टारम् । आकृतयो रूपाणि चक्षुर् यथा कर्म-भूतं न जानन्ति, ततः परमाकृतीनां प्रकाशकम् । न हि प्रमाता प्रमाणस्य विषय इति भावः । एवं-भूतः परमेश्वरो मद्-अन्योऽस्तीति पूर्वेणैव संबन्धः ॥१६॥

**क्रम-सन्दर्भः : **यं वईति । श्री-भगवद्-रूप एव वाग्-आद्य्-अगोचरतया श्रुतिभिर् वर्ण्यत इति व्यज्य तस्य स्व-प्रकाशत्वं व्यञ्जितं न विचक्षते न विषयीकुर्वन्ति ॥१६॥

**विश्वनाथः : **तं त्व् अतीन्द्रियत्वात् सुतराम् एव न जानीम इत्य् आह—यम् इति । गोभिर् ज्ञानेन्द्रियैर् मनसा स-विकल्पतया असुभिः कर्मेन्द्रियैः हृदा चित्तेन निर्विकल्पतया च न विचक्षते न जानन्ति । आत्मनां जीवानाम् अनेकेषाम् एकम् एवात्मानम् अन्तर्यामिनम् । आकृतयो रूपाणि चक्षुर् यथा कर्म-भूतं, ततः प्रकाश्येभ्यः परं प्रकाशकम् ॥१६॥

 —ओ)०(ओ—

**॥ ६.३.१७ ॥**

**तस्यात्म-तन्त्रस्य हरेर् अधीशितुः**

**परस्य मायाधिपतेर् महात्मनः ।**

**प्रायेण दूता इह वै मनोहराश्**

**चरन्ति तद्-रूप-गुण-स्वभावाः ॥**

**श्रीधरः : **भवत्व् एवं-भूतोऽन्यः परमेश्वरः, ये पुनर् अस्मान् निर्भर्त्स्य पापिनं रक्षितवन्तस् ते के तान् आह—तस्येति द्वाभ्याम् । तस्येव रूपं गुणाः प्रभावादयः स्वभावो भक्त-वात्सल्यादिर् येषां ते ॥१७॥

**क्रम-सन्दर्भः : _न व्याख्यातम्।_**

**विश्वनाथः : **ननुभवत्व् एवं-भूतोऽन्यः परमेश्वरस् तं न जिज्ञासामहे ये त्व् अस्मान् निर्भर्त्स्य पातकिनं ररक्षुस् ते के इत्य् अत आह—तस्येति । प्रायेण मनोहरा इति युष्माकं तु न मनोहरा इति भावः ॥१७॥

 —ओ)०(ओ—

**॥ ६.३.१८ ॥**

**भूतानि विष्णोः सुर-पूजितानि**

**दुर्दर्श-लिङ्गानि महाद्भुतानि ।**

**रक्षन्ति तद्-भक्तिमतः परेभ्यो**

**मत्तश् च मर्त्यान् अथ सर्वतश् च ॥**

**श्रीधरः : **विष्णोर् भूतानि भृत्याः दुर्दशानि द्रष्टुम् अप्य् अशक्यानि लिङ्गानि रूपाणि येषां तानि। तद्-भक्तिमतो विष्णु-भक्तान् । परेभ्यः शत्रुभ्यो मत्तः सर्वतोऽग्न्य्-आदिभ्यश् च रक्षन्ति ॥१८॥

**क्रम-सन्दर्भः : _न व्याख्यातम्।_**

**विश्वनाथः : **सुर-पूजितानीति । रे मूर्खास् तान् अपूजितवन्तो यूयम् अपराधिन एवेति भावः । तद्-भक्तिमतो विष्णु-भक्तान् मत्तश् चेति वयं के वराका इति भावः ॥१८॥

—ओ)०(ओ—

**॥ ६.३.१९ ॥**

**धर्मं तु साक्षाद् भगवत्-प्रणीतं**

**न वै विदुर् ऋषयो नापि देवाः ।**

**न सिद्ध-मुख्या असुरा मनुष्याः**

**कुतो नु विद्याधर-चारणादयः ॥**

**श्रीधरः : **ननु विष्णु-भक्ताश् चेत् कथम् अधर्म-पक्षपातं कृतवन्तः ? तत्राह—धर्मम् इति । **ऋषयो** भृग्व्-आदयः ॥१९॥

**चैतन्य-मत-मञ्जुषा : **धर्मं तु साक्षाद् इत्य्-आदि । **भगवत्-प्रणीतं** भगवते भगवत्-प्राप्त्य्-अर्थं प्रणीतं भागवत-धर्मम् इत्य् अर्थः । **वै** निश्चितम् । **ऋषयो** भृग्व्-आदयः । **देवा** इन्द्रादयश् च न विदुः ॥१९॥

**क्रम-सन्दर्भः : _न व्याख्यातम्।_**

**विश्वनाथः : **नन्व् एवं चेत् तर्हि ते कथम् अधर्म-पक्ष-पातिन इति चेद् धर्म-तत्त्वं युष्मद्-विधा मूढाः कुतो ज्ञास्यन्ति ? महा-विद्वांसो मुनयोऽपि न जानन्तीत्य् आह—धर्मम् इति ॥१९॥

—ओ)०(ओ—

**॥ ६.३.२०-२१ ॥**

**स्वयम्भूर् नारदः शम्भुः कुमारः कपिलो मनुः ।**

**प्रह्लादो जनको भीष्मो बलिर् वैयासकिर् वयम् ॥**

**द्वादशैते विजानीमो धर्मं भागवतं भटाः ।**

**गुह्यं विशुद्धं दुर्बोधं यं ज्ञात्वामृतम् अश्नुते ॥**

**श्रीधरः : **ननु केऽपि चेन् न जानन्ति तस्य सत्त्वे किं प्रमाणं तत्राह, स्वयम्भूर् इति । कुमारः सनत्-कुमारः । वयम् एत्य् आत्मानम् एव बहु-मन्यमानो निर्दिशति ॥२०-२१॥

**चैतन्य-मत-मञ्जुषा : **तर्हि केऽपि यदि न विदुः, तदा तत्-सत्तायां किं-प्रमाणम् ? इत्य् आह—स्वयम्भूर् इत्य्-आदि-द्वाभ्याम् । मयादौ ब्रह्मणे प्रोक्ता धर्मो यस्यां मद्-आत्मकः [भा।पु। ११.१४.३३] इति स्वयं भगवता स्वयम्भूर् उपदिष्ट इति स एव यथार्थं वेद, तन्-मुखात् श्रुत्वा नारदोऽपि, शम्भुर् भगवद्-अभिन्नत्वात्, कुमारः साक्षाद्-दर्शनात्, कपिलस् तद्-अवतारत्वात्, मनुर् ब्रह्मणा यथार्थम् उपदिष्टत्वात् । प्रह्लादः परम-भागवतत्वात् । जनको भागवतानां सङ्गात् । भीष्मः प्राण-त्याग-समये भगवद्-रति-प्रार्थकत्वात् । बलिश् चरणारविन्द-स्पर्शात् । वैयासकिः श्री-भागवतोपदेशात् । अहम् इत्य् अर्थे वयम् । वयं विदुर् अत्रोपलम्भात् यद्यपि भीष्मादयः प्राचीना न भवन्ति, तथापि भविष्यति भूतवन् निर्देश-परिगणनम् । कुमार इति सनत्-कुमार एक एव, न तु कुमार-वर्गः । सनत्कुमारो हि, यत्-पाद-पङ्कज-पलाश-विलास-भक्त्या [भा।पु। ४.२२.३९] इति पृथुं प्रत्युपदिदेश । एतेन पुराणादि-कर्ता व्यासोऽपि न जानातीति भावः । नारदोपदेशाद् भागवत-करण-काले भगवद्-भक्ति-योग-महिमानं वेदेति भावः । दुर्बोधं प्रतिकूल-मार्गाणां दुर्ज्ञेयम् । यं ज्ञात्वामृतं श्री-चरणारविन्दासवम् अश्नुते, ज्ञात्वेति ज्ञान-मात्रेण । किं पुनर् आचरणेनेति भावः ॥२०-२१॥

**क्रम-सन्दर्भः : **विजानीम एव न तु निज-स्मृत्यादौ स्पष्टं कथयाम इत्य् अर्थः । तत्र हेतुः—गुह्यं लोक-मर्यादा-रक्षणाय गोप्यम् । किं च, साधारण-जनैर् दुर्बोधं च । दुर्बोधत्वे हेतुः—विशुद्धं न ह्य् अशुद्धाः शुद्धं ज्ञातुम् अर्हन्तीति गुह्यत्वे हेतु-विशेषः—यम् इति । हे भटाः ! इति तस्माद् यूयं तु सुतरां न जानीथेत्य् अर्थः ॥२१॥

**भक्ति-सन्दर्भः** (११०) : **एते** धर्म-प्रवर्तका **विजानीम** एव, न तु स्व-स्मृत्य्-आदिषु[^४] प्रायेणोपदिशाम इत्य् अर्थः । यतो **गुह्यम्** अप्रकाश्यं **दुर्बोधम्** अन्यैस् तथा ग्रहीतुम् अशक्यं च । गुह्यत्वे हेतुः—**यं ज्ञात्वा **इति । **[अमृतं** परमं फलम्—


    ब्रह्मानन्दो भवेद् एष चेत् परार्द्ध-गुणीकृतः ।


    नैति भक्ति-सुखाम्भोधेः परमाणु-तुलाम् अपि ॥ [भ।र।सि। १.१.३८]

इत्य्-आदौ सूचितं परमत्वम् । विक्रीडितं व्रज-वधूभिर् इदं च विष्णोः [भा।पु। १०.३३.४०] इत्य्-आदौ, भक्तिं पराम् इत्य्-आदिनोक्तम् । कृष्णाधरामृतास्वाद-सिद्धिर् अत्र इत्य्-आदौ किञ्चिद् विशदितम् अश्नुते ।][^५] अत एव वक्ष्यते—प्रायेण वेद तद् इदं न महाजनोऽयम् [भा।पु। ६.३.२५] इत्य्-आदि । अत्र **महाजनो** द्वादशभ्यस् तद्-अनुगृहीत-सम्प्रदायिभ्यश् चान्यो महागुण-युक्तोऽपीत्य् अर्थः ।

**विश्वनाथः : **ननु केऽपि चेन् न जानन्ति, तर्हि तस्य सत्त्वे किं प्रमाणम् ? तत्राह—स्वयम्भूर् इति । विजानीय इति न तु निज-कृत-स्मृति-शास्त्रेष्व् अपि स्पष्टं कथयाम इत्य् अर्थः । तत्र हेतवः—गुह्यं परम-तत्त्वत्वात् संवृत्यैव स्थाप्यं राज-विद्या-राज-गुह्याध्याये—सर्व-गुह्यतमं भूयः शृणु मे इत्य् अत्र हेतोर् एव दृष्टत्वात्, विशुद्धं गुणातीतं स-गुण-स्मृति-शास्त्रेषु वक्तुम् अनर्हत्वात् दुर्बोधं कर्मिभिर् अर्थ-वादादि-दोष-कलिलान्तःकरणैर् दुर्ज्ञेयत्वात् ॥२०-२१॥

—ओ)०(ओ—

**॥ ६.३.२२ ॥**

**एतावान् एव लोकेऽस्मिन् पुंसां धर्मः परः स्मृतः ।**

**भक्ति-योगो भगवति तन्-नाम-ग्रहणादिभिः ॥**

**श्रीधरः : **तम् एव धर्मम् आह—एतावान् इति ॥२२॥

**सनातनः **(ह।भ।वि। ११.५५९) : तस्य भगवतो नाम-ग्रहणादिभिर् इति भक्तेर् नाम-ग्रहण-प्रधानताभिप्रेता ॥२२॥

**चैतन्य-मत-मञ्जुषा : **भागवत-धर्म एव परो धर्म इत्य् आह—एतावान् एवेत्य्-आदि । पुंसां परो धर्मः स्मृतः । कोऽसौ ? भगवति भक्ति-योगः । किं प्रकारकः ? इत्य् आह—तन्-नाम-ग्रहणादिभिः ॥२२॥

**क्रम-सन्दर्भः : **लोकेऽस्मिन्न् इह जगतीत्य् अर्थः । तन्-नाम-ग्रहणादिभिर् इति तृतीया प्रकृत्य्-आभिरूप इतिवत् ॥२२॥

**भक्ति-सन्दर्भः ९२ : **तद् एवम् अस्मिन् श्रीमति महा-पुराणे गुरु-शिष्य-भावेन प्रवृत्तानाम् उपदेश-शिक्षा-वाक्येषु भक्तेर् एवाभिधेयत्वं साधितम् । तथा—


    तत् कथ्यतां महा-भाग यदि कृष्ण-कथाश्रयम् ।


    अथवास्य पदाम्भोज- मकरन्द-लिहां सताम् ॥[भा।पु। १.१६.६]

इत्य् अनुसारेण सर्वेषाम् इतिहासानाम् अपि तन्-मात्र-तात्पर्यत्वं ज्ञेयम् । विस्तर-भिया तु न विव्रियते । अथान्यत्र च तद् एव दृश्यते । तत्रान्वयेन यथा—एतावान् एवेति ।

**पुंसां** जीव-मात्राणां **परो धर्मः** सार्वभौमो धर्म **एतावान्** एव स्मृतः, नैतद् अधिकः । एतावत्त्वम् एवाह—**तन्-नाम-ग्रहणादिभिर्** यो **भक्ति-योगः** साक्षाद् भक्तिर् इति । **एव**-कारेणान्य-व्यावृत्तत्वं स्पष्टयति—भवतीति । नाम-ग्रहणादीन्य् अपि यदि कर्मादौ तत्-साद्गुण्याद्य्-अर्थं प्रयुज्यन्ते, तदा तस्य परत्वं नास्ति । तुच्छ-फलार्थं प्रयुक्तत्वेन तद्-अपराधाद् इत्य् अर्थः । तथैव क्षयिष्णु-फल-दातृत्वं च भवतीति भावः ॥२२॥

**विश्वनाथः : **तर्हि तम् एव धर्मम् अस्मान् सेवकान् शिक्षयित्वा त्रायस्वेत्य् आह—एतावान् एव प्रभेद-बाहुल्येऽपि वस्तुतस् त्व् इयान् एवेति भावः । पर इति पर-शब्द-विशेष्यत्वेनोच्य-मानः। **तन्-नाम-ग्रहणादिभिर्** इति कर्मार्पण-लक्षणः स-गुणो योगो व्यावृत्तः । एतद् एव श्री-भागवतस्याभिधेय-तत्त्वम् । यद् उक्तं शास्त्रारम्भ एव—धर्मः प्रोज्झित-कैतवोऽत्र परमः [भा।पु। १.१.२] इति, स वै पुंसां परो धर्मः [भा।पु। १.२.६] इति ॥२२॥

 —ओ)०(ओ—

**॥ ६.३.२३ ॥**

**नामोच्चारण-माहात्म्यं हरेः पश्यत पुत्रकाः ।**

**अजामिलोऽपि येनैव मृत्यु-पाशाद् अमुच्यत ॥**

**श्रीधरः : **न चात्र प्रमाणं वक्तव्यं दृष्टत्वाद् इत्य् आह—नामोच्चारणेति । येनैव केवलेन सकृद्-उच्चारितेन ॥२३॥

**चैतन्य-मत-मञ्जुषा : **नाम-ग्रहण-माहात्म्यं दर्शयति—नामोच्चारण-माहात्म्यम् इत्य्-आदि-द्वाभ्याम् । इयाय मुक्तिं पार्षद-सारूप्य-मोक्षम् ॥२३॥

**क्रम-सन्दर्भः : _न व्याख्यातम्।_**

**विश्वनाथः : **न चात्र प्रमाणम् अन्वेष्टव्यं साक्षाद् दृष्टत्वाद् इत्य् आह—नामेति ॥२३॥

 —ओ)०(ओ—

**॥ ६.३.२४ ॥**

**एतावतालम् अघ-निर्हरणाय पुंसां**

**सङ्कीर्तनं भगवतो गुण-कर्म-नाम्नाम् ।**

**विक्रुश्य पुत्रम् अघवान् यद् अजामिलोऽपि**

**नारायणेति म्रियमाण इयाय मुक्तिम् ॥**

**श्रीधरः : **ननु नामाभासेन कथं सर्व-पाप-क्षयः स्यात् ? श्रद्धा-भक्त्य्-आवृत्त्यादेर् अपि विधानात् । तथा हि—सायं प्रातर् गृणन् भक्त्या दुःख-ग्रामाद् विमुच्यते[भा।पु। १.३.२९] इति, अनुदिनम् इदम् आदरेण शृण्वन्[भा।पु। ४.२३.३९] इति, 


    श्रवणं कीर्तनं ध्यानं हरेर् अद्भुत-कर्मणः । 


    जन्म-कर्म-गुणानां च तद् अर्थेऽखिल-चेष्टितम् ॥ [भा।पु। ११.३.२७]

इत्य्-आद्य् अस्मिन्न् एव पुराणे तत्र तत्र पठ्यते । पुराणान्तरे च, पाप-क्षयश् च भवति स्मरतां तम् अहर्-निशम् इति । अत्रैव च, 


    तस्मात् सङ्कीर्तनं विष्णोर् जगन्-मङ्गलम् अंहसाम् । 


    महताम् अपि कौरव्य विद्ध्य् एकान्तिक-निष्कृतम् ॥ [भा।पु। ६.३.३१]

इत्य्-आदिना सम्यक् कीर्तनाद् एव मुच्यते । 

किं च, तथा सति किम् इति मन्व्-आदयो द्वादशाब्दादीनि स्मरेयुः । तस्माद् इदम् अनुपपन्नम् इव तन् नाह—एतावतेति । भगवतो गुणानां कर्मणां च नाम्नां च सम्यक् कीर्तनम् इति यद् एतावता पुंसाम् अघ-निर्हरणाय पाप-क्षय-मात्रायालम् उपयोगो नास्ति । अलं-शब्दोऽत्र वारणे । यथाहामर-सिंहः, अलं भूषण-पर्याप्ति-शक्ति-वारण-वाचकम् इति । 

उपयोगाभावम् एवाह । अजामिलो मह-पातक्य् अपि नारायणेति विक्रुश्य, न तु सम्यक् कीर्तयित्वा । तच् च पुत्रं विक्रुश्य, न तु हरिम् । अघवान् अशुचिर् अपि म्रियमाणोऽस्वस्थ-चित्तोऽपि मुक्तिम् अवाप, न त्व् अघ-निर्हरण-मात्रम् । अतो नामाभासेनापि सर्व-पाप-क्षय इत्य् एव तत्त्वम् । आवृत्ति-श्रद्धादि-विधयस् तु पाप-वासनाक्षयार्था इत्य् उक्तम् एव, हरेर् गुणानुवादः खलु सत्त्व-भावनः इत्य् अत्र ॥२४॥

**सनातनः **(ह।भ।वि। ११.४२७) : भगवतो गुणानां कर्मणां च नाम्नां च । यद् वा, गुण-कर्म-सम्बन्धिनां विचित्राणां नाम्नां बहूनां सम्यक् कीर्तनं पुंसाम् अघ-निर्हरणाय पाप-क्षय-मात्राय भवतीति यत्, एतावता उक्तेन अलं प्रयोजनं नास्ति । कुतः ? अजामिलो मह-पातक्य् अपि नारायणेत्य् एव विक्रुश्य, न त्व् अवतार-सम्बन्धि-गुण-कर्म-माधुरी-वैशिष्ट्यं नाम-विशेषं सम्यक् कीर्तयित्वा । तत्र च पुत्रं विक्रुश्य, न तु हरिम् । अघवान् अशुचिर् अपि अकृत-प्रायश्चित्तोऽपीति वा । म्रियमाणोऽस्वस्थ-चित्तोऽपि मुक्तिम् अवाप, न त्व् अघ-निर्हरण-मात्रम् । तदानीम् अजामिलस्य देहस्य वर्तमानत्वेन जीवन्मुक्ततैव सिद्धा । अतो नामाभासेनापि यथा-कथञ्चिज् जातेन मुक्तिर् अपि स्यात् । किम् उत पाप-क्षय इति भावः ॥२४॥

**क्रम-सन्दर्भः : **एतावतेत्य् अस्य टीकायां पाप-वासना-क्षयार्था इत्य् अत्र तथापि महद्-अपराधाद्य्-आलम्बनेन तिष्ठति या पाप-वासना तस्याः क्षयार्था इत्य् अर्थः । मरणे तु निरपराधस्यैव सतो मुखे नामाविर्भावः स्याद् इति भावः । इत्थम् एव द्वितीये एतावान् साङ्ख्य-योगाभ्यां [भा।पु। २.१.६] इत्य् अत्र व्याख्यातम् । अन्ते तु परमो लाभ इति । तद् उक्तम्—


    कृष्णः कृष्णः कृष्ण इत्य् अन्त-काले 


    जल्पन् जन्तुर् जीवितं यो जहाति । 


    आद्यः शब्दः कल्पते तस्य मुक्त्यै 


    व्रीडा-नम्रौ तिष्ठतोऽन्यावृण-स्थौ ॥ इति ।

मुक्तिम् इयातेति जीवन्-मुक्त्य्-अपेक्षया ॥२४॥

**विश्वनाथः : **ननु सकृद् उच्चारितेनैव नामाभासेन कथं सर्व-पाप-क्षयः तन्-नाम-ग्रहणादिभिर् इति त्वयाप्य् आदि-पदोपदानात् कीर्तन-श्रवणाद्य्-अङ्ग-भक्ति-योगेन परम-धर्मेण सर्व-पाप-क्षय-पूर्वक-मोक्ष-प्राप्तिर् इत्य् उक्तत्वाद् इत्य् अत आह—एतावतेति । भगवतो गुणानां कर्मणां नाम्नां च सम्यक् कीर्तनम् इत्य् एतावता पुंसाम् अघ-निर्हरणाय पाप-क्षय-मात्रायालम् उपयोगो नास्ति । अलं-शब्दोऽत्र वारणे, नामादीनाम् एकतरस्यापि असम्यक्-कीर्तनाद् अपि साघ-निर्हरण-सिद्धेर् इति भावः । यद् यतो विक्रुश्यैव, न तु सम्यक् कीर्तयित्वा । तच् च नारायणायेति नाम्ना पुत्रं विक्रुश्य, न तु हरिम् । अघवान् अशुचिर् अपि, न तु शुचिः सन् अजामिलोऽप्य् अतिप्रसिद्ध-महा-पातक्य् अपि, न त्व् अन्यः क्षुद्र-पापी । म्रियमाणो मरण-दुःख-विवशोऽपि, न तु सुस्थ-चित्तः मुक्तिम् इयाय प्राप, न तु पाप-निर्हरण-मात्रम् । तस्मात् तन्-नाम-ग्रहणादिभिर् इति—


    श्रवणं कीर्तनं ध्यानं हरेर् अद्भुत-कर्मणः । 


    जन्म-कर्म-गुणानां च तद् अर्थेऽखिल-चेष्टितम् ॥ [भा।पु। ११.३.२७]

तस्मात् सङ्कीर्तनं विष्णोर् [भा।पु। ६.३.३१] इति, अनुदिनम् इदम् आदरेण शृण्वन्[भा।पु। ४.२३.३९] इत्य्-आदिषु भक्तेर् अनेकेषाम् अङ्गानां श्रद्धा-वृत्ति-सम्यक्त्वादेर् अपि यद् विधानं तन् निरपराधानां प्रेम-वृद्ध्य्-अर्थम् । नामापराधवतां तु नामापराध-क्षयार्थं च । श्रद्धामृत-कथायां मे[भा।पु। ११.१९.२०] इत्य् उपक्रम्य, 


    एवं धर्मैर् मनुष्याणाम् उद्धवात्मनि वेदिनाम् ।


    मयि सञ्जायते भक्तिः कोऽन्योऽर्थोऽस्यावशिष्यते ॥ [भा।पु। ११.१९.२४] इति ।

अत्र भक्ति-शब्देन प्रेमैवोक्तः । कोऽन्य इत्य् अनेन मोक्षस्य निराकरणात्—


    नामापराध-युक्तानां नामान्य् एव हरन्त्य् अघम् ।


    अविश्रान्त-प्रयुक्तानि तान्य् एवार्थ-कराणि च ॥ इति ।

पाप-क्षयश् च, भवति स्मरतान्तम् अहर्-निशम् इत्य् अत्र च-कारान् नामापराध-क्षयः प्रेम-भक्तिश् चेति व्याख्येयम् इति पापस् तद्-वासना तन्-मूल-भूताविद्या-क्षयः, सायुज्य-सालोक्यादिकं तु नामाभासस्यैकस्यापि फलम् इत्य् एतद् उपाख्यान एव दृष्टम् ॥२४॥

—ओ)०(ओ—

**॥ ६.३.२५ ॥**

**प्रायेण वेद तद् इदं न महाजनोऽयं**

**देव्या विमोहित-मतिर् बत माययालम् ।**

**त्रय्यां जडी-कृत-मतिर् मधु-पुष्पितायां**

**वैतानिके महति कर्मणि युज्यमानः ॥**

**श्रीधरः : **यत् तूक्तं व्यर्थं तर्हि द्वादशाब्दादि-स्मरणम् इति तत्राह—प्रायेणेति । महा-जनो मन्व्-आदिः । अयं भवः—यथामृत-सञ्जीवनौषधिम् अजानन्तो वैद्या रोग-निर्हरणाय त्रि-कटुक-निम्बादीनि स्मरन्ति, तथा स्वयंभू-शंभु-प्रमुख-द्वादश-व्यतिरेकेणायं महा-जनोऽतिगुह्यम् इदम् अज्ञात्वा द्वादशाब्दादिकं स्मरतीति । 

किं च, मायया देव्या अलं विमोहित-मतिर् अयं जनो मधु मधुरं यथा भवति, एवं पुष्पितायां पुष्प-स्थानीयैर् अर्थ-वादैर् मनोहरायां त्रय्यां जडी-कृता अभिनिविष्टा मतिर् यस्य । अतो महत्य् एव कर्मणि श्रद्धया युज्यमानो नाल्पे प्रवर्तते । दृश्यते हि प्राकृतस्य लोकस्य महति मन्त्रादौ श्रद्धा, अल्पे चाश्रद्धा । तस्माद् अस्य ग्राहको नास्तीति तैर् नोक्तम् । 

यद् वा, स्वाधीनः सिंहोऽस्त्य् एतावता श्व-शृगालादि-निवारणाय तं यथा न प्रयुञ्जते, तथाति-तुच्छत्वात् पापस्य न तन्-निरसनाय परम-मङ्गलं हरेर् नाम स्मरन्ति । 

यद् वा, नाम-माहात्म्य-ज्ञाने सर्व-मुक्ति-प्रसङ्गाद् इत्य् एषा दिक् । ग्रन्थ-विस्तर-भयात् तु नातिप्रपञ्च्यते ॥२५॥

**चैतन्य-मत-मञ्जुषा : **ननु सत्सु भगवन्-नाम-ग्रहणादिषु कथं नाम कृच्छ्र-चान्द्रायणादिर् महा-जनैर् निरूपितः ? नेत्य् आह—प्रायेण वेदेत्य्-आदि । महाजनो व्यास-याज्ञवल्क्यादिः । स्वयम्भूर् इत्य्-आदि-द्वादश-भिन्नः । प्रायेण साकल्येन याथार्थ्येन वा वेद । कुतः ? तत्राह—देव्या मायया विशेषेण मोहितः । लिङ्गम् आह—त्रय्यां जडीकृत-मतिः, यतस् तयैव युज्यमानः, न तु योजितः ॥२५॥

**क्रम-सन्दर्भः : **महाजनो द्वादशेतर-मुन्य्-आदिः । स एव देव्या विमोहित-मतिर् इत्य्-आदि-लक्षणः ॥२५॥

**विश्वनाथः : **नन्व् एवम् अखिल-धर्म-श्रेष्ठं मुक्ति-साधनम् अतिसुगमं नाम-कीर्तनादि भगवद्-भजनं प्रायेणानुपदिशन्तः किम् इति विद्वांसः कर्म-योगम् एवोपदिशन्ति, कुर्वते च ? तत्राह—प्रायेणेति । महाजनो जैमिन्य्-आदिर् इदं न वेद । 

ननु शास्त्रकृत् कथं न वेद ? तत्राह—देव्या परमैश्वर्या । अविदुषो मोहने खलु न किम् अप्य् ऐश्वर्यमतो विद्वांसम् अधिकं मोहयेद् इति भावः । अत एव मधु मधुरं यथा स्यात् तथा पुष्पितायाम् अर्थवाद-पुष्पाणि सञ्जातानि यस्यास् तस्यां त्रय्यां जडीकृता अत्यभिनिवेशाद् विवेक-रहितीकृत्य मतिर् यस्य सः । अत एव वैतानिके द्रव्यानुष्ठान-मन्त्रादि-विस्तारवति कर्मणि महति दर्शपौर्णमासादि-योगे च बव्हायासवति लौकिक-प्रतिष्ठादि-हेतोर् युज्यमानो युक्तोऽल्पायासे नाम-कीर्तनादौ न रज्यतीत्य् अर्थः ॥२५॥ 

 —ओ)०(ओ—

**॥ ६.३.२६ ॥**

**एवं विमृश्य सुधियो भगवत्य् अनन्ते**

**सर्वात्मना विदधते खलु भाव-योगम् ।**

**ते मे न दण्डम् अर्हन्त्य् अथ यद्य् अमीषां**

**स्यात् पातकं तद् अपि हन्त्य् उरुगाय-वादः ॥**

**श्रीधरः : **भाव-योगं भक्ति-योगम् । अमीषां पातकं न स्याद् एव । यदि स्यात् उरुगायस्य वादः कीर्तनम् ॥२६॥

**क्रम-सन्दर्भः : **एवं पूर्वोक्त-भगवद्-भक्ति-महिम-प्रकारम् । सर्वात्मनेति । नित्य-नैमित्तिक-परित्याग उक्तः । तथा दण्डं नार्हन्ति । तत्र यदि दैवान् निषिद्धाचरणेन पातकं स्यात्, तद् अपि यथा कथञ्चित् तत्-कीर्तन-मात्रं हन्तीत्य् अर्थः ॥२६॥

**विश्वनाथः : **


    अथापि ते देव पदाम्बुज-द्वय-


    प्रसाद-लेशानुगृहीत एव हि ।


    जानाति तत्त्वं भगवन् महिम्नो 


    न चान्य एकोऽपि चिरं विचिन्वन् ॥ [भा।पु। १०.१४.२९]

इति ब्रह्मोक्तेः शास्त्रज्ञा अपि भगवत्-तत्त्वानभिज्ञाः स्युः । अनधीत-शास्त्रा अपि भगवद्-अनुगृहीताः शुद्ध-बुद्धयः सन्तो विवेकिनो भगवन्तं भजन्त्य् एवेत्य् आह—एवम् इति । सर्वात्मना सर्वेणैव मनसा, न तु नित्य-नैमित्तिक-कर्माद्य्-अनुष्ठानार्थं मनसः कम् अप्य् अंशं परित्यज्येत्य् अर्थः । दण्डं नित्य-कर्माकरण-प्रत्यवाय-जनितम् । यदि दैवात् पातकं निषिद्धाचरण-लक्षणं स्यात् । वादं कीर्तनम् ॥२६॥

—ओ)०(ओ—

**॥ ६.३.२७ ॥**

**ते देव-सिद्ध-परिगीत-पवित्र-गाथा**

**ये साधवः समदृशो भगवत्-प्रपन्नाः ।**

**तान् नोपसीदत हरेर् गदयाभिगुप्तान्**

**नैषां वयं न च वयः प्रभवाम दण्डे ॥**

**श्रीधरः : **तद् एवं धर्म-तत्त्वं निर्णीय भृत्यान् अनुशास्ति—त इति । **ये भगवन्तं प्रपन्नास् ते देवैः सिद्धैश् च परिगीत-पवित्र-गाथा** वर्णित-पवित्र-कथाः, अतस् **तान् नोपसीदत** तत् समीपम् अपि न गच्छत । **वयः** कालोऽपि न प्रभवति ॥२७॥

**सनातनः **(ह।भ।वि। १०.२१८) : एवं सर्व-शास्त्र-साराखिल-वेद-फल-रूप-श्री-भागवते प्रतिस्कन्धम् एव भगवद्-भक्तानां माहात्म्यं विभातीति स्कन्ध-क्रमेण लिखित्वा इदानीं पूर्ववत् साक्षात् माहात्म्याभावेऽपि केषांचिद् वचनानां तात्पर्येण विशेषतो माहात्म्य एव पर्यवसानात् तानि पृथग् लिखति—ते देवेत्य् आदिना, नमो नम [ह।भ।वि। ११.२४८] इत्य् अन्त्येन । **ये भगवन्तं प्रपन्ना** यथा कथञ्चिद् अप्य् आश्रिताः । अत एव **साधवः सुशीलाः समदृशश् च** । **ते देवैः सिद्धैश् च** श्री-सनकादिभिः **परिगीत-पवित्र-गाथाः** अनुवर्णित-पवित्र-कथाः । अतस् **तान् नोपसीदत** तत्-समीपम् अपि नोपगच्छत तत्-प्रतिवेशिनोऽपि परित्यजतेत्य् अर्थः । किं च, **गदया** कौमोदक्या **अभितो गुप्तान्** । ततस् तत्-समीप-गताः सन्तस् तया हनिष्यध्वे इति भावः । 

तेषां कथञ्चित् पापे जातेऽपि न कोऽपि किञ्चित् कर्तुं शक्नुयात्, भगवत्-प्रपन्नत्वेनैव सर्व-पाप-क्षयापत्तेर् इत्य् आह—नैषाम् इति । **वयम्** इति निज-भृत्याद्य्-अपेक्षया बहुत्वम् । **वयः** कालोऽपि स-नियन्ता न प्रभवति ॥२७॥

**क्रम-सन्दर्भः : **तेषाम् एव माहात्म्यानुवाद-पूर्वकं शिक्षयति—ते देवेति । नोपसीदतेति। तन्-निकटे पातक्य् अपि चेद् भवति, तदापीति भावः ॥२७॥

**विश्वनाथः : **तस्माद् एतावद्-दिन-पर्यन्तं यत् कृतं, तत् कृतम् एव । भाग्येनैव रक्षिता अभूत् । अतः परं तु यद् उपदिशामि, तत् शृणुतेत्य् आह—त इति । **गाथाः** कथाः, **समदृशः** स्वस्य परस्य च सुख-दुःखादिकं समं पश्यन्तः, **गदयाभिगुप्तान्** इति सकृद् अद्यतनो युष्माकम् अपराधो विष्णु-दूतैः क्षान्तः इत्य् अहं मन्ये । यदि पुनर् अपि भक्तानां समीपं यास्यथ, तदा हरेर् एव गदया तेषां हस्त-स्थितया चूर्णीभविष्यथ इति भावः । यूयं खलु वराकाः, ते तावत् **वयं** मत्-सहिता ब्रह्माद्या अपि, **वयः** कालो ब्रह्मादेर् नियन्तापि ॥२७॥

 —ओ)०(ओ—

**॥ ६.३.२८ ॥**

**तान् आनयध्वम् असतो विमुखान् मुकुन्द-**

**पादारविन्द-मकरन्द-रसाद् अजस्रम् ।**

**निष्किञ्चनैः परमहंस-कुलैर् असङ्गैर्**

**जुष्टाद् गृहे निरय-वर्त्मनि बद्ध-तृष्णान् ॥**

**श्रीधरः : **के तर्हि दण्डार्थम् आनेयाह् ? इत्य् अत्राह—तान् इति द्वाभ्याम् । **असतो** दुष्टान् । तान् एवाह—**मुकुन्द-पादारविन्दयोर्** यो **मकरन्द**-रूपो **रसस्** तस्माद् **विमुखान्** । कथं-भूतात् ? **निष्किञ्चनैर् अजस्रं जुष्टात्** । तेषां ज्ञापकम् आह— **ये त्यक्त-लोक** स्व-धर्म-शून्ये **गृहेबद्धा तृष्णा** यैस् तान् ॥२८॥

**सनातनः **(ह।भ।वि। १०.३०८) : असतो दुष्टान् तान् एवाह—**मुकुन्द-पादारविन्दयोर् मकरन्द**-रूपो **रसो** भक्ति-लक्षणस् तस्माद् **विमुखान्** । कथं-भूतान् ? रसज्ञैर् भक्ति-सुखाभिज्ञैः रस-विवेकिभिर् वा परमहंस-कुलैः, अत एव **निष्किञ्चनैर्** अभिमान-शून्यैर् निरपेक्षैर् वा, **अजस्रंजुष्टान्** सेवितान् । यद् वा, अजस्रं विमुखान् इति सम्बन्धः । तादृशे महा-रसे सकृत् क्षणम् अपि येऽभिमुखा न भवन्ति, तान् इत्य् अर्थः । असतां ज्ञापकम् आह—**निरय-वर्त्मनि** स्व-धर्म-शून्ये गृहे अनिवेदित-भोगादौ वा बद्धास् तृष्णा यैस् तान् दण्डार्थम् इहानयध्वम् । एवं तेषां निष्ठा चोक्ता ॥२८॥

**क्रम-सन्दर्भः : _न व्याख्यातम्।_**

**विश्वनाथः : **तर्हि कीदृशान् आनेष्यामः? तत्राह—तान् असतः असाधून् । असाधूनां लक्षणम् आह—**मुकुन्द-पादारविन्दयोर्मकरन्द-रसात्** तत्-प्राप्ति-साधनात् भक्ति-योगाद् **विमुखान्**, तादृश-भक्ति-योगम् अकुर्वाणान् इत्य् अर्थः । ननु तेषां वैमुख्याद् एव स खलु मकरन्द-रसो न लिप्सनीय इत्य् अतो मकरन्द-रसं विशिनष्टि—**निष्किञ्चनैः** केवल-भक्तिमद्भिः परमहंस-कुलैश् च प्रधानीभूत-भक्तिमद्भिर् **जुष्टात्** सेवितात् । अत एव **निरय-वर्त्मनि** नरक-प्रापके **गृहे बद्ध-तृष्णान्** ॥२८॥

 —ओ)०(ओ—

**॥ ६.३.२९ ॥**

**जिह्वा न वक्ति भगवद्-गुण-नामधेयं**

**चेतश् च न स्मरति तच्-चरणारविन्दम् ।**

**कृष्णाय नो नमति यच्-छिर एकदापि**

**तान् आनयध्वम् असतोऽकृत-विष्णु-कृत्यान् ॥**

**श्रीधरः : **किं च, जिह्वेत्य्-आदि । यद् येषां जिह्वेत्य्-आद्य् अन्वयः । **न कृतं विष्णु-कृत्यं **भगवद्-व्रतं यैः ॥२९॥

**सनातनः **(ह।भ।वि। १०.३०९) : किं च, यत् येषां जिह्वेत्य्-आद्य् अन्वयः । **न कृतं विष्णु-कृत्यं** भगवद्-व्रतम् एकादश्य्-उपवास-कार्त्तिक-नियमादि यैस् तांश् च एकदापीत्य् अस्य पूर्व-वाक्य-द्वये सम्बन्धः । अपि-शब्दस्यापि सर्वत्रानुषङ्गः । ततश् चायम् अर्थः—**जिह्वापिगुण**-कृत-**नामधेयं** दीन-वत्सल इत्य्-आदिकम् अपि न वक्तीति यथा कथञ्चिद् एव नामोच्चरणम्, तच् च निजार्तादि-हेतुनापि, न त्व् अर्थानुसन्धान-पूर्वकं श्रद्धया श्री-कृष्णस्य नाम सम्यग्-उच्चारणं करोतीत्य् अर्थः । एवं चेतोऽपि तच्-चरणारविन्दम् अपीति यथा कथञ्चिन् मनो-मात्रेणैवाङ्गस्य स्पर्शनम्, न तु सर्वाङ्गस्य । श्रीमच्-चरणारविन्दयोर् वा सम्यक् ध्यानम् । तथा शिरोऽपि कृष्णायापीति । शिरोभिर् नमन-मात्रेण वन्दनम् । तच् च कृष्णोद्देशेन यं कञ्चिद् अप्य् आलक्ष्येति, न तु सर्वाङ्गैः साक्षात् श्री-मूर्त्य्-आदिकं वेति । एवं कथञ्चिद् अपि श्री-कृष्ण-भक्ति-सम्बन्ध-हीना ये तान् एवानयध्वम् इति । अत एव जिह्वादि-शब्द-प्रयोगः, अन्यथा जिह्वादीनाम् एव वचनादि-व्यापारात् पुनस् तत्-तच्-छब्द-प्रयोगस्य वैयर्थ्यापत्तेर् इति दिक् ॥२९॥

**क्रम-सन्दर्भः : **अस्तु तावत् तेषां वार्ता यतो जिह्वा न वक्तीति । यद् यस्य जिह्वापि श्री-भगवतो गुणं च नाम-धेयं च वा एकदा जन्म-मध्ये यदा कदापि न वक्ति, जिह्वाया अभावे चेतश् च तच्-चरणारविन्दम् एकदापि न स्मरति, चेतसो विक्षिप्तत्वे शिरश् च कृष्णाय कृष्णं लक्ष्यीकृत्य नो नमति । 


    शाठ्येनापि नमस्कारं कुर्वतः शार्ङ्गधन्वने । 


    शत-जन्मार्जितं पापं तत्-क्षणाद् एव नश्यति ॥ 

इति स्कान्दोक्त-महिमानं नमस्कारं न करोति तान् आनयध्वम् । तत्र हेतुः—असतः । असत्त्वे हेतुः—अकृत-विष्णु-कृत्यान् । यथा च स्कान्दे रेवा-खण्डे श्री-ब्रह्मोक्तौ—


    स कर्ता सर्व-धर्माणां भक्तो यस् तव केशव ।


    स कर्ता सर्व-पापानां यो न भक्तस् तवाच्युत ॥


    पापं भवति धर्मोऽपि तवाभक्तैः कृतो हरे ।


    निःशेष-धर्म-कर्ता वाप्य् अभक्तो नरके हरे ।


    सदा तिष्ठति भक्तस् ते ब्रह्महापि विमुच्यते ॥

श्री-पाद्मे—


    मन्-निमित्तं कृतं पापम् अपि क्षेमाय कल्पते ।


    माम् अनादृत्य धर्मोऽपि पापं स्यान् मत्-प्रभावतः ॥

युक्तश् च तत् । श्रवणं कीर्तनं चास्य [भा।पु। ७.११.१०] इत्य्-आदिना । मुख-बाहूरु-पादेभ्यः [भा।पु। ११.५.२] इत्य्-आदिना । सर्वेषां मद्-उपासनं [भा।पु। ११.१८.४३] इत्य्-आदिना, सर्व-विधि-निषेधाः स्युः [पाद्मे बृहत्-सहस्रनाम-स्तोत्रे] इत्य्-आदिना च परम-नित्यत्वादि-प्रतिपादनात् । एषां कीर्तनादीनां त्रयाणाम् अपि सुकराणाम् अभावे परेषां सुतराम् एवाभावो भवेद् इति सामान्येनैव विष्णु-कृत्य-रहितत्वम् उक्तम् । जिह्वादीनां करण-भूतानाम् अपि कर्तृत्वेन निर्देशः पुरुषान् इच्छयापि यथा कथञ्चित् कीर्तनादिकम् आदत्ते । चरणारविन्दम् इति विशेषाङ्ग-निर्देशः श्री-यमस्य भक्ति-ख्यापक एव, न तु तन्-मात्र-स्मरण-नियामकः । अत्राभक्तानाम् आनयनेन भक्तानाम् अनानयनम् एव विधीयते, आनयनस्योत्सर्ग-सिद्धत्वात् । वैवस्वतं संयमनं प्रजानाम् इति श्रुतेः ॥२९॥ [भक्ति-सन्दर्भ १४८]

**विश्वनाथः : **किं च, मुकुन्दस्य सकृद् अपि कीर्तन-स्मरण्डिकं तत्-प्राप्ति-साधनं भवतीति तद्वन्तोऽपि सच्-छब्देनाभिधीयन्त इत्य् अतस् तद्-भियाएवानेतव्याः ? इत्य् अह—जिह्वेति । जिह्वाया अभावे चेतश् चेत्य् आदि । चेतसो विक्षिप्तत्वे कृष्णायेत्य् आदि । एकदापीति सर्वत्रान्वेति । तान् कैवल्येन प्राधान्येन वा अकृत-विष्णु-कृत्यान् विष्णोः किम् अपि कृत्यम् अकृतवन्तः । अत एव असतः अवैष्णवान् । अत्र जन्म-मध्ये वर्ष-मध्ये दिन-मध्ये वेति यथा स्व-मतं व्याचक्षते ॥२९॥

 —ओ)०(ओ—

**॥ ६.३.३० ॥**

**तत् क्षम्यतां स भगवान् पुरुषः पुराणो**

**नारायणः स्व-पुरुषैर् यद् असत् कृतं नः ।**

**स्वानाम् अहो न विदुषां रचिताञ्जलीनां**

**क्षान्तिर् गरीयसि नमः पुरुषाय भूम्ने ॥**

**श्रीधरः : **भगवन्तं क्षमापयति—तद् इति । अयं भावः—नः स्व-पुरुषैर् अस्मदीयत्वेन स्थितैः स्वीयैर् एव पुरुषैर् यद् यस्माद् असद् अन्याय्यं कृतं तत् तस्मात् स्वयम् एव क्षम्यतां सहताम् । स्वानां स्वीयानां भक्तानां नोऽस्माकं न विदुषाम् अज्ञानाम् । अहो गरीयसि तस्मिन् क्षान्तिर् युक्तैव । मह इति पाठे स्वीयानां माहात्म्यम् अविदुषां नः क्षमां करोत्व् इत्य् अर्थः ॥३०॥

**क्रम-सन्दर्भः : **स्व-पुरुषैर् द्वार-भूतैर् यन् नोऽस्माभिर् असत्-कृतम् ॥३०॥

**विश्वनाथः : **भृत्यापराधे स्वामिनो दण्डः इति न्यायेन स्वस्यापराधित्वं भावयन् स-विनयं प्रणमति—तत् तस्मात् क्षम्यतु, नः स्व-पुरुषैः सुष्ःतु अपुरुषैः कुपुरुषैर् इत्य् अर्थः । असत् अन्याय्यं कृतं, न कीदृशानां स्वानां तत् किङ्कराणाम् । अहो इत्य् आश्चर्ये । तद् अपि न विदुषाम् अतोऽज्ञत्वाद् एव रचिताञ्जलीनाम् ।

ननु दण्डयितुम् असमर्था एव क्षमन्ते ? तत्राह—क्षान्तिर् गरीयसि महा-महत्तमे तद् अपि क्षमैव युक्ता । स्वानां महः इति पाठे विष्णु-दूतानां यन् महो माहात्म्यं तद् अजानताम् ॥३०॥

 —ओ)०(ओ—

**॥ ६.३.३१ ॥**

**तस्मात् सङ्कीर्तनं विष्णोर् जगन्-मङ्गलम् अंहसाम् ।**

**महताम् अपि कौरव्य विद्ध्य् ऐकान्तिक-निष्कृतम् ॥**

**श्रीधरः : **तस्माद् इत्य्-आदिः शुकोक्तिः । जगतोऽपि मङ्गल-रूपम् ॥३१॥

**क्रम-सन्दर्भः : **तस्माद् इत्य्-आदि श्री-शुकोक्तिः तस्मात् सङ्कीर्तनं तु जगतां सापराध-निरपराधानां सर्वेषाम् एव महताम् अंहसाम् अपराध-पर्यन्तानाम् ॥३१॥

**विश्वनाथः : **विष्णु-दूतानां यमस्य च वाक्य-प्रमाण्येन यदि यत् किञ्चित् कीर्तनेनैव सर्व-पाप-क्षयस् तदा किम् उत सम्यक् कीर्तनेनेत्य् आह—तस्माद् इति श्री-शुकोक्तिः ॥३१॥

 —ओ)०(ओ—

**॥ ६.३.३२ ॥**

**शृण्वतां गृणतां वीर्याण्य् उद्दामानि हरेर् मुहुः ।**

**यथा सुजातया भक्त्या शुद्ध्येन् नात्मा व्रतादिभिः ॥**

**श्रीधरः : **एकान्तिकत्वम् एवाह—शृण्वताम् इति । व्रतादिभिस् तथा न शुध्येत् ॥३२॥

**क्रम-सन्दर्भः : **सुष्ठु जातया रति-रूपया भक्त्या तु यथा मुक्ति-पर्यन्तस्य किम् उत पाप-मात्रस्य वासना-क्षय-प्रकारेणात्मा मनः शुद्ध्येत्, तथा व्रतादिभिर् नेत्य् अर्थः ॥३२॥

**विश्वनाथः : **श्रवण-कीर्तनाद्य्-अभ्यासवतां भक्तानां सापराधानाम् अपि भक्तिर् एव पूर्णा स्यात् । यद् उक्तं—


    नामापराध-युक्तानां नामान्य् एव हरन्त्य् अघम् ।


    अविश्रान्त-प्रयुक्तानि तान्य् एवार्थ-कराणि च ॥ इति ।

तस्यां सतां तु जीवात्मैव शुद्ध्येत् । किं पुनर् मन इत्य् अह—शृण्वताम् इति । आत्मा जीवः । अविद्या-मालिन्यात् यथा शुद्ध्यति, न तथा व्रतादिभिः कर्मि-कृतैः प्रायश्चित्तैः पाप-क्षये सत्य् अपि पाप-बीजस्याक्षयान् मनः किञ्चिन्-मात्रम् एवापाततः शुद्ध्यतीत्य् अर्थः । तेन भो राजन् प्रायश्चित्तम् अथोऽपार्थं मन्ये कुञ्जर-शौचवत्[भा।पु। ६.१.१०] इति यत् त्वयाक्षिप्तं, तत् सत्यम् एव । मूल-पाप-क्षयो भक्तानां भक्त्यैव तेषाम् एव नरक-गमनाभावो भगवत्-प्राप्तिश् च कर्मिणां तु पाप-पुण्य-वशान् नरक-स्वर्ग-यातायातं पुनः पुनर् इत्य् उपाख्यानेन सिद्धान्तः प्रतिपादित इति द्योतितम् ॥३२॥

 —ओ)०(ओ—

**॥ ६.३.३३ ॥**

**कृष्णाङ्घ्रि-पद्म-मधु-लिण् न पुनर् विसृष्ट-**

**माया-गुणेषु रमते वृजिनावहेषु ।**

**अन्यस् तु काम-हत आत्म-रजः प्रमार्ष्टुम्**

**ईहेत कर्म यत एव रजः पुनः स्यात् ॥**

**श्रीधरः : **एतद् उपपादयति । कृष्णाङ्घ्रि-पद्मयोर् मधु लेढि आस्वादयतीति तथा । मधु-लिहताऽति-तुच्छत्वेन विसृष्टा ये माया-गुणा विषयाः, तेषु पुनर् न रमते । अन्यस् तु तन् मध्व्-आस्वाद-रहितोऽत एव कामाभिभूतः सन् आत्मनो रजः पापं प्रमार्ष्टुम् अपि कर्मैव प्रायश्चित्त-रूपम् ईहेत । यतः कर्मणः पुनर् अपि रजः पापं स्याद् एव कुञ्जर-शौचवत् । सत्त्व-शोधकत्वाभावात् ॥३३॥

**क्रम-सन्दर्भः : **तद् एव व्यनक्ति—कृष्णाङ्घ्रीति । अन्यो भक्ति-मात्र-हीनः ॥३३॥

**विश्वनाथः : **तद् एवं सापराधा निरपराधा वा भक्ता भक्तिम् एव कुर्वीरन्, न तु प्रायश्चित्तम् । भक्ताव् अविश्वस्ताः स्मार्तास् त्व् अर्थवादादि-कुतर्क-कर्कश-मतयस् तु प्रायश्चित्तम् एव, न तु नाम-कीर्तनम् इत्य् अतः प्रायश्चित्त-शास्त्रम् अपि सार्थकम् इत्य् आह—कृष्णाङ्घ्रि-पद्मयोर् मधु-लिड् भ्रमरः, स यथा गो-मनुष्यादि-भक्ष्येषु घासौपनादिषु क्षुधा म्रियमाणोऽपि न विषज्जते । तथैव भक्तः पूर्व-दशायां दुर्विषय-रतोऽपि भक्तत्वे सति विसृष्टा ये माया-गुणास् तेषु न रमते । रम्-धातु-प्रयोगात् । यद्यपि कनिष्ठ-भक्तस् तान् सेवते, तद् अपि, जुषमाणश् च तान् कामान् दुःखोदर्कंश् च गर्हयेत् [भा।पु। ११.२०.२८] इत्य्-उक्त-रीत्या तेषु नैव रमते । अन्यः स्मार्तस् तु आत्मनो रजः पापं प्रमार्ष्टुं कर्म ईहेतैव । प्रायश्चित्तं कुर्वीतैव, यत एव रजः पापं कीर्तनर-शौचवत् पुनः स्याद् एव नामापराधवत्त्वाद् इति भावः ॥३३॥

 —ओ)०(ओ—

**॥ ६.३.३४ ॥**

**इत्थं स्व-भर्तृ-गदितं भगवन्-महित्वं**

**संस्मृत्य विस्मित-धियो यम-किङ्करास् ते ।**

**नैवाच्युताश्रय-जनं प्रतिशङ्कमाना**

**द्रष्टुं च बिभ्यति ततः प्रभृति स्म राजन् ॥**

**श्रीधरः : **नैव विस्मित-धियो बभूवुः किन्तुं सत्यम् उक्तम् इत्य् एव मेनिरे । ततः-प्रभृति शङ्कमाना अस्मान् एवैष हन्याद् इति शङ्कां वहन्तस् तं द्रष्टुम् अपि बिभ्यति स्म । पाठान्तरे तु विस्मित-धियो जाताः । ते च ततः-प्रभृति बिभ्यति स्मेत्य् अर्थः ॥३४॥

**क्रम-सन्दर्भः : _न व्याख्यातम्।_**

**विश्वनाथः : **अच्युताश्रय-जनं प्रति नैव गच्छन्तीति शेषः । तेनाच्युतेति-पाठे ते विस्मित-धियो बभूवुः, पुनस् ते च बिभ्यतीति ॥३४॥

 —ओ)०(ओ—

**॥ ६.३.३५ ॥**

**इतिहासम् इमं गुह्यं भगवान् कुम्भ-सम्भवः ।**

**कथयाम् आस मलय आसीनो हरिम् अर्चयन् ॥**

**श्रीधरः : **कुम्भ-संभवोऽगस्त्यो मलये पर्वते आसीनोऽव्यग्रो हरिम् अर्चयन् पुनः पुनर् विश्वासार्थं हरेः पादौ स्पृशन्न् इत्य् अर्थः ॥३५॥

**क्रम-सन्दर्भः : **कुम्भ-सम्भवोऽगस्त्योऽपीत्य् अर्थः संहिताध्ययने श्री-द्वैपायनाच् छ्रुतत्वात् ॥३५॥

**विश्वनाथः : **कुम्भ-सम्भवोऽगस्त्यो मलय-पर्वते आसीनोऽव्यग्रो हरिम् अर्चयन् पुनः पुनर् विश्वासार्थं हरेः पादौ स्पृशन्न् इत्य् अर्थः इति श्री-स्वामि-चरणाः ॥३५॥

 —ओ)०(ओ—

इति सारार्थ-दर्शिन्यां हर्षिण्यां भक्त-चेतसाम् ।

षष्ठ-स्कन्धे तृतीयोऽयं सङ्गतः सङ्गतः सताम् ॥*॥

 —ओ)०(ओ—


    इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां षष्ठ-स्कन्धे अजामिलोपाख्याने 


    तृतीयोऽध्यायः

॥३॥

**(६.४)**


### अथ चतुर्थोऽध्यायः


## हंस-गुह्य-स्तवः

**॥ ६.४.१ ॥**

**श्री-राजोवाच—**

**देवासुर-नृणां सर्गो नागानां मृग-पक्षिणाम् ।**

**सामासिकस् त्वया प्रोक्तो यस् तु स्वायम्भुवेऽन्तरे ॥**

**श्रीधरः : **

चतुर्थादि-त्रिभिर् विश्व- रूप-जन्म-विवक्षया ।

प्रचेतःसु तद् अक्षस्य वंशस् तावत् प्रतन्यते ॥

चतुर्थे तु प्रजा-सृष्ट्यै दक्षेणाराधनं हरेः ।

तपसा हंस-गुह्याख्य स्तोत्रेण च निरूप्यते ॥

प्रसक्तानुप्रसक्तेन स्वायं-भुव-सुतान्वये ।

नाम-प्रभावम् अकर्ण्य वंश-व्यासं बुभुत्सते ॥

देवासुरेति द्वाभ्याम् । सामासिकः सङ्क्षिप्तो यः प्रोक्तस् तृतीय-स्कन्धे ॥१॥

**चैतन्य-मत-मञ्जुषा : _केवलं ३१-तम-श्लोकः व्याख्यातः।_**

**क्रम-सन्दर्भः : **सामासिकः षष्ठादि-मन्वन्तर-जात-विस्ताराकथनात् ॥१॥

**विश्वनाथः : **

पुनश् च पोषणं वाच्यम् इन्द्रस्याचार्य-घातिनः ।

स चात्मा विश्वरूपो दक्ष-कन्या-सुतोद्भवः ॥

दक्षस्यातश् चतुर्थान्ते संक्षेपेणोक्त-जन्मनः ।

कथाध्याय-त्रयेणेह स्कन्धे वाच्या स-विस्तरम् ॥

राजापि सृष्टेः प्रस्तावे स्वायम्भुव-सुतान्वयौ ।

स प्रसङ्गौ समाकर्ण्य भूयः पप्रच्छ तत् पुनः ॥

चतुर्थे तु प्रचेतोभ्यः जातो दक्षः प्रजाः सृजन् ।

हंसगुह्य-स्तवेनेशं तुष्टावेति निरूप्यते ॥

देवासुरेति द्वाभ्याम् । सामासिकः सङ्क्षिप्तो यः प्रोक्तस् तृतीय-स्कन्धे ॥१॥

—ओ)०(ओ—

**॥ ६.४.२ ॥**

**तस्यैव व्यासम् इच्छामि ज्ञातुं ते भगवन् यथा ।**

**अनुसर्गं यया शक्त्या ससर्ज भगवान् परः ॥**

**श्रीधरः : **व्यासं विस्तारम् । ते त्वत्तः यया शक्त्या यथा ससर्ज तां शक्तिं तत् प्रकारं च ज्ञातुम् इच्छामि । अनुसर्गम् अनुवृत्तं सर्गम् ॥२॥

**क्रम-सन्दर्भः : **व्यासं तन्-मन्वन्तर-जात-दक्षानन्तर-शाखोपशाखा-रूपम् । पूर्व-सर्गस्य केनचित् कारणेन नष्ट-प्रायत्वाद् अनुसर्गम् ॥२॥

**विश्वनाथः : **व्यासं विस्तारम् । ते त्वत्तः । अनुसर्गम् अनुवृत्तं सर्गम् । यया शक्त्या यथा ससर्ज तां शक्तिम् । तं प्रकारं च, परो ब्रह्मा ॥२॥

—ओ)०(ओ—

**॥ ६.४.३ ॥**

**श्री-सूत उवाच—**

**इति सम्प्रश्नम् आकर्ण्य राजर्षेर् बादरायणिः ।**

**प्रतिनन्द्य महा-योगी जगाद मुनि-सत्तमाः ॥**

_न कतमेनापि व्याख्यातम्।_

—ओ)०(ओ—

**॥ ६.४.४ ॥**

**श्री-शुक उवाच—**

**यदा प्रचेतसः पुत्रा दश प्राचीनबर्हिषः ।**

**अन्तः-समुद्राद् उन्मग्ना ददृशुर् गां द्रुमैर् वृताम् ॥**

**श्रीधरः : **दक्षादि-रूपेण ससर्जेति वक्तुं दक्ष-जन्म-प्रकारम् आह—यदेति । प्राचीनबर्हिषः पुत्रा यदा समुद्र-मध्याद् उन्मग्ना निर्गतास् तदा गां पृथ्वीं द्रुमैर् वृतां ददृशुः । नारदोपदेशतः प्राचीनबर्हिषो निवृत्त्या अराजके सति कृष्य्-आद्य्-अभावात् ॥४॥

**क्रम-सन्दर्भः : **यदेति । उत्तानपाद-वंशान्तम् आरभ्य कथनं तस्यैवान्तिम-राज्यत्वात् ॥४॥

**विश्वनाथः : **दक्षादि-रूपेण ससर्जेति वक्तुं रुद्रापराधाच्छाग-मुखस्य दक्षस्य अवमान-दुःखेन् अ देहं त्यक्तवतः पुनर्-जन्म-प्रकारम् आह—यदेति । गां पृथ्वीं द्रुमैर् वृतां ददृशुः । नारदोपदेशतः प्राचीनबर्हिषि विरज्य वनं गते सत्यराजकाद् एव कृष्य्-आद्य्-अभावात् ॥४॥

—ओ)०(ओ—

**॥ ६.४.५ ॥**

**द्रुमेभ्यः क्रुध्यमानास् ते तपो-दीपित-मन्यवः ।**

**मुखतो वायुम् अग्निं च ससृजुस् तद्-दिधक्षया ॥**

**श्रीधरः : **तपसा दीपितो मन्युर् येषां ते तेषां द्रुमाणां दग्धुम् इच्छया ॥५॥

**क्रम-सन्दर्भः : _न व्याख्यातम्।_**

**विश्वनाथः : **तपो-दीपितेति तपसः कोपाधिष्ठानत्वात् ॥५॥

—ओ)०(ओ—

**॥ ६.४.६ ॥**

**ताभ्यां निर्दह्यमानांस् तान् उपलभ्य कुरूद्वह ।**

**राजोवाच महान् सोमो मन्युं प्रशमयन्न् इव ॥**

**श्रीधरः : **ताभ्यां वाय्व्-अग्निभ्यां दह्यमानांस् तान् द्रुमान् । वनस्पतीनां राजा सोम उवाच । मा द्रुमेभ्य इति नवभिः ॥६॥

**क्रम-सन्दर्भः : _न व्याख्यातम्।_**

**विश्वनाथः : **सोमो वृक्षाधिष्ठाता स एव वृक्षाणां राजा प्रशमयन्न् इवेति प्रथमं साम्नोपायेन मन्योर् अपगमासम्भवाद् इति भावः ॥६॥

—ओ)०(ओ—

**॥ ६.४.७ ॥**

**न द्रुमेभ्यो महा-भागा दीनेभ्यो द्रोग्धुम् अर्हथ ।**

**विवर्धयिषवो यूयं प्रजानां पतयः स्मृताः ॥**

**श्रीधरः : **हे महा-भागाः ! विवर्धयिषवो विशेषेण वर्धयितुम् इच्छवः ॥७॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.४.८ ॥**

**अहो प्रजापति-पतिर् भगवान् हरिर् अव्ययः ।**

**वनस्पतीन् ओषधीश् च ससर्जोर्जम् इषं विभुः ॥**

**श्रीधरः : **प्रजा-पतीनां तद्-भक्ष्य-भोज्य-दाहोऽनुचित इत्य् आह—अहो इति त्रिभिः । ऊर्जं भक्ष्यम् । इषम् अन्नम् ॥८॥

**क्रम-सन्दर्भः : **ऊर्जम् अन्नातिरिक्तं भक्ष्यम् । अन्नम् इति स-बलानां दुर्बलानाम् अन्नम् असृजद् इत्य् अर्थः ॥८॥

**विश्वनाथः : **ऊर्जम् अन्नातिरिक्तं फलादि-भक्ष्यं वनस्पति-हेतुकम् । इषम् अन्नं गोधूमाद्य्-ओषधि-हेतुकम् ॥८॥

—ओ)०(ओ—

**॥ ६.४.९ ॥**

**अन्नं चराणाम् अचरा ह्य् अपदः पाद-चारिणाम् ।**

**अहस्ता हस्त-युक्तानां द्वि-पदां च चतुष्-पदः ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः : **चराणां पक्षाभ्यां चरतां भ्रमरादीनाम् अचराः पुष्प-लताद्या एवान्नम् । पद-चारिणां पद्भिश् चरतां गोमहिषादीनाम् अपदो घासाद्या एवान्नम् । तेष्व् एव हस्त-युक्तानां व्याघ्रादीनां गवादयः । द्विपदां पद्भ्यां चरतां मनुष्याणां चतुष्पदो हरिणाद्याः । च-कारात् अचरा धान्य-गोधूमाद्याश् च ॥९॥

—ओ)०(ओ—

**॥ ६.४.१० ॥**

**यूयं च पित्रान्वादिष्टा देव-देवेन चानघाः ।**

**प्रजा-सर्गाय हि कथं वृक्षान् निर्दग्धुम् अर्हथ ॥**

_न कतमेनापि व्याख्यातम्।_

—ओ)०(ओ—

**॥ ६.४.११ ॥**

**आतिष्ठत सतां मार्गं कोपं यच्छत दीपितम् ।**

**पित्रा पितामहेनापि जुष्टं वः प्रपितामहैः ॥**

**श्रीधरः : **अत आतिष्ठत आश्रयत् । सतां मार्गम् उपशमम् । पित्रादिभिर् जुष्टम् ॥११॥

**क्रम-सन्दर्भः : _न व्याख्यातम्।_**

**विश्वनाथः : **पित्रादिभिर् जुष्टं सतां मार्गम् उपशमम् आतिष्ठत ॥११॥

—ओ)०(ओ—

**॥ ६.४.१२ ॥**

**तोकानां पितरौ बन्धू दृशः पक्ष्म स्त्रियाः पतिः ।**

**पतिः प्रजानां भिक्षूणां गृह्य् अज्ञानां बुधः सुहृत् ॥**

**श्रीधरः : **प्रजानां प्रजा-पतिर् एव बन्धुर् अतस् तज् जीविकानाशो न कर्तव्य इति दृष्टान्त-पञ्चकेनाह । तोकानां बालानां माता-पितरौ । अज्ञानां ज्ञान-दो बुध एव सुहृत् ॥१२॥

**क्रम-सन्दर्भः : _न व्याख्यातम्।_**

**विश्वनाथः : **यूयं हि प्रजा-पालका द्रुमादयः प्रजाः, प्रजोपजीव्याश् चेत्य् एतान् पालयत  \
। न हि पालकानां नाशकत्वं दृष्टम् इत्य् अत्र दृष्टान्त-पञ्चकम् आह—तोकानां बालानां स्त्रियाः पतिर् भर्ता प्रजानां पतिर् नृपः ॥१२॥

—ओ)०(ओ—

**॥ ६.४.१३ ॥**

**अन्तर् देहेषु भूतानाम् आत्मास्ते हरिर् ईश्वरः ।**

**सर्वं तद्-धिष्ण्यम् ईक्षध्वम् एवं वस् तोषितो ह्य् असौ ॥**

**श्रीधरः : **ईश्वराधिष्ठानत्वाच् च भूत-द्रोहो न युक्त इत्य् आह—अन्तर् देहेष्व् इति । वो युष्माभिः ॥१३॥

**क्रम-सन्दर्भः : _न व्याख्यातम्।_**

**विश्वनाथः : **ईश्वराधिष्ठानत्वाच् च भूत-द्रोहो न युक्त इत्य् आह—अन्तर् इति । वो युष्माभिर् एवं सर्व-भूतदयैव असाव् ईश्वरस् तोषित इति किं न स्मरथेति भावः ॥१३॥

—ओ)०(ओ—

**॥ ६.४.१४ ॥**

**यः समुत्पतितं देह आकाशान् मन्युम् उल्बणम् ।**

**आत्म-जिज्ञासया यच्छेत् स गुणान् अतिवर्तते ॥**

**श्रीधरः : **आकाशाद् देहे समुत्पतितम् आकस्मिकम् इत्य् अर्थः । आत्म-विचारेण यो नियच्छेत् ॥१४॥

**क्रम-सन्दर्भः : _न व्याख्यातम्।_**

**विश्वनाथः : **ननु कोप-काले कुत एतावान् विचारः ? तत्राह—य इति । आकाशाद् इव देहे समुत्पतितम् आकस्मिकम् इत्य् अर्थः । आत्मनो जिज्ञासया विचारेण यच्छेत् उपशमयेत् । स-गुणान् इति अन्यथा यूयं गुणैर् एव ग्रस्ता भविष्यथेति सामोक्त्वा भेदश् च ध्वनितः ॥१४॥

—ओ)०(ओ—

**॥ ६.४.१५ ॥**

**अलं दग्धैर् द्रुमैर् दीनैः खिलानां शिवम् अस्तु वः ।**

**वार्क्षी ह्य् एषा वरा कन्या पत्नीत्वे प्रतिगृह्यताम् ॥**

**श्रीधरः : **खिलानां शेषाणां वो युष्माकं च शिवम् अस्तु । वृक्ष-रक्षणार्थं तदीयां कन्यां ददाति । वार्क्षी वृक्षैः पालिता ॥१५॥

**क्रम-सन्दर्भः : _न व्याख्यातम्।_**

**विश्वनाथः : **भेदेनाप्य् उपशमाभावम् आलक्ष्य दानम् आह—अलम् इति । खिलानां शेषाणां, वार्क्षी वृक्षैः पालितत्वाद् वृक्ष-कन्या ॥१५॥

—ओ)०(ओ—

**॥ ६.४.१६ ॥**

**इत्य् आमन्त्र्य वरारोहां कन्याम् आप्सरसीं नृप ।**

**सोमो राजा ययौ दत्त्वा ते धर्मेणोपयेमिरे ॥**

**श्रीधरः : **आमन्त्र्य सान्त्वयित्वा आप्सरसीम् अप्सरसः प्रम्लोचायाः सुताम् ॥१६॥

**क्रम-सन्दर्भः : _न व्याख्यातम्।_**

**विश्वनाथः : **आप्सरसीम् अप्सरसः प्रम्लोचायाः सुताम् ॥१६॥

—ओ)०(ओ—

**॥ ६.४.१७ ॥**

**तेभ्यस् तस्यां समभवद् दक्षः प्राचेतसः किल ।**

**यस्य प्रजा-विसर्गेण लोका आपूरितास् त्रयः ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः : **समभवद् इति दक्षस्य स्वायम्भुवम् अनुवंश्यत्वात् स्वायम्भुवे मन्वतरे जन्म । यस्य प्रजा-विसर्गेणैति प्रजा-विसर्गस् त्व् अस्य चाक्षुष एव—


    चाक्षुषे त्व् अन्तरे प्राप्ते प्राक्-सर्गे काल-विद्रुते ।


    यः ससर्ज प्रजा इष्टाः स दक्षो दैव-चोदितः ॥ [भा।पु। ४.३०.४९] इति चतुर्थोक्तेः ।

तस्मात् मध्ये मन्वन्तर-पञ्चकम् अभिव्याप्यास्य तप एव पौर्वकालिकैश्वर्य-प्राप्त्य्-अर्थकम् अवगम्यते ॥१७॥

—ओ)०(ओ—

**॥ ६.४.१८ ॥**

**यथा ससर्ज भूतानि दक्षो दुहितृ-वत्सलः ।**

**रेतसा मनसा चैव तन् ममावहितः शृणु ॥**

**श्रीधरः : **दुहितृ-वत्सल इति तस्य कन्या-वंश एवेत्य् उक्तम् । मम मत्तः ॥१८॥

**क्रम-सन्दर्भः : _न व्याख्यातम्।_**

**विश्वनाथः : **दुहितृ-वत्सल इति पुत्र-वंशाभावः सूचितः ॥१८॥

—ओ)०(ओ—

**॥ ६.४.१९ ॥**

**मनसैवासृजत् पूर्वं प्रजापतिर् इमाः प्रजाः ।**

**देवासुर-मनुष्यादीन् नभः-स्थल-जलौकसः ॥**

**श्रीधरः : **प्रजा-पतिर् दक्षः ॥१९॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.४.२० ॥**

**तम् अबृंहितम् आलोक्य प्रजा-सर्गं प्रजापतिः ।**

**विन्ध्य-पादान् उपव्रज्य सोऽचरद् दुष्करं तपः ॥**

**श्रीधरः : **अबृंहितम् असंवृद्धम् । विन्ध्यस्य पादान् सन्निहित-पर्वतान् ॥२०॥

**क्रम-सन्दर्भः : _न व्याख्यातम्।_**

**विश्वनाथः : **प्रजापतिर् दक्षो विन्ध्यस्य पादान् प्रत्यन्त-पर्वतान् ॥२०॥

—ओ)०(ओ—

**॥ ६.४.२१ ॥**

**तत्राघ-मर्षणं नाम तीर्थं पाप-हरं परम् ।**

**उपस्पृश्यानुसवनं तपसातोषयद् धरिम् ॥**

_न कतमेनापि व्याख्यातम्।_

—ओ)०(ओ—

**॥ ६.४.२२ ॥**

**अस्तौषीद् धंस-गुह्येन भगवन्तम् अधोक्षजम्**

**तुभ्यं तद् अभिधास्यामि कस्यातुष्यद् यथा हरिः ॥**

**श्रीधरः : **हंस-गुह्याख्येन स्तोत्रेण । कस्य दक्षस्य ॥२२॥

**क्रम-सन्दर्भः : _न व्याख्यातम्।_**

**विश्वनाथः : **हंसगुह्येन स्तोत्रेण पूर्व-सिद्धेनैव नैगमेन, न तु दक्ष-कृतेनेत्य् अर्थः । कस्य दक्षस्य ॥२२॥

—ओ)०(ओ—

**॥ ६.४.२३ ॥**

**श्री-प्रजापतिर् उवाच—**

**नमः परायावितथानुभूतये**

**गुण-त्रयाभास-निमित्त-बन्धवे ।**

**अदृष्ट-धाम्ने गुण-तत्त्व-बुद्धिभिर्**

**निवृत्त-मानाय दधे स्वयम्भुवे ॥**

**श्रीधरः : **पराय सर्वोत्तमाय नमो दधे नमनं करोमि । परत्वे हेतुः—अवितथा अनुभूतिश् चिच्-छक्तिर् यस्य । अतो गुण-त्रयाभासो जीवो निमित्तं माया च तयोर् बन्धवे नियन्त्रे । एवम् अपि गुणेषु तत्त्व-बुद्धिर् येषां तैर् जीवैर् अदृष्टं धाम स्वरूपं यस्य । तत्र हेतुः, निवृत्तं मानं यस्मात् । पाठान्तरे निवृत्तं निरस्तं मानम् अवधिश् च यस्मात् । तर्हि कथं तस्य सिद्धिः ? अत आह । स्वयम्-भुवे स्व-प्रकाशाय ॥२३॥

**क्रम-सन्दर्भः : **परापर-कामेन निष्कामेण वा परमेश्वर एव भजनीयो नान्यस् तस्य माया-जीव-वशीकारि-शक्तित्वाद् अन्यस्य तन्-मायाधीन-तुच्छ-शक्तिस् तद्-अर्थं स्तुति-विशेषेणोपतिष्ठते—नम इति । 

अवितथेत्य्-अव्यभिचार-ज्ञानेच्छा-शक्ती दर्शिते । गुण-त्रयेति । तादृश-क्रिया-शक्तिर् दर्शिता जीव-माया-नियन्तृत्वात् तासां तादृश-शक्तीनां तत्-तद्-अतीतत्वेन स्वरूप-भूतत्वं च तथापि गुणेषु सत्त्वादिष्व् एव तत्त्व-बुद्धिः कारण-ज्ञानं येषां तैर् अदृष्टं तर्कयितुम् अशक्यं किमुतानुभवितुम् अशक्यं धाम तादृश-शक्ति-प्रकाशोऽपि किम् उत स्वरूप-तत्-पूर्ण-शक्ती यस्य तस्मै । सर्वत्र हेतुः—स्वप्रकाशायेति । गुण-त्रयस्याभासः स्वाज्ञानेनारोपो यस्मिन् स जीव इति । जीवस्य चिद्-रूपत्वे तद्-वद् अज्ञान-स्पृष्टत्वाभासतो निकर्ष एव व्यक्तीकृतः रश्मी-स्थानीयत्वात् तस्य ॥२३॥

**विश्वनाथः : **पराय जीव-माया-मायिकेभ्य इत्य् अर्थः । कुतः ? अवितथानुभूतये सत्यानुभवाय गुण-त्रयाभासो जीवः निमित्तं मायां तयोर् बन्धवे, एवम् अपि गुणेषु तत्त्व-बुद्धिर् येषां तैर् जीवैर् अदृष्ट-स्वरूपाय । तद्-भिन्नैर् अपि सन् सम्यग् अवगम्य धामेत्य् आह—निवृत्तो मानावधिः परिमाण-सीमा यस्य तस्मै । न ह्य् एतावद् गुण-रूपैश्वर्यकः इति कोऽपि वक्तुंशक्नोतीति भावः । यद् उक्तं ब्रह्मणा—


    गुणात्मनस् तेऽपि गुणान् विमातुं


    हितावतीर्णस्य क ईशिरेऽस्य ।[भा।पु। १०.१४.७] इति ।

निवृत्तमानाय दधे इति पाठे मानो ज्ञानम् । दधे करोमि । तदा नमः इति कर्म-पदम् । तर्हि कथं तस्य सिद्धिस् तत्राह—स्वयम्भुवे स्व-प्रकाशाय ॥२३॥

—ओ)०(ओ—

**॥ ६.४.२४ ॥**

**न यस्य सख्यं पुरुषोऽवैति सख्युः**

**सखा वसन् संवसतः पुरेऽस्मिन् ।**

**गुणो यथा गुणिनो व्यक्त-दृष्टेस्**

**तस्मै महेशाय नमस्करोमि ॥**

**मध्वः : **गुणो यथा गुणिनः । कश्चित् पुर-स्थितो गुण-भूतः प्रधान-भूतस्य राज्ञः ममासौ सखेति । राज्ञा चिन्तितम् अपि न जानाति । 


    यथा राज्ञः प्रियत्वं तु भृत्या वेदेन चात्मनः ।


    तथा जीवो न यत् सख्यं वेत्ति तस्मै नमोऽस्तु ते ॥ इति स्कान्दे ॥२४॥

**श्रीधरः : **अदृष्ट-धामत्वं दर्शयन्नाह—नेति । पुरुषः सखा जीवोऽस्मिन् पुरे देहे वसन्न् अप्य् अत्रैव संवसतः सख्युर् यस्य सख्यं करण-प्रवर्तकत्वादिकं नावैति न जानाति तस्मै । कुतः ? व्यक्त-दृष्टेः प्रपञ्च-द्रष्टुः । न हि द्रष्टा दृश्यो भवतीति । प्रथमान्त-पाठे व्यक्ते प्रपञ्च एव दृष्टिर् यस्य स गुणो विषयो गुणिनो विषयिण इन्द्रियादेः सख्यं प्रकाशकत्वं यथा न वेत्ति तद्वत् ॥२४॥

**क्रम-सन्दर्भः : _न व्याख्यातम्।_**

**विश्वनाथः : **अदृष्ट-धामत्वम् उपपादयति—नेति । यस्य परमात्मनः । सख्यं करण-प्रवर्तकत्वादिकं पुरुषो जीवो नावैति न जानाति, अस्मिन्न् एव पुरे देहे वसतोऽपि सख्युर् अपि आत्मारामत्वेऽपि सख्याद् एव तत्-कामितान् विषयान् भोजयितुः, स्वयं सखापि तस्य तत्-तत्-सख्यम् अनुभवन्न् अपि अत्रैव देहे वसन्न् अपि नैव वेद, व्यक्त-दृष्टेर् इति षष्ठ्य्-अन्त-पाठे बुद्धीन्द्रिय-प्रकाशाद् एव यद्-विषयकं ज्ञानं व्यक्तम् एव तस्यापीश्वरस्य, प्रथमान्त-पाठे तस्माद् एव हेतोर् यत्-कर्तृकं ज्ञानं व्यक्तम् एव, सोऽपि जीवः शब्द-स्पर्शादिर् यथा गुणिनः श्रोत्रादेर् इन्द्रियस्य सख्यं स्व-माधुर्यादि-ज्ञापन-लक्षणं न वेत्ति, तद्वत् ॥२४॥

—ओ)०(ओ—

**॥ ६.४.२५ ॥**

**देहोऽसवोऽक्षा मनवो भूत-मात्रा**

**नात्मानम् अन्यं च विदुः परं यत् ।**

**सर्वं पुमान् वेद गुणांश् च तज्-ज्ञो**

**न वेद सर्व-ज्ञम् अनन्तम् ईडे ॥**

**मध्वः : **देह-मानी वैश्रवणो मरुतः प्राण-मानिनः ।


    इन्द्राद्या इन्द्रियात्मानो रुद्रोऽन्तःकरणात्मकः ॥


    नैते विदन्ति स्वात्मानं परं वापि विमोहिताः ।


    जीवाभिमानी ब्रह्मा तु सर्वं वेद प्रजापतिः ।


    सोऽपि वेद हरिं नैव सम्यक् चैव हि सर्ववित् ॥ इति च ॥२५॥

**श्रीधरः : **ननु गुणो जडत्वान् न जानातीति, जीवस् तु चेतनः किम् इति न जानाति ? अत आह—देह इति। **देहश् चासवश्** च प्राणा **अक्षाणि** इन्द्रियाणि **मनवश्** चान्तः-करणानि **भूतानि** च **मात्राश्** च तन्-मात्राण्य् **आत्मानं** स्वरूपं दृश्यम् **अन्यम्** इन्द्रिय-वर्गं, तयोः **परं** देवता-वर्गं **च [**न]** विदुः** । **पुमान्** जीवस् तु **सर्वम्** एतत् त्रयं **वेद**, **गुणांश् च** तन्-मूल-भूतान् **वेद** । **तज्-ज्ञो**ऽपि सन्, यं **सर्व-ज्ञं न वेद,** तम् **अनन्तम् ईडे** स्तौमि ॥२५॥

**क्रम-सन्दर्भः : **देहेति । **अन्यं** देवता-वर्गं, **परं** पुमांसं च ॥२५॥

**भगवत्-सन्दर्भः (१७) : **देहश् चासवश् च प्राणा अक्षाणीन्द्रियाणि च, मनवोऽन्तःकरणानि, भूतानि च, मात्राश् च तन्-मात्राणि, आत्मानं स्व-स्वरूपम्, अन्यं स्वस्वविषय-वर्गं, तयोः परं देवता-वर्गं च न विदुः । पुमान् जीवस् तु सर्वम् आत्मानं स्व-स्वरूपं, तद् अन्यं प्रमातारं, तयोः पदं देहाद्य्-अर्थ-जातं तद्-अधिष्ठातृ-देवता-वर्गं च वेद, तथा देहादि-मूल-भूतान् गुणांश् च सत्त्वादीन् वेद । 

तत्-तज्-ज्ञोऽप्य् असौ यं सर्वज्ञं देहादिजीवान्ताशेष-ज्ञातारं न वेद तम् अनन्तं महद्-गुणत्वाद् यम् अनन्तम् आहुर् [भा।पु। १.१८.१९] इति। अत एव हि यत्र हि द्वैतम् इव भवति तद् इतर इतरं पश्यतीत्य् आरभ्य [बृ।आ।उ। ४.५.१५] जीवस्येतर-दृष्टत्वम् उक्त्वा, यत्र स्वस्य सर्वम् आत्मैवाभूत् तत् केन कः पश्येद् इत्य्-आदिना तस्य परमात्म-द्रष्टृत्वं निषिध्य परमात्मनस् तु तत् तत् सर्व-द्रष्टृत्वं स्व-द्रष्टृत्वम् अप्य् अस्तीति, विज्ञातारम् अरे केन विजानीयाद् [बृ।आ।उ। २.४.१४] इत्य् अनेनाह ।

अयम् अर्थः—यत्र माया-वैभवे द्वैतम् इव भवति, तन्-मूलकत्वात् तद्-अनन्यद् अपि मायाख्याचिन्त्य-शक्ति-हेतुकतया जड-मलिन-नश्वरत्वेन तद्-विलक्षणतया समादितं ततः स्वतन्त्र-सत्ताकम् इव मुहुर् जायते, तत् तत्र इतरो जीव इतरं पदार्थं पश्यति, तस्य करण-दृश्ययोर् मिथो योग्यत्वाद् इति भावः । यत्र तु स्वरूप-वैभवे तस्य जीवस्य रश्मि-स्थानीयस्य मण्डल-स्थानीयो य आत्मा परमात्मा, स एव स्वरूप-शक्त्या सर्वम् अभूत्, अनादितएव भवन्न् आस्ते, न तु तत्-प्रवेशेन, तत् तत्र इतरः स जीवः केनेतरेण करण-भूतेन कं पदार्थं पश्येत्, न केनापि कम् अपि पश्येद् इत्य् अर्थः । न हि रश्मयः स्व-शक्त्या सूर्य-मण्डलान्तर्गत-वैभवं प्रकाशयेयुर् न चार्चिषो वह्निं निर्दहेयुर् इति भावः । तद् एवं सति यस्य खल्व् एवम् अनन्तं स्वरूप-वैभवं तं विज्ञातारं सर्वज्ञं परमात्मानं केनेतरेण करणेन विजानीयात् न केनापीत्य् अर्थः । तद् एवं ज्ञान-शक्तौ तत्र सिद्धायां क्रियेच्छा-शक्ती च लक्ष्येते ॥२५॥

**विश्वनाथः : **ननु गुणो जडत्वात् न जानातु, जीवस् तु चेतनः कथं न जानाति ? तत्र स सर्वत्र चेतनोऽपि परमेश्वरे त्व् अचेतन एवेत्य् आह—देहश् च तत्रस्था असवः प्राणाश् च अक्षा इन्द्रियाणि च मनवोऽन्तः-करणानि च भूतानि पृथिव्य्-आदीनि च मात्राः शब्दादयश् च आत्मानं स्व-स्वरूपम् आत्मनां मध्ये अन्यम् अन्य-स्वरूपम् आत्मभ्यः सर्वेभ्य एव परं जीव-स्वरूपं च न विदुः । पुमान् जीवस् तु चेतनत्वात् सर्वम् आत्मानं देहादीन् गुणान् सत्त्वादीन् तन्-मूल-भूतांश् च वेद जीवन्-मुक्तत्व-दशायां तं परमात्मनं च जानातीति तज्-ज्ञः । तद् अपि सर्वज्ञं परमेश्वरं न वेद । ननु तज्-ज्ञः इति ब्रूषे, तद् अपि न वेदेति कुतः ? तत्राह—अनन्तम् अप्राकृत-गुणानाम् अनन्त्यात् तद् अप्य् अज्ञानम् एव । यद् उक्तं—द्युपतय एव ते न ययुर् अन्तम् अनन्ततया [भा।पु। १०.८७.४१] इति ॥२५॥ 

—ओ)०(ओ—

**॥ ६.४.२६ ॥**

**यदोपरामो मनसो नाम-रूप**

**रूपस्य दृष्ट-स्मृति-सम्प्रमोषात् ।**

**य ईयते केवलया स्व-संस्थया**

**हंसाय तस्मै शुचि-सद्मने नमः ॥**

**मध्वः : **केवलया स्व-संस्थया । स्वप्न-सुषुप्तादौ मन उपरमाज् जीवस्यास्वातन्त्र्य-दर्शनेऽपि स्वप्न-प्रबोधादि दर्शनाद् अन्य ईश्वरस् तन्-नियामकोऽस्तीति ज्ञायते । जीवेच्छाभावात् केवलत्वम् । 


    यदोपरामो मनसः स्वप्न-सुषुप्तादिषु ।


    तदावस्था-प्रबोधादिकारणत्वेन केशवः ॥


    अस्वातन्त्र्यात् तु जीवस्य विद्यतेऽन्यो नियामकः ।


    जीव-प्रवृत्त्यानुकूल्याज् ज्ञायतेऽसौ तदा विभुः ॥ इति हरि-वंशेषु ॥२६॥

**श्रीधरः : **अदृष्ट-धामत्वम् उक्त्वा स्व-प्रकाशत्वम् आह । यदा मनस उपरामः समाधिर् न तु सुषुप्ताव् इव लयो न च जाग्रत्-स्वप्नयोर् इव विक्षेपः । तदाह—नाम-रूपे रूप्येते येन तत् तथा तस्य । उपरामे हेतुः, दृष्टं दर्शनां स्मृतिश् च तयोः संप्रमोषान् नाशात् । तदा यः केवलेन स्वरूप-ज्ञानेन प्रतीयते तस्मै हंसाय शुद्धाय शुचि शुद्धं मनः सद्म प्रतीति स्थानं यस्य तस्मै नमः ॥२६॥

**क्रम-सन्दर्भः : **स्व-संस्थया स्वरूप-शक्त्या ॥२६॥

**विश्वनाथः : **ननु तज्-ज्ञोऽपि न वेदेति यद् उक्तं तत्र तद् एव वेद्यं वस्तु द्विविधं—सुज्ञेयं, दुर्ज्ञेयं च । तत्र सुज्ञेयं, निर्विशेष-स्वरूपम् आह—यदेति । 

यद् वा, मनस उपराम उपरामातिशयः स्मरण्ह्, न तु सुषुप्ताव् इव लयः । न च जाग्रत्-स्वप्नयोर् इव विक्षेपः । कीदृशस्य ? नाम-रूपे रूप्येते येन तस्य, उपरामातिशये हेतुः—दृष्टं दर्शनं, स्मृतिश् च, तयोः सम्प्रमोषात् सम्यक् तयैव नाशात्, तदा यः केवलया स्वस्य संस्थयैव, निर्विशेष-ज्ञान-गम्यतया वस्तु-मात्रत्वेनेत्य् अर्थः । ईयते प्रतीयते । तस्मै संस्थाय शुद्धाय । शुचि शुद्धं चित्तं सद्म प्रतीति-स्थानं यस्य तस्मै । एतत्-स्वरूपस्य सुज्ञेयत्वम् उक्तं ब्रह्मणा, यथा—


    तथापि भूमन् महिमा-गुणस्य ते 


    विबोद्धुम् अर्हत्य् अमलान्तर्-आत्मभिः ॥ [भा।पु। १०.१४.६] इति ॥२६॥

—ओ)०(ओ—

**॥ ६.४.२७-२८ ॥**

**मनीषिणोऽन्तर्-हृदि सन्निवेशितं**

**स्व-शक्तिभिर् नवभिश् च त्रि-वृद्भिः ।**

**वह्निं यथा दारुणि पाञ्चदश्यं**

**मनीषया निष्कर्षन्ति गूढम् ॥**

**स वै ममाशेष-विशेष-माया-**

**निषेध-निर्वाण-सुखानुभूतिः ।**

**स सर्व-नामा स च विश्व-रूपः**

**प्रसीदताम् अनिरुक्तात्म-शक्तिः ॥**

**मध्वः : **इच्छादि-रूपेण त्रि-वृद्भिः ।


    इच्छादित्वेन त्रिविधा विमलाद्यास् तु शक्तयः ।


    विष्णोः स्वरूप-भूतायास् ताभ्यस् तन्-नामिकाः पराः ॥


    जायन्ते तत्-प्रसादेन ताश् च पीठे प्रपूजयेत् ।


    तद्-भिन्न-जीवास् तस्यैव प्रसादात् ताः समीप-गाः ॥ इतितत्त्व-निर्णये ।


    दशेन्द्रियाणि च मनो-बुद्धि-प्राण-प्रधानकाः ।


    चतुर्देशैषां परमः पाञ्चदश्यो हरिः स्मृतः ।


    बुद्धेर् भेदेन चैतेषु पाञ्चदश्योऽथ संस्थितेः ॥ इति च ।


    इयत्ता तु विशेषः स्याद् आनन्दादौ तद्-उज्झितेः ।


    सर्वैर् विशेषै रहित उच्यते हरिर् अव्ययः ।


    अप्राकृत-स्वरूपत्वान् निर्मायश् चेति कथ्यते ॥ इति च ।


    तद्-रूप-सदृशं रूपं यतः सर्वस्य सर्वदा ।


    सर्व-रूपो यतः शब्द-मुख्यार्थः सर्व-नामकः ॥ इति च ।


    अलौकिकत्वान् नो विष्णुर् निरुक्तोऽतो निरूपितः ।


    तथापि वेदेषूक्तत्वाद् उक्तो रूपी स एव च ॥ इति व्योम-संहितायाम् ॥२७-२८॥

**श्रीधरः : **एवं-भूतः केषां प्रतीयत इत्य् अपेक्षायाम् आह—मनीषिण इति द्वाभ्याम् । विवेकिनो यं निष्कर्षन्ति विविच्य ध्यायन्ति, स निर्वाण-सुखानुभूतिर् मम प्रसीदताम् इति द्वयोर् अन्वयः । एवं निष्कर्षता प्रतीयत इति भावः । किम् ? इति निष्कर्षन्ति । स्व-शक्तिभिर् गूढम् अप्रकाशमानम् । कतिभिर् नवभिः ? पुनश् च त्रि-वृद्भिः त्रि-गुणाभिः सप्त-विंशत्य् उपाधिभिर् गूढम् अष्टा-विंशं निष्कर्षन्तीत्य् अर्थः । 

यद् वा, नवभिः प्रकृति-पुरुष-महद्-अहङ्कार-पञ्च तन्मात्र-रूपाभिः । त्रि-वृद्भिस् त्रि-गुणात्मिकाभिः । च-कारात् षोडश-विकार-रूपाभिश् च । कथं-भूतं निष्कर्षन्ति ? मनीषयान्तर्-हृदि सन्निवेशितं निश्चलीकृतं पाञ्चदश्यं पञ्चदश-सामिधेनी-मन्त्रैः प्रकाश्यम् अलौकिकं वह्निम् इवाहङ्कारास्पदाद् आत्मनोऽन्यं परमात्मानं निष्कर्षन्तीत्य् अर्थः ॥२७॥

अशेषा विशेषा यस्यास् तस्या मायाया निषेधेन निवार्ण-सुखेऽनुभूतिर् यस्य अप्रसक्त-निषेधासंभवात् प्रसक्तिम् आह । स एव सर्व-नामा, स एव विश्व-रूप इति । तद्-रूपत्वेऽपि वास्तवत्वाभावान् निषेधः संभवतीत्य् आह । अनिरुक्ता आत्मनि शक्तिर् माया यस्य सः ॥२८॥

**क्रम-सन्दर्भः : **मनीषिण इति युग्मकम् । त्रिवृन् नव-शक्त्य्-अतीतत्वे सति कथं स्वतो निःशक्तिक एवाहम् ? नेत्य् आह—अशेषेति । अनुभूतिर् अवश्यं मन्तव्या तां विना पुरुषार्थत्वासिद्धेः । तस्यां च मन्तव्यायां तल्-लक्षणाखण्डापि स्वरूप-शक्तिः सिद्ध्यत्य् एवेति भावः । तथैवाह—प्रसीदताम् इति । ननु ताभ्यो निष्कृष्टश् चेत् कथं तन्मय-सर्व-नाम-रूपः ? तत्राह—अनिरुक्तेति । अचिन्त्य-शक्तित्वाद् इत्य् अर्थः ॥२७॥

ननु मम यन् निर्वाण-सुखैक-रूपं ब्रह्माख्यं स्वरूपं, तस्यानुभूतिकम् एव भवतीति त्रिवृन् नवशाक्तिकं भवतु । यत् तु गुण-रूप-बृंहितं स्वरूपं, तत् तु तन्मयम् एव भवेत्, जगत्-सादृश्यात् ? तत्राह—यद् यद् इति त्रिकेण । गुणै रूपैश् च बृंहितम् असमोऽर्द्ध-बृहत्तमं यत् स्वरूपं, तद् अपि । वचादि-गोचरो यद् यद् वस्तु, तन् न भवति । तत्र हेतुः—स वा इति । स-गुण-रूप-बृंहित-स्वरूपस् त्वं गुण-प्रलय-सृष्टिभ्यां लक्ष्यते तर्क्यत एव, न त्व् अनुभूयत इति । 

यद् वा, गुणानाम् अपायोऽपगमो यस्मात् तस्मिन् विगत-सर्गे नित्य-सिद्धे वैकुण्ठे लक्ष्यते तद्-अधिष्ठातृत्वेन दृश्यत इति ॥२८॥

**विश्वनाथः : **दुर्विज्ञेयं स-विशेष-स्वरूपम् आह—मनीषिणः शुद्ध-भक्ताः गूढम् अन्तर् हृदि संनिवेशितं, प्रविष्टः कर्ण-रन्ध्रेण स्वानां भाव-सरोरुहं [भा।पु। २.८.५] इत्य्-उक्त-रीत्या श्रवण-भक्त्या अन्तर् हृदि प्रवेशितम् । पुनर् मनीषया प्रेम-भक्त्य्-आख्यया निष्कर्षन्ति । अन्तर्-हृदयान् निष्कृष्य चक्षुर्-आदिभिर् इन्द्रियैः सौन्दर्यादि-माधुर्यम् आस्वादयन्तीत्य् अर्थः । 

कीदृशं सन्तम् ? निष्कर्षन्ति स्व-शक्तिभिश् चिच्-छक्तिभिः सहितम् । कतिभिः ? नवभिर् विमलाद्याभिस् तत्रापि त्रिवृद्भिश् चिच्-छक्तेर् एव तिसृभिर् वृत्तिभिः ह्लादिनी-सन्धिनी-संविद्भिश् च सहितम् । यद् उक्तं विष्णु-पुराणे—


    ह्लादिनी सन्धिनी संवित्त्वय्य् एका सर्व-संस्थितौ ।


    ह्लाद-ताप-करी मिश्रात्वयि नो गुण-वर्जिते ॥ [वि।पु। १.१२.६८]इति ।

यथा दारुणि काष्ठे पाञ्चदश्यं पञ्चदश-सामिधेनी-मन्त्रैः प्रकाश्यम् अलौकिकं वह्निं निष्कर्षन्ति, स प्रसीदताम् इत्य् उत्तरेणान्वयः । अस्य स-विशेष-स्वरूपस्याप्रकृतानन्त-गुणस्य दुर्विज्ञेयत्वं भक्ति-हीनैर् अनुभवितुम् अशक्यत्वात् भक्तैर् अनुभूयमानत्वेऽपि माधुर्यैश्वर्ययोः पाराज्ञानात् । यद् उक्तं ब्रह्मणैव—


    गुणात्मनस् तेऽपि गुणान् विमातुं


    हितावतीर्णस्य क ईशिरेऽस्य ।


    कालेन यैर् वा विमिताः सुकल्पैर्


    भू-पांशवः खे मिहिका द्युभासः॥[भा।पु। १०.१४.७] इति ॥२७॥

यद् भूतस्य मायिकं स-विशेषं रूपं तद्-व्यतिरिक्तम् एव ममोपास्यम् इत्य् आह—स मम प्रसीदताम् । अशेषा विशेषा यस्यास् तस्या मायाया निषेधेन यन् निर्वाण-सुखं, बाणा हृद्-विदारका आध्यात्मिकादि-दुःख-शराः केऽपि न सन्ति यत्र, तस्मिन्न् एव सुखे अनुभूतिर् यस्य सः—ह्लाद-ताप-करी मिश्रात्वयि नो गुण-वर्जिते ॥ [वि।पु। १.१२.६८]इति वैष्णवोक्तेः । 

अप्रसक्त-निषेधासम्भवात् प्रसक्तिम् आह—स एव सर्व-नामा स एव विश्व-रूप इति ब्रह्मादि-तृणान्तानां यानि नाम-रूपाणि तानि तस्यैवेत्य् अर्थः । मायायास् तच्-छक्तित्वेन मायैक-विश्वस्यापि तद्-रूपत्वात् तस्य स्वरूप-भूता शक्तिस् तु माया-शक्तेर् मायिकाद् विश्वस्माच् चान्यैवेत्य् आह—अनिरुक्ता मायिक-वाङ्-मनसाभ्याम् अनिरुक्ति-विषयी-भूता आत्म-भूता शक्तिर् यस्य सः ॥२८॥

—ओ)०(ओ—

**॥ ६.४.२९ ॥**

**यद् यन् निरुक्तं वचसा निरूपितं**

**धियाक्षभिर् वा मनसोत यस्य ।**

**मा भूत् स्वरूपं गुण-रूपं हि तत् तत्**

**स वै गुणापाय-विसर्ग-लक्षणः ॥**

**श्रीधरः : **ननु यदि केवलया स्व-संस्थया प्रतीयते तर्हि सर्व-नामत्वं विश्व-रूपत्वं चानुपपन्नं वाग्-आद्य्-अगोचरत्वाद् इत्य् आशङ्क्य सर्वैर् नामभिर् वाच्यं प्रत्यक्षादि-दृश्यं च तस्य स्वरूपं वस्तुतो माभूत् तथापि मायया घटत इति श्लोक-त्रयेणोपपादयन् नमस्करोति, यद् यद् इति । यद् यद् वचसा निरुक्तम् अभिहितं धिया निरूपितं व्यवसितम् अक्षभिर् वा इन्द्रियैर् निरूपितं गृहीतम् उत अपि मनसापि निरूपितं सङ्कल्पितं यस्य स्व-प्रकाशत्वं तस्य तत् स्वरूपं मा भूत् । स्वरूपत्वाभावे हेतुः, हि यस्मात् तत् तद् गुणानाम् एव रूपम् । पाठान्तरे गुणैर् वर्धितम् । स तु गुण-व्यतिरिक्तः । यतो गुणानाम् अपाय-विसर्गाभ्यां प्रलयोत्पत्तिभ्यां लक्ष्यत इति तथा । चेतनाधिष्ठानं विना तयोर् असंभवात्। यद् वा, यस्य स्वरूपं मा भून् न भवति तस्मै नम इति तृतीयेनान्वयः ॥२९॥

**क्रम-सन्दर्भः : _न व्याख्यातम्।_**

**विश्वनाथः : **वाग्-बुद्ध्यादिकं तु सर्व-मायिकम् एव, तेन निरूपितम् अपि सर्वं मायिकम् एव भवेत् । तत् तु न तत्-स्वरूपम् आह—यद् यद् इति । यद् यद् वचसा निरुक्तम् अभिहितं धिया निरूपितं व्यवसितम् अक्षभिर् वा इन्द्रियैर् निरूपितं गृहीतम् उत अपि मनसापि निरूपितं सङ्कल्पितं तत् तत् सर्वं यस्य स्वरूपं माभूत् न भवति । तस्मै नमः इति तृतीयेनान्वयः । हि यतस् तद्-गुणानाम् एव रूपं गुण-बृंहितं, हि तद् इति पाठे, गुणैर् वर्धितं स तु गुण-व्यतिरिक्त इत्य् अर्थः । यतः गुणानाम् अपाय-विसर्गाभ्यां प्रलयोत्पत्तिभ्यां लक्षणं यस्य सः । यः सृष्टि-प्रलयौ करोति स ईश्वर इत्य् अतः सृष्टेः पूर्वत्र प्रलयात् परत्र च तस्य सत्त्व-सिद्धेः । अत्र दृश्यते त्व् अग्र्यया बुद्ध्या इति, मनसा एवानुद्रष्टव्यः इति, तम् एव विदित्वातिमृत्युम् एति [श्वे।उ। ३.८] इति, आत्मा वा अरे द्रष्टव्यः [बृ।आ।उ। २.४.५] इत्य्-आदि । तस्मात् सर्वात्मना राजन् हरिः सर्वत्र सर्वदा श्रोतव्यः कीर्तितव्यश् च [भा।पु। २.२.३६] इति पर-सहस्र-श्रुति-स्मृति-वाक्य-विरोधाद् ईश्वराननुगृहीतैर् एव वच-आदिभिर् इति व्याख्येयम् ।


    अतः श्री-कृष्ण-नामादि न भवेद् ग्राह्यम् इन्द्रियैः ।


    सेवोन्मुखे हि जिह्वादौ स्वयम् एव स्फुरत्य् अदः ॥ [भ।र।सि। १.२.२३४]

इत्य्-आद्य्-उक्त-वचनं च ।

केचित् तु कार्त्स्न्येन निरूपणाभावान् न निरूपितम् इत्य् आहुः—यतो वाचो निवर्तन्ते अप्राप्य मनसा सह [तै।उ। २.४.१] इत्य् अत्रापादान-निर्देशात् वाङ्-मनसागम्यत्वं, निवर्तन्ते इति अन्तर्-लोभाद् वाङ्-मनसागम्यत्वं चेतिवत् ॥२९॥

—ओ)०(ओ—

**॥ ६.४.३० ॥**

**यस्मिन् यतो येन च यस्य यस्मै**

**यद् यो यथा कुरुते कार्यते च ।**

**परावरेषां परमं प्राक् प्रसिद्धं**

**तद् ब्रह्म तद् धेतुर् अनन्यद् एकम् ॥**

**मध्वः : **सप्त-विभक्त्य्-अर्थस्य कालस्य प्रकारस्य च हेतुर् ब्रह्मैव ।


    विभक्त्य्-अर्थस्य कालस्य प्रकाराणां च कारणम् ।


    एक एव परो विष्णुः सर्व-सत्त्वा प्रदत्वतः ॥ इति भविष्यत्-पर्वणि ।


    अनन्यः सदृशाभावाद् एको रूपाद्य्-अभेदतः ॥ इति च ॥३०॥

**श्रीधरः : **तद् एवं वस्तुतो गुण-स्वरूपत्वाभावम् अङ्गी-कृत्यानिरुक्तात्म-शक्तिर् इत्य् अनेन द्योतितं, मायया सर्व-वाच्यत्वेन विश्वरूपत्वम् आह । यस्मिन्न् अधिकरणे । यतोऽपादानात् । येन करणेन । यस्य सम्बन्धि । यस्मै संप्रदानाय यद् ईप्सिततमम् । यः कर्ता । कुरुते स्वतन्त्रः । कार्यते चान्येन प्रयोज्य-कर्त्रा । तद् ब्रह्मेति प्रत्येकं संबन्धः । 

अत्र च सप्तभिर् यच् छब्दैः सप्त-विभक्त्य्-अर्था दर्शिताः । यथेति च क्रिया-कारक-संबन्ध-प्रकार-वाचिनाम् अव्ययानाम् अर्थाः । कुरुते कार्यते चेति स्वार्थ-परार्थ-क्रियान्वयश् च सर्वेषां दर्शितः । च-शब्देन भाव-कर्मादि-विहित-प्रत्ययार्थाः सङ्गृहीताः। 

तद् ब्रह्मैवेति कुतः ? तत्राह । तद् धेतुस् तेषां कारणम् । तत् कुतः ? सर्वेभ्यः प्राक्-प्रसिद्धम् । 

ननु ब्रह्मादयस् तद्-धेतवः श्रूयन्तेऽवरे च दृश्यन्ते, तत् कथं ब्रह्मैव तद्-धेतुः? तत्राह । परेषाम् अवरेषां च हेतूनां परमं कारणम् । ननु सर्व-कारणत्वे तस्य किं नाम सह-कारि भवत्, तदानीम् अन्यस्याभावात् ? सत्यम्, निरपेक्षम् एव तत् कारणम् इत्य् आह । अनन्य-द्विजातीय-शून्यम् । एकं सजातीय-शून्यं च । तस्मै नम इत्य् उत्तरेणान्वयः ॥३०॥

**क्रम-सन्दर्भः : **तद् एव दर्शयत्—यस्मिन्न् इति ॥३०॥ 

**विश्वनाथः : **ननु गुणमयं रूपं यदि तत् स्वरूपं न भवति, तर्हि तस्यापूर्णत्वं प्रसज्जेतेत्य् अत आह—यस्मिन्न् अधिकरणे, यतोऽपादानात्, येन करणेन, यस्य सम्बन्धिनः, यस्मै सम्प्रदानाय, यद् ईप्सितम्, यः कर्ता कुरुते स्वतन्त्रः कार्यते वा अन्येन प्रयोज्य कर्त्रा तद् ब्रह्मेति प्रत्येकम् अन्वयः । अत्र सप्तभिर् यच्-छब्दैः सप्त-विभक्त्य्-अर्था दर्शिताः । यथेति प्रकार-वाचिनाम् अव्ययानाम् अर्थाः कुरुते कार्यते चेति स्वार्थ-परार्थ-क्रियान्वयश् च दर्शितः । च-शब्देन च भाव-कर्मादि-विहित-प्रत्ययार्थश् च सङ्गृहीताः । 

तद् ब्रह्मैवेति कुतः ? तत्राह—तद्-धेतुस् तेषां कारणम् । कारणत्वं कुतः ? प्राक् प्रसिद्धम् । 

ननु ब्रह्मादयस् तद्-धेतवः श्रूयन्ते, अवरे च दृश्यन्ते ? तत्राह—परेषाम् अवरेषां च परमं तेषां कारणानाम् अपि कारणत्वात् परमं कारणम् इत्य् अर्थः ।

ननु सर्व-कारणत्वे तस्य किं नाम सहकारित्वं भवेत् ? तत्राह—एकम् अन्य-निरपेक्षम् एव तत् कारणम् इत्य् अर्थः । 

ननु चिच्-छक्तीनां विमलाद्यानां नव-विधानां चिच्-छक्ति-वृत्तीनां ह्लादिन्य्-आदीनां त्रिविधानां तद्-विलासानां वैकुण्ठ-तत्-पार्षद्-आदीनां वासुदेव-सङ्कर्षणादीनां च नित्य-सिद्धत्व-श्रवणात् काल-माया-जीवादृष्टानां तु जगत्-कारणत्वस्य च श्रवणात् । कथम् एकम् इत्य् उच्यते ? इत्य् अत आह—अनन्यत् न विद्यते अन्यत् यतस् तत् । चिच्-छक्तीनां तच्-विलासानां च तत्-स्वरूप-भूतत्वात् वासुदेवादीनां तद्-अंशत्वात् काल-मायादीनाम् अस्वरूप-भूतत्वेऽपि तच्-छक्तित्वात् तद्-अनन्यत्वम् इत्य् अर्थः ॥३०॥

—ओ)०(ओ—

**॥ ६.४.३१ ॥**

**यच्-छक्तयो वदतां वादिनां वै**

**विवाद-संवाद-भुवो भवन्ति ।**

**कुर्वन्ति चैषां मुहुर् आत्म-मोहं**

**तस्मै नमोऽनन्त-गुणाय भूम्ने ॥**

**श्रीधरः : **नन्व् एवं ब्रह्म चेद् विश्वस्य हेतुः, तर्हि न कदाचिद् अनीदृशं जगद् इति वदन्तो मीमांसकाः कुतोऽत्र विवदन्ते ? तैश् चान्ये स्वभाव-वादिनः संवदन्ते । ते च ते च तत्त्व-विद्भिर् बोधिता अपि कुतः पुनः पुनर् मुह्यन्ति ? तत्राह । **यस्य** मायाविद्यायाः **शक्तयोविवादस्य** क्वचित् **संवादस्य भुवः** स्थानानि **भवन्ति**, **तस्मै नमः** ॥३१॥

**चैतन्य-मत-मञ्जुषा : **यच्-छक्तय इत्य्-आदि । **तस्मै अनन्त-गुणाय भूम्ने** महा-पुरुषाय **नमः**, **यस्य शक्तयो** मायाविद्यादयः क्वचिद् **विवादस्य** क्वचित् **संवादस्यादि-भुवो भवन्ति** । किन्त्व् **एषां मुहुर् आत्म-मोहं कुर्वन्ति** । विवादे संमोहो युज्यत एव । संवादे कथं मोहः ? इति न वक्तव्यं । संवादे भक्ति-सिद्धान्त-विरुद्धतायां संमोहं जनयतीति भावः ॥३१॥

**क्रम-सन्दर्भः : **यद् इति । यत्र विवदमानानां मृश्यतां च **वादिनां** तत्-तद्-भावेऽपि तादृश-दुस्तर्क-तच्-**छक्तय** एव कारणत्वेनोपस्थिता इत्य् आह—यच्-छक्तय इति । अत एवानन्त-गुणत्वं भूमत्वं च तस्येत्य् अर्थः ॥३१॥

**भगवत्-सन्दर्भः (९) : **ते च माया-शक्ति-स्वरूप-शक्ती परस्पर-विरुद्धे, तथा तयोर् वृत्तयश् च स्व-स्व-गण एव परस्पर-विरुद्धा अपि बह्व्यः । तथापि तासाम् एकं निधानं तद् एवेत्य् आह—यच्-छक्तय इति ॥३१॥

**विश्वनाथः : **नन्व् अत्र मते स्वजातीय-विजातीय-स्वगत-भेदासहिष्णवोऽन्येऽद्वैत-वादिनो विवदन्ते । तैश् चान्ये नैयायिकाः षोडश-पदार्थ-वादित्वात् द्वैत-वादिनो विवदन्ते । तैश् चान्ये वैशेषिकाः संवदन्ते । तैः सर्वैश् चान्येन कदाचिद् अनीदृशं जगद् इति वदन्तो मीमांसकाः विवदन्ते । ते च ते च तत्त्व-विद्भिर् बोधिता अपि कुतः पुनर् मुह्यन्ति ? इति तत्राह—**यच्-छक्तयो** यस्य माया-शक्ति-वृत्तयो **वदतां** समादधतां **वादिनां** तत्राक्षेप-कृतां **विवादस्य** क्वचित् **संवादस्य** च **भुव** उत्पत्ति-हेतवो **भवन्ति** । प्रयोजनम् आह—**आत्म-मोहम्** इति । आत्मानं जिज्ञासमानानाम् अपीत्य् अर्थः । **मुहुर्** इति तत्राविच्छेदः सूचितः । 

**अनन्त-गुणाय** इत्य् अनन्त-शब्दस्यानेकार्थत्वेनानाश-वाचित्वात् गुणानाम् अनश्वरत्वं निःसीमत्वं चोक्तम् । एते चान्ये च भगवन् नित्या यत्र महा-गुणाः [भा।पु। १.१६.३१] इति पृथिव्य्-उक्तौ । नित्या इति पदेन, नान्तं गुणानाम् अगुणस्य जग्मुर् योगेश्वरा ये भव-पाद्म-मुख्याः[भा।पु। १.१८.१४] इति सूतोक्तौ च अगुणस्येति योगेश्वरा इति पदाभ्यां,


    ज्ञान-शक्ति-बलैश्वर्य-वीर्य-तेजांस्य् अशेषतः ।


    भगवच्-छब्द-वाच्यानि विना हेयैर् गुणादिभिः ॥ [वि।पु। ६.५.७९] 

इति पराशरोक्तौ च, _विना हेयैर्_ इत्य् उपन्यासेन च तदीय-गुणानाम् अप्राकृतत्वावगमेऽप्य् अवान्तरत्वम् आचक्षाणास् तेऽपराधिनः कथम् अविद्यया न मुह्यन्ताम् इति भावः ॥३१॥

—ओ)०(ओ—

**॥ ६.४.३२ ॥**

**अस्तीति नास्तीति च वस्तु-निष्ठयोर्**

**एक-स्थयोर् भिन्न-विरुद्ध-धर्मणोः ।**

**अवेक्षितं किञ्चन योग-साङ्ख्ययोः**

**समं परं ह्य् अनुकूलं बृहत् तत् ॥**

**मध्वः : **मद्-अन्यो नास्ति सर्वेश इति विद्ध्य् आसुरं मतम् ।


    अस्तीति दैवम् उभयोर् हरिर् एव ह्य् अपेक्षितः ॥


    निषेध-विध्योर् विषयः फल-दाता च केशवः ।


    तादृग्-बुद्धेः कारणं च स्थानयोश् चोच्च-नीचयोः ॥ इति च ॥३२॥

**श्रीधरः : **ननु किं तद् ब्रह्म, यस्य शक्तयो विवादादि-भुवो भवन्ति ? तत्राह—अस्तीति । योग उपासना-शास्त्रम् । तत्र हि विराड्-रूपेणोपासनायां पाताल-पादादिकम् अ**स्तीति,** उपास्यत्वेन विधीयते । **नास्तीति** साङ्ख्यं ज्ञान-शास्त्रम् । तत्र अपाणि-पादः, अचक्षुर् अश्रोत्रम् इति च पादादि नास्तीति निषिध्यते । तयोर् **योग-साङ्ख्ययोर्** यत् किञ्चित् **समम् अ**नुवर्तमानम् अ**वेक्षितं** प्रतीतं, **तद्बृहद्** ब्रह्म । विवादास्पदं ब्रह्मेत्य् अर्थः । 

विवादं स्फुटयति—**भिन्नाव्** अस्ति नास्तीत्य् एवं-भूतौ **विरुद्धौ धर्मौ** ययोः । तयोर् भिन्न-विषयत्वेऽपि विरोधो न स्याद् इत्य् **एक-स्थयोर्** इत्य् उक्तम् । एक-विषययोः कुतः ? **वस्तु-निष्ठयोः** पादादि-विधि-प्रतिषेधयोर् एक-वस्तु-निष्ठत्वात् । समत्वे हेतुः—**परम् ।हि** यतः। विधि-प्रतिषेधयोर् अविषयस् तयोः पादादि-विषयत्वात् । 

तथा तर्ह्य् अविषयस्य सद्-भावे किं प्रमाणम् ? तद् आह—**अनुकूलम् अ**धिष्ठानं विना पादादि-कल्पनायोगात्, अवधिं विना तन्-निषेधायोगाच् च । तयोर् उपपादकत्वेन सिद्धम् इत्य् अर्थः । तस्मै नम इति पूर्वस्यानुषङ्गः ॥३२॥

**क्रम-सन्दर्भः : **तत्र विवादावसरे तादृश-गुण-रूप-बृंहित-स्वरूपम् अपि सिद्ध्यतीत्य् आह—अस्तीति । नाम-रूपित्व-विधि-निषेध-श्रुतिभिर् विवदमानानां विवादावसरे तद् एव ह्य् अपपादयति—अस्तीति । योगः स्थूलोपासना-शास्त्रं, तत्र हि यद्भगवतो नाम-रूपित्वं श्रूयते, तद्-दृष्ट-कल्पना-लाघवात् । घट-पटादि-लक्षणाखिल-नाम-धेयत्वं पाताल-पादादिकत्वं चेति विधीयते—नास्तीति । साङ्ख्यं ज्ञान-शास्त्रम् ।तत्र हि निषेध-श्रुतिभिस् तस्य नाम-रूपित्वं यन् निषिध्यते, तत् प्रापञ्चिक-नाम-रूपित्वस्य कल्पितत्वात्, सर्वथैव नास्तीति निश्चीयते । तद् उक्तम् उभय-मतस्यैव प्राक्—स सर्व-नामा स च विश्व-रूपः इत्य्-आदिना,यद् यन् निरुक्तं वचसा निरूपितं [भा।पु। ६.४.२८-२९] इत्य्-आदिना च ।अस्तीति नास्तीति च वस्तुनि निष्ठा ययोः । तम् एव विवादं स्फुटयति—भिन्नौ अस्तीति नास्तीत्य् एवम्भूतौ विरुद्धौ धर्मौ ययोस् तयोः। 

नन्व् आस्ताम् अनयोर् भिन्न-विषयत्वं नेत्याह एकस्थयोः समान-विषयोः । तद् एवं विवादे सति यत् किञ्चित् समं समञ्जसत्वेनैव अवेक्षितं प्रतीतं वस्तु तद् द्वयोर् अपि बृहन् महद् अनुकूलं भवति । किं तत् समञ्जसम् ? यत् परं नाम-रूपाद् अत्यन्त-तद्-अभावाच् च विलक्षणं किम् अपि नाम-रूप-लक्षणम् एव वस्त्व् इत्य् अर्थः । 

एतद् उक्तं भवति । एकस्मिन्न् एव वस्तुनि नाम-रूपित्व-विधि-निषेधाभ्यां परस्परं श्रुतयः पराहतार्थाः स्युः । अत्र तु परत्वेनोभयत्रापि प्राक्तन-युक्त्या समञ्जसम् अप्राकृत-नाम-रूपित्वम् एव विधि-निषेध-श्रुति-तात्पर्येनोपस्थाप्यत इति तत्-तन्-मतं विवाद-मात्रम् । 

इत्थम् एवात्र श्री-ध्रुवेण निर्विवादत्वम् उक्तम्—


    तिर्यङ्-नग-द्विज-सरीसृप-देव-दैत्य-


    मर्त्यादिभिः परिचितं सद्-असद्-विशेषम्


    रूपं स्थविष्ठम् अज ते महद्-आद्य्-अनेकं


    नातः परं परम वेद्मि न यत्र वादः ॥ [भा।पु। ४.९.१३] इति ।

अत्र रूप-शब्दस्यैवोभयत्र विशेष्यत्वेन । भूप रूपम् अरूपं च परं चापरम् एव च [वि।पु। ६.७.४७] इति वैष्णव-वाक्यानुसारेण च । अतः परं चतुर्भुजादित्व-लक्षणं रूपं वपुर् इत्य् अर्थः । तच् चाग्रे दर्शयिष्यते ॥३२॥ [भगवत्-सन्दर्भः ३८]

**विश्वनाथः : **ननु ते शास्त्र-ज्ञाः किम् इति निन्द्यन्ते शास्त्राणाम् एवैक-मत्याभावेन परस्पर-विरोधाद् इति चेन् नैवं वादीर् इत्य् आह—अस्तीति । योग-साङ्ख्ययोः योगो भक्ति-योग-शास्त्रं, साङ्ख्यं ज्ञान-शास्त्रं, तयोस् तत् प्रसिद्धं परं सर्वोत्कृष्टं बृहद् ब्रह्म समम् अनुकूलं च, यथा स्यात् तथा अवेक्षितम् । परस्पर-विरुद्धयोस् तयोर् द्वयोर् एव शास्त्रयोर् अवेक्षणे किम् अपि वैषम्यं प्रातिकूल्यं च नास्तीत्य् अर्थः । 

तयोः कथं-भूतयोः ? अस्तीति नास्तीति भिन्न-विरुद्ध-धर्मयोः । योग-शास्त्रे हि—कृष्णं पिशङ्गाम्बरम् अम्बुजेक्षणं चतुर्भुजं शङ्ख-गदाद्य्-उदायुधम् इत्य्-आदिना अस्तीत्य् उपास्यत्वेन विधीयते । साङ्ख्य-शास्त्रे ह्य् अनाम रूप-गुण-पाणि-पादम् अचक्षुर् अश्रोत्रम् एकम् अद्वितीयम् अपि नाम-रूपादिकं नास्तीति निषिद्ध्यते इत्य् एवं-भूतौ भिन्नौ परस्पर-विरुद्धौ च धर्मौ ययोस् तयोर् भिन्न-विषयत्वे विरोधो न स्याद् इत्य् एकस्थयोः । एकस्मिन् ब्रह्मण्य् एव तिष्ठ इत्य् एकं ब्रह्मेव विषयीकुर्वतोर् इत्य् अर्थः । 

ननु तर्हि कथम् अवैषम्यम् अप्रातिकूल्यं वा ? तत्राह—वस्तु-निष्ठयो वस्तुनि वास्तव-वस्तुन्य् एव निष्ठा-प्रतिपादकत्व-लक्षणा ययोः । तेन भक्ति-शास्त्र-विधिना वास्तवं वस्त्व् एव प्रतिपादयन्ति न त्व् अवास्तवम् । तेन भक्ति-शास्त्रेण परमेश्वरस्य राम-कृष्णादि-मूर्तेर् नाम-रूपादिक-वस्तु-प्रतिपादने सिद्धे, ज्ञान-शास्त्रम् अपि स्वस्य वस्तु-निष्ठत्वाद् एव तस्य नाम-रूपादिकं नैव निषिद्ध्यति, किन्तु तस्य मायिक-मूर्तेर् विराज एव । अत एव पुनर् भक्ति-शास्त्रम् अपि ज्ञान-शास्त्र-निषिद्धं विराड्-रूपम् उपास्यत्वेन नोपादत्ते । यद् उक्तं—


    अमूनि भगवद्-रूपे मया ते ह्य् अनुवर्णिते ।


    उभे अपि न गृह्णन्ति माया-सृष्टे विपश्चितः ॥ [भा।पु। २.१०.३५]

इति विराड्-रूपस्यापि धारणायाम् उपादानं तु कस्यचिद् एव प्रथम-दशायाम् एव चित्त-शुद्ध्य्-अर्थम् एव, न तु सर्वदोपासनार्थम् इति भक्ति-ज्ञान-शास्त्रयोर् वस्तुतस् त्व् अविरोध एवेति शास्त्राविरोधेऽपि विवदमानाः शास्त्र-तात्पर्यम् अविद्वांसो दार्शनिका एव विगीता इति भावः ॥३२॥

—ओ)०(ओ—

**॥ ६.४.३३ ॥**

**योऽनुग्रहार्थं भजतां पाद-मूलम्**

**अनाम-रूपो भगवान् अनन्तः ।**

**नामानि रूपाणि च जन्म-कर्मभिर्**

**भेजे स मह्यं परमः प्रसीदतु ॥**

**मध्वः : **तत्-कर्मणाम् अदृष्टत्वाद् अनामा चाप्य् अदर्शनात् ।


    अरूपस् त्व् अवतारेण रूप-कर्माणि दर्शयेत् ॥


    नित्य-रूपो नित्य-कर्माप्य् अव्यक्तत्वम् अपेक्ष्य तु ।


    अरूप-कर्मेत्य् उदितो रूप-कर्मोज्झितेन तु ॥ इति प्रकाश-संहितायाम् ।


    अनामा सोऽधिकार्थत्वाद् अव्यक्तत्वाद् अरूपकः ।


    कंसारित्वादि-साम्यार्थो व्यक्त-रूपोऽवतारगः ॥ इति च ।


    लोक-दृष्ट्याधिकार्थानि मूल-नामानि केशवे ।


    अथ दामोदरादीनि लोक-दृष्ट्या समानि तु ॥ 


    आनन्दो व्यक्त-रूपस् तु मूल-रूपम् उदाहृतम् ।


    स एव व्यक्तिम् आपन्नः प्रादुर्भावः उदीरितः ॥ इति च ॥३३॥

**श्रीधरः : **ननूदासीनस्य समस्य नमस्कारे को लाभस् तत्राह—य इति । पाद-मूलं भजताम् अनुग्रहार्थं प्राकृत-नाम-रूप-रहितोऽपि जन्मभिर् अवतारैर् विशुद्धोर् जित-सत्त्वानि रूपाणि कर्मभिर् नामानि च यो भेजे । तत् कुतः ? भगवान् अचिन्त्यैश्वर्यः । स मह्यं प्रसीदतु ॥३३॥

**क्रम-सन्दर्भः : **तद् एव व्यनक्ति—यो नाम-रूप-रहित एव नामानि रूपाणि भेजे प्रकटितवान् । जन्म-कर्मभिः सहितानि च प्रकटितवान् इत्य् अर्थः । व्यतिरेक-दोषम् आह—अनन्तः यदि तस्मिन् नाम-रूपित्वादिकं नास्ति, तर्हि तच्-छक्तिमत्त्वं प्रति सान्तत्वम् एव प्रसज्येतेति । तद् उक्तं प्रचेतोभिः—न ह्य् अन्तस् त्वद्-विभूतीनां सोऽनन्त इति गीयसे [भा।पु। ४.३०.३१] इति । 

तत्-तत्-प्रकाशने हेतुः—भगवान् भगात्मक-शक्तिमान् । तस्याः शक्तेर् मायात्वं निषेधति—परमः पराख्य-शक्ति-रूपा मा लक्ष्मीर् यस्मिन् । अन्यथा परत्व-व्याघातः स्याद् इति भावः । 


    तस्मान् न मायया सर्वं सर्वम् ऐश्वर्य-सम्भवम् ।


    अमायो हीश्वरो यस्मात् तस्मात् तं परमं विदुः ॥ इत्य् उक्तेः ।

ननु सर्व-नाम-विश्व-रूपत्वे तद्-राहित्ये च सन्त्य् एव तत्-तद्-उपासकाः प्रमाणम् । अत्र के स्युर् इत्य् आशङ्क्याह—पाद-मूलं भजताम् अनुग्रहार्थम् इति । योग-साङ्ख्ययोस् तत्-तत्त्वं न सम्यक् प्रकाशते, किन्तु भक्ताव् एव । भक्तिर् एवैनं दर्शयतीत्य्-आदि-श्रुतेः । तस्माद् यद् उक्तं तयोर् विवाद-मात्रत्वम् इति भावः । अत एव वक्ष्यतेऽनन्तरम् एव—इति[भा।पु। ६.४.३५-६]इत्य्-आदौ, प्रादुरासीत् कुरुश्रेष्ठ! भगवान् भक्त-वत्सलः । कृत-पादः सुपर्णांस इत्य्-आदि । पाद-मूलं भजताम् इत्य् अनेन तान् प्रति रूप-प्राकट्यात् पूर्वम् अपि रूपम् अस्त्य् एवेति व्यञ्जितम् । चरणं पवित्रं विवतं पुराणम् इत्य्-आदि-श्रुतेः । भेज इत्य् अतीत-निर्देशः । प्रामाण्य-दार्ढ्यायानादित्वं बोधयति । अनन्त-पदस्य च नामाणि रूपाणि चानन्तान्येवेति भावः । अत्र प्राकृत-नाम-रूप-रहितोऽपीति टीका च ॥३३॥ [भगवत्-सन्दर्भः ३८]

**विश्वनाथः : **ततो नाम-रूपादि-विधि-निषेधाभ्यां शास्त्र-द्वयाविरोधं व्यञ्जयन् भक्त-वत्सलस्य भगवतः स्वस्मिन्न् अनुग्रहं प्रार्थयते—य इति । अनाम-रूपः—प्राकृत-नाम-रूप-रहितोऽपि जन्मभिर् अवतारैर् विशुद्धोर् जित-सत्त्वानि रूपाणि कर्मभिर् नामानि च यो भेजे इति स्वामि-चरणाः । भेजे प्रपञ्चे प्रकटिचकार ॥३३॥

—ओ)०(ओ—

**॥ ६.४.३४ ॥**

**यः प्राकृतैर् ज्ञान-पथैर् जनानां**

**यथाशयं देह-गतो विभाति ।**

**यथानिलः पार्थिवम् आश्रितो गुणं**

**स ईश्वरो मे कुरुतां मनोरथम् ॥**

**मध्वः : **स्व-देह-स्थं हरिं प्राहुर् अधमा जीवम् एव तु ।


    मध्यमाश् चाप्य् अनिर्णीतं जीवाद् भिन्नं जनार्दनम् ॥


    पूर्णानन्दादि-गुणकं सर्व-जीव-विलक्षणम् ।


    उत्तमास् तु हरिं प्राहुस् तारतम्येन तेषु च ॥


    बुद्धि-शुद्ध्य्-अनुसारेण यथा-प्राणं शरीरगम् ।


    श्वास-मात्रं जनाः प्राहुर् अनिर्णीतं च मध्यमाः ।


    देव-देवेश्वरं सूत्रम् आनन्दं प्राण-वेदिनः ॥ इति च ॥३४॥

**श्रीधरः : **ननु त्वादृशाः स-कामा गणेशादीन् प्रार्थयन्ते त्वं तु तान् विहाय किम् इति भगवन्तम् एव प्रार्थयसे तत्राह । प्राकृतैर् अर्वाचीनैर् ज्ञान-पथैर् उपासना-मार्गैर् यथाशयं तत् तद् वासनानुसारेण यो देह-गतोऽन्तर्यामी तत् तद् देवता-रूपेण विविधो भाति। यथा वायुः पार्थिवं गुणं चम्पकादि-गन्ध-भेदम् आश्रित्य नाना-गन्धवान् विभाति रेणोर् गुणं धूसरत्वादिकम् आश्रित्य नाना-रूपवान् प्रतीयते तद्वत् तस्यैव तत् तद् देवता-रूपेण फल-दातृत्वात् स ईश्वर एव मे मनो-रथं सत्यं करोतु किम् अन्तर्-गडुभिर् देवतान्तरैर् इत्य् अर्थः । तद् उक्तं गीतासु—


    यो यो यां यां तनुं भक्तः श्रद्धयार्चितुम् इच्छति । 


    तस्य तस्याचलां श्रद्धां ताम् एव विदधाम्य् अहम् । 


    स तया श्रद्धया युक्तस् तस्याराधनम् ईहते । 


    लभते च ततः कामान् मयैव विहितान् हि तान् ॥ इति ।


    ये यथा मां प्रपद्यन्ते तांस् तथैव भजाम्य् अहम् ॥ इति चेति ।

**क्रम-सन्दर्भः : **ननु विभूति-कामस्य तव तत्-तद्-विभूति-संवलित-गणपत्य्-आद्य्-उपाधित्वेनैव ममोपासना युक्ता, कथं सर्वात्मना निरुपाधित्वेन स्तौषि ? तत्राह—यः प्राकृतैर् इति । तत्र तत्रानिलवत् स्व-कार्य-करत्वं भवत एव न तूपाधेर् इति स्थिते किम् उपाधि-भावनयेति भावः ॥३४॥

**विश्वनाथः : **तद् एवं न यस्य सख्यं [भा।पु। ६.४.२४] इत्य् अनेन, सर्वं पुमान् वेद गुणांश् च तज्-ज्ञो न वेद सर्व-ज्ञम् अनन्तम् ईडे[भा।पु। ६.४.२५] इत्य् अनेन च, जीवेश्वरयोर् अल्पज्ञत्व-सर्वज्ञत्वाभ्यां वास्तवम् एव पार्थक्यम् अवधारितम् एव । ततश् च यदोपरामो मनसः [भा।पु। ६.४.२६] इत्य् अनेन, मनीषिणोऽन्तर्-हृदि[भा।पु। ६.४.२७] इत्य् अनेन च तस्यैवेश्वरस्यैकस्याप्य् अलौकिक-निर्विशेष-सविशेष-ज्ञान-गम्यत्वेन निर्विशेषं सविशेष-स्वरूपं च यथा-मति व्यञ्जितम् । 

पुनश् च स वै समाशेष [भा।पु। ६.४.२८] इति त्रयेण मायिक-वस्तूनां तद्-रूपत्वेऽपि तत्-स्वरूप-भूतत्वाभाव उक्तः । पुनर् अस्तीति नास्तीति [भा।पु। ६.४.३१] द्वयेन भक्ति-शास्त्र-ज्ञान-शास्त्रयोर् अविरोधो गूढोऽपि स्पष्टीकृतः । इदानीं ये जीवेश्वरयोः पार्थक्यम् उपाधि-कृतम् एव, न वास्तवम् इत्य् आचक्षते । तेषां ज्ञानि-मानिनाम् असमञ्जस-पथ-गामित्वं व्यञ्जयन् स्व-मनोरथ-सिद्धिं प्रार्थयते । यः प्राकृतैर् अर्वाचीनैर् ज्ञान-मार्गैर् जनानां देह-गतं यथाशयम् आशयम् अन्तःकरणं दृष्टं शिष्टं वा अनतिक्रम्य तद्-धर्माक्रान्त एव विभाति जीव-रूपेण भासते, यथा वायुः पार्थिवं दुष्टं शिष्टं वा गन्धम् आश्रित्य नाना-गन्धवान् भवति, न तु वस्तुतः ॥३३॥

—ओ)०(ओ—

**॥ ६.४.३५ ॥**

**श्री-शुक उवाच—**

**इति स्तुतः संस्तुवतः**[^६]** स तस्मिन्न् अघमर्षणे ।**

**प्रादुरासीत् कुरु-श्रेष्ठ भगवान् भक्त-वत्सलः ॥**

**श्रीधरः : **संस्तुवतो दक्षस्य स भगवान् प्रत्यक्षोऽभूत् ॥३५॥ 

**क्रम-सन्दर्भः : **इतीति सार्ध-पञ्चकम् ॥३५॥

**विश्वनाथः : **संस्तुवतो दक्षस्य ॥३५॥

—ओ)०(ओ—

**॥ ६.४.३६ ॥**

**कृत-पादः सुपर्णांसे प्रलम्बाष्ट-महा-भुजः ।**

**चक्र-शङ्खासि-चर्मेषु- धनुः-पाश-गदा-धरः ॥**

**श्रीधरः : **तं वर्णयति सार्धैश् चतुर्भिः । सुपर्णस्यांसे स्कन्धे कृतौ पादौ येन । प्रलम्बा अष्टौ महान्तो भुजा यस्य । चक्राद्य्-अष्टा-युध-धरः ॥३६॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.४.३७ ॥**

**पीत-वासा घन-श्यामः प्रसन्न-वदनेक्षणः ।**

**वन-माला-निवीताङ्गो लसच्-छ्रीवत्स-कौस्तुभः ॥**

**श्रीधरः : **प्रसन्नं वदनम् ईक्षणे च यस्य । वन-मालया निवीतं कण्ठादि-पादान्त-व्याप्तम् अङ्गं यस्य । लसन्तौ श्रीवत्स-कौस्तुभौ यस्य ॥३७॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.४.३८ ॥**

**महा-किरीट-कटकः स्फुरन्-मकर-कुण्डलः ।**

**काञ्च्य्-अङ्गुलीय-वलय- नूपुराङ्गद-भूषितः ॥**

**श्रीधरः : **महान्ति किरीट-कटकानि यस्य । स्फुरती मकर-कुण्डले यस्य । काञ्च्य्-आदिभिर् विभूषितः । वलयम् अत्र पाद-भूषणं द्रष्टव्यम् । कटकस्योक्तत्वात् ॥३८॥

**क्रम-सन्दर्भः : _न व्याख्यातम्।_**

**विश्वनाथः : **कटकः पाद-कटकः । वलयं हस्त-स्थम् ॥३८॥

—ओ)०(ओ—

**॥ ६.४.३९ ॥**

**त्रैलोक्य-मोहनं रूपं बिभ्रत् त्रिभुवनेश्वरः ।**

**वृतो नारद-नन्दाद्यैः पार्षदैः सुर-यूथपैः ॥**

**श्रीधरः : **त्रै-लोक्य-मोहनं श्री-पुरुषोत्तमाख्यम् । सुर-यूथपैर् लोक-पालैः ।

**क्रम-सन्दर्भः, विश्वनाथः : _न व्याख्यातं _**

—ओ)०(ओ—

**॥ ६.४.४० ॥**

**स्तूयमानोऽनुगायद्भिः सिद्ध-गन्धर्व-चारणैः ।**

**रूपं तन् महद्-आश्चर्यं विचक्ष्यागत-साध्वसः ॥**

_न कतमेन व्याख्यातम्।_

—ओ)०(ओ—

**॥ ६.४.४१ ॥**

**ननाम दण्डवद् भूमौ प्रहृष्टात्मा प्रजापतिः ।**

**न किञ्चनोदीरयितुम् अशकत् तीव्रया मुदा ।**

**आपूरित-मनोद्वारैर् ह्रदिन्य इव निर्झरैः ॥**

**श्रीधरः : **आपूरितानि मनो-द्वाराणीन्द्रियाणि तैः । यथा ह्रदिन्यो नद्यो निर्झरैर् आपूर्यन्ते, तथा महानन्दापूर्णत्वेनावृत्तिकत्वाद् वाग्-आदिना न किञ्चिद् वक्तुं शक्तोऽभूद् इत्य् अर्थः ॥४१॥

**क्रम-सन्दर्भः : **तीव्रया नितान्तया मुदा स्वात्म-स्थित-तत्-प्रेम-रूपया । आपूरितैः सर्वेणाप्य् अंशेन पूरितैः सद्भिर् मनो-द्वारैः ज्ञानेन्द्रियैर् इति तत्-तद्-आवेशात् स्वात्मनः सर्वांशेन पूरितैर् निर्झ्ररैर् जल-नीर्गमैर् ह्रदिन्य इवेति ॥४१॥

**विश्वनाथः : **यथा ह्रदिन्यो निर्धरैर् आपुर्यन्ते, तथा मुदा आनन्देन आपुर् इतानि मनो-द्वाराणि चक्षुर्-आदीन्द्रियाणि तैर् हेतुभिः किञ्चन उदीरयितुं वक्तुं द्रष्टुं श्रोतुं वा नाशकत् ॥४१॥

—ओ)०(ओ—

**॥ ६.४.४२ ॥**

**तं तथावनतं भक्तं प्रजा-कामं प्रजापतिम्**

**चित्त-ज्ञः सर्व-भूतानाम् इदम् आह जनार्दनः ॥**

**श्रीधरः : **यद्य् अप्य् असौ नावोचत् तथापि चित्त-ज्ञ इदं वक्ष्यमाणम् आह ॥४२॥

**क्रम-सन्दर्भः, विश्वनाथः : _न व्याख्यातं _**

—ओ)०(ओ—

**॥ ६.४.४३ ॥**

**श्री-भगवान् उवाच**—

**प्राचेतस महा-भाग संसिद्धस् तपसा भवान्**

**यच् छ्रद्धया मत्-परया मयि भावं परं गतः ॥**

**श्रीधरः : **भावं भक्तिम् । गतः प्राप्तः ॥४३॥

**क्रम-सन्दर्भः : _न व्याख्यातम्।_**

**विश्वनाथः : **मयि परं भावं परमात्मैवायम् इति श्रेष्ठां भावनाम् ॥४३॥

—ओ)०(ओ—

**॥ ६.४.४४ ॥**

**प्रीतोऽहं ते प्रजा-नाथ यत् तेऽस्योद्बृंहणं तपः ।**

**ममैष कामो भूतानां यद् भूयासुर् विभूतयः ॥**

**श्रीधरः : **यद्यतस् ते तपोऽस्य विश्वस्योद्बृहणं वृद्धि-करम् अतस् तेऽहं प्रीतः । मत्-तपसो लोक-समृद्ध्य्-अर्थत्वे त्वत्-प्रीतेः किं कारणं तत्राह—ममेति । भूतानां विभूतयः समृद्धयो भूयासुर् इति यद् एष एव मम कामः । अतो मत्-काम-पूरणाद् एवाहं प्रीतोऽस्मीत्य् अर्थः ॥४४॥

**क्रम-सन्दर्भः : _न व्याख्यातम्।_**

**विश्वनाथः : **अस्य विश्वस्य उद्बृह्ंहणः वृद्धि-करं यत् ते तपोऽभूत्, एष ममैव कामः मद्-इच्छयैव तव तपः सिद्धं बभूवेत्य् अर्थः । ननु किम्-आकारस् ते कामस् तत्राह—भूतानां विभूतयः समृद्धयो भूयासुर् इति । यद् एष एवेति ॥४४॥

—ओ)०(ओ—

**॥ ६.४.४५ ॥**

**ब्रह्मा भवो भवन्तश् च मनवो विबुधेश्वराः ।**

**विभूतयो मम ह्य् एता भूतानां भूति-हेतवः ॥**

**मध्वः : **विशेष-व्यक्ति-पात्रत्वाद् ब्रह्माद्यास् तु विभूतयः ।


    तद्-अन्तर्यामिणश् चैव मत्स्याद्या विभवः स्मृताः ॥ इति तन्त्र-निर्णये ॥४५॥

**श्रीधरः : **भूति-विस्तार-प्रयत्नश् च तवोचित एवेत्य् आह—ब्रह्मेति । भवन्तः प्रजा-पतयः भूतेर् उद्भवस्य हेतवः ॥४५॥

**क्रम-सन्दर्भः : **नन्व् अकामस्य तव कथम्भूता विभूति-कामना ? उच्यते—भक्त-सम्बन्धात् तद्-वात्सल्येनैवेत्य् आह—ब्रह्मेति । ब्रह्मादयो भक्ता हि मनवः मम विभूतयः, ते चान्येषां भूति-हेतव इति ॥४५॥

**विश्वनाथः : **न तु भवादृशा निकृष्टा एवेत्य् आह—ब्रह्मेति ॥४५॥

—ओ)०(ओ—

**॥ ६.४.४६ ॥**

**तपो मे हृदयं ब्रह्मंस् तनुर् विद्या क्रियाकृतिः ।**

**अङ्गानि क्रतवो जाता धर्म आत्मासवः सुराः ॥**

**मध्वः : **तपोऽभिमानी रुद्रस् तु विष्णोर् हृदयम् आश्रितः ।


    विद्या-रूपा तथैवोमा विष्णोस् तनुम् उपाश्रिता ॥


    शृङ्गाराद्य्-आकृति-गतः क्रियात्मा पाकशासनः ।


    अङ्गेषु क्रतवः सर्वे मध्य-देहे च धर्मराट् ।


    प्राणो वायुश् चित्त-गतो ब्रह्माद्याः स्वेषु देवताः ॥ इति च ।

यद्-आश्रितं यद् भवति तत्-तन्-नामकम् ईरितम् इति शब्द-निर्णये ॥४६॥

**श्रीधरः : **विश्व-वृद्ध्य्-अर्थेन त्वत्-तपसाऽहं प्रीत इत्य् उक्तं तद् एव तपः स्तुवन् प्रसङ्गाद् अन्यान्य् अपि लोक-वृद्धि-कराणि विद्यादीनि स्तौति । तपो यम-नियमादि-सहितं ध्यानं मे हृदयम् । विद्या साङ्ग-मन्त्र-जपः सा । ध्यानं तनोतीति तनुर् देहः । क्रिया ध्यानादि-विषयः पुं-व्यापारो भावना-शब्द-वाच्यस् तेन हि ध्यानादिकम् आक्रियत इत्य् आकृतिः । जाताः सु-निष्पन्नाः क्रतवोऽङ्गानि । शिरो वा एतद् यत् प्रवर्ग्यः ग्रीवा उपसदश् चक्षुषी आज्य-भागौ इत्य्-आदि-श्रुतेः । धर्मः क्रत्व्-आद्य्-अपूर्वम् आत्मा मनः, हृदयाश्रयत्वात् । सुरा यज्ञ-भूजस् त एवासवः प्राणाः, सन्तर्पणीयत्वात् ॥४६॥

**क्रम-सन्दर्भः : **यतो भक्तिः खलु ममान्तरङ्गा शक्तिर् इत्य् आह—तप इति ॥४६॥

**विश्वनाथः : **कर्म-योगे समुचितं मे रूपं शृण्व् इत्य् आह—तपः यम-नियमादिकं मे हृदयम् । विद्या साङ्ग-मन्त्र-जपो मे तनुः । क्रिया नित्य-नैमित्तिकाद्या ममाकृतिर् आकारः । क्रतवो ममाङ्गानि शिरो वा एतद् यत् प्रवर्ग्यः ग्रीवा उपसदश् चक्षुषी आज्य-भागौ इत्य्-आदि-श्रुतेः । जाता अभूवन् । धर्मः क्रत्व्-आद्य्-अपूर्वं ममात्मा मनः, ममासवो देवाः । सच्-चिद्-आनन्द-रूपस्य मम हृदयादि-विभूतयस् तप-आदयः ॥४६॥

—ओ)०(ओ—

**॥ ६.४.४७ ॥**

**अहम् एवासम् एवाग्रे नान्यत् किञ्चान्तरं बहिः ।**

**संज्ञान-मात्रम् अव्यक्तं प्रसुप्तम् इव विश्वतः ॥**

**मध्वः : **संज्ञान-मात्रं यद् इदं त्वया तपसा दृष्टं मम रूपं तद् एवाग्र आसीत् ।


    नाना-वर्णो हरिस् त्व् एको बहु-शीर्ष-भुजो रूपात् ।


    आसील् लये तद् अन्यत् तु सूक्ष्म-रूपं श्रियं विना ॥


    असुप्तः सुप्त इव च मीलिताक्षोऽभद् धरिः ।


    अन्यत्रानादराद् विष्णौ श्रीश् चलीनेव कथ्यते ।


    सूक्ष्मत्वेन हरौ स्थानाल् लीनम् अन्यद् अपीष्यते ॥ इति मात्स्ये ॥४७॥

**श्रीधरः : **तपसः सन्तान-वृद्धि-हेतुत्वं दर्शयितुं द्वितीय-तृतीयोक्तम् इतिहासम् आह चतुर्भिः । अहम् एवेति वस्त्व्-अन्तर-व्यावृत्तिः । आसम् एवेति क्रियान्तर-व्यावृत्तिः । आन्तरं ग्राहकम् । बहिर् ग्राह्यम् । सञ्ज्ञान-मात्रं चैतन्य-मात्रम् । अव्यक्तम् इन्द्रिय-वृत्तिभिर् अनभिव्यक्तम् । अत एव प्रसुप्तम् इव विश्वतः सर्वत्र ॥४७॥

**क्रम-सन्दर्भः : **तत्र भक्त एव मम सृष्ट्य्-आदि-सम्बन्धे हेतुर् इति दर्शयितुम् आह—अहम् इति । पद्मम् इदं जगद् अधिकृत्य, न तु वैकुण्ठम् अधिकृत्येति ज्ञेयम् ॥४७॥

**विश्वनाथः : **भक्ति-योगे समुचितं मे स्वरूपं शृण्व् इत्य् आह—अहम् एव त्वया दृश्यैतत् स्वरूप-वस्त्रालङ्कारास्त्र-वाहन-पार्षदादि-विशिष्ट एवाग्रे सृष्टे पूर्वम् आसम् एव, तथैवाग्रे महा-प्रलयानन्तरम् अपि भविष्याम्य् एवेत्य् अग्रे इत्य् अस्य पूर्वोत्तर-काल-वाचित्वाल् लभ्यते । साम्प्रतं त्व् अस्म्य् एवेत्य् अस्य स्वत एव प्र्प्तिर् इति स्वस्य त्रैकालिकी सत्ता दर्शिता । किं च, मम अन्तरं बहिश् च अन्यत् किम् अपि –स्वरूपस्य व्यापकत्वाद् इत्य् अचिन्त्य-शक्तिमत्त्वं च दर्शितम् । यद् वक्ष्यते—


    न चान्तर् न बहिर् यस्य न पूर्वं नापि चापरम् ।


    पूर्वापरं बहिश् चान्तर् जगतो यो जगच् च यः ॥


    तं मत्वात्मजम् अव्यक्तं मर्त्य-लिङ्गम् अधोक्षजम् ।


    गोपिकोलूखले दाम्ना बबन्ध प्राकृतं यथा ॥[भा।पु। १०.९.१३-१४] इति ।

ज्ञान-योगे समुचितं स्वरूपं शृण्व् इत्य् आह—संज्ञान-मात्रं चैतन्य-मात्रम् । अव्यक्तम् इन्द्रिय-वृत्तिभिर् अग्राह्यं विश्वतः सर्वत्र ॥४७॥

—ओ)०(ओ—

**॥ ६.४.४८ ॥**

**मय्य् अनन्त-गुणेऽनन्ते गुणतो गुण-विग्रहः**

**यदासीत् तत एवाद्यः स्वयम्भूः समभूद् अजः ॥**

**मध्वः : **गुणतोऽनन्ते । 


    प्रत्येकशो गुणानां तु निःसीमत्वम् उदीर्यते ।


    तदानन्त्यं तु गुणतस् ते चानन्ता हि सङ्ख्यया ।


    अतोऽनन्त-गुणो विष्णुर् गुणतोऽनन्त एव च ॥ इति तन्त्र-भागवते ॥४८॥

**श्रीधरः : **गुणतो मायातः । गुण-मयो विग्रहो ब्रह्माण्डम् । ततस् तदैव । अजोऽयोनि-जः ॥४८॥

**क्रम-सन्दर्भः : **भक्तम् एव दर्शयति—मयीति ॥४८॥

**विश्वनाथः : **स्व-स्वरूप-सत्त्वम् उपदिश्य सृष्टौ प्रवर्तयितुम् इतिहासम् आह—मयीति । गुणतो मायातः । गुण-विग्रहो महा-समष्टिर् ब्रह्माण्डं ततस् तन्-मध्य एव स्वयम्भूर् युष्माकम् आद्यः ॥४८॥

—ओ)०(ओ—

**॥ ६.४.४९ ॥**

**स वै यदा महादेवो मम वीर्योपबृंहितः ।**

**मेने खिलम् इवात्मानम् उद्यतः स्वर्ग-कर्मणि ॥**

**श्रीधरः : **खिलम् असमर्थम् इव ॥४९॥

**क्रम-सन्दर्भः : **वीर्योपबृंहितः वीर्याज्जातः ॥४९॥

**विश्वनाथः : **खिलम् असमर्थम् इव ॥४९॥

—ओ)०(ओ—

**॥ ६.४.५० ॥**

**अथ मेऽभिहितो देवस् तपोऽतप्यत दारुणम् ।**

**नव विश्व-सृजो युष्मान् येनादाव् असृजद् विभुः ॥**

**श्रीधरः : **मे मया तप-तपेत्य्-अभिहितः सन् । येन तपसा ॥५०॥

**क्रम-सन्दर्भः : **तस्य च भक्तिं दर्शयति—अथेति । तस्माद् भवतोऽपि भूति-विभूति-हेतुत्वं भक्तत्वाद् एवेति ॥५०॥

**विश्वनाथः : **मे मया तप तपेत्य् उक्तः सन् येन तपसा ॥५०॥

—ओ)०(ओ—

**॥ ६.४.५१ ॥**

**एषा पञ्चजनस्याङ्ग दुहिता वै प्रजापतेः ।**

**असिक्नी नाम पत्नीत्वे प्रजेश प्रतिगृह्यताम् ॥**

**श्रीधरः : **सन्तति-वृद्ध्य्-उपायम् आह—एषेति । अङ्ग ! हे दक्ष ! पञ्च-जनाख्यस्य प्रजा-पतेः ॥५१॥

**क्रम-सन्दर्भः : _न व्याख्यातम्।_**

**विश्वनाथः : **त्वम् अपि सर्व-रूपे पैतृके धर्मे यतस्वेत्य् आह—एषेति ॥५१॥

—ओ)०(ओ—

**॥ ६.४.५२ ॥**

**मिथुन-व्यवाय-धर्मस् त्वं प्रजा-सर्गम् इमं पुनः ।**

**मिथुन-व्यवाय-धर्मिण्यां भूरिशो भावयिष्यसि ॥**

**श्रीधरः : **मिथुनस्य यो व्यवायो रतिः स एव धर्मो यस्य स त्वम् । तथा-भूतायां तस्याम् ॥५२॥

**क्रम-सन्दर्भः : _न व्याख्यातम्।_**

**विश्वनाथः : **

—ओ)०(ओ—

**॥ ६.४.५३ ॥**

**त्वत्तोऽधस्तात् प्रजाः सर्वा मिथुनी-भूय मायया**

**मदीयया भविष्यन्ति हरिष्यन्ति च मे बलिम् ॥**

**श्रीधरः : **मायया निमित्त-भूतया । स्त्रिया सह मिथुनी-भूय भविष्यन्ति पुत्रादि-रूपेणोत्पत्स्यन्ते ॥५३॥

**क्रम-सन्दर्भः : **मिथुनी-भूयेति केवलं मिथुनी-भूयैवेत्य् अर्थः ॥५३॥

**विश्वनाथः : **भवि;स्यन्ति पुत्रादि-रूपेण जनिष्यन्ते ॥५३॥

—ओ)०(ओ—

**॥ ६.४.५४ ॥**

**श्री-शुक उवाच—**

**इत्य् उक्त्वा मिषतस् तस्य भगवान् विश्व-भावनः**

**स्वप्नोपलब्धार्थ इव तत्रैवान्तर्दधे हरिः ॥**

_न कतमेनापि व्याख्यातम्।_

—ओ)०(ओ—

इति सारार्थ-दर्शिन्यां हर्षिण्यां भक्त-चेतसाम् ।

षष्ठ-स्कन्धे चतुर्थोऽयं सङ्गतः सङ्गतः सताम् ॥*॥

 —ओ)०(ओ—


    इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां षष्ठ-स्कन्धे 


    हंस-गुह्य-स्तवो नाम 


    चतुर्थोऽध्यायः ।

॥६.४॥

(६.५)


### अथ पञ्चमोऽध्यायः


## नारद-शापः 

**॥ ६.५.१ ॥**

**श्री-शुक उवाच—**

**तस्यां स पाञ्चजन्यां वै विष्णु-मायोपबृंहितः ।**

**हर्यश्व-संज्ञान् अयुतं पुत्रान् अजनयद् विभुः ॥**

**श्रीधरः : **

पञ्चमे नारदेनाथ वाचः-कूटैस् तु नाशितान् ।

सुतान् आकर्ण्य दक्षोऽमुं शशापेति निरूप्यते ॥१॥

**क्रम-सन्दर्भः : **उवाच चेति चतुष्कम् । पञ्च गुणिताः पञ्च आश्रयि-रूपा यत्र तद्-गृहम् आश्रय-रूपम् अद्भुतम् ॥१॥

**विश्वनाथः : **

वाचः-कूटेन हर्यश्वान् नयांश् चाकृत वैष्णवान् ।

पञ्चमे नारदः शप्तः स दक्षेनेति वर्ण्यते ॥१॥

—ओ)०(ओ—

**॥ ६.५.२ ॥**

**अपृथग्-धर्म-शीलास् ते सर्वे दाक्षायणा नृप ।**

**पित्रा प्रोक्ताः प्रजा-सर्गे प्रतीचीं प्रययुर् दिशम् ॥**

**श्रीधरः : **अपृथग् धर्म-शीला एकाचार-स्वभावाः ॥२॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.५.३ ॥**

**तत्र नारायण-सरस् तीर्थं सिन्धु-समुद्रयोः ।**

**सङ्गमो यत्र सुमहन् मुनि-सिद्ध-निषेवितम् ॥**

**श्रीधरः : **तत्र प्रतीच्यां दिशि सिन्धोर् नद्याः समुद्रस्य च यत्र सङ्गमस् तत्र-स्थं नारायण-सरो नाम तीर्थं प्रययुर् इत्य् अन्वयः । सु-महद् अति-विस्तीर्णम् ॥३॥

**क्रम-सन्दर्भः : _न व्याख्यातम्।_**

**विश्वनाथः : **तत्र दिशि नारायण-सरस्-तीर्थं महद् वर्तते, यत्र सिन्धोर् नद्याः समुद्रस्य च सङ्गमः ॥३॥

—ओ)०(ओ—

**॥ ६.५.४ ॥**

**तद्-उपस्पर्शनाद् एव विनिर्धूत-मलाशयाः ।**

**धर्मे पारमहंस्ये च प्रोत्पन्न-मतयोऽप्य् उत ॥**

**श्रीधरः : **विनिर्धूतो मलो रागादिर् यस्मात् स आशयो येषाम् ॥४॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.५.५ ॥**

**तेपिरे तप एवोग्रं पित्रादेशेन यन्त्रिताः ।**

**प्रजा-विवृद्धये यत्तान् देवर्षिस् तान् ददर्श ह ॥**

**श्रीधरः : **तान् शुद्ध-सत्त्वान् अपि पित्रादेश-जाड्येन प्रजा-विवृद्धये यत्तान् उद्युक्तान् ददर्श ॥५॥

**क्रम-सन्दर्भः : _न व्याख्यातम्।_**

**विश्वनाथः : **यत्तान् उद्यतान् ॥५॥

—ओ)०(ओ—

**॥ ६.५.६ ॥**

**उवाच चाथ हर्यश्वाः कथं स्रक्ष्यथ वै प्रजाः ।**

**अदृष्ट्वान्तं भुवो यूयं बालिशा बत पालकाः**[^७]** ॥**

**श्रीधरः : **अहो कष्टं मोक्ष-मार्गाधिकारिणः सन्त एते प्रवृत्ति-निष्ठैः कर्मभिर् नश्येरन्न् इति कृपया तान् निगूढार्थैर् वाक्यैर् उपदिशति स्म । तद् आह—उवाचेति चतुर्भिः । पालकाः सन्तोऽपि बालिशा अज्ञा यूयं कथं प्रजाः स्रक्ष्यथ ? बतेति खेदे । बालका इति पाठे बालिशत्वे हेतुः ॥६॥

**क्रम-सन्दर्भः : _न व्याख्यातम्।_**

**विश्वनाथः : **

शुद्धान्तःकरणा एते मोक्ष-धर्माधिकारिणः ।

अनुरोधात् पितुः कस्माद् अत्र मज्जन्ति कर्मणि ॥

तद् इमान् मोचये तत्त्वम् उपदिश्यैव गूढ-वाक् ।

इति कारुणिको वाचः कूटांस् तान् आह नारदः ॥

हे हर्यश्वाः ! भूवोऽन्तम् अदृष्ट्वा प्रजाः कथं स्रक्ष्यथ ? व्याख्यात्व् एषां स्वयम् एवाग्रे करिष्यत इति न व्याख्यायते । तस्मात् यूयं बालिशा मूर्खा एव, यतो बालकाः । पालका इति पाठे प्रजानां पालका अपि यूयं बालिशाः एव । बतेति विस्मये ॥६॥

—ओ)०(ओ—

**॥ ६.५.७ ॥**

**तथैक-पुरुषं राष्ट्रं बिलं चादृष्ट-निर्गमम् ।**

**बहु-रूपां स्त्रियं चापि पुमांसं पुंश्चली-पतिम् ॥**

**श्रीधरः : **एक एव पुरुषो यस्मिंस् तद् राष्ट्रम् अदृष्ट्वेत्य् अनुषङ्गः । बिलं चेत्य्-आदि-द्वितीयान्तानाम् अविज्ञाय कथं सर्गं करिष्यथेति तृतीयेनान्वयः ॥७॥

**क्रम-सन्दर्भः : _न व्याख्यातम्।_**

**विश्वनाथः : **एक एव पुरुषो यत्र तद् राष्ट्रम् इत्य्-आदि द्वितीयान्तानाम् अविज्ञाय कथं सर्गं करिष्यथेति तृतीयेनान्वयः ॥७॥

—ओ)०(ओ—

**॥ ६.५.८ ॥**

**नदीम् उभयतो वाहां पञ्च-पञ्चाद्भुतं गृहम् ।**

**क्वचिद् धंसं चित्र-कथं क्षौर-पव्यं स्वयं भ्रमि ॥**

**श्रीधरः : **पञ्च-पञ्चानां पञ्च-विंशतेर् अद्भूतं गृहम् । क्षौर-पव्यं क्षुरैः पविभिर् वज्रैश् च निर्मितम् इवाति-तीक्ष्णं दृढं चेत्य् अर्थः । स्वयं स्वतन्त्रम् । भ्रमिं भ्रमण-स्वभावम् ॥८॥

**क्रम-सन्दर्भः : _न व्याख्यातम्।_**

**विश्वनाथः : **उभयतो बाह्यम् उभय-दिक् प्रवाहतीं पञ्च-पञ्चानां पञ्च-विंशति-तत्त्वानाम् अद्भुतं गृहं विष्णुं परम-साद्गुण्य-प्रदत्वात् भक्तानां तानि तत्रैव स्थातुम् अर्हन्तीति भावः । क्षुरैः पविभिर् वज्रैश् च निर्मितम् अतितीक्ष्णं किम् अपि वस्तु ॥८॥

—ओ)०(ओ—

**॥ ६.५.९ ॥**

**कथं स्व-पितुर् आदेशम् अविद्वांसो विपश्चितः ।**

**अनुरूपम् अविज्ञाय अहो सर्गं करिष्यथ ॥**

**श्रीधरः : **विपश्चितः सर्व-ज्ञस्य स्व-पितुर् आदेशम् आत्मनोऽनुरूपम् अविद्वांसोऽजानन्तः पूर्वोक्तं चैक-पुरुषं राष्ट्रम् इत्य्-आद्य्-अविज्ञायाहो कथं सर्गं करिष्यथेत्य् अन्वयः ॥९॥

**क्रम-सन्दर्भः : _न व्याख्यातम्।_**

**विश्वनाथः : **विपश्चितः सर्वज्ञस्य ॥९॥

—ओ)०(ओ—

**॥ ६.५.१० ॥**

**श्री-शुक उवाच—**

**तन् निशम्याथ हर्यश्वा औत्पत्तिक-मनीषया ।**

**वाचः-कूटं तु देवर्षेः स्वयं विममृशुर् धिया ॥**

**श्रीधरः : **वाचः-कूटं परोक्ष-वादेनार्थान्तरम् इव प्रतीयमानं वचनम् । औत्पत्तिकी सहजा मनिषा विचार-शक्तिर् यस्याः, तया धिया स्वयम् एव विममृशुर् विचारितवन्तः ॥१०॥

**क्रम-सन्दर्भः : _न व्याख्यातम्।_**

**विश्वनाथः : **वाचः-कूटं परोक्ष-वादेनार्थान्तरम् इव प्रतीयमानं वचनम् ॥१०॥

—ओ)०(ओ—

**॥ ६.५.११ ॥**

**भूः क्षेत्रं जीव-संज्ञं यद् अनादि निज-बन्धनम् ।**

**अदृष्ट्वा तस्य निर्वाणं किम् असत्-कर्मभिर् भवेत् ॥**

**श्रीधरः : **नारदोक्त-दश-वाक्यानां तैर् विमृश्य निर्णीतानर्थान् आह दशभिः । अदृष्ट्वाऽन्तं भुवः [भा।पु। ६.५.६] इत्य् अत्र भू-शब्दार्थम् आह—भूर् इति क्षेत्रम् । तच् चात्र जीव-संज्ञं लिङ्ग-शरीरम् । यन् निज-बन्धनम् आत्मनो बन्ध-कारणम् । अन्त-शब्दार्थम् आह—निर्वाणं नाशम् । असद्भिर् मोक्षानुपयोगिभिः कर्मभिः किं भवेत् ? न किम् अपि॥११॥

**क्रम-सन्दर्भः : _न व्याख्यातम्।_**

**विश्वनाथः : **नारदोक्तानि दश-वाक्यानि सुख-बोधार्थं स्वयम् एव व्याचष्टे दशभिः । तत्र अदृष्ट्वाऽन्तं भुवः [भा।पु। ६.५.६] इति व्याचष्टे—भूर् इति क्षेत्रम् । तच् चात्र जीव-संज्ञं लिङ्ग-शरीरम् । अनादि आदि-शून्यं निजस्य जीवात्मनो -बन्धनं यतस् तत् तस्य निर्वाणम् । अन्तं ज्ञानेन नाशम् इत्य् अर्थः । असत्-कर्मभिर् अवान्तरैः कर्म-मार्गैस् तेन कर्म-निर्वाणार्थम् एव प्रत्युत यतध्वम् इति भावः ॥११॥

—ओ)०(ओ—

**॥ ६.५.१२ ॥**

**एक एवेश्वरस् तुर्यो भगवान् स्वाश्रयः परः ।**

**तम् अदृष्ट्वाभवं पुंसः किम् असत्-कर्मभिर् भवेत् ॥**

**श्रीधरः : **एक-पुरुषं [भा।पु। ६.५.७] इत्य् अस्यार्थम् आह—एक एवेति । तुर्यः सर्व-साक्षी । स्वाश्रयः स्वाधारः । अभवं नित्य-मुक्तम् । असद्भिर् ईश्वरासमर्पितैः कर्मभिः ॥१२॥

**क्रम-सन्दर्भः : _न व्याख्यातम्।_**

**विश्वनाथः : **तथा, एक-पुरुषं राष्ट्रं[भा।पु। ६.५.७]इत्य् एतद् व्याचष्टे—एक इति । तुर्यः विश्व-तैजस-प्राज्ञेभ्यो भिन्नश् चतुर्थः । राष्टं जगद् इति ज्ञेयम् । अभवत् न विद्यते भवः संसारो भक्तानां यतन्तं “अदृष्ट्वा भजनैर् अप्रत्यक्षीकृता तेन तम् एव भजतेति भावः ॥१२॥

—ओ)०(ओ—

**॥ ६.५.१३ ॥**

**पुमान् नैवैति यद् गत्वा बिल-स्वर्गं गतो यथा ।**

**प्रत्यग्-धामाविद इह किम् असत्-कर्मभिर् भवेत् ॥**

**श्रीधरः : **बिलं चादृष्ट-निर्गमं [भा।पु। ६.५.७] इत्य् अस्यार्थम् आह—पुमान् यद् गत्वा प्राप्य बिल-स्वर्गं पातालं गत इव नैवैति नावर्तते तत् प्रत्यग् धाम ज्योती-रूपं ब्रह्म । अविदोऽविदुषः असद्भिर् नश्वर-स्वर्गादि-साधनैः कर्मभिः ॥१३॥

**क्रम-सन्दर्भः : _न व्याख्यातम्।_**

**विश्वनाथः : **बिलं चादृष्ट-निर्गमं [भा।पु। ६.५.७] इति व्याचष्टे—पुमान् इति । यत् प्रत्यग्-धाम प्रतीचो भगवतो धाम वैकुण्ठं गत्वा प्राप्य न पुनर् एति न पुनर् आवर्तते । बिल-स्वर्गं पातालं गतो यथा तत्रैवासज्य तिष्ठतीत्य् अर्थः । अविदः अविदुषो जनस्य तेन वैकुण्ठ-प्राप्तये यतध्वम् इति भावः ॥१३॥

—ओ)०(ओ—

**॥ ६.५.१४ ॥**

**नाना-रूपात्मनो बुद्धिः स्वैरिणीव गुणान्विता ।**

**तन्-निष्ठाम् अगतस्येह किम् असत्-कर्मभिर् भवेत् ॥**

**श्रीधरः : **बहु-रूपां स्त्रियं [भा।पु। ६.५.७] इत्य् अस्यार्थम् आह—नाना-रूपेति । स्वैरिणीव पुंश्चलीव विमोहकै रज-आदि-गुणैर् अन्विता । तन् निष्ठां तस्या अवसानं विवेकम् अगतस्याप्राप्तस्य । असद्भिर् अशान्तैः ॥१४॥

**क्रम-सन्दर्भः : _न व्याख्यातम्।_**

**विश्वनाथः : **बहु-रूपां स्त्रियं [भा।पु। ६.५.७] इत्य् एतद् व्याचष्टे—नानेति । स्वैरिणीव कुविषयोन्मुखी गुणाः सौन्दर्य-वैदग्ध्यादयः । पाण्डित्यादयश् च तैर् अन्विता । तस्या निष्ठां भद्राभद्र-प्रवृत्तिम् अगतस्य अजानतः अविचारयत इत्य् अर्थः । अतो विवेकेन बुद्धिं कृष्णोन्मुखीं कुरुतेति भावः ॥१४॥

—ओ)०(ओ—

**॥ ६.५.१५ ॥**

**तत्-सङ्ग-भ्रंशितैश्वर्यं संसरन्तं कुभार्यवत् ।**

**तद्-गतीर् अबुधस्येह किम् असत्-कर्मभिर् भवेत् ॥**

**श्रीधरः : **पुमांसं पुंश्चली-पतिं [भा।पु। ६.५.७] इत्य् अस्यार्थम् आह । तस्याः सङ्गेन भ्रंशितम् ऐश्वर्यं स्वातन्त्र्यं यस्य । कुत्सिता भार्या यस्य तद्वत् । तस्या गतीः सुख-दुःख-लक्षणाः । संसरन्तं गच्छन्तं जीवम् अबुधस्याजानतः । असद्भिर् बुद्ध्य्-अविवेक-प्राप्तैः ॥१५॥

**क्रम-सन्दर्भः : **तस्याः पुंश्चली-रूपाया मायायाः सङ्गेन भ्रंशितम् ऐश्वर्यं किञ्चित् स्वीय-ज्ञानादि-सामर्थ्यं यस्य तम् । तस्या गतीः संसरन्तं गच्छन्तं जीवम् स्व-स्वरूपम् अबुधस्याजानत इत्य् अर्थः[^८] । तत्-सङ्ग-भ्रंशितैश्वर्यम् इति । जीवस्य स्व-ज्ञानादि-रूपं स्वरूप-सामर्थ्यं किञ्चिद् दर्शितम् इति ज्ञेयम् ॥१५॥[^९]

**विश्वनाथः : **पुमांसं पुंश्चली-पतिं [भा।पु। ६.५.७] इति व्याचष्टे—तद् इति । कुत्सित-भार्यं गृहस्थम् इव संसरन्तं जीवम् अबुधस्य अजानतः—षष्ठ्य्-अभाव आर्षः । तस्य गतीः स्वर्ग-नरकाद्या अप्य् अजानतः तेनात्मानम् आत्मनैवोद्धरथेति भावः ॥१५॥

—ओ)०(ओ—

**॥ ६.५.१६ ॥**

**सृष्ट्य्-अप्यय-करीं मायां वेला-कूलान्त-वेगिताम्**[^१०]** ।**

**मत्तस्य ताम् अविज्ञस्य किम् असत्-कर्मभिर् भवेत् ॥**

**श्रीधरः : **नदीम् उभयतो वाहां [भा।पु। ६.५.८] इत्य् अस्यार्थम् आह । सृष्ट्य्-अप्ययौ करोतीत्य् उभयतः प्रवाहो दर्शितः । वेला कूलं प्रवाह-पतितानां निर्गम-स्थानं तपो-विद्यादि तस्यान्ते समीपे वेगितां निर्गम-प्रतिबन्धाय क्रोधाहङ्कारादिभिः कृत-वेगाम् । मत्तस्य तद् वेगेन विवशस्य । अत एव तां तथाभूताम् अविज्ञस्याविचारयतः । असद्भिर् मायिकैः । यद् वा, वेला-कूलं समुद्रस्य व्यवहार-स्थानं तस्य समीपे समुद्र-वृद्धि-ह्रासाभ्यां यथोभयतोऽन्तर्-बहिः कृत-वेगा नदी भवत्य् एवं समुद्र-तुल्यस्यात्मनो व्यवहार-स्थाने व्यवहार-स्थाने देहे जन्म-मरणादिभिः कृत-वेगाम् इत्य् अर्थः । वेगिनीम् इति पाठे वेगवतीम् ॥१६॥

**क्रम-सन्दर्भः : _न व्याख्यातम्।_**

**विश्वनाथः : **नदीम् उभयतो वाहां [भा।पु। ६.५.८] इति व्याचष्टे—सृष्टाप्ययौ करोतीति तां सृष्टि-काले पूर्व-पूर्वतस् तत्त्वानि निःसरन्ति अप्यय-काले उत्तरोत्तरतः पूर्वं पूर्वं प्रविशन्तीत्य् उभयतः प्रवाहो दर्शितः । वेला-कुलस्यान्तं समीपं, वेला स्यात् तीर-नीरयोः इत्य् अभिधानात् । संसार-प्रवाह-पतितानां निर्गम-स्थानं तपो-विद्यादि, तत्रैव वेगिनीं निर्गम-प्रतिबन्धाय तपो-विद्यादिमत् सुदृष्टैः क्रोधाहङ्कारादिभिः कृत-वेगां, वेगिताम् इति च पाठः । मत्तस्य तत्-तद्-वेगेन विवशस्य, अत एव तां तथा-भूताम् अविज्ञस्य अविचारयतः तेन लौकिक-प्रतिष्ठादिकम् अपि परित्यज्य पारं व्रजथेति भावः ॥१६॥

—ओ)०(ओ—

**॥ ६.५.१७ ॥**

**पञ्च-विंशति-तत्त्वानां पुरुषोऽद्भुत-दर्पणः ।**

**अध्यात्मम् अबुधस्येह किम् असत्-कर्मभिर् भवेत् ॥**

**श्रीधरः : **पञ्च-पञ्च[भा।पु। ६.५.८] इत्य् अस्यार्थम् आह । पञ्च-विंशति-तत्त्वानां पुरुषोऽन्तर्यामी । अद्भुत-दर्पणम् आश्चर्य-रूप आश्रयः । अध्यात्मं कार्य-कारण-सङ्घाताधिष्ठातारम् । तम् अबुधस्य । असद्भिर् मिथ्यास्वातन्त्र्य-कृतैः ॥१७॥

**क्रम-सन्दर्भः : **लोहानाम् इव पञ्चविंशति-तत्त्वानां सङ्घात-रूपः पुरुषोऽद्भुतो दर्पणः, आत्मनः आभास आश्रयो मुखादेर् इव । ऐश्वरं भगवल्-लीलात्मकम् । चित्र-कथम् इत्य् उक्तत्वात् । विविक्तानि पदानि सर्वेऽप्य् अर्था यस्मात् ॥१७॥

**विश्वनाथः : **पञ्च-पञ्चाद्भुत-गृहं [भा।पु। ६.५.८] इत्य् एतद् व्याचष्टे—पञ्चेति । पुरुषो विष्णुर् अद्भुत-दर्पण इति भक्ता हि स्व-चिन्तादीनि पञ्च-विंशति-तत्त्वानि विष्णोर् एवार्पयन्ति तानि च विष्णु-गतानि भूत्वा निर्मलान्य् अप्राकृतानि नित्यानि प्रतिबिम्बितां परित्यज्य विष्णु-रूप-दर्पण-धर्माण्य् एव भवन्तीति विष्णु-रूप-दर्पणस्याद्भुतत्वम् । अन्य-दर्पण-गतं मुखादिकं तु यथा-स्थित-रूपं यत् तत् प्रतिबिम्बम् एव भवेन् न तु दर्पण-गत-नैर्मल्य-ग्राहीत्य् अर्थः । तं पुरुषं विष्णुम् अध्यात्मम् आत्मन्य् एव वर्तमानम् अबुधस्य सेव्यत्वेनाजानतः । तस्माद् देहात्मानौ हरये समर्पयथेति भावः ॥१७॥

—ओ)०(ओ—

**॥ ६.५.१८ ॥**

**ऐश्वरं शास्त्रम् उत्सृज्य बन्ध-मोक्षानुदर्शनम् ।**

**विविक्त-पदम् अज्ञाय किम् असत्-कर्मभिर् भवेत् ॥**

**श्रीधरः : **क्वचिद् धंसं [भा।पु। ६.५.८] इत्य् अस्यार्थम् आह । ऐश्वरम् ईश्वर-प्रतिपादकम् । विविक्तं पदं चिज्-जड-रूपं वस्तु येनेति हंस-पद-व्याख्यानम् । बन्ध-मोक्षाव् अनुदर्शयतीति तथा । अनेन चित्राः कथा यस्येति व्याख्यातम् । तद् उत्सृज्यान् अभ्यस्य अज्ञायाविदुषः । असद्भिर् बहिर्-मुखैः ॥१८॥

**क्रम-सन्दर्भः : _न व्याख्यातम्।_**

**विश्वनाथः : **क्वचिद् धंसं चित्र-कथं [भा।पु। ६.५.८] इति व्याचष्टे—ऐश्वरम् ईश्वर-प्रतिपादकम् । बन्ध-मोक्षौ विचित्राभिः कथाभिर् अनुदर्शयतीति चित्र-कथम् इति व्याख्यातम् । क्षीर-नीरम् इव विविक्तम् आत्मात्म-वस्तु येनेति हंस-पदं व्याख्यातम् । विविक्तानि विचार-युक्तान्य् एव पदानि सुप्-तिङ्-अन्तानि यत्रेति तत्रैवान्तिक्यम् उचितम् अतो मोक्षार्थम् ईश्वरं भजतेति भावः ॥१८॥

—ओ)०(ओ—

**॥ ६.५.१९ ॥**

**काल-चक्रं भ्रमि तीक्ष्णं सर्वं निष्कर्षयज् जगत् ।**

**स्वतन्त्रम् अबुधस्येह किम् असत्-कर्मभिर् भवेत् ॥**

**श्रीधरः : **क्षौर-पव्यं [भा।पु। ६.५.८] इत्य् अस्यार्थम् आह—काल-चक्रम् इति । भ्रमिर् भ्रमणात्मकम् । तीक्ष्णम् इति निष्कर्षयद् इति च क्षौरपव्य-पदं व्याख्यातम् । तद् अबुधस्यात एव फलस्य नित्य-बुद्ध्या काम्य-कर्मानुष्ठाने वैगुण्य-बाहुल्याद् असद्भिः ॥१९॥

**क्रम-सन्दर्भः : _न व्याख्यातम्।_**

**विश्वनाथः : **क्षौर-पव्यं स्वयं भ्रमि[भा।पु। ६.५.८] इति व्याचष्टे—काल-चक्रम् इति । क्षुर-पविभ्याम् इव निवृत्तम् इति भय-प्रदत्वात् क्षौर-पव्यं भ्रमणात्मकत्वाद् भ्रमिः । तीक्ष्णत्वात् तीक्ष्णं निष्कर्षयत् विनाशयत् । तेन श्वः परश्वो वा मरिष्यथ किम् इति हरिं न भजथेति भावः ॥१९॥

—ओ)०(ओ—

**॥ ६.५.२० ॥**

**शास्त्रस्य पितुर् आदेशं यो न वेद निवर्तकम्**

**कथं तद्-अनुरूपाय गुण-विस्रम्भ्य् उपक्रमेत् ॥**

**श्रीधरः : **स्व-पितुर् आदेशं [भा।पु। ६.५.९] इत्य् अस्यार्थम् आह । शास्त्रस्य स्व-पितुर् द्वितीय-जन्म-हेतोः । तद्-अनुरूपाय निवृत्त्य्-अनुरूपाय । निवर्तकम् आदेशं यो न वेद स कथं गुण-विश्रम्भी गुण-मय-प्रवृत्ति-मार्ग-विश्वासवान् सन्न् उपक्रमेत् सृष्ट्य्-आदौ प्रवर्तेत । 


    मोक्षेश-ब्रह्म-बुद्धीनां जीव-मायान्तर्-आत्मनाम् । 


    शास्त्र-कालोपदेशानाम् अज्ञाने किम् उ कर्मभिः ॥ इति वाचः-कूट-सङ्ग्रह-श्लोकः ॥२०॥

**क्रम-सन्दर्भः : **तद्-अनुरूपाय निवृत्त्य्-अनुरूपाय ज्ञानाय । तद्-अवेदने तत्रैव वध्येतेति भावः ॥२०॥

**विश्वनाथः : **कथं स्व-पितुर् आदेशम् अविद्वांसः[भा।पु। ६.५.९] इति व्याचष्टे—शास्त्रस्येति । न ह्य् आधान-कर्तैव पिता । किन्तु शास्त्रम् एव तस्य पितुर् आदेशोऽपि निवर्तक एव, न तु प्रवर्तकः । अतो यस्यादेशं निवर्तकं न वेद, तदा तद्-अनुरूपाय आदेशानुरूपं कर्तुं कथम् उपक्रमेत् । यतोऽयं गुणे प्रवृत्ति-मार्गे एव विस्रम्भी अयम् एवादेश इति विश्वासवान्, अतः शास्त्रस्य शास्त्रानुसारिणः पितुश् च निवृत्ति-धर्मे या आज्ञा सेवा वास्तवी, ताम् एव पालयेद् इति ध्वनिः । अतः शास्त्र-तात्पर्य-प्रतिकूलम् आदेष्टुर् दक्षस्य पितृत्वाभावात् तद्-आज्ञाया अपालने वो नास्ति प्रत्यवाय इत्य् अनुध्वनिः । तस्मान् मत्त एव विष्णोर् मन्त्रं गृहीत्वा क्वचिद् एकान्त उपविश्य तं विष्णुम् एव भजतेति सर्वानुध्वनिः ॥२०॥

—ओ)०(ओ—

**॥ ६.५.२१ ॥**

**इति व्यवसिता राजन् हर्यश्वा एक-चेतसः ।**

**प्रययुस् तं परिक्रम्य पन्थानम् अनिवर्तनम् ॥**

**श्रीधरः : **इति व्यवसिता एवं निश्चितवन्तः । एक-चेतस ऐकमत्य-युक्ताः । तं नारदं प्रदक्षिणी-कृत्यापुनर्-आवृत्ति-मार्गं प्रययुः ॥२१॥

**क्रम-सन्दर्भः : _न व्याख्यातम्।_**

**विश्वनाथः : **इति विशेषेण अवसितं निश्चितं यैस् ते, एक-चेतसः ऐक्यमत्यवन्तः, परिक्रम्येति गुरु-करण-चरणामृत-ग्रहण-दण्डवत्-प्रणमनादयोऽप्य् उपलक्ष्यन्ते ॥२१॥

—ओ)०(ओ—

**॥ ६.५.२२ ॥**

**स्वर-ब्रह्मणि निर्भात- हृषीकेश-पदाम्बुजे ।**

**अखण्डं चित्तम् आवेश्य लोकान् अनुचरन् मुनिः ॥**

**श्रीधरः : **निर्भातः साक्षात् कृतो यो हृषीकेशस् तस्य पदाम्बुजे । अनुचरत् अन्वचरद् इत्य् अर्थः ॥२२॥

**क्रम-सन्दर्भः : **नारदस्य च चेष्टेयं सर्वं तद् उन्मुखी-करणेच्छा-मयेन श्री-भगद्-अनुरागेणैवेत्य् आह—स्वर-ब्रह्मणीति । उत्तम-स्वर-जाति-स्वभावोऽयम् । यः सामान्यतः स्व-स्वोत्कण्ठा-विषयं स्मारयति विशेषतो भक्तानां भगवन्तम् इत्य् अनुभवः ॥२२॥

**विश्वनाथः : **हन्त हन्त एतावन्तो जीवा नरकाद् उद्धृतास् तत्-प्रभोर् यश उपरीणयामीति नारदस्यानन्द-समुद्रे निमज्जनम् आह—स्वराः षड्जादय एव ब्रह्म, तत्र निर्भातस्य लीला-गानेन साक्षात्-कृतस्य हृषीकेशस्य सर्वेन्द्रियाकर्षकस्य कृष्णस्य चरण-कमले ॥२२॥

—ओ)०(ओ—

**॥ ६.५.२३ ॥**

**नाशं निशम्य पुत्राणां नारदाच् छील-शालिनाम् ।**

**अन्वतप्यत कः शोचन् सुप्रजस्त्वं शुचां पदम् ॥**

**श्रीधरः : **नाशम् अदर्शनं स्व-धर्म-भ्रंशं वा । शीलेन शालन्ते शोभन्त इति तथा तेषाम् । को दक्षः ? सुप्रजस्त्वं सत्-पुत्रवत्त्वम् । शुचां शोकानां स्थानम् ॥२३॥

**क्रम-सन्दर्भः : _न व्याख्यातम्।_**

**विश्वनाथः : **नाशं वैष्णवत्वम् एव गृहस्थानां मते नाशस्तम् । को दक्षः ? अन्वतप्यत । हन्त हन्त तादृशा मे पुत्रा नारदेन भ्रंशिता इति विषसाद । सुप्रजस्त्वं सत्-पुत्रवत्त्वम् । शुचां पदं शोकानां स्थानं शोक-दुःखादृष्टवन्त एव लोकाः सुप्रजसो भवन्तीति विललाप ॥२३॥

—ओ)०(ओ—

**॥ ६.५.२४ ॥**

**स भूयः पाञ्चजन्यायाम् अजेन परिसान्त्वितः ।**

**पुत्रान् अजनयद् दक्षः सवलाश्वान् सहस्रिणः ॥**

**श्रीधरः : **अजेन ब्रह्मणा । सहस्रशः सहस्र-सङ्ख्यान् ॥२४॥

**क्रम-सन्दर्भः : _न व्याख्यातम्।_**

**विश्वनाथः : **सवलाश्वान् सवलाश्व-संज्ञान् सहस्रिणः सहस्र-साङ्ख्यातान् ॥२४॥

—ओ)०(ओ—

**॥ ६.५.२५ ॥**

**ते च पित्रा समादिष्टाः प्रजा-सर्गे धृत-व्रताः ।**

**नारायण-सरो जग्मुर् यत्र सिद्धाः स्व-पूर्वजाः ॥**

**श्रीधरः : **परमं ब्रह्म प्रणवं वक्ष्यमाण-मन्त्रं वा ॥२५॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.५.२६ ॥**

**तद्-उपस्पर्शनाद् एव विनिर्धूत-मलाशयाः ।**

**जपन्तो ब्रह्म परमं तेपुस् तत्र महत् तपः ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः : **ब्रह्म परमं वक्ष्यमाणं मन्त्रम् ॥२६॥

—ओ)०(ओ—

**॥ ६.५.२७ ॥**

**अब्-भक्षाः कतिचिन् मासान् कतिचिद् वायु-भोजनाः ।**

**आराधयन् मन्त्रम् इमम् अभ्यस्यन्त इडस्पतिम् ॥**

**श्रीधरः : **इडस्पतिं वाचां मन्त्राणां पतिं विष्णुम् आराधयामासुः ॥२७॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.५.२८ ॥**

**ॐ नमो नारायणाय पुरुषाय महात्मने ।**

**विशुद्ध-सत्त्व-धिष्ण्याय महा-हंसाय धीमहि ॥**

**श्रीधरः : **विशुद्ध-सत्त्वाश्रयाय परम-हंसाय नमो धीमहि ॥२८॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.५.२९ ॥**

**इति तान् अपि राजेन्द्र प्रजा-सर्ग-धियो मुनिः**

**उपेत्य नारदः प्राह वाचः-कूटानि पूर्ववत् ॥**

**श्रीधरः : **प्रति-सर्गे धीर् येषां तान् । वाचः-कूटानि अदृष्ट्वाऽन्तं भुवः[भा।पु। ६.५.६] इत्य्-आदीनि पूर्वोक्तानि प्राह ॥२९॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.५.३० ॥**

**दाक्षायणाः संशृणुत गदतो निगमं मम**

**अन्विच्छतानुपदवीं भ्रातॄणां भ्रातृ-वत्सलाः ॥**

**श्रीधरः : **हे दाक्षायणाः, संशृणुतेत्य्-आदि-पुनर्-अन्यद् अपि प्राह । निगमम् उपदेशम् । अन्विच्छतावलोकयत ॥३०॥

**क्रम-सन्दर्भः : _न व्याख्यातम्।_**

**विश्वनाथः : **निगमम् उपदेशम् ॥३०॥

—ओ)०(ओ—

**॥ ६.५.३१ ॥**

**भ्रातॄणां प्रायणं भ्राता योऽनुतिष्ठति धर्मवित् ।**

**स पुण्य-बन्धुः पुरुषो मरुद्भिः सह मोदते ॥**

**श्रीधरः : **प्रायणं प्रकृष्टं गमनम् । पुण्यम् एव बन्धुर् यस्य मरुद्भिर् भ्रातृ-वत्सलैर् देवैः ॥३१॥

**क्रम-सन्दर्भः : _न व्याख्यातम्।_**

**विश्वनाथः : **प्रायणं प्रव्रज्यं मरुद्भिर् भ्रातृ-वत्सलैर् देवैः । अयं दृष्टान्त एवोक्तः—यूयं तु वैकुण्ठ-गामिभिर् अग्रजैः सह मोदिष्यध्वे इति भावः ॥३१॥

—ओ)०(ओ—

**॥ ६.५.३२ ॥**

**एतावद् उक्त्वा प्रययौ नारदोऽमोघ-दर्शनः ।**

**तेऽपि चान्वगमन् मार्गं भ्रातॄणाम् एव मारिष ॥**

**श्रीधरः : **अमोघं दर्शनं यस्य । हे मारिष आर्य ॥३२॥

**क्रम-सन्दर्भः : _न व्याख्यातम्।_**

**विश्वनाथः : **मारिष हे आर्य ॥३२॥

—ओ)०(ओ—

**॥ ६.५.३३ ॥**

**सध्रीचीनं प्रतीचीनं परस्यानुपथं गताः ।**

**नाद्यापि ते निवर्तन्ते पश्चिमा यामिनीर् इव ॥**

**श्रीधरः : **सध्रीचीनं समीचीनम् । प्रतीचीनं प्रत्यग्-वृत्ति-लभ्यम् । अनुपथम् अनुगुण-पन्थानम् । पश्चिमा यामिनीर् गता रात्रय इव ॥३३॥

**क्रम-सन्दर्भः : _न व्याख्यातम्।_**

**विश्वनाथः : **सध्रीचीनं समीचीनम् । प्रतीचीनं प्रत्यग्-वृत्ति-लभ्यं परस्य परमेश्वरस्य अनुकूलं भक्ति-मार्गं पश्चिमा यामिनीर् गता रात्रय इव ॥३३॥

—ओ)०(ओ—

**॥ ६.५.३४ ॥**

**एतस्मिन् काल उत्पातान् बहून् पश्यन् प्रजापतिः ।**

**पूर्ववन् नारद-कृतं पुत्र-नाशम् उपाशृणोत् ॥**

_न कतमेनापि व्याख्यातम्।_

—ओ)०(ओ—

**॥ ६.५.३५ ॥**

**चुक्रोध नारदायासौ पुत्र-शोक-विमूर्च्छितः ।**

**देवर्षिम् उपलभ्याह रोषाद् विस्फुरिताधरः ॥**

**श्रीधरः : **पुत्राणां पारमहंस्य-निष्ठाम् उपश्रुत्य दक्षोऽपि प्रायशो विरक्तः स्याद् इति तद्-अनुग्रहार्थं देवर्षिस् तत्-पार्श्वं गतः । तदा तम् उपलभ्य दक्ष आह ॥३५॥

**क्रम-सन्दर्भः : _न व्याख्यातम्।_**

**विश्वनाथः : **देवर्षिम् उपलभ्येति स्वायम्भुवस्य मनोर् वंशाः प्रियव्रतोत्तानपाद-ध्रुवादयः सर्वे मद्-द्वारैव भगवता आत्म-सात्कृताः, महा-कर्म-जडः प्राचीनबर्हिर् अप्य् उद्धृतः । तस्य पुत्रा दश प्रचेतसः पौत्रा दश-सहस्राणि हर्यश्वाः सहस्रं सवलाश्वाश् चोत्तीर्णाः ।कथम् ? एकस् तन्-मध्य-वर्ती दक्ष एव गृहान्ध-कूपे खेलतीति तम् अप्य् उद्दिधीर्षामीति विमृश्य साम्प्रतं च पुत्राणां पारमहंस्य-निष्ठां श्रुत्वा स्वयम् एव शोचन् दक्षः प्रायो गृहे निर्विण्ण एव वर्तते । तत् तम् अनुगृहीतुम् अयम् एव समयः साधुः । यद्यपि साम्प्रतम् अपि स मां नान्विष्यति, तद् अप्य् अहम् एव तस्य गृहं यामीति विचार्य तत्रागतवन्तं नारदम् उपलभ्याह ॥३५॥

—ओ)०(ओ—

**॥ ६.५.३६ ॥**

**श्री-दक्ष उवाच—**

**अहो असाधो साधूनां साधु-लिङ्गेन नस् त्वया ।**

**असाध्व् अकार्य् अर्भकाणां भिक्षोर् मार्गः प्रदर्शितः ॥**

**श्रीधरः : **साधोर् इव लिङ्गं वेषो यस्य तेन त्वया नोऽस्मदीयानाम् अर्भकाणाम् असाध्व्-अकारि कृतम् । तद् एवाह—साधूनां स्व-धर्मे प्रवृत्तानां भिक्षोर् यो मार्गः स प्रदर्शितः ॥३६॥

**क्रम-सन्दर्भः : _न व्याख्यातम्।_**

**विश्वनाथः : **साधोर् इव लिङ्गं वेशो यस्य तेन त्वया महा-दाम्भिकेनेत्य् अर्थः । साधूनाम् अस्माकम् इति गौरवेण बहु-वचनम् । मम साधोस् तव वैरं स्वप्नेऽप्य् अकुर्वतस् त्वया असाधु अभद्रम् अकारीत्य् एतावता कालेन तव महद्-अपराधो जात इति भावः। 

ननु किम् असाध्व् अकारि ? इति तत्राह—अर्भकाणां मद्-बालकानां गार्हस्थ्य-सुख-भोगम् असहमानेन मत्सरेण त्वया भिक्षोर् भिक्षुक-लोकस्य । अर्भकाणाम् इत्य् अर्भकत्वाद् एव ते सरलास् तव कपटिनोऽप्य् उपदेशं जगृहुर् इति भावः । अत्र, न विद्यते साधुर् यतः,हे तथा-भूत, साधु-लिङ्गेन साधूनि लिङ्गानि चिह्नान्य् अपि यस्य तेन न विद्यते साधुर् यतस् तथा-भूतं यथा स्यात् तथा दर्शितः, इति सरस्वत्य्-अभिप्रेतोप्य् अर्थो ज्ञेयः । एवम् अग्रिमेषु शोकेष्व् अपि । किं च, विस्तर-भयाय विवृतः ॥३६॥

—ओ)०(ओ—

**॥ ६.५.३७ ॥**

**ऋणैस् त्रिभिर् अमुक्तानाम् अमीमांसित-कर्मणाम् ।**

**विघातः श्रेयसः पाप लोकयोर् उभयोः कृतः ॥**

**श्रीधरः : **ननु सन्न्यासिनो मार्गः साधुर् एव, मोक्ष-हेतुत्वात् । सत्यम्, ऋण-त्रयापाकरणं विना तु महान् अनर्थ एवेत्य् आह—ऋणैर् इति । जायमानो वै ब्राह्मणस् त्रिभिर् ऋणवाञ् जायते ब्रह्मचर्येण ऋषिभ्यो यज्ञेन देवेभ्यः प्रजया पितृभ्यः एष वा अनृणो यः पुत्री यज्वा ब्रह्मचारी-वासीति श्रुतेः । ऋणैर् अमुक्तानाम् । न मीमांसितानि विचारितानि कर्माणि यैः । तेषां तावद् ऋण-विमोको नास्ति । तद्-उत्तर-काल-भावित्वाच् च पुत्रोत्पादन-यज्ञानुष्ठानयोर् अभावेन पितृ-देवर्षि-कृणाद् विमुक्तिश् च नास्ति । अतो हे पाप ! विषय-भोग-त्यागाद् इह लोके श्रेयसो विघातः कृतः । मोक्षानधिकारित्वाच् च पर-लोकेऽपि श्रेयसो विघातः कृत इत्य् अर्थः । तथा च मनुः, 


    ऋणानि त्रीण्य् अपाकृत्य मनो मोक्षे निवेशयेत् । 


    अनपाकृत्य मोक्षं तु सेवमानो व्रजत्य् अधः ॥[मनु। ६.३५] इति ॥३७॥

**क्रम-सन्दर्भः : _न व्याख्यातम्।_**

**विश्वनाथः : **ननु भिक्षा-मार्ग एव संसार-तारण-क्षमो, न तु गृहस्थानां युष्माकम् इति चेत्, तत्राह—ऋणैर् इति । जायमानो वै ब्राह्मणस् त्रिभिर् ऋणवाञ् जायते । ब्रह्मचर्येण ऋषिभ्यः, यज्ञेन देवेभ्यः, प्रजया पितृभ्यः । एष वा अनृणो यः पुत्री यज्ञकृत् ब्रह्मचारी वापि इत्य्-आदि-श्रुतेः । ऋणैर् अमुक्तानां न मीमांसितानि न विचारितानि कर्माणि यैः, तेषां तावद् ऋषि-ऋण-विमोक्षो नास्ति । तद्-उत्तर-काल-भावित्वाच् च पुत्रोत्पादन-यज्ञानुष्ठानयोर् अभावेन पितृ-देव-र्ण-विमुक्तिश् च नास्ति । अतो हे पाप ! विश्वस्त-घातिन् ! विषय-भोग-त्याजनाद् इह लोके श्रेयसो विघातः । मोक्षानधिकारेऽपि वैराग्य-प्रवर्तनात् पर-लोकेऽपि श्रेयसो विघातः कृत इत्य् अर्थः । तथा च मनुः, 


    ऋणानि त्रीण्य् अपाकृत्य मनो मोक्षे निवेशयेत् । 


    अनपाकृत्य मोक्षं तु सेवमानो व्रजत्य् अधः ॥[मनु। ६.३५] इति ॥३७॥

—ओ)०(ओ—

**॥ ६.५.३८ ॥**

**एवं त्वं निरनुक्रोशो बालानां मति-भिद् धरेः ।**

**पार्षद-मध्ये चरसि यशो-हा निरपत्रपः ॥**

**श्रीधरः : **बालानां मतिं पुत्रादि-विषयां भिनत्तीति तथा । एवं निरनुक्रोशो निर्घृणः । हरेर् यशो-नाशकः सन् तत् पार्षदानां मध्ये कथं चरसि ? ॥३८॥

**क्रम-सन्दर्भः : _न व्याख्यातम्।_**

**विश्वनाथः : **त्वां दुष्टं किं ब्रवीमि ? त्वया सेवकेन भगवतोऽपि दुर्यशोऽजनिष्टेत्य् आह—एवम् इति । निरनुक्रोशो निर्दयः । मतिं शास्त्र-विहित-कर्म-निष्ठां बुद्धिं भिनत्तीति सः । हरेर् यशोहा त्वम् अभूस् तेन हराव् अपि तवापराधः । पार्षद-मध्ये इति वैष्णवेष्व् अपीत्य् एवम् अस्मद्-विधेषु महत्सु भगवति भागवतेषु च तवापराधो जातो दुर्वार एव—विश्वस्त-घातीत्य्-आदीनां दुष्कृतानां तु वार्ता दूरे एवेति भावः ॥३८॥

—ओ)०(ओ—

**॥ ६.५.३९ ॥**

**ननु भागवता नित्यं भूतानुग्रह-कातराः ।**

**ऋते त्वां सौहृद-घ्नं वै वैरङ्-करम् अवैरिणाम् ॥**

**श्रीधरः : **निर्लज्जत्वम् एवाह—नन्व् इति । ननु त्व् आमृते भागवताः सर्वे भूतानुग्रह-पर-वशास्त्वं तु भूत-विप्रियं कुर्वन् कथं न लज्जसे ? इति भावः ॥३९॥

**क्रम-सन्दर्भः : _न व्याख्यातम्।_**

**विश्वनाथः : **किं च, मत्-सम्मुखम् आयातस् त्वं कीदृशं मुखं दर्शयितुम् अतो धिक् त्वां निर्लज्जम् इत्य् आह—नन्व् इति । ऋते त्वाम् इति त्वं तु भूत-मात्र-द्रोहीति भावः । सौहृदघ्नम् इति सौहृद-कारिणम् अप्य् अस्माकम् इति भावः । वैरङ्करम् इत्य् अस्माकं प्रकटम् एव वैरं कृत्वापि पुनः केन मुखेन प्रत्यक्षीभवसीति सत्यं निरपत्रप एवासि । कति पुनर् अहं त्वां लज्जयामीति भावः ॥३९॥

—ओ)०(ओ—

**॥ ६.५.४० ॥**

**नेत्थं पुंसां विरागः स्यात् त्वया केवलिना मृषा ।**

**मन्यसे यद्य् उपशमं स्नेह-पाश-निकृन्तनम् ॥**

**श्रीधरः : **ननु वैराग्याद् उपशम् उपशमाच् च भूत-स्नेह-पाश-च्छेदनं भवति, न च विरक्तस्य ऋण-त्रयापाकरणम् आवश्यकम्, यद् अहर् एव विरजेत्, तद् अहर् एव प्रव्रजेत्, यदि वेतरथा ब्रह्मचर्याद् एव प्रव्रजेत् इत्य्-आदि-श्रुतेः । अतो वैराग्योपदेशेन तेषां मयानुग्रह एव कृत इति चेत् तत्राह—नेति । यद्य् अपि त्वम् एवं मन्यसे, तथापि मृषा केवलिना ज्ञानं विनाऽवधूत-वेषेण त्वयेत्थं मति-चालने कृतेऽपि पुंसां विरागो वैव स्यात् । न च विरागं विनोपशमः, न च तेन विना स्नेह-पाश-निकृन्तनम् इत्य् अर्थः ॥४०॥

**क्रम-सन्दर्भः : **श्री-नारदे दक्षापराधोऽयं प्राचीन-शिवापराध-दुःसंस्कारेण ॥४०॥

**विश्वनाथः : **ननु मत्-प्रवर्तिताद् वैराग्याद् एव तेषाम् उपशमस् तस्माच् च स्नेह-पाश-निकृन्तनं वृत्तम् एव । अद्यापि तव पितुर् अपि पार्श्वानागमनाद् एवानुमितं तत् कथं तेषां मोक्षेऽनधिकारः, न च विरक्तस्य ऋण-त्रयाप्य् अकरणम् एवावश्यकम्—यद् अहर् एव विरज्येत्, तद् अहर् एवप्रव्रजेत्, यदि वेतरथा ब्रह्मचर्याद् एव प्रव्रजेत् इत्य्-आदि-श्रुतेः । अतो वैराग्योपदेशेन तेषां मयानुग्रहः कृत एवेति चेत् ? नेति । सत्यं, महा-पुरुषाणां कृपया विरागः स्याद् एव, त्वया तु मृषा केवलिना ज्ञान-शून्यावधूतेन अनन्य-वैष्णवं-मन्येन वा इत्थं मति-चालने कृतेऽपि सप्ताष्ट-वासरान् विरागो भवन्न् अपि नीतितो वास्तवो विरागः स्यात् । यद्यपि त्वम् उपशमं मन्यसे, तद् अपि नैव स्यात्, तव महा-पुरुषत्वाभावाद् इति भावः ॥४०॥

—ओ)०(ओ—

**॥ ६.५.४१ ॥**

**नानुभूय न जानाति पुमान् विषय-तीक्ष्णताम् ।**

**निर्विद्यते स्वयं तस्मान् न तथा भिन्न-धीः परैः ॥**

**श्रीधरः : **इत्थं विरागो न स्याद् इत्य् अत्र हेतुम् आह—नानुभूय अननुभूय विषयाणां तीक्ष्णतां दुःख-हेतुत्वं न जानाति । तस्माद् विषयानुभवेन तीक्ष्णत्व-ज्ञानात् ॥४१॥

**क्रम-सन्दर्भः : _न व्याख्यातम्।_**

**विश्वनाथः : **तस्मात् त्वम् अनभिज्ञो राज-मार्गं मत्तः शृण्व् इत्य् आह—नेति । विषयाणां तीक्ष्णतां दुःख-प्रदत्वम् अननुभूय न जानाति । अतस् तस्माद् विषय-भोगोत्थाद् एव तदीय-तीक्ष्णत्व-ज्ञानात् स्वयम् एव निर्विद्येत यथा, न तथा परैस् त्वादृशैर् भिन्न-धीः विदीर्ण-मतिः ॥४१॥

—ओ)०(ओ—

**॥ ६.५.४२ ॥**

**यन् नस् त्वं कर्म-सन्धानां साधूनां गृहमेधिनाम् ।**

**कृतवान् असि दुर्मर्षं विप्रियं तव मर्षितम् ॥**

**श्रीधरः : **अतस् त्वयास्माकम् अप्रियम् एव कृतं तथापि वयं न कुर्म इत्य् आह—यद् इति । कर्म-सन्धानां कर्म-मर्यादानाम् । कर्तुम् अन्धानाम् इति पाठे विप्रियं कर्तुम् अजानताम् इत्य् अर्थः । दुःसहं यत् त्वं कृतवान् असि तन् मर्षितं सोढम् ॥४२॥

**क्रम-सन्दर्भः : _न व्याख्यातम्।_**

**विश्वनाथः : **एवं त्वया यथा मम निर्हेतुकं वैरं कृतं, तस्य प्रतिफलम् अहम् अपि तच् चतुर्गुणितं स्वयम् एव दातुं शक्नोम्य् एव, तथापि न ददामीति पश्य गृहस्थानाम् अप्य् अस्माकं तितिक्षाम् इत्य् आह—यद् इति । कर्ते कर्म-मार्गे एव सन्धा मर्यादा येषां तेषां, कर्तुम् अन्धानाम् इति पाठे परेषां विप्रियं कर्तुम् अज्ञानताम् इत्य् अर्थः । दुर्मर्षं दुःसहम् अपराधं तव ज्ञान-भक्ति-मर्यादा-भ्रष्टस्य परं विप्रियं कर्तुं चक्षुष्मतः असाधोः परमहंसाश्रमिणः मर्षितं क्षान्तम् ॥४२॥

—ओ)०(ओ—

**॥ ६.५.४३ ॥**

**तन्तु-कृन्तन यन् नस् त्वम् अभद्रम् अचरः पुनः**

**तस्माल् लोकेषु ते मूढ न भवेद् भ्रमतः पदम् ॥**

**श्रीधरः : **तथापि तवाभद्रं भविष्यत्य् एवेत्य् आह । तन्तु-कृन्तन सन्तान-च्छेदक । यद्यस्माद् अभद्रं पुत्राणां स्थान-भ्रंशम् अचरस् तत् तस्मात् तव लोकेषु भ्रमतः पदं स्थानं न भवेद् इति मृदु-च्छलेन शापः ॥४३॥

**क्रम-सन्दर्भः : _न व्याख्यातम्।_**

**विश्वनाथः : **तथापि तवाभद्रं तु भविष्यत्य् एवेत्य् आह—हे तन्तु-कृतेन, सन्तान-च्छेदक, अभद्रं मत्-पुत्राणां स्थान-भ्रंशम् अचरः अकरोः, पदं स्थानम् ॥४३॥

—ओ)०(ओ—

**॥ ६.५.४४ ॥**

**श्री-शुक उवाच—**

**प्रतिजग्राह तद् बाढं नारदः साधु-सम्मतः**

**एतावान् साधु-वादो हि तितिक्षेतेश्वरः स्वयम् ॥**

**श्रीधरः : **बाढं तथेति स्वी-कृतवान् । ईश्वरोऽपि प्रतिशप्तुं समर्थोऽपि । तितिक्षेत सहेतेति यद् एतावान् एव ॥४४॥

**क्रम-सन्दर्भः : _न व्याख्यातम्।_**

**विश्वनाथः : **प्रतिजग्राह बाढं तथेति स्वीचकार । साधूनां सम्मतः इति साधव एवम् एव सहन्त इत्य् अर्थः । प्रसिद्धस्य साधु-वाद-शब्दस्याप्य् एषैव निरुक्तिर् इत्य् आह—एतावान् इति । ईश्वरः प्रतिशप्तुं समर्थोऽपि । 

ननु दक्षम् अनुगृहीतुम् आगतो नारदो दक्षेण बहुशस् तिरस्कृतः । तत्र तांस् तिरस्कारान् श्रुत्वा नारदेन तत्-समीपात् कथं नापसृतम् ? उच्यते—नारदस्यायम् अभिप्रायः । क्रोध-वशोऽयं बहुशस् तिरस्कारान् अपि करोतु, शापं च ददातु । ततश् च क्रोधस्यैतत् फलोदयाद् इत्य् उक्तेर् यदा क्रोधः शाम्येत्, मां च प्रति तिरस्कारादिकम् अकुर्वाणं सर्वम् एव सहमानम् आलोक्य, हन्त हन्त भगवद्-भक्तोऽयं तिरस्कृतः शप्तश् चेति वैकुण्ठागतानां सनकादीनाम् इवानुतापश् च यदा भविष्यति तदा भक्ति-बीज-वपन-योग्य-क्षेत्रीभूतेऽस्मिन् शुद्ध-भक्ति-बीजम् उप्त्वा यामीति बुद्ध्या तावत्-क्षण-पर्यन्तम् अपि स्थितम् । दक्षस्य तु तत् तद् दृष्ट्वा अहो चन्द्रार्ध-मौलेर् अपराध-विशेष-प्राबल्यम् इति स्मृत्वा ततोऽपसृतम् ॥४४॥

—ओ)०(ओ—

इति सारार्थ-दर्शिन्यां हर्षिण्यां भक्त-चेतसाम् ।

षष्ठस्य पञ्चमोऽध्यायः सङ्गतः सङ्गतः सताम् ॥*॥

 —ओ)०(ओ—


    इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां षष्ठ-स्कन्धे 


    नारद-शापो नाम 


    पञ्चमोऽध्यायः ।

॥ ६.५ ॥


    (६.६)


### अथ षष्ठोऽध्यायः


## दक्ष-कन्या-वंशः नाम 

**॥ ६.६.१ ॥**

**श्री-शुक उवाच—**

**ततः प्राचेतसोऽसिक्न्याम् अनुनीतः स्वयम्भुवा ।**

**षष्टिं सञ्जनयाम् आस दुहितॄः पितृ-वत्सलाः ॥**

**श्रीधरः : **

षष्ठे दक्षेण सृष्टायां कन्या-षष्ट्यां प्रकीर्तिताः ।

पृथग् वंशा यतो जातो विश्वरूपो कितेः सुतात् ॥

नारदात् पुत्राणां नाशम् आशङ्कमानो दुहितॄर् जनयाम् आस ॥१॥

**क्रम-सन्दर्भः : **धर्मादयो ऽप्य् एते पूर्व-दक्ष-जामातृभ्योऽन्ये इति ज्ञेयाः ॥१॥

**विश्वनाथः : **

षष्ठे दक्षस्य कन्यानां वंशाः पृथग् उदीरिताः ।

यत्रोदितेः सुतात् त्वष्टुर् विश्वरूपोऽभ्यजायत ॥

पुत्र-शोकेन निर्विण्णः पुनर् ब्रह्म-वचनाद् गार्हस्थ्यं कुर्वन् नारदो मयि वैरं न हास्यतीति मत्वा तस्मात् पुत्राणां नाशम् आशङ्कमानः कन्या एव जनयामासेत्य् आह—तत इति । असिक्न्यां भार्यायाम् ॥१॥

 —ओ)०(ओ—

**॥ ६.६.२ ॥**

**दश धर्माय कायादाद् द्वि-षट् त्रि-णव चेन्दवे ।**

**भूताङ्गिरः-कृशाश्वेभ्यो द्वे द्वे तार्क्ष्याय चापराः ॥**

**श्रीधरः : **काय कश्यपाय । द्वि-षट् द्वि-गुणाः षट् द्वादश यासु ताः, त्रयोदशेत्य् अर्थः । इन्दोः सोमाय । त्रि-णव सप्त-विंशतिम् । तार्क्ष्याय नामान्तरं प्राप्ताय कश्यपायैव । अपरा अवशिष्टाश् चतस्रः ॥२॥

**क्रम-सन्दर्भः : _न व्याख्यातम्।_**

**विश्वनाथः : **काय कश्यपाय । द्वि-षट् द्वि-गुणिताः षट् द्वादशेति न्यून-सङ्ख्या व्यवच्छिन्ना तेन त्रयोदशेत्य् अर्थः । इन्दवे सोमाय । त्रि-णव त्रिगुणिता नव सप्त-विंशतितम् । द्वे द्वे इति भूताय द्वे अङ्गिरसे द्वे । अपरा अवशिष्टाश् चतस्रः तार्क्ष्याय तार्क्ष-नाम्ने कश्यपायैव ॥२॥

 —ओ)०(ओ—

**॥ ६.६.३ ॥**

**नामधेयान्य् अमूषां त्वं सापत्यानां च मे शृणु ।**

**यासां प्रसूति-प्रसवैर् लोका आपूरितास् त्रयः ॥**

**श्रीधरः : **सापत्यानाम् अपत्य-सहितानाम् । मे मत्तः शृणु । प्रसूति-प्रसवैः पुत्र-पौत्रादिभिः ॥३॥

**क्रम-सन्दर्भः, विश्वनाथः : _न व्याख्यातम्।_**

 —ओ)०(ओ—

**॥ ६.६.४-५ ॥**

**भानुर् लम्बा ककुद् यामिर् विश्वा साध्या मरुत्वती ।**

**वसुर् मुहूर्ता सङ्कल्पा धर्म-पत्न्यः सुता‘ शृणु ॥**

**भानोस् तु देव-ऋषभ इन्द्रसेनस् ततो नृप ।**

**विद्योत आसील् लम्बायास् ततश् च स्तनयित्नवः ॥**

**श्रीधरः : **ततो देव-ऋषभात् ॥४-५॥

**क्रम-सन्दर्भः, विश्वनाथः : _न व्याख्यातम्।_**

 —ओ)०(ओ—

**॥ ६.६.६ ॥**

**ककुदः सङ्कटस् तस्य कीकटस् तनयो यतः ।**

**भुवो दुर्गाणि यामेयः स्वर्गो नन्दिस् ततोऽभवत् ॥**

**श्रीधरः : **यतः कीकटाद् भुवो दुर्गाणि दुर्गाभिमानिनो देवाः । यामेयो याम्याः पुत्रः स्वर्गस् ततः स्वर्गान् नन्दिः पुत्रोऽभवत् ॥६॥

**क्रम-सन्दर्भः : _न व्याख्यातम्।_**

**विश्वनाथः : **यतः कीकटाद् भुवो दुर्गाणि दुर्गाभिमानिनो देवाः । यामेयो याम्याः पुत्रः स्वर्गः ॥६॥

 —ओ)०(ओ—

**॥ ६.६.७ ॥**

**विश्वे-देवास् तु विश्वाया अप्रजांस् तान् प्रचक्षते ।**

**साध्यो-गणश् च साध्याया अर्थसिद्धिस् तु तत्-सुतः ॥**

**श्रीधरः, विश्वनाथः : **तत् सुतः साध्यानां सुतः ॥७॥

**क्रम-सन्दर्भः : _न व्याख्यातम्।_**

 —ओ)०(ओ—

**॥ ६.६.८-९ ॥**

**मरुत्वांश् च जयन्तश् च मरुत्वत्या बभूवतुः ।**

**जयन्तो वासुदेवांश उपेन्द्र इति यं विदुः ॥**

**मौहूर्तिका देव-गणा मुहूर्तायाश् च जज्ञिरे ।**

**ये वै फलं प्रयच्छन्ति भूतानां स्व-स्व-कालजम् ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः : **यं विदुर् इत्य् अदित्याः पुत्र उपेन्द्र इव जयन्तोऽप्य् उपेन्द्र-संज्ञ इत्य् अर्थः॥८॥

 —ओ)०(ओ—

**॥ ६.६.१० ॥**

**सङ्कल्पायास् तु सङ्कल्पः कामः सङ्कल्पजः स्मृतः ।**

**वसवोऽष्टौ वसोः पुत्रास् तेषां नामानि मे शृणु ॥**

**श्रीधरः : **वसोर् वंशस्य भूयस्त्वाद् अन्ते निर्देशः । मे मत्तः ॥१०॥

**क्रम-सन्दर्भः : **वसोर् वंशस्य भूयस्त्वाद् अन्ते निर्देशः मे मत्तः ॥१०॥

**विश्वनाथः : _न व्याख्यातम्।_**

 —ओ)०(ओ—

**॥ ६.६.११ ॥**

**द्रोणः प्राणो ध्रुवोऽर्कोऽग्निर् दोषो वास्तुर् विभावसुः ।**

**द्रोणस्याभिमतेः पत्न्या हर्ष-शोक-भयादयः ॥**

**श्रीधरः : **अभिमतिर् नाम पत्नी तस्या हर्षादयः पुत्राः ॥११॥

**क्रम-सन्दर्भः : **अभिमतिर् नाम पत्नी तस्या हर्षादयः ॥११॥

**विश्वनाथः : _न व्याख्यातम्।_**

 —ओ)०(ओ—

**॥ ६.६.१२ ॥**

**प्राणस्योर्जस्वती भार्या सह आयुः पुरोजवः ।**

**ध्रुवस्य भार्या धरणिर् असूत विविधाः पुरः ॥**

**श्रीधरः : **सहश् च आयुश् च पुरोजवश् च पुत्राः । पुरः पुराणि ॥१२॥

**क्रम-सन्दर्भः, विश्वनाथः : _न व्याख्यातम्।_**

 —ओ)०(ओ—

**॥ ६.६.१३ ॥**

**अर्कस्य वासना भार्या पुत्रास् तर्षादयः स्मृताः ।**

**अग्नेर् भार्या वसोर् धारा पुत्रा द्रविणकादयः ॥**

**_न व्याख्यातं कतमेन ।_**

 —ओ)०(ओ—

**॥ ६.६.१४ ॥**

**स्कन्दश् च कृत्तिका-पुत्रो ये विशाखादयस् ततः ।**

**दोषस्य शर्वरी-पुत्रः शिशुमारो हरेः कला ॥**

**श्रीधरः : **स्कन्दश् च कृत्तिका-सुतोऽग्नेः पुत्रः । षाण्मातुर इत्य् अग्नि-भूर् इति च प्रसिद्धेः । ततः स्कन्दात् ॥१४॥

**क्रम-सन्दर्भः : _न व्याख्यातम्।_**

**विश्वनाथः : **कृत्तिका चाग्नेर् भार्या ॥१४॥

 —ओ)०(ओ—

**॥ ६.६.१५ ॥**

**वास्तोर् आङ्गिरसी-पुत्रो विश्वकर्माकृती-पतिः ।**

**ततो मनुश् चाक्षुषोऽभूद् विश्वे साध्या मनोः सुताः ॥**

**श्रीधरः : **आकृती-पतिः शिल्पाचार्यः । ततो विश्वकर्मणश् चाक्षुषो मनुर् आसीत् ॥१५॥

**क्रम-सन्दर्भः : **ततो मनुर् इत्य् अर्धकम् । अयं ध्रुव-वंशेऽपि पूर्वं जातोऽपि दक्ष-वशिष्ठादिवत् पुनर् अत्र जात इति गम्यते ॥१५॥

**विश्वनाथः : **आक्र्ट्याः पतिः । ततो मनुश् चाक्षुष इति ध्रुव-वंशजोऽप्य् असौ दक्ष-वशिष्ठादिवद् अत्रापि जात इति गम्यते ॥१५॥

 —ओ)०(ओ—

**॥ ६.६.१६ ॥**

**विभावसोर् असूतोषा व्युष्टं रोचिषम् आतपम् ।**

**पञ्चयामोऽथ भूतानि येन जाग्रति कर्मसु ॥**

**श्रीधरः : **विभावसोर् उषा नाम भार्या । अथ आतपात् पञ्चयामो दिवसो जातः । अत एव रात्रिस् त्रियामा प्रदोष-प्रत्यूषयोर् दिवसस्यावयवत्वात् ॥१६॥

**क्रम-सन्दर्भः : _न व्याख्यातम्।_**

**विश्वनाथः : **अथ आतपात् पञ्च-यामः प्रदोष-प्रत्यूषयोर् दिवसावयवत्वात् पञ्च-यामो दिवसः । अत एव रात्रिस् त्रि-यामा ॥१६॥

 —ओ)०(ओ—

**॥ ६.६.१७ ॥**

**सरूपासूत भूतस्य भार्या रुद्रांश् च कोटिशः ।**

**रैवतोऽजो भवो भीमो वाम उग्रो वृषाकपिः ॥**

**श्रीधरः : **भूतस्य द्वे भार्ये तयोर् वंशम् आह—सरूपेति ॥१७॥

**क्रम-सन्दर्भः : _न व्याख्यातम्।_**

**विश्वनाथः : **भूतस्य द्वे भार्ये । तयोर् मध्ये सरूपा । रैवतादय एकादश रुद्राः ॥१७॥

 —ओ)०(ओ—

**॥ ६.६.१८ ॥**

**अजैकपाद् अहिर्ब्रध्नो बहुरूपो महान् इति ।**

**रुद्रस्य पार्षदाश् चान्ये घोराः प्रेत-विनायकाः ॥**

**श्रीधरः : **महान् इत्य् एवम् एकादश-रूपस्य रुद्रस्य । पार्षदाः प्रेतादयः । अन्येऽन्यस्यां जाताः ॥१८॥

**क्रम-सन्दर्भः : _न व्याख्यातम्।_**

**विश्वनाथः : **महान् इति विशेषणम्, अन्ये रुद्रस्य पार्षदा अन्यस्यां भार्यायाम् ॥१८॥

 —ओ)०(ओ—

**॥ ६.६.१९ ॥**

**प्रजापतेर् अङ्गिरसः स्वधा पत्नी पितॄन् अथ ।**

**अथर्वाङ्गिरसं वेदं पुत्रत्वे चाकरोत् सती ॥**

**श्रीधरः : **अङ्गिरसः स्वधा सती चेति द्वे भार्ये तयोर् वंशम् आह—प्रजा-पतेर् इति । स्वधा नाम पत्नी पितॄन् पुत्रत्वेऽकरोत् । अथ सती चाथर्वाङ्गिरसं नाम वेदम् ॥१९॥

**क्रम-सन्दर्भः : _न व्याख्यातम्।_**

**विश्वनाथः : **अङ्गिरसः स्वधा सती चेति द्वे भार्ये । तयोर् मध्ये स्वधा ॥१९॥

 —ओ)०(ओ—

**॥ ६.६.२० ॥**

**कृशाश्वोऽर्चिषि भार्यायां धूमकेतुम् अजीजनत् ।**

**धिषणायां वेदशिरो देवलं वयुनं मनुम् ॥**

**श्रीधरः : **कृशाश्वस्यार्चिर् धिषणेति द्वे भार्ये तयोर् वंशम् आह—कृशाश्व इति ॥२०॥

**क्रम-सन्दर्भः : _न व्याख्यातम्।_**

**विश्वनाथः : **कृशाश्वस्यार्चिर् धिषणेति द्वे भार्ये तयोर् मध्ये अर्चिषि ॥२०॥

 —ओ)०(ओ—

**॥ ६.६.२१ ॥**

**तार्क्ष्यस्य विनता कद्रूः पतङ्गी यामिनीति च ।**

**पतङ्ग्य् असूत पतगान् यामिनी शलभान् अथ ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः : **तार्क्षस्य तार्क्ष-नाम्नः कश्यपस्य ॥२१॥

 —ओ)०(ओ—

**॥ ६.६.२२ ॥**

**सुपर्णासूत गरुडं साक्षाद् यज्ञेश-वाहनम् ।**

**सूर्य-सूतम् अनूरुं च कद्रूर् नागान् अनेकशः ॥**

**श्रीधरः, विश्वनाथः : **सुपर्णा विनता । अनूरुम् अरुणम् ॥२२॥

**क्रम-सन्दर्भः : _न व्याख्यातम्।_**

 —ओ)०(ओ—

**॥ ६.६.२३ ॥**

**कृत्तिकादीनि नक्षत्राण्- ईन्दोः पत्न्यस् तु भारत ।**

**दक्ष-शापात् सोऽनपत्यस् तासु यक्ष्म-ग्रहार्दितः ॥**

**श्रीधरः : **रोहिण्याम् एव प्रेमातिशयेनान्यासाम् उपेक्षणात् कुपितस्य दक्षस्य शापाद् यक्ष्म-ग्रहार्दितः क्षय-रोग-पीडितः सन् तास्व् अनपत्योऽभूत् ॥२३॥

**क्रम-सन्दर्भः, विश्वनाथः : _न व्याख्यातम्।_**

 —ओ)०(ओ—

**॥ ६.६.२४ ॥**

**पुनः प्रसाद्य तं सोमः कला लेभे क्षये दिताः ।**

**शृणु नामानि लोकानां मातॄणां शङ्कराणि च ॥**

**श्रीधरः : **तं दक्षं प्रसाद्य केवलं कला एव लेभे न त्व् अपत्यानि । कथं-भूताः ? क्षये कृष्ण-पक्षे दिताः स्वण्डिताः सतीः । पाठान्तरे क्षये सति पुनर् एधितास् तेनैव वर्धिताः सतीः ॥२४॥

**क्रम-सन्दर्भः, विश्वनाथः : _न व्याख्यातम्।_**

 —ओ)०(ओ—

**॥ ६.६.२५ ॥**

**अथ कश्यप-पत्नीनां यत्-प्रसूतम् इदं जगत् ।**

**अदितिर् दितिर् दनुः काष्ठा अरिष्टा सुरसा इला ॥**

_न कतमेनापि व्याख्यातम्।_

 —ओ)०(ओ—

**॥ ६.६.२६ ॥**

**मुनिः क्रोधवशा ताम्रा सुरभिः सरमा तिमिः ।**

**तिमेर् यादो-गणा आसन् श्वापदाः सरमा-सुताः ॥**

**श्रीधरः : **अल्पत्वेन सुगमत्वाद् यथा-यथं व्युत्क्रमेण तासां वंशान् आह—तिमेर् इत्य्-आदिना ॥२६॥

**क्रम-सन्दर्भः : _न व्याख्यातम्।_**

**विश्वनाथः : **कला एव लेभे न त्व् अपत्यानि कीदृशीः क्षये कृष्ण-पक्षे दिताः खण्डिताः सतीः । क्षयैधिता इति पाठे क्षये सति पुनर् एधिताः तेनैव वर्धिताः सतीः । सूचीकटाह-क्रमेण तासां वंशान् आह—तिमेर् इत्य्-आदिना ॥२६॥

 —ओ)०(ओ—

**॥ ६.६.२७ ॥**

**सुरभेर् महिषा गावो ये चान्ये द्विशफा नृप ।**

**ताम्रायाः श्येन-गृध्राद्या मुनेर् अप्सरसां गणाः ॥**

_न कतमेनापि व्याख्यातम्। _

 —ओ)०(ओ—

**॥ ६.६.२८ ॥**

**दन्दशूकादयः सर्पा राजन् क्रोधवशात्मजाः ।**

**इलाया भूरुहाः सर्वे यातुधानाश् च सौरसाः ॥**

**श्रीधरः : **सौरसाः सुरसायाः पुत्राः ॥२८॥

**क्रम-सन्दर्भः, विश्वनाथः : _न व्याख्यातम्।_**

 —ओ)०(ओ—

**॥ ६.६.२९ ॥**

**अरिष्टायास् तु गन्धर्वाः काष्ठाया द्विशफेतराः ।**

**सुता दनोर् एक-षष्टिस् तेषां प्राधानिका‘ शृणु ॥**

**श्रीधरः : **प्राधानिकान् मुख्यान् अष्टादश शृणु ॥२९॥

**क्रम-सन्दर्भः, विश्वनाथः : _न व्याख्यातम्।_**

 —ओ)०(ओ—

**॥ ६.६.३०-३२ ॥**

**द्विमूर्धा शम्बरोऽरिष्टो हयग्रीवो विभावसुः ।**

**अयोमुखः शङ्कुशिराः स्वर्भानुः कपिलोऽरुणः ॥**

**पुलोमा वृषपर्वा च एकचक्रोऽनुतापनः ।**

**धूम्रकेशो विरूपाक्षो विप्रचित्तिश् च दुर्जयः ॥**

**स्वर्भानोः सुप्रभां कन्याम् उवाह नमुचिः किल ।**

**वृषपर्वणस् तु शर्मिष्ठां ययातिर् नाहुषो बली ॥**

_न कतमेनापि व्याख्यातम्। _

 —ओ)०(ओ—

**॥ ६.६.३३ ॥**

**वैश्वानर-सुता याश् च चतस्रश् चारु-दर्शनाः ।**

**उपदानवी हयशिरा पुलोमा कालका तथा ॥**

**श्रीधरः, विश्वनाथः : **वैश्वानरो दनोः पुत्रस् तस्य सुताः ॥३३॥

**क्रम-सन्दर्भः : _न व्याख्यातम्।_**

 —ओ)०(ओ—

**॥ ६.६.३४ ॥**

**उपदानवीं हिरण्याक्षः क्रतुर् हयशिरां नृप ।**

**पुलोमां कालकां च द्वे वैश्वानर-सुते तु कः ॥**

**श्रीधरः : **कः प्रजा-पतिः कश्यप उपयेम इत्य् अन्वयः ॥३४॥

**क्रम-सन्दर्भः, विश्वनाथः : _न व्याख्यातम्।_**

 —ओ)०(ओ—

**॥ ६.६.३५ ॥**

**उपयेमेऽथ भगवान् कश्यपो ब्रह्म-चोदितः ।**

**पौलोमाः कालकेयाश् च दानवा युद्ध-शालिनः ॥**

**श्रीधरः : **दानवी-परिणयने हेतुः, ब्रह्मणा चोदित इति ॥३५॥

**क्रम-सन्दर्भः : _न व्याख्यातम्।_**

**विश्वनाथः : **दानवी-परिणये हेतुर् ब्रह्मणा चोदित इति । तयोः षष्ठि-सहस्राणि निवात-कवचा जाताः । तांश् च स्वर्गं गतः सन् तव पितामहोऽर्जुनो जघान ॥३५॥

 —ओ)०(ओ—

**॥ ६.६.३६ ॥**

**तयोः षष्टि-सहस्राणि यज्ञ-घ्नांस् ते पितुः पिता ।**

**जघान स्वर्-गतो राजन्न् एक इन्द्र-प्रियङ्करः ॥**

**श्रीधरः : **तयोः षष्टि-सहस्राणि निवात-कवचाः पुत्रा जातास् तांश् च स्वर्गतः संस् ते पिता-महोऽर्जुनो जघान ॥३६॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.६.३७-३९ ॥**

**विप्रचित्तिः सिंहिकायां शतं चैकम् अजीजनत् ।**

**राहु-ज्येष्ठं केतु-शतं ग्रहत्वं य उपागताः ॥**

**अथातः श्रूयतां वंशो योऽदितेर् अनुपूर्वशः ।**

**यत्र नारायणो देवः स्वांशेनावातरद् विभुः ॥**

**विवस्वान् अर्यमा पूषा त्वष्टाथ सविता भगः ।**

**धाता विधाता वरुणो मित्रः शत्रु उरुक्रमः ॥**

_न कतमेनापि व्याख्यातम्। _

 —ओ)०(ओ—

**॥ ६.६.४० ॥**

**विवस्वतः श्राद्धदेवं संज्ञासूयत वै मनुम् ।**

**मिथुनं च महा-भागा यमं देवं यमीं तथा ।**

**सैव भूत्वाथ वडवा नासत्यौ सुषुवे भुवि ॥**

**श्रीधरः : **असूयताजनयत् । भुवि वर्तमाना ॥४०॥

**क्रम-सन्दर्भः : _न व्याख्यातम्।_**

**विश्वनाथः : **नासत्यावश्विनीकुमारौ ॥४०॥

 —ओ)०(ओ—

**॥ ६.६.४१ ॥**

**छाया शनैश्चरं लेभे सावर्णिं च मनुं ततः ।**

**कन्यां च तपतीं या वै वव्रे संवरणं पतिम् ॥**

**श्रीधरः : **ततो विवस्वतः ॥४१॥

**क्रम-सन्दर्भः, विश्वनाथः : _न व्याख्यातम्।_**

 —ओ)०(ओ—

**॥ ६.६.४२ ॥**

**अर्यम्णो मातृका पत्नी तयोश् चर्षणयः सुताः ।**

**यत्र वै मानुषी जातिर् ब्रह्मणा चोपकल्पिता ॥**

**श्रीधरः : **चर्षणयः कृताकृत-ज्ञानवन्तः । पश्यति कर्मत्वेन निघण्टाव् उक्तेः । यत्र येषु आत्मानुसन्धान् अविशेषेण मानुषी जातिश् चोपकल्पिता । तथा च श्रुतिः—पुरुषत्वे चाविस्तराम् आत्मा इति ॥४२॥

**क्रम-सन्दर्भः : _न व्याख्यातम्।_**

**विश्वनाथः : **तयोर् अर्यम-मातृकयोः चर्षणयः कृताकृत-ज्ञानवन्तः । यत्र येषु आत्मानुसन्धान-विशेषवत्सु मानुषी-जातिश् चोपकल्पिता । तथा च श्रुतिः—पुरुषत्वे चाविस्तराम् आत्मा इति ॥४२॥

 —ओ)०(ओ—

**॥ ६.६.४३ ॥**

**पूषानपत्यः पिष्टादो भग्न-दन्तोऽभवत् पुरा ।**

**योऽसौ दक्षाय कुपितं जहास विवृत-द्विजः ॥**

**श्रीधरः : **कुपितं हरम् इति शेषः । विवृत-द्विजः प्रकटित-दन्तः सन् ॥४३॥

**क्रम-सन्दर्भः : **पुरा पूर्व-जन्मनि ॥४३॥

**विश्वनाथः : **कुपितं रुद्रम् इति शेषः । विवृत-द्विजः प्रकटित-दन्तः ॥४३॥

 —ओ)०(ओ—

**॥ ६.६.४४ ॥**

**त्वष्टुर् दैत्यात्मजा भार्या रचना नाम कन्यका ।**

**सन्निवेशस् तयोर् जज्ञे विश्वरूपश् च वीर्यवान् ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः : **दैत्यात्मजा रचना नाम कन्या त्वष्टुर् भार्या । तयोस् ताभ्याम् ॥४४॥

 —ओ)०(ओ—

**॥ ६.६.४५ ॥**

**तं वव्रिरे सुर-गणा स्वस्रीयं द्विषताम् अपि ।**

**विमतेन परित्यक्ता गुरुणाङ्गिरसेन यत् ॥**

**श्रीधरः : **यद् यदा विमतेनावज्ञातेन बृहस्पतिन परित्यक्तास् तदा द्विषतां शत्रूणां भागिनेयम् अपि विश्वरूपं पौरोहित्ये वृतवन्तः ॥४५॥

**क्रम-सन्दर्भः, विश्वनाथः : _न व्याख्यातम्।_**

इति सारार्थ-दर्शिन्यां हर्षिण्यां भक्त-चेतसाम् ।

षष्ठ-स्कन्धस्य षष्ठोऽयं सङ्गतः सङ्गतः सताम् ॥*॥

 —ओ)०(ओ—


    इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां षष्ठ-स्कन्धे 


    दक्ष-कन्या-वंशः नाम 


    षष्ठोऽध्यायः ।

॥ ६.६ ॥

(६.७)


### अथ सप्तमोऽध्यायः


## विश्वरूपोपाख्याने

**॥ ६.७.१ ॥**

**श्री-राजोवाच—**

**कस्य हेतोः परित्यक्ता आचार्येणात्मनः सुराः ।**

**एतद् आचक्ष्व भगवञ् छिष्याणाम् अक्रमं गुरौ ॥**

**श्रीधरः : **

सप्तमे विश्वरूपोऽसौ पौरोहित्ये वृतः सुरैः ।

गुरुणा संपरित्यक्तैः पौरोहित्यम् अथाकरोत् ॥

कस्य हेतोः कस्माद् धेतोर् आत्मनः शिष्याः सुराः परित्यक्ताः । अक्रमम् अपराधम् ॥१॥

**क्रम-सन्दर्भः : _न व्याख्यातम्।_**

**विश्वनाथः : **

सप्तमे गुरुणा त्यक्तैर् देवैर् दैत्य-पराजितैः ।

विश्वरूपो गुरुत्वेन वृतो ब्रह्मोपदेशतः ॥

आत्मनः शिष्याः सुराः ॥१॥

—ओ)०(ओ—

**॥ ६.७.२ ॥**

**श्री-बादरायणिर् उवाच—**

**इन्द्रस् त्रिभुवनैश्वर्य- मदोल्लङ्घित-सत्पथः ।**

**मरुद्भिर् वसुभी रुद्रैर् आदित्यैर् ऋभुभिर् नृप ॥**

**श्रीधरः : **स इन्द्रो यदा संप्राप्तं वाचस्पतिं नाभ्यनन्दत नादृतवान्, तदा स आङ्गिरसस् ततो निर्गत्य तूष्णीं स्व-गृहम् आययौ[भा।पु। ६.७.९] इत्य् अष्टानाम् अन्वयः । अनादरे हेतुं मदं दर्शयितुं तं विशिनष्टि । त्रि-भुवनैश्वर्य-मदेनोल्लङ्घितः सतां पन्था येन सः ॥२॥

**क्रम-सन्दर्भः : **इन्द्र इति सार्ध-सप्तकम् ।_।_२॥

**विश्वनाथः : **इन्द्रो यदा संप्राप्तं वाचस्पतिं नाभ्यनन्दत् नादृतवान्, तदा स्व-गृहम् आययौ[भा।पु। ६.७.९] इत्य् अष्टानाम् अन्वयः ॥२॥

—ओ)०(ओ—

**॥ ६.७.३ ॥**

**विश्वेदेवैश् च साध्यैश् च नासत्याभ्यां परिश्रितः ।**

**सिद्ध-चारण-गन्धर्वैर् मुनिभिर् ब्रह्म-वादिभिः ॥**

**श्रीधरः : **परिश्रितः परिवृतः ॥३॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.७.४ ॥**

**विद्याधराप्सरोभिश् च किन्नरैः पतगोरगैः ।**

**निषेव्यमाणो मघवान् स्तूयमानश् च भारत ॥**

_न कतमेनापि व्याख्यातम्।_

—ओ)०(ओ—

**॥ ६.७.५ ॥**

**उपगीयमानो ललितम् आस्थानाध्यासनाश्रितः ।**

**पाण्डुरेणातपत्रेण चन्द्र-मण्डल-चारुणा ॥**

**श्रीधरः : **आस्थानं सभा तस्मिन्न् अध्यासनं सिंहासनं तद् आस्थितः ॥५॥

**क्रम-सन्दर्भः : _न व्याख्यातम्।_**

**विश्वनाथः : **आस्थानं सभा तस्मिन्न् अध्यासनं सिंहासनम् आश्रितः ॥५॥

—ओ)०(ओ—

**॥ ६.७.६ ॥**

**युक्तश् चान्यैः पारमेष्ठ्यैश् चामर-व्यजनादिभिः ।**

**विराजमानः पौलम्या सहार्धासनया भृशम् ॥**

**श्रीधरः : **पारमेष्ठ्यैर् महा-राज-चिह्नैः । आसनस्यार्धे स्थितया पौलोम्या सह विराजमानः सन् ॥६॥

**क्रम-सन्दर्भः : _न व्याख्यातम्।_**

**विश्वनाथः : **पारमेष्ठ्यैर् महा-राज-चिह्नैः । पौलोम्या शच्या । अर्धम् आसनम् एवासनं यस्यास् तया सह मृगलोचनेतिवद् आसन-प्रदस्य वृत्ताव् अन्तर्भावः ॥६॥

—ओ)०(ओ—

**॥ ६.७.७ ॥**

**स यदा परम् आचार्यं देवानाम् आत्मनश् च ह ।**

**नाभ्यनन्दत सम्प्राप्तं प्रत्युत्थानासनादिभिः ॥**

**श्रीधरः : **प्रत्य् उत्थानादिना नाभ्यनन्दत नादृतवान् ॥७॥

**क्रम-सन्दर्भः : _न व्याख्यातम्।_**

**विश्वनाथः : **आचार्यं बृहस्पतिम् ॥७॥ 

—ओ)०(ओ—

**॥ ६.७.८ ॥**

**वाचस्पतिं मुनि-वरं सुरासुर-नमस्कृतम् ।**

**नोच्चचालासनाद् इन्द्रः पश्यन्न् अपि सभागतम् ॥**

**श्रीधरः : **न चोच्चचाल आसन एव स्थितोऽपि किञ्चिन् न चलितवान् ॥८॥

**क्रम-सन्दर्भः : _न व्याख्यातम्।_**

**विश्वनाथः : **अप्रत्युत्थानम् एव स्पष्टयति—वाचस्पतिम् इति । आसनात् आसनम् आरुह्य स्थितोऽपि किम् अपि नोच्चचाल न पस्पन्द ॥८॥

—ओ)०(ओ—

**॥ ६.७.९ ॥**

**ततो निर्गत्य सहसा कविर् आङ्गिरसः प्रभुः ।**

**आययौ स्व-गृहं तूष्णीं विद्वान् श्री-मद-विक्रियाम् ॥**

**श्रीधरः : **श्री-मदेन या विक्रिया तां विद्वान् जानन् ॥९॥

**क्रम-सन्दर्भः : _न व्याख्यातम्।_**

**विश्वनाथः : **ततः सभातः कविः एवं भविष्यतीति भावि-कार्य-विज्ञः । प्रभुः शास्ता समर्थः । विद्वान् गुर्व्-अवमान-हेतुत्वेन जनान् ॥९॥

—ओ)०(ओ—

**॥ ६.७.१० ॥**

**तर्ह्य् एव प्रतिबुध्येन्द्रो गुरु-हेलनम् आत्मनः ।**

**गर्हयाम् आस सदसि स्वयम् आत्मानम् आत्मना ॥**

**श्रीधरः : **प्रतिबुध्यानुस्मृत्य ॥१०॥

**क्रम-सन्दर्भः : _न व्याख्यातम्।_**

**विश्वनाथः : **प्रतिबुद्ध्य श्रीमद् अमदिरानिद्रात इत्य् अर्थः ॥१०॥

—ओ)०(ओ—

**॥ ६.७.११ ॥**

**अहो बत मयासाधु कृतं वै दभ्र-बुद्धिना ।**

**यन् मयैश्वर्य-मत्तेन गुरुः सदसि कात्कृतः ॥**

**श्रीधरः : **मम कृतं कर्म अहो असाधु । यद् यस्माद् दभ्र-बुद्धिनाल्प-मतिना मया कात्-कृतस् तिरस्कृतः ॥११॥

**क्रम-सन्दर्भः : _न व्याख्यातम्।_**

**विश्वनाथः : **कात्-कृतस् तिरस्कृतः ॥११॥

—ओ)०(ओ—

**॥ ६.७.१२ ॥**

**को गृध्येत् पण्डितो लक्ष्मीं त्रिपिष्टप-पतेर् अपि ।**

**ययाहम् आसुरं भावं नीतोऽद्य विबुधेश्वरः ॥**

**श्रीधरः : **विबुधानां सात्त्विकानां देवानाम् ईश्वरोऽप्य् अहम् ॥१२॥

**क्रम-सन्दर्भः : _न व्याख्यातम्।_**

**विश्वनाथः : **स्व-सम्पत्तिर् एव तिरस्कार-हेतुत्वेन ज्ञात्वा निन्दति—को गृध्येत् वाञ्छेत् ॥१२॥

—ओ)०(ओ—

**॥ ६.७.१३ ॥**

**यः पारमेष्ठ्यं धिषणम् अधितिष्ठन् न कञ्चन ।**

**प्रत्युत्तिष्ठेद् इति ब्रूयुर् धर्मं ते न परं विदुः ॥**

**श्रीधरः : **ननु सिंहासन-स्थो राजाऽभ्युत्थानं न कुर्याद् इति वृद्धा वदन्ति तत्राह—य इति द्वाभ्याम् । धिषणम् आसनम् ॥१३॥

**क्रम-सन्दर्भः : _न व्याख्यातम्।_**

**विश्वनाथः : **ननु सिंहासन-स्थो राजा कम् अपि नाभ्युत्तिष्ठद् इति नीति-शास्त्र-ज्ञा आहुः ? सत्यं, ते भ्राना एवेत्य् आह—ये इति । पारमेष्ठ्यं धिषणं परमेष्ठिनोऽप्य् आसनम् ॥१३॥

—ओ)०(ओ—

**॥ ६.७.१४ ॥**

**तेषां कुपथ-देष्टॄणां पततां तमसि ह्य् अधः ।**

**ये श्रद्दध्युर् वचस् ते वै मज्जन्त्य् अश्म-प्लवा इव ॥**

**श्रीधरः : **कुपथं दिशन्त्य् उपदिशन्त्य् उत्पथ-देष्टारस् तेषां वचः । अश्म-मयः प्लवो येषां ते यथा मज्जन्तं प्लवम् अनु मज्जन्ति तद्वत् ॥१४॥

**क्रम-सन्दर्भः : _न व्याख्यातम्।_**

**विश्वनाथः : **अश्म-मयः प्लवो येषां ते यथा मज्जन्तं प्लवम् अनु मज्जन्ति तथेति । राजनीत्य्-उपदेष्टृषु स्व-सभ्येषु कोपो व्यञ्जितः ॥१४॥

—ओ)०(ओ—

**॥ ६.७.१५ ॥**

**अथाहम् अमराचार्यम् अगाध-धिषणं द्विजम् ।**

**प्रसादयिष्ये निशठः शीर्ष्णा तच्-चरणं स्पृशन् ॥**

**श्रीधरः : **अगाधा गम्भीरा धिषणा यस्य तम् । निशठः शाठ्य-हीनः सन् ॥१५॥

**क्रम-सन्दर्भः : _न व्याख्यातम्।_**

**विश्वनाथः : **तस्माद् अस्यां विपत्तौ कः खलूपायः क्षणं विमृश्य स्वयम् एवाह—अथाहम् इति । निशठः शाठ्य-हीनः सन् ॥१५॥

—ओ)०(ओ—

**॥ ६.७.१६ ॥**

**एवं चिन्तयतस् तस्य मघोनो भगवान् गृहात् ।**

**बृहस्पतिर् गतोऽदृष्टां गतिम् अध्यात्म-मायया ॥**

**श्रीधरः : **अधिकया आत्म-मायया ॥१६॥

**क्रम-सन्दर्भः : _न व्याख्यातम्।_**

**विश्वनाथः : **चिन्तयतः चिन्तयन्तं मघवन्तम् अनादृत्य अधिकया आत्मनो मायया ॥१६॥

—ओ)०(ओ—

**॥ ६.७.१७ ॥**

**गुरोर् नाधिगतः संज्ञां परीक्षन् भगवान् स्वराट् ।**

**ध्यायन् धिया सुरैर् युक्तः शर्म नालभतात्मनः ॥**

**श्रीधरः : **गुरोः संज्ञां ज्ञानोपायं परीक्षमाणोऽपि नाधिगतोऽप्राप्तः सन् ॥१७॥

**क्रम-सन्दर्भः : _न व्याख्यातम्।_**

**विश्वनाथः : **संज्ञां ज्ञानोपायं परीक्षन् परित ईक्षमाणोऽपि नाधिगतोऽप्राप्तः सन् ॥१७॥

—ओ)०(ओ—

**॥ ६.७.१८ ॥**

**तच् छ्रुत्वैवासुराः सर्व आश्रित्यौशनसं मतम् ।**

**देवान् प्रत्युद्यमं चक्रुर् दुर्मदा आततायिनः ॥**

**श्रीधरः : **आततायिन उद्यतास्त्राः ॥१८॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.७.१९ ॥**

**तैर् विसृष्टेषुभिस् तीक्ष्णैर् निर्भिन्नाङ्गोरु-बाहवः ।**

**ब्रह्माणं शरणं जग्मुः सहेन्द्रा नत-कन्धराः ॥**

**श्रीधरः : **निर्भिन्नान्य् अङ्गान्य् उत्तमाङ्गानि शिरांसि ऊरवो बाहवश् च येषाम् ॥१९॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.७.२० ॥**

**तांस् तथाभ्यर्दितान् वीक्ष्य भगवान् आत्मभूर् अजः ।**

**कृपया परया देव उवाच परिसान्त्वयन् ॥**

_न कतमेनापि व्याख्यातम्।_

—ओ)०(ओ—

**॥ ६.७.२१ ॥**

**श्री-ब्रह्मोवाच—**

**अहो बत सुर-श्रेष्ठा ह्य् अभद्रं वः कृतं महत् ।**

**ब्रह्मिष्ठं ब्राह्मणं दान्तम् ऐश्वर्यान् नाभ्यनन्दत ॥**

**श्रीधरः : **वो युष्माकं कृतं करणं महद् अभद्रम् । तद् आह—ब्रह्मिष्ठम् इति । नाभ्यनन्दत नाभिनन्दितवन्तः ॥२१॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.७.२२ ॥**

**तस्यायम् अनयस्यासीत् परेभ्यो वः पराभवः ।**

**प्रक्षीणेभ्यः स्व-वैरिभ्यः समृद्धानां च यत् सुराः ॥**

**श्रीधरः : **परेभ्यः शत्रुभ्यो वः पराभवैति यद् अयं तस्याऽनयस्यान्यायस्य संबन्धी फल-रूप आसीत् । उक्तं च—


    ब्राह्मणं कुल-संपन्नं भक्तं विष्णोर् महात्मनः । 


    आयान्तं वीक्ष्य नोत्तिष्ठेत् स दुःखैः परिभूयते ॥इति ।

स्वयम् एव वैरिणो हन्तारो येषां तेभ्यः ॥२२॥

**क्रम-सन्दर्भः : _न व्याख्यातम्।_**

**विश्वनाथः : **परेभ्यः, अन्येभ्यः सकाशात्, तेभ्यः ॥२२॥

—ओ)०(ओ—

**॥ ६.७.२३ ॥**

**मघवन् द्विषतः पश्य प्रक्षीणान् गुर्व्-अतिक्रमात् ।**

**सम्प्रत्य् उपचितान् भूयः काव्यम् आराध्य भक्तितः ।**

**आददीरन् निलयनं ममापि भृगु-देवताः ॥**

**श्रीधरः : **गुरु-तिरस्कार-सत्-काराव् एवापचयोपचय-कारणम् इत्य् असुर-दृष्टान्तेनाह—मघवन्न् इति । द्विषतः शत्रून् । काव्यं भार्गवं गुरुम् एवासेव्योपचितान् । उपचितत्वम् एवाह । आददीरन् गृह्णीयुः ॥२३॥

**क्रम-सन्दर्भः : _न व्याख्यातम्।_**

**विश्वनाथः : **गुरु-तिरस्कार-सत्-काराव् एव विपत्-सम्पदोः कारणम् इत्य् असुर-दृष्टान्तेनैवाह—मघवन्न् इति । अद्यैषां तथाबलं दृश्यते यथा ममापि निलयनं सत्य-लोकम् आददीरन् । तत्र हेतुः—भृगु-देवताः गुरु-भक्ताः ॥२३॥

—ओ)०(ओ—

**॥ ६.७.२४ ॥**

**त्रिपिष्टपं किं गणयन्त्य् अभेद्य-**

**मन्त्रा भृगूणाम् अनुशिक्षितार्थाः ।**

**न विप्र-गोविन्द-गव्-ईश्वराणां**

**भवन्त्य् अभद्राणि नरेश्वराणाम् ॥**

**श्रीधरः : **अभेद्यो मन्त्रो येषाम् । अनुशिक्षितार्थाः शिष्याः यतो विप्रा गोविन्दो गावश् चेश्वरो आनुग्राहका येषां तेषाम् एवाभद्राणि न भवन्त्य् अन्येषां तु भवन्ति ॥२४॥

**क्रम-सन्दर्भः : **त्रिपिष्टपम् इति । अत्र गोविन्देति दृष्टान्तेनोपन्यस्तम् ॥२४॥

**विश्वनाथः : **अत्र साम-दान-दण्डा उपाया न सम्भवन्तो दृश्यन्ते । भेदोऽप्य् अशक्य इत्य् आह—न भेद्यो मन्त्रो मन्त्रणा येषां ते । सर्वत्र हेतुः—भृगूनां शुक्राचार्याणाम् अनुशिक्षितम् एव । अर्थः पुरुषार्थत्वेनोपादेयो येषां ते । ननु तर्हि किं वयं मरिष्याम एवेति । तत्र साश्वासम् आह—न विप्रेति । विप्रा गोविन्दो गाव ईश्वरा अनुग्राहका येषां तेषाम् ॥२४॥

—ओ)०(ओ—

**॥ ६.७.२५ ॥**

**तद् विश्वरूपं भजताशु विप्रं**

**तपस्विनं त्वाष्ट्रम् अथात्मवन्तम् ।**

**सभाजितोऽर्थान् स विधास्यते वो**

**यदि क्षमिष्यध्वम् उतास्य कर्म ॥**

**श्रीधरः : **तत् तस्मत् । अथानन्तरम् एव भजत । अस्य कर्मासुर-पक्ष-पातम् ॥२५॥

**क्रम-सन्दर्भः : _न व्याख्यातम्।_**

**विश्वनाथः : **तत् तस्मत् । अयम् एव सम्प्रत्य् उपाय इत्य् आह—विश्वरूपं गुरुत्वेन भजत । यद् यस्य विश्वरूपस्य कर्मासुर-पक्ष-पातम् ॥२५॥

—ओ)०(ओ—

**॥ ६.७.२६ ॥**

**श्री-शुक उवाच—**

**त एवम् उदिता राजन् ब्रह्मणा विगत-ज्वराः ।**

**ऋषिं त्वाष्ट्रम् उपव्रज्य परिष्वज्येदम् अब्रुवन् ॥**

**श्रीधरः : **उदिता उक्ताः ॥२६॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.७.२७-२८ ॥**

**श्री-देवा ऊचुः—**

**वयं तेऽतिथयः प्राप्ता आश्रमं भद्रम् अस्तु ते ।**

**कामः सम्पाद्यतां तात पितॄणां समयोचितः ॥**

**पुत्राणां हि परो धर्मः पितृ-शुश्रूषणं सताम् ।**

**अपि पुत्रवतां ब्रह्मन् किम् उत ब्रह्मचारिणाम् ॥**

_न कतमेनापि व्याख्यातम्।_

—ओ)०(ओ—

**॥ ६.७.२९ ॥**

**आचार्यो ब्रह्मणो मूर्तिः पिता मूर्तिः प्रजापतेः ।**

**भ्राता मरुत्पतेर् मूर्तिर् माता साक्षात् क्षितेस् तनुः ॥**

**श्रीधरः : **अतिथीनां पितॄणां च प्रशंसार्थम् आहुः—आचार्य उपनीय वेदाध्यापकः । ब्रह्मणो वेदस्य मूर्तिः ॥२९

**क्रम-सन्दर्भः : _न व्याख्यातम्।_**

**विश्वनाथः : **आचार्यो वेदाध्यापकः । ब्रह्मणो वेदस्य । मरुत्पतेर् इन्द्रस्य ॥२९॥

—ओ)०(ओ—

**॥ ६.७.३० ॥**

**दयाया भगिनी मूर्तिर् धर्मस्यात्मातिथिः स्वयम् ।**

**अग्नेर् अभ्यागतो मूर्तिः सर्व-भूतानि चात्मनः ॥**

**श्रीधरः : **धर्मस्यात्मा मूर्तिर् अतिथिः स्वयं साक्षात् । आत्मनः श्री-विष्णोः । यद् वा, आत्मनः स्वस्य । सर्व-भूतेष्व् आत्म-दृष्टिः कर्तव्येत्य् अर्थः ॥३०॥

**क्रम-सन्दर्भः : _न व्याख्यातम्।_**

**विश्वनाथः : **अतिथिस् धर्मस्यात्मैव मूर्तिर् इति किं वक्तव्यम् इति भावः । आत्मनः पश्यस्य ॥३०॥

—ओ)०(ओ—

**॥ ६.७.३१ ॥**

**तस्मात् पितॄणाम् आर्तानाम् आर्तिं पर-पराभवम् ।**

**तपसापनयंस् तात सन्देशं कर्तुम् अर्हसि ॥**

**श्रीधरः : **परेभ्यः पराभव एवार्तिस् ताम् ॥३१॥

**क्रम-सन्दर्भः : _न व्याख्यातम्।_**

**विश्वनाथः : **नन्व् अलं धर्मोपदेश-स्तुतिभ्यां, विवक्षितं ब्रूतेत्य् अत आहुः—तस्माद् इति ॥३१॥

—ओ)०(ओ—

**॥ ६.७.३२ ॥**

**वृणीमहे त्वोपाध्यायं ब्रह्मिष्ठं ब्राह्मणं गुरुम् ।**

**यथाञ्जसा विजेष्यामः सपत्नांस् तव तेजसा ॥**

**श्रीधरः : **सन्देशम् आहुः—वृणीमह इति ॥३२॥

**क्रम-सन्दर्भः : _न व्याख्यातम्।_**

**विश्वनाथः : **त्वा त्वां गुरुं गुरुत्वेन व्र्णीमहे । प्रयोजनम् आहुर् यथेति ॥३२॥

—ओ)०(ओ—

**॥ ६.७.३३ ॥**

**न गर्हयन्ति ह्य् अर्थेषु यविष्ठाङ्घ्र्य्-अभिवादनम् ।**

**छन्दोभ्योऽन्यत्र न ब्रह्मन् वयो ज्यैष्ठ्यस्य कारणम् ॥**

**श्रीधरः : **ननूपाध्यायत्वे कनिष्ठस्य ममाभिवन्दनं करिष्यथ तच् च गर्हितं तत्राहुः—नेति । अर्थेषु प्रयोजन-निमित्तं यविष्ठानाम् अभिवादनं न निन्दन्ति । किं च, छन्दोभ्यो मन्त्रेभ्योऽन्यत्र वेदान् विहाय वय एव ज्यैष्ठ्यस्य कारणं न तु मन्त्रेषु । अतोऽस्मभ्यं मन्त्र-दातृत्वेन त्वम् एव ज्येष्ठो भविष्यसि । 

यद् वा, छन्दोभ्योऽन्यत्र वेदान् विहाय वय एव ज्यैष्ठ्यस्य कारणं न भवति, किं तु वेदा एव मुख्यं कारणम् । तत् साम्ये तु वयः । वेद-ज्ञत्वाच् च त्वम् एव ज्येष्ठ इत्य् अर्थः ॥३३॥

**क्रम-सन्दर्भः : _न व्याख्यातम्।_**

**विश्वनाथः : **ननु मां गुरुं कुरुथेति चेत् भ्रातुष्पुत्रत्वेन कनिष्ठस्य कथं ममाभिवादनं करिष्यथ ? इति तत्राहुः—नेति । छन्दोभ्योऽन्यत्र अन्येषु व्यवहारिक-कृत्येषु यविष्ठाङ्घ्र्य्-अभिवादनं न गर्हयन्ति, नापि तु गर्हयन्त्य् एव । यतो वय एव ज्येष्ठ्यत्वस्य कनिष्ठत्वस्य च कारणम् अधिक-वयस्त्वे ज्येष्ठः । अल्प-वयस्त्वे कनिष्ठ इति । छन्दःसु, न तु तत्र छन्दोज्ञत्वम् एव ज्येष्ठत्वस्य कारणम् इत्य् अर्थः । तस्मात् तव वेदज्ञत्वाधिक्यात् त्वम् एवास्माकं पौरोहित्यं कुर्वन् मन्त्र-प्रदो गुरुर् भवेद् इति भावः ॥३३॥

—ओ)०(ओ—

**॥ ६.७.३४ ॥**

**श्री-ऋषिर् उवाच—**

**अभ्यर्थितः सुर-गणैः पौरहित्ये महा-तपाः ।**

**स विश्वरूपस् तान् आह प्रसन्नः श्लक्ष्णया गिरा ॥**

_न कतमेनापि व्याख्यातम्।_

—ओ)०(ओ—

**॥ ६.७.३५ ॥**

**श्री-विश्वरूप उवाच—**

**विगर्हितं धर्म-शीलैर् ब्रह्मवर्च-उपव्ययम् ।**

**कथं नु मद्-विधो नाथा लोकेशैर् अभियाचितम् ।**

**प्रत्याख्यास्यति तच्-छिष्यः स एव स्वार्थ उच्यते ॥**

**श्रीधरः : **निन्दितम् अपीदं युष्मद्-याच्ञा-भङ्ग-भयेन करिष्यामीत्य् आह सार्धेन । विगर्हितं पौरोहित्यं धर्म-शीलैः, अधर्म-हेतुत्वात् । किं च, ब्रह्म-वर्च उपव्ययं पूर्व-सिद्धस्य ब्रह्म-वर्चसो व्यय-करम् । प्रत्याख्यातुं च मादृशो नार्हतीत्य् आह—कथं न्व् इति । तेषां शिक्षणार्हः । स एव प्रत्याख्यानाभाव एव हि शिष्यस्य स्वार्थ उच्यते॥३५॥

**क्रम-सन्दर्भः : _न व्याख्यातम्।_**

**विश्वनाथः : **धर्म-शीलैर् मुनिभिः पौरोहित्यं विगर्हितम् । यतो ब्रह्म-वर्चसः ब्रह्म-तेजस उपव्ययोऽधिक-व्ययो यतस् तत् । किं च, तद् अपि सम्प्रति मम तत् कर्तव्यम् एवाभूद् इत्य् आह कथम् इति । हे नाथाः ! लोकेशैर् युष्माभिस् तच्-छिष्यः, तेषां युष्माकं शिष्यः । तस्मात् स एव प्रत्याख्यानाभाव एव शिष्यस्य स्वार्थः ॥३५॥

—ओ)०(ओ—

**॥ ६.७.३६ ॥**

**अकिञ्चनानां हि धनं शिलोञ्छनं**

**तेनेह निर्वर्तित-साधु-सत्क्रियः ।**

**कथं विगर्ह्यं नु करोम्य् अधीश्वराः**

**पौरोधसं हृष्यति येन दुर्मतिः ॥**

**श्रीधरः : **ननु पौरोहित्येन धन-लाभाद् धर्मः सिध्येत् । अन्यथा निर्धनस्य कुतो धर्मः ? अत एव तेन लोको हृष्यति तत्राह । अकिञ्चनानां शिलोञ्छनं हि धनम् । क्षेत्रे स्वाम्य्-उपेक्षित-कणिशोपादानं शिलम् । हट्टादौ पतित-व्रीह्य्-आदेर् उपादानम् उञ्छनम् । इह गृहाश्रमे तेनैव निर्वर्तिता साधूनां सत्-क्रिया येन ॥३६॥

**क्रम-सन्दर्भः : _न व्याख्यातम्।_**

**विश्वनाथः : **ननु पौरोहित्येन धन-लाभाद् धर्मः सिध्येत् । अन्यथा निर्धनस्य कुतो धर्मः ? तत्राह । अकिञ्चनानां शिलोञ्छनम् एव धनम् । क्षेत्रे स्वाम्य्-उपेक्षित-कणिशोपादानं शिलम् । हट्टादौ पतित-व्रीह्य्-आदेर् उपादानम् उञ्छनम् । य्३ पौरोधसेन दुर्मतिः पुमान् एव हृष्यति, न तु सुमतिः । यद् वा, दुष्टा मति एव स्वानुकूल्याद् धृष्यति ॥३६॥

—ओ)०(ओ—

**॥ ६.७.३७ ॥**

**तथापि न प्रतिब्रूयां गुरुभिः प्रार्थितं कियत् ।**

**भवतां प्रार्थितं सर्वं प्राणैर् अर्थैश् च साधये ॥**

**श्रीधरः : **कियद् एतत् प्रार्थितम् अल्पम् एव । अभ्यधिकम् अपि करिष्यामीत्य् आह—भवताम् इति ॥३७॥

**क्रम-सन्दर्भः : _न व्याख्यातम्।_**

**विश्वनाथः : **न प्रतिब्रूयां न प्रत्याख्यास्ये कियद् एतत् प्रार्थैतम् अत्यल्पम् एव अभ्यधिकम् अपि करिष्यामीत्य् आह—भवताम् इति ॥३७॥

—ओ)०(ओ—

**॥ ६.७.३८ ॥**

**श्री-बादरायणिर् उवाच—**

**तेभ्य एवं प्रतिश्रुत्य विश्वरूपो महा-तपाः ।**

**पौरहित्यं वृतश् चक्रे परमेण समाधिना ॥**

**श्रीधरः : **परमेण समाधिना परमोद्यमेन ॥३८॥

**क्रम-सन्दर्भः : _न व्याख्यातम्।_**

**विश्वनाथः : **समाधिना चित्तैकाग्र्येण ॥३८॥

—ओ)०(ओ—

**॥ ६.७.३९ ॥**

**सुर-द्विषां श्रियं गुप्ताम् औशनस्यापि विद्यया ।**

**आच्छिद्यादान् महेन्द्राय वैष्णव्या विद्यया विभुः ॥**

**श्रीधरः : **वैष्णव्या श्री-नारायण-कवचात्मिकया ॥३९॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.७.४० ॥**

**यया गुप्तः सहस्राक्षो जिग्येऽसुर-चमूर् विभुः ।**

**तां प्राह स महेन्द्राय विश्वरूप उदार-धीः ॥**

**श्रीधरः : **असुर-चमूर् दैत्य-सेनाः ॥४०॥

**क्रम-सन्दर्भः : _न व्याख्यातम्।_**

**विश्वनाथः : **तां वैष्णवीं विद्याम् ॥४०॥

इति सारार्थ-दर्शिन्यां हर्षिण्यां भक्त-चेतसाम् ।

षष्ठस्य सप्तमोऽध्यायः सङ्गतः सङ्गतः सताम् ॥*॥

 —ओ)०(ओ—


    इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां षष्ठ-स्कन्धे 


    विश्वरूपोपाख्याने सप्तमोऽध्यायः ।

॥ ६.७ ॥



(६.८)

**अथ अष्टमोऽध्यायः **


## नारायण-वर्मोपदेशो नाम

**॥ ६.८.१-२ ॥**

**श्री-राजोवाच—**

**यया गुप्तः सहस्राक्षः सवाहान् रिपु-सैनिकान् ।**

**क्रीडन्न् इव विनिर्जित्य त्रि-लोक्या बुभुजे श्रियम् ॥**

**भगवंस् तन् ममाख्याहि वर्म नारायणात्मकम् ।**

**यथाततायिनः शत्रून् येन गुप्तो ञ्जयन् मृधे ॥**

**श्रीधरः : **

अष्टमे विश्वरूपस् तु वर्म नारायणात्मकम् ।

इन्द्राय प्राह येनेन्द्रो गुप्तो दैत्यान् अथाजयत् ॥

त्रि-लोक्याः संबन्धिनीं श्रियम् ॥१॥

**क्रम-सन्दर्भः : **ययेति युग्मकम् । यया वर्म-रूपया विद्यया यथा अजयत् तं प्रकारं चाख्याहि ॥१॥

**विश्वनाथः : **

नारायणात्मकं वर्म विश्वरूप उपादिशत् ।

शक्रं येनाजयद् दैत्यान् स इत्य् अष्टम उच्यते ॥१॥

—ओ)०(ओ—

**॥ ६.८.३ ॥**

**श्री-बादरायणिर् उवाच—**

**वृतः पुरोहितस् त्वाष्ट्रो महेन्द्रायानुपृच्छते ।**

**नारायणाख्यं वर्माह तद् इहैक-मनाः शृणु ॥**

_न कतमेनापि व्याख्यातम्।_

—ओ)०(ओ—

**॥ ६.८.४ ॥**

**श्री-विश्वरूप उवाच—**

**धौताङ्घ्रि-पाणिर् आचम्य सपवित्र उदङ्-मुखः ।**

**कृत-स्वाङ्ग-कर-न्यासो मन्त्राभ्यां वाग्-यतः शुचिः ॥**

**श्रीधरः : **मन्त्राभ्याम् अष्टाक्षर-द्वादशाक्षराभ्याम् । कृतः स्वाङ्गेषु करयोश् च न्यासो येन ॥४॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.८.५ ॥**

**नारायण-परं वर्म सन्नह्येद् भय आगते ।**

**पादयोर् जानुनोर् ऊर्वोर् उदरे हृद्य् अथोरसि ॥**

**श्रीधरः : **नारायण-मयं वर्म सन्नह्येद् बध्नीयात् । तत्राष्टाक्षरेण पादाद्य्-अष्टाङ्गेषु न्यासम् आह—पादयोर् इति सार्धेन ॥५॥

**क्रम-सन्दर्भः : _न व्याख्यातम्।_**

**विश्वनाथः : **अत्राष्टाक्षरेण पादाद्य्-अष्टाङ्गेषु न्यासम् आह—पादयोर् इति सार्धेन ॥५॥

—ओ)०(ओ—

**॥ ६.८.६ ॥**

**मुखे शिरस्य् आनुपूर्व्याद् ओंकारादीनि विन्यसेत् ।**

**ॐ नमो नारायणायेति विपर्ययम् अथापि वा ॥**

**श्रीधरः : **प्रणव-संपुटितम् ओंकाराद्य्-एकैकम् अक्षरं विन्यसेत् । विपर्ययं यथा भवत्य् एवं शिर-आदि-पादान्तं वा विन्यसेत् । उत्पत्ति-न्यासं संहार-न्यासं व कुर्याद् इत्य् अर्थः ॥६॥

**क्रम-सन्दर्भः : _न व्याख्यातम्।_**

**विश्वनाथः : **प्रणव-संपुटितम् ओंकाराद्य्-एकैकाक्षरं विन्यसेत् । विपर्ययं यथा भवत्य् एवं शिर-आदि-पादान्तं वा विन्यसेत् । प्रक्रमेण सृष्टि-न्यासं व्युत्क्रमेण संहार-न्यासं व कुर्याद् इत्य् अर्थः ॥६॥

—ओ)०(ओ—

**॥ ६.८.७ ॥**

**कर-न्यासं ततः कुर्याद् द्वादशाक्षर-विद्यया ।**

**प्रणवादि-य-कारान्तम् अङ्गुल्य्-अङ्गुष्ठ-पर्वसु ॥**

**श्रीधरः : **द्वादशाक्षरस्योद्धारः प्रणवादि-य-कारान्तम् इति । प्रणव-संपुटितम् एकैकम् अक्षरं दक्षिण-तर्जनी-पर्यन्तम् अङ्गुलीषु । परिशिष्टम् अक्षर-चतुष्टयम् अङ्गुष्ठयोर् आद्य्-अन्त-पर्वसु न्यसेत् ॥७॥

**क्रम-सन्दर्भः : _न व्याख्यातम्।_**

**विश्वनाथः : **प्रणवादीति । प्रणव-पुटितम् एकैकम् अक्षरं दक्षिण-तर्जनीम् आरभ्य वाम-तर्जनी-पर्यन्तम् अङ्गुलीषु । परिशिष्टम् अक्षर-चतुष्टयम् अङ्गुष्ठयोर् आद्य्-अन्त-पर्वसु न्यसेत् ॥७॥

—ओ)०(ओ—

**॥ ६.८.८ ॥**

**न्यसेद् धृदय ओंकारं वि-कारम् अनु मूर्धनि ।**

**ष-कारं तु भ्रुवोर् मध्ये ण-कारं शिखया न्यसेत् ॥**

**श्रीधरः : **मन्त्रान्तर-न्यासम् आह—न्यसेद् इति । ष-कारण-कारयोर् विश्लेषेण षड्-अक्षराणि हृदयादिषु न्यसेत् ॥८॥

**क्रम-सन्दर्भः : _न व्याख्यातम्।_**

**विश्वनाथः : **मन्त्रान्तरेणापि हृदयादि-न्यासम् आह—न्यसेद् इति ॥८॥

—ओ)०(ओ—

**॥ ६.८.९ ॥**

**वे-कारं नेत्रयोर् युञ्ज्यान् न-कारं सर्व-सन्धिषु ।**

**म-कारम् अस्त्रम् उद्दिश्य मन्त्र-मूर्तिर् भवेद् बुधः ॥**

**श्रीधरः, विश्वनाथः : **म-कारम् अस्त्रम् उद्दिश्य ध्यात्वा ॥९॥

**क्रम-सन्दर्भः : _न व्याख्यातम्।_**

—ओ)०(ओ—

**॥ ६.८.१० ॥**

**सविसर्गं फड्-अन्तं तत् सर्व-दिक्षु विनिर्दिशेत् ।**

**ॐ विष्णवे नम इति ॥**

**श्रीधरः : **तन् म-कारास्त्रं “मः अस्त्राय फट्” इत्य् एवं दिग्-बन्धे विनिर्दिशेत् ॥१०॥

**क्रम-सन्दर्भः : _न व्याख्यातम्।_**

**विश्वनाथः : **तन् म-कारास्त्रं “मः अस्त्राय फट्” इत्य् एवं सर्व-दिग्-बन्धे विनिर्दिशेत् ॥१०॥

—ओ)०(ओ—

**॥ ६.८.११ ॥**

**आत्मानं परमं ध्यायेद् ध्येयं षट्-शक्तिभिर् युतम् ।**

**विद्या-तेजस्-तपो-मूर्तिम् इमं मन्त्रम् उदाहरेत् ॥**

**श्रीधरः : **ध्येयम् ईश्वर-रूपम् आत्मानं ध्यायेत् । षट्-शक्तिभिर् ऐश्वर्यादिभिर् भग-शब्द-वाच्याभिः । विद्या च तेजश् च तपश् च मूर्तिर् यस्य तम् । इमं वक्ष्यमाणं श्रीमन्-नारायण-कवचाख्यम् ॥११॥

**क्रम-सन्दर्भः : _न व्याख्यातम्।_**

**विश्वनाथः : **ध्येयम् ईश्वर-रूपम् आत्मानं ध्यायेद् इत्य् अन्यैर् अधृष्यत्व-कामनया अहङ्ग्रहोपासना । विद्या-तेजस्-तपांसि मूर्तिर् यस्य तम् इमं मन्त्रं नारायण-कवचाख्यम् ॥११॥

—ओ)०(ओ—

**॥ ६.८.१२ ॥**

**ॐ हरिर् विदध्यान् मम सर्व-रक्षां**

**न्यस्ताङ्घ्रि-पद्मः पतगेन्द्र-पृष्ठे ।**

**दरारि-चर्मासि-गदेषु-चाप-**

**पाशान् दधानोऽष्ट-गुणोऽष्ट-बाहुः ॥**

**श्रीधरः : **अष्ट-गुणोऽणिमाद्य्-अष्टैश्वर्य-युक्तः ॥१२॥

**क्रम-सन्दर्भः : _न व्याख्यातम्।_**

**विश्वनाथः : **समुद्रेण सह नदी नदादिवत् ध्येय-रूपेण सहैक्यं प्राप्तोऽपि पृथग्-भूयापि तिष्ठन् स्वरक्षा-प्रार्थ-मन्त्रम् उदाहरेद् इत्य् आह—हरिर् इति । अष्ट-गुणोऽणिमाद्य्-अष्टैश्वर्य-युक्तः ॥१२॥

—ओ)०(ओ—

**॥ ६.८.१३ ॥**

**जलेषु मां रक्षतु मत्स्य-मूर्तिर्**

**यादो-गणेभ्यो वरुणस्य पाशात् ।**

**स्थलेषु मायावटु-वामनोऽव्यात्**

**त्रिविक्रमः खेऽवतु विश्वरूपः ॥**

**श्रीधरः : **यादसां गणा एव वरुणस्य पाशस् तस्मात् ॥१३॥

**क्रम-सन्दर्भः : _न व्याख्यातम्।_**

**विश्वनाथः : **सामान्येन सर्वतो रक्षां प्रार्थय देश-विशेषेषु तत्-तद्-अधिष्ठातृ-स्वरूपेण भगवता रक्षा-मन्त्रान् आह—जलेष्व् इति त्रिभिः । यादसां गणा एव वरुणस्य पाशस् तस्मात् ॥१३॥

—ओ)०(ओ—

**॥ ६.८.१४ ॥**

**दुर्गेष्व् अटव्य्-आजि-मुखादिषु प्रभुः**

**पायान् नृसिंहोऽसुर-यूथपारिः ।**

**विमुञ्चतो यस्य महाट्ट-हासं**

**दिशो विनेदुर् न्यपतंश् च गर्भाः ॥**

**श्रीधरः : **अटवी आजि-मुखं सङ्ग्रामोपक्रमश् च आदिर् येषां तेषु सङ्कट-स्थानेषु ॥१४॥

**क्रम-सन्दर्भः : _न व्याख्यातम्।_**

**विश्वनाथः : **आजि-मुखं युद्ध-सम्मुख-प्रदेशः ॥१४॥

—ओ)०(ओ—

**॥ ६.८.१५ ॥**

**रक्षत्व् असौ माध्वनि यज्ञ-कल्पः**

**स्व-दंष्ट्रयोन्नीत-धरो वराहः ।**

**रामोऽद्रि-कूटेष्व् अथ विप्रवासे**

**सलक्ष्मणोऽव्याद् भरताग्रजोऽस्मान् ॥**

**श्रीधरः : **असौ प्रसिद्धो वराहो मा माम् अध्वनि रक्षतु । यज्ञैर् अवयव-रूपैः कल्प्यते निरूप्यत इति तथा । उन्नीता उद्धृता धरा येन सः । अद्रि-कूटेषु गिरि-शिखरेषु । रामो जामदग्न्यः ॥१५॥

**क्रम-सन्दर्भः : _न व्याख्यातम्।_**

**विश्वनाथः : **यज्ञ-कल्पः यज्ञ-स्वरूपः । स्वार्थिक कल्पप् । यद् वा, यज्ञाः कल्पाः समर्था यतः सः । रामो जामदग्न्यः ॥१५॥

—ओ)०(ओ—

**॥ ६.८.१६ ॥**

**माम् उग्र-धर्माद् अखिलात् प्रमादान्**

**नारायणः पातु नरश् च हासात् ।**

**दत्तस् त्व् अयोगाद् अथ योग-नाथः**

**पायाद् गुणेशः कपिलः कर्म-बन्धात् ॥**

**श्रीधरः : **उग्र-धर्माद् अभिचारादि-लक्षणात् हासाद् गर्वान् नरोऽवतु । दत्तो दत्तात्रेयः । अयोगाद् योग-भ्रंशात् ॥१६॥

**क्रम-सन्दर्भः : _न व्याख्यातम्।_**

**विश्वनाथः : **स्व-परोद्भवेभ्यः उपद्रवेभ्यो रक्षा-मन्त्रान् आह चतुर्भिः । उग्र-धर्माद् अभिचारादेः । हासाद् गर्वात् । अयोगाद् योग-भ्रंशात् ॥१६॥

—ओ)०(ओ—

**॥ ६.८.१७ ॥**

**सनत्-कुमारोऽवतु कामदेवाद्**

**धयशीर्षा मां पथि देव-हेलनात् ।**

**देवर्षि-वर्यः पुरुषार्चनान्तरात्**

**कूर्मो हरिर् मां निरयाद् अशेषात् ॥**

**मध्वः : **सनत्कुमारोऽवतु काम-देवात् । 


    सनत्-कुमार-नामा तु ब्रह्मचर्य-वपुर् हरिः । 


    सनत्-कुमारम् अपरं ब्रह्म-पुत्रं विवेश सः ।


    समां योग्येतरात् कामात् पातु विश्वेश्वरः प्रभुः ॥ इति ।


    देवर्षि-वर्यः पुरुषान्तरार्चनात् ।


    विष्णोर् अपरिवारत्वदृष्टादेवान्तरार्चनात् ।


    महिदासो देव-ऋषि पातु मां विष्णुर् अव्ययः ।


    तद्-अनर्पित-कर्मभ्यस् तद्-अस्मरणतस् तथा ॥ इति च ॥१७॥

**श्रीधरः : **पथि यद् देवानां हेलनं नमस्-कारम् अकृत्वा गमनं तस्मात् । पुरुषार्चनस्यान्तराद् देव-पूजाच् छिद्राद् द्वा-त्रिंशद्-अपराध-रूपान् नारदः ॥१७॥

**क्रम-सन्दर्भः : _न व्याख्यातम्।_**

**विश्वनाथः : **काम-देवात् कन्दर्प-वेगात् । पथि यद् देव-हेलनं नमस्कारम् अकृत्वैव गमनम् । पुरुषार्चनस्यान्तरात् देव-पूजाच् छिद्रात् द्वात्रिंशद्-अपराध-रूपाद् इत्य् अर्थः ॥१७॥

—ओ)०(ओ—

**॥ ६.८.१८ ॥**

**धन्वन्तरिर् भगवान् पात्व् अपथ्याद्**

**द्वन्द्वाद् भयाद् ऋषभो निर्जितात्मा ।**

**यज्ञश् च लोकाद् अवताज् जनान्ताद्**

**बलो गणात् क्रोध-वशाद् अहीन्द्रः ॥**

**श्रीधरः : **लोकाज् जनापवादाद् यज्ञः । जन-निमित्तो योऽन्त उपघातस् तस्माद् बल-भद्रोऽवतात् । कृतान्ताद् इति पाठे कृतान्तात् कालाद् रक्षतु । क्रोध-वशात् सर्पाणां गणात् । अहीन्द्रः शेषः ॥१८॥

**क्रम-सन्दर्भः : **यज्ञश् च लोकाद् इत्य् अत्र बलदेवस्य शेषाद् अन्यत्र कृतान्ताद् इत्य् अधिक-शक्तित्वं दर्शितम् । जनान्ताद् इति पाठे जनानाम् अन्तान् नाशाद् इति स एवार्थः ॥१८॥

**विश्वनाथः : **लोकाज् जनापवादात् । जनान्तात् जन-हेतुकोऽन्त उपघातस् तस्मात् । कृतान्ताद् इति च पाठः । क्रोध-वशात् सर्पाणां गणात् । अहीन्द्रः शेषः ॥१८॥

—ओ)०(ओ—

**॥ ६.८.१९ ॥**

**द्वैपायनो भगवान् अप्रबोधाद्**

**बुद्धस् तु पाषण्ड-गण-प्रमादात् ।**

**कल्किः कलेः काल-मलात् प्रपातु**

**धर्मावनायोरु-कृतावतारः ॥**

**श्रीधरः : **काल-मल-भूतात् कलेः कल्किः । धर्मावनाय धर्म-रक्षणायोरुर् महान् कृतोऽवतारो येन ॥१९॥

**क्रम-सन्दर्भः : _न व्याख्यातम्।_**

**विश्वनाथः : **काल-मल-रूपात् कलेः । कल्किः कीदृशः ? धर्मावनेत्य्-आदि ॥१९॥

—ओ)०(ओ—

**॥ ६.८.२० ॥**

**मां केशवो गदया प्रातर् अव्याद्**

**गोविन्द आसङ्गवम् आत्त-वेणुः ।**

**नारायणः प्राह्ण उदात्त-शक्तिर्**

**मध्यन्-दिने विष्णुर् अरीन्द्र-पाणिः ॥**

**श्रीधरः : **दिनस्य षट्सु भागेषु क्रमेण प्रातर्-आदि-संज्ञेषु रात्रेश् च प्रदोषादि-संज्ञेषु रक्षा-प्रार्थनम्, मां केशव इति त्रिभिः । आसङ्गवं सङ्गवम् अभिव्याप्य ॥२०॥

**चैतन्य-मत-मञ्जुषा : **गोविन्द आसङ्गवम् आत्त-वेणुर् इत्य्-आदि । वेणु-वादन-शीलो द्विभुजः श्री-गोविन्दः परात्परो नित्य-विग्रहत्वेनास्तु इत्य् अवगतं भवतीति भावः । इयम् एव नारायण-वर्म-हयग्रीव-महा-विद्या ॥२०॥

**क्रम-सन्दर्भः : **अथाप्रकट-लीलायां मन्त्रोपासना-मयीम् आह—मां केशव इति पादोन-त्रयम् । **आत्त-वेणुर्** इति विशेषेण **गोविन्दः** श्री-वृन्दावन-देव एव । तत्-सहपाठात् **केशवो**ऽपि श्री-मथुरा-नाथ एव । तौ हि वृन्दावन-मथुरा-प्रसिद्ध-महा-योग-पीठयोस् तत्-तन्-नाम्नैव सहितौ प्रसिद्धौ । तौ च तत्र तत्र प्रापञ्चिक-लोक-दृष्ट्यां श्रीमत्-प्रतिमाकारेणाभातः, स्वजन-दृष्ट्यां साक्षाद्-रूपेणैव च । तत्रोत्तर-रूपं ब्रह्म-संहितादौ गोविन्द-स्तवादौ प्रसिद्धम् । अत एवात्रापि साक्षाद्-रूप-वृन्द-प्रकरण एव तौ पठितौ । ततश् च नारायण-वर्माख्य-मन्त्रोपास्य-देवतात्वेन, श्री-गोपाल-तापन्य्-आदि-प्रसिद्ध-स्वतन्त्र-मन्त्रान्तरोपास्य-देवतात्वेन च मन्त्रोपासना-मय्याम् इदम् उदाहृतम्।[^११] [एतावत्-पर्यन्तं कृष्ण-सन्दर्भे १५३]

अनेन मथुरा-वृन्दावन-नाथयोर् नित्य-प्रकाशत्वं दर्शितम् । प्रातर्-आदयः काला एवं युज्यन्ते । प्राह्णस् तावत् प्रथम-भागः प्रातः-सङ्गवौ तु तस्यैवांशौ मध्याह्नो मध्य-भागः । तृतीय-भागस् त्व् अपराह्णः सायम्-सन्ध्याभ्याम् अवान्तर-भेद-भेद-भिन्नः । रात्रौ च प्रदोषः प्रथम-भागः, मध्य-भागो निशीथः, अर्ध-रात्रस् तु तत्रापि मध्यम-घटिका-द्वयम् । अपर-रात्रस् तु तृतीयो भागः । तस्यैवान्तिमांश-द्वयं प्रत्यूष-प्रभात-सञ्ज्ञम् । यथा सन्ध्याश् च तद्-अवान्तर-भेदा अपि पृथग् गण्यन्त इति । क्रम-गणनायां तु मध्याह्नाद्य्-अतिक्रमापत्तेः । प्राह्ण-कालस् तु स्मृतौ न भिन्नत्वेन गण्यते । तथा हि—


    मुहूर्त-त्रितयं प्रातस् तावान् एव तु सङ्गवः । 


    मध्याह्नस् त्रि-मुहूर्तोऽथ अपराह्णोऽपि तादृशः । 


    सायाह्नस् त्रि-मुहूर्तः स्यात् सर्व-कर्मसु गर्हितः ॥ इति ॥२०॥

**विश्वनाथः : **काल-विशेषेषु तत्-तद्-अधिष्ठातृ-स्वरूपेण भगवता रक्षा-मन्त्रान् आह—माम् इति त्रिभिः । केशवो मधुराधिपतिः । प्रातर् दिनस्य पञ्चम-घटिका-पर्यन्तम् । गोविन्दो वृन्दावनाधिपतिः । आसङ्गवं षष्ठ-घटिकाम् आरभ्य दशम-घटिका-पर्यन्तम् एकादश-घटिकाम् आरभ्य पञ्च-पञ्चदश-घटिका-पर्यन्तं प्राह्नः, तत्र षोडश-घटिकाम् आरभ्य विंशति-घटिका-पर्यन्तं मध्यन्दिनं, तत्र अरीन्द्र-पाणिः चक्र-हस्तः ॥२०॥

—ओ)०(ओ—

**॥ ६.८.२१ ॥**

**देवोऽपराह्णे मधुहोग्रधन्वा**

**सायं त्रि-धामावतु माधवो माम् ।**

**दोषे हृषीकेश उतार्ध-रात्रे**

**निशीथ एकोऽवतु पद्मनाभः ॥**

**श्रीधरः : **त्रि-धामा ब्रह्मादि-त्रि-मूर्तिः श्री-माधवः । दोषे प्रदोषे आर्ध-रात्रे अर्ध-रात्रि-पर्यन्ते काले निशीथे चैक पद्मनाभोऽवतु ॥२१॥

**क्रम-सन्दर्भः : _न व्याख्यातम्।_**

**विश्वनाथः : **एकविंश-घटिकाम् आरभ्य पञ्च-विंशति-घटिका-पर्यन्तम् अपराह्नः, तत्र षड्-विंशति-घटिकाम् आरभ्य त्रिंशद-घटिका-पर्यन्तं सायं, तत्र । त्रयः सच्-चिद्-आनन्दा धामानि यस्य सः । षोढा विभक्त-दिवस-रक्षाम् उक्त्वा पञ्चधा विभक्त-रात्रि-रक्षाम् आह—दोषे रात्रेश् चतुर्थ-घटिका-पर्यन्तं प्रदोषस् तत्र । पञ्चम-घटिकाम् आरभ्य चतुर्दश-घटिका-पर्यन्तम् अर्ध-रात्रम् अन्त-भागस्यार्ध-रात्रत्वात् तत्र । पञ्चदश-षोडश-घटिके निशीथः तत्र ॥२१॥

—ओ)०(ओ—

**॥ ६.८.२२ ॥**

**श्रीवत्स-धामापर-रात्र ईशः**

**प्रत्यूष ईशोऽसि-धरो जनार्दनः ।**

**दामोदरोऽव्याद् अनुसन्ध्यं प्रभाते**

**विश्वेश्वरो भगवान् काल-मूर्तिः ॥**

**श्रीधरः : **अपर-रात्रे ईशः श्रीवत्स-धामा अवतु । प्रत्यूष इशः श्री-जनार्दनः । श्री-दामोदरः प्रभाते श्री-विश्वेश्वरोऽनुसन्ध्यम् ॥२२॥

**क्रम-सन्दर्भः : _न व्याख्यातम्।_**

**विश्वनाथः : **श्रीवत्सो धामनि शरीरे यस्य, निशीथाद् ऊर्ध्वम् अरुणोदयात् प्राक् अपर-रात्रः । प्रत्यूषे रात्रि-शेष-घटिका-चतुष्टये । अनुसन्ध्यं दिन-रात्रि-सन्ध्ययोः ॥२२॥

—ओ)०(ओ—

**॥ ६.८.२३ ॥**

**चक्रं युगान्तानल-तिग्म-नेमि**

**भ्रमत् समन्ताद् भगवत्-प्रयुक्तम् ।**

**दन्दग्धि दन्दग्ध्य् अरि-सैन्यम् आशु**

**कक्षं यथा वात-सखो हुताशः ॥**

**श्रीधरः : **युगान्तानल-वत् तिग्मा तीक्ष्णा नेमिर् यस्य तच् चक्रं भगवता प्रयुक्तं सत् अरि-सैन्यं दन्दग्धि दन्दग्धि अतिशयेन दहति । तस्यायं स्वभाव एव, न तु तस्मात् प्रार्थनीयम् इत्य् अर्थः । यद् वा, दन्दग्धीति लोण्-मध्यम-पुरुषः । अत्र त्वम् एवं-भूतं चक्रम् इति स्वरूपम् उक्त्वा संबोध्य प्रार्थ्यतेऽतिशयेन दहेति । कक्षं शुष्क-तृणम् ॥२३॥

**क्रम-सन्दर्भः : _न व्याख्यातम्।_**

**विश्वनाथः : **भगवद्-अस्त्रैश् च रक्षा-मन्त्रान् आह—चक्रम् इति चतुर्भिः । युगान्तानलवत् तिग्मा तीक्ष्णा नेमिर् यस्य तत् । हे समन्तात् भ्रमत् भ्रमण-शील त्वंचक्रं भगवत्-प्रयुक्तं सत् अरि-सैन्यं दन्दग्धि अतिशयेन दह । कक्षं शुष्क-तृणम् ॥२३॥

—ओ)०(ओ—

**॥ ६.८.२४ ॥**

**गदेऽशनि-स्पर्शन-विस्फुलिङ्गे**

**निष्पिण्ढि निष्पिण्ढ्य् अजित-प्रियासि ।**

**कुष्माण्ड-वैनायक-यक्ष-रक्षो-**

**भूत-ग्रहांश् चूर्णय चूर्णयारीन् ॥**

**श्रीधरः : **अशनि-वत् स्पर्शो येषां ते विस्फुलिङ्गा यस्यास् तस्याः संबोधनं हे गदे, त्वम् अजितस्य प्रियासि । अहम् अच्युतस्य दासः । अतः कूश्माण्डादीन् निष्पिण्ढि निष्पिण्ढि सञ्चूर्णय सञ्चूर्णय । अरींश् च चूर्णय चूर्णय । सर्वत्र वीप्साति-शीघ्रत्वाय ॥२४॥

**क्रम-सन्दर्भः : _न व्याख्यातम्।_**

**विश्वनाथः : **अशनि-वत् स्पर्शनं येषां ते विस्फुलिङ्गा यतः । हे गदे ! निष्पिण्ढि चूर्णय चूर्णय ॥२४॥

—ओ)०(ओ—

**॥ ६.८.२५ ॥**

**त्वं यातुधान-प्रमथ-प्रेत-मातृ-**

**पिशाच-विप्रग्रह-घोर-दृष्टीन् ।**

**दरेन्द्र विद्रावय कृष्ण-पूरितो**

**भीम-स्वनोऽरेर् हृदयानि कम्पयन् ॥**

**श्रीधरः : **हे दरेन्द्र पाञ्चजन्य ! त्वं यातुधानादीन् विद्रावय । विप्र-ग्रहा ब्रह्म-राक्षसाः, येऽन्ये च घोर-दृष्टयस् तान् ॥२५॥

**क्रम-सन्दर्भः : _न व्याख्यातम्।_**

**विश्वनाथः : **दरेन्द्र हे पाञ्चजन्य ! ॥२५॥

—ओ)०(ओ—

**॥ ६.८.२६ ॥**

**त्वं तिग्म-धारासि-वरारि-सैन्यम्**

**ईश-प्रयुक्तो मम छिन्धि छिन्धि ।**

**चक्षूंषि चर्मन् छत-चन्द्र छादय**

**द्विषाम् अघोनां हर पाप-चक्षुषाम् ॥**

**श्रीधरः : **तिग्मा धारा यस्य हे तिग्म-धार ! असि-वर खड्ग-श्रेष्ठ ! त्वं ममारि-सैन्यं छिन्धि छिन्धि । शत-चन्द्राकाराणि मण्डलानि यस्मिन् हे शत-चन्द्र-चर्मन्, अघोनाम् अघवतां द्विषां चक्षूंषि छादय, पाप-चक्षुषां चोग्र-दृष्टीनां चक्षूंषि हर ॥२६॥

**क्रम-सन्दर्भः : _न व्याख्यातम्।_**

**विश्वनाथः : **हे तिग्म-धार ! हे असि-वर ! हे खड्ग-श्रेष्ठ ! हे शत-चन्द्र ! शत-चन्द्राकार-युक्त चक्षूंषि हर आच्छादय च ॥२६॥

—ओ)०(ओ—

**॥ ६.८.२७ ॥**

**यन् नो भयं ग्रहेभ्योऽभूत् केतुभ्यो नृभ्य एव च ।**

**सरीसृपेभ्यो दंष्ट्रिभ्यो भूतेभ्योऽंहोभ्य एव च ॥**

**श्रीधरः : **यत् येभ्यो भयम् । अंहोभ्यः पापेभ्यम् ॥२७॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.८.२८ ॥**

**सर्वाण्य् एतानि भगवन्- नाम-रूपानुकीर्तनात् ।**

**प्रयान्तु सङ्क्षयं सद्यो ये नः श्रेयः-प्रतीपकाः ॥**

**श्रीधरः : **श्रेयः-प्रतीपका इष्ट-व्याघातकाः ॥२८॥

**क्रम-सन्दर्भः : _न व्याख्यातम्।_**

**विश्वनाथः : **श्रेयसः प्रतीपकाः प्रतिकुलाः ॥२८॥

—ओ)०(ओ—

**॥ ६.८.२९ ॥**

**गरुडो भगवान् स्तोत्र- स्तोभश् छन्दोमयः प्रभुः ।**

**रक्षत्व् अशेष-कृच्छ्रेभ्यो विष्वक्सेनः स्व-नामभिः ॥**

**श्रीधरः : **स्तोत्राणि बृहद्-रथान्तरादि-सामानि तैः स्तोभ्यते संस्तूयत इति स्तोत्र-स्तोभः । छन्दो-मयो वेद-मूर्तिः सुपर्णोऽसि गरुत्मान् इत्य्-आदि श्रुतेः । ऐकपद्य-पाठे स्तोभा गीति-पूरकाक्षराणि । स्तोत्र-स्तोमेति पाठे सामाधार-भूत-ऋक्-समुदायः स्तोमः ॥२९॥

**क्रम-सन्दर्भः : _न व्याख्यातम्।_**

**विश्वनाथः : **स्तोत्राणि बृहद्-रथान्तरादि-सामानि तैः स्तोभ्यते संस्तूयत इति स्तोत्र-स्तोभः। ऐकपद्य-पाठे स्तोभा गीति-पूरकाक्षराणि । स्तोत्र-स्तोमेति पाठे सामाधार-भूत ऋक्-समुदाय-स्तोमः ॥२९॥

—ओ)०(ओ—

**॥ ६.८.३० ॥**

**सर्वापद्भ्यो हरेर् नाम- रूप-यानायुधानि नः ।**

**बुद्धीन्द्रिय-मनः-प्राणान् पान्तु पार्षद-भूषणाः ॥**

**श्रीधरः : **नामानि च रूपाणि च यानानि च वाहनानि आयुधानि च नो बुद्ध्य्-आदीन् पान्तु । पार्षद-भूषणाः पार्षद-मुख्याश् च पान्तु ॥३०॥

**क्रम-सन्दर्भः : _न व्याख्यातम्।_**

**विश्वनाथः : **पार्षद-भूषणाः पार्षद-मुख्याः ॥३०॥

—ओ)०(ओ—

**॥ ६.८.३१ ॥**

**यथा हि भगवान् एव वस्तुतः सद् असच् च यत् ।**

**सत्येनानेन नः सर्वे यान्तु नाशम् उपद्रवाः ॥**

**मध्वः : **यथा हि भगवान् एव सद्-असन्-नियामकतया सद्-असद्-रूपे उच्यते ।


    सत्येनानेन मां देवः पातु विष्णुश् चतुर्भुजः ॥३१॥

**श्रीधरः : **सच् च असच् च मूर्तामूर्तं यत् तत् सर्वं जगत् ॥३१॥

**क्रम-सन्दर्भः : **यथा येन प्रकारेण ॥३१॥

**विश्वनाथः : **यत् सद्-असद्-रूपं जगत् तद् वस्तुतो भगवान् एव तस्यैव बहिरङ्ग-माया-शक्ति-कार्यत्वात् । सत्येन शपथेनानेन इति यद्य् एवं-भूतो भगवान् सत्यः स्यात् तदास्माकम् उपद्रवो नश्यन्तु । यदि वेदाः पमाणम् इतिवत् ॥३१॥

—ओ)०(ओ—

**॥ ६.८.३२-३३ ॥**

**यथैकात्म्यानुभावानां विकल्प-रहितः स्वयम् ।**

**भूषणायुध-लिङ्गाख्या धत्ते शक्तीः स्व-मायया ॥**

**तेनैव सत्य-मानेन सर्व-ज्ञो भगवान् हरिः ।**

**पातु सर्वैः स्वरूपैर् नः सदा सर्वत्र सर्व-गः ॥**

**मध्वः : **एकएव परो विष्णुर् भूषाहेति ध्वजेष्व् अजः ।


    तत्-तच्-छक्ति-प्रदत्वेन स्वयम् एव व्यवस्थितः ॥


    सत्येनानेन मां देवः पातु सर्वेश्वरो हरिः ॥इति च ॥३२॥

**श्रीधरः : **ऐकात्म्यस्यानुभावोऽनुध्यानं येषां तेषाम् । विकल्पो भेदस् तद्-रहितोऽपि ॥३२॥

**क्रम-सन्दर्भः : **यथेति युग्मकम् । **ऐकात्म्यानुभावानां** केवल-परम-स्वरूप-दृष्टि-पराणां **विकल्प-रहितः** परमानन्दैक-रस-परम-स्वरूपतया स्फुरन्न् अपि यथा येन प्रकारेण स्वेषु **स्व**-स्वामितया भजत्सु, **माया **कृपा, तया हेतुना **स्वयं **विचित्र-शक्ति-मयेन स्व-स्वरूपेणैव कारण-भूतेन **भूषणाद्य्**-आख्याः **शक्तीः** शक्ति-मयाविर्भावान् **धत्ते** गोचरति । **तेनैव** विद्वद्-अनुभव-लक्षणेन **सत्य-प्रमाणेन,** तद् यदि सत्यं स्यात्, तदेत्य् अर्थः । तैर् एव भूषणादि-लक्षणैः **सर्वैः स्वरूपैर्** विचित्र-स्वरूपाविर्भावैर् **नः पातु** ।

अत एव विष्णु-धर्मे बलि-कृत-चक्र-स्तुतौ—यस्य रूपम् अनिर्देश्यम् अपि योगिभिर् उत्तमैः इत्य्-आद्य्-अनन्तरं च—


    भ्रमतस् तस्य चक्रस्य नाभि-मध्ये महीपते । 


    त्रैलोक्यम् अखिलं दैत्यो दृष्टवान् भूर्-भुवादिकम् ॥ इति ।

तद् एवम् एव नवमे श्रीमद्-अम्बरीषेणापि चक्रम् इदं स्तुतम् अस्ति । लिङ्गानि गरुडाकार-ध्वजादीनि अनेन यत् क्वचिद् आकस्मिकत्वम् इव श्रूयते, तद् अपि श्री-भगवद्-आविर्भाववज् ज्ञेयम् । अत्र तृतीये—चैत्यस्य तत्त्वम् अमलं मणिम् अस्य कण्ठे [भा।पु। ३.२८.२८] इत्य् अपि सहायम् । अतो द्वदशेऽपि—स्वात्म-ज्योतिर् विभर्त्य् अजः [भा।पु। १२.११.१०] इत्य्-आदिकं विराड् गतत्वेनोपासनार्थम् अभेद-दृष्ट्या दर्शितम् एव यथा-सम्भवं साक्षाच् छ्री-विग्रहत्वेनाप्य् अनुसन्धेयम् । तथा हि श्री-विष्णु-पुराणे—


    आत्मानम् अस्य जगतो निर्लेपम् अगुणामलम् ।


    बिभर्ति कौस्तुभ-मणि-स्वरूपं भगवान् हरिर् ॥ [वि।पु। १.२२.६८] इति ॥३२॥ [भगवत्-सन्दर्भः ४८]

**विश्वनाथः : **ऐकात्म्यं चिन्मयत्वाद् एक-स्वरूपत्वम् अनुभावो लक्षणं यासां, तासां भूषणादीनां शक्तीनां विकल्प-रहितः । स्वस्य तासां च चिद्-रूपत्वं, ताभ्यो भेद-रहितोऽपि भूषणाद्य्-आख्यास् ताः शक्तीर् यथा धत्ते, तथा तेनैव सत्य-मानेन नः पात्व् इत्य् अन्वयः । तत्र भूषणानि कौस्तुभादीन्य् आयुधानि चक्रादीनि लिङ्गानि चतुर्भुजत्वादीनि आख्या नामानि, यासां ताः शक्तीः स्वरूप-शक्ति-वृत्तीर् धत्ते । स्व-मायया स्वरूप-शक्त्या स्वरूप-भूतया नित्य-शक्त्या मायाख्यया युतः । अतो माया-मयं विष्णुं प्रवदन्ति मनीषिणः इति माध्व-भाष्य-प्रमाणित-श्रुतेः । तेनैव सत्य-मानेन सत्य-रूप-प्रमाणेन भूषणायुधादीनि चतुर्भुजत्वादीनि च स्वरूप-शक्ति-मयत्वात् । स्वेनाभिन्नान्य् एव भगवान् धत्ते इति यदि सत्यं स्यात्, तदा सर्वैर् हरिर् विदध्याद् इत्य्-आदि मन्त्रोक्तेः स्वरूपैः सर्वत्र देशे काले च सर्वगः सन् पातु । सर्वज्ञ इत्य् अस्मन्-मनो-गतम् आस्तिक्यं भगवान् एव जानातीति शपथो ज्ञापितः ॥३२-३३॥

—ओ)०(ओ—

**॥ ६.८.३४ ॥**

**विदिक्षु दिक्षूर्ध्वम् अधः समन्ताद्**

**अन्तर् बहिर् भगवान् नारसिंहः ।**

**प्रहापयल् लोक-भयं स्वनेन**

**स्व-तेजसा ग्रस्त-समस्त-तेजाः ॥**

**श्रीधरः : **पुनर् अपि श्री-नृसिंह एव प्रार्थ्यते—विदिक्ष्व् इति । पात्व् इत्य् अनुषङ्गः । यद् वा, नारसिंहः प्रह्रादः । स्वनेन श्री-नृसिंह-नाम-गर्जनेन । स्व-तेजसा स्व-प्रभावेण । ग्रस्तानि समस्तानि दिग्-गज-विष-शस्त्र-जल-वाय्व्-अग्न्य्-आदीनां तेजांसि प्रभावा येन सः ॥३४॥

**क्रम-सन्दर्भः : _न व्याख्यातम्।_**

**विश्वनाथः : **एवं नाना-स्वरूपैः स्व-रक्षां समाप्यापि पुनर् अपि सर्वेषां प्रतिकूलानां भीषणेनैकेनैव नृसिंह-स्वरूपेण स्व-रक्षा-मन्त्रम् एकम् आह—विदिक्ष्व् इति पात्व् इत्य् अनुषङ्गः । यद् वा, नारसिंहः नरसिंह-भक्तः प्रह्लादः स्वनेन श्री-नृसिंह-नाम-गर्जनेन स्व-तेजसा ग्रन्थानि समस्तानां दिग्-गज-विष-शस्त्र-जल-वाय्व्-अग्न्य्-आदीनां तेजांसि प्रभावा येन सः ॥३४॥ 

—ओ)०(ओ—

**॥ ६.८.३५ ॥**

**मघवन्न् इदम् आख्यातं वर्म नारायणात्मकम् ।**

**विजेष्यसेऽञ्जसा येन दंशितोऽसुर-यूथपान् ॥**

**श्रीधरः, विश्वनाथः : **दंशितः कवचितः ॥३५॥

**क्रम-सन्दर्भः : _न व्याख्यातम्।_**

—ओ)०(ओ—

**॥ ६.८.३६ ॥**

**एतद् धारयमाणस् तु यं यं पश्यति चक्षुषा ।**

**पदा वा संस्पृशेत् सद्यः साध्वसात् स विमुच्यते ॥**

**श्रीधरः : **सोऽपि साध्वसाद् भयाद् विमुच्यते ॥३६॥

**क्रम-सन्दर्भः : _न व्याख्यातम्।_**

**विश्वनाथः : **सोऽपि साध्वसाद् विमुच्यते, किम् उत एतद् धारयमाणः ॥३६॥

—ओ)०(ओ—

**॥ ६.८.३७ ॥**

**न कुतश्चिद् भयं तस्य विद्यां धारयतो भवेत् ।**

**राज-दस्यु-ग्रहादिभ्यो व्याध्य्-आदिभ्यश् च कर्हिचित् ॥**

**श्रीधरः : **तस्य तु भयं न भवेद् एव ॥३७॥

**क्रम-सन्दर्भः : **तर्हि कथं विद्याधारिणः फलं नास्तीत्य् आशङ्क्याह—कुतश्चिद् इति ॥३७॥

**विश्वनाथः : _न व्याख्यातम्।_**

—ओ)०(ओ—

**॥ ६.८.३८ ॥**

**इमां विद्यां पुरा कश्चित् कौशिको धारयन् द्विजः ।**

**योग-धारणया स्वाङ्गं जहौ स मरु-धन्वनि ॥**

**श्रीधरः : **एतद् विद्या-प्रभावम् इतिहासेनाह—इमाम् इति सार्धैस् त्रिभिः । मरु-धन्वनि निरुदके देशे । अनेन विद्यायाः क्षेत्र-तीर्थान् अपेक्षत्वं दर्शितम् ॥३८॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.८.३९ ॥**

**तस्योपरि विमानेन गन्धर्व-पतिर् एकदा ।**

**ययौ चित्ररथः स्त्रीभिर् वृतो यत्र द्विज-क्षयः ॥**

**श्रीधरः : **यत्र द्विजस्य क्षयो देह-त्यागस् तस्योपरि ॥३९॥

**क्रम-सन्दर्भः : _न व्याख्यातम्।_**

**विश्वनाथः : **द्विजस्य क्षयो देह-त्यागः ॥३९॥

—ओ)०(ओ—

**॥ ६.८.४० ॥**

**गगनान् न्यपतत् सद्यः सविमानो ह्य् अवाक्-शिराः ।**

**स वालिखिल्य-वचनाद् अस्थीन्य् आदाय विस्मितः ।**

**प्रास्य प्राची-सरस्वत्यां स्नात्वा धाम स्वम् अन्वगात् ॥**

**श्रीधरः : **सद्यस् तत्-क्षणाद् एव गगनान् न्यपतत् । पाठान्तरे अङ्ग-नाभिः सह । वालखिल्योपदेशात् तस्यास्थीनि प्रास्य प्रक्षिप्य विस्मितः सन् स्वं धाम गन्धर्व-लोकं जगाम ॥४०॥

**क्रम-सन्दर्भः : _न व्याख्यातम्।_**

**विश्वनाथः : **प्राची-सरस्वत्याम् इति पुंवद्-भावाभाव आर्षः । स्वं धाम स-विमानोऽन्यथा-गन्तुं नैवापारयिष्यद् इति भावः ॥४०॥

—ओ)०(ओ—

**॥ ६.८.४१ ॥**

**श्री-शुक उवाच—**

**य इदं शृणुयात् काले यो धारयति चादृतः ।**

**तं नमस्यन्ति भूतानि मुच्यते सर्वतो भयात् ॥**

_न कतमेनापि व्याख्यातम्।_

—ओ)०(ओ—

**॥ ६.८.४२ ॥**

**एतां विद्याम् अधिगतो विश्वरूपाच् छतक्रतुः ।**

**त्रैलोक्य-लक्ष्मीं बुभुजे विनिर्जित्य मृधेऽसुरान् ॥**

**श्रीधरः : **अधिगतः प्राप्तः सन् ॥४२॥

**क्रम-सन्दर्भः, विश्वनाथः : _न व्याख्यातम्।_**

इति सारार्थ-दर्शिन्यां हर्षिण्यां भक्त-चेतसाम् ।

षष्ठेऽयम् अष्टमोऽध्यायः सङ्गतः सङ्गतः सताम् ॥*॥

 —ओ)०(ओ—


    इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां दशम-स्कन्धे 


    नारायण-वर्मोपदेशो नाम 


    अष्टमोऽध्यायः ।

॥ ६.८ ॥



(६.९)

(६.९)


### अथ नवमोऽध्यायः 


## _भगवद्-उपदेशो नाम_

**॥ ६.९.१ ॥**

**श्री-शुक उवाच—**

**तस्यासन् विश्वरूपस्य शिरांसि त्रीणि भारत ।**

**सोम-पीथं सुरा-पीथम् अन्नादम् इति शुश्रुम ॥**

**श्रीधरः : **

नवमे विश्वरूपे तु हते शक्रेण कोपतः ।

त्वष्ट्रा चोत्पादिते वृत्रे भीतैर् देवैर् हरेः स्तुतिः ॥

**सोमस्य** **पीथं** पानं, यस्मिन् एवं **सुरा-पीथम्** । अन्नम् अत्तीत्य् **अन्नादम्** । अत्र, विश्वरूपो वै त्वाष्ट्रः पुरोहितो देवानाम् आसीत् इत्य्-आदि-श्रुतिर् अनुसन्धेया ॥१॥

**क्रम-सन्दर्भः : तस्य** **शीर्षाण्य्** अच्छिनद् इति बृहस्पत्य्-अतिक्रमेण देव-गण-द्रोहेण सर्व-शक्ति-हानात् ॥१॥

**विश्वनाथः : **

विश्वरूपम् अहन् शक्रस् त्वष्टा वृत्रम् अजीजनत् ।

देवैः स्तुतो हरिर् वज्र-प्राप्तिं नवम ऊचिवान् ॥

**सोमस्य पीथं** पानं यस्मिन् तत् । अन्नम् अत्तीत्य् **अन्नादम्** । अत्र, विश्वरूपो वै त्वाष्ट्रः पुरोहितो देवानाम् आसीत् इति श्रुतिर् अनुसन्धेया ॥१॥

 —ओ)०(ओ—

**॥ ६.९.२ ॥**

**स वै बर्हिषि देवेभ्यो भागं प्रत्यक्षम् उच्चकैः ।**

**अददद् यस्य पितरो देवाः सप्रश्रयं नृप ॥**

**श्रीधरः : **तस्यासुर-पक्ष-पातम् आह—स वा इति द्वाभ्याम् । **प्रत्यक्षं** प्रकटं यथा भवति, तथा स-विनयं **देवेभ्यो** हविर् **भागम्** इन्द्रायेदम् अग्नय इदम् इत्य् **उच्चैर्** अवदत् । अत्र हेतुः, यस्य पितरो देवाः सः ॥२॥

**क्रम-सन्दर्भः : _न व्याख्यातम्।_**

**विश्वनाथः : **तस्यासुर-पक्षपातम् आह—स वा इति द्वाभ्याम् । **प्रत्यक्षं** प्रकटं यथा भवति, तथा स-विनयं **देवेभ्यो** हविर् **भागम्** इन्द्रायेदम् अग्नये इदम् इति **उच्चैर्** अददत् । तत्र हेतुः—**यस्य पितरो देवाः** ॥२॥

 —ओ)०(ओ—

**॥ ६.९.३ ॥**

**स एव हि ददौ भागं परोक्षम् असुरान् प्रति ।**

**यजमानोऽवहद् भागं मातृ-स्नेह-वशानुगः ॥**

**श्रीधरः : **असुरेभ्यस् तु **परोक्षं** गुप्तं **भागं ददौ** । तद् एवाह—देवान् **यजमानो**ऽसाव् **असुरान् प्रति** भागम् अवहत्, केनाप्य् उपायेन प्रापयाम् आस । यतो मातृ-स्नेह-वशेनासुरान् अनुगच्छति ॥३॥

**क्रम-सन्दर्भः : _न व्याख्यातम्।_**

**विश्वनाथः : परोक्षं** देवानां दृष्टिं वञ्चयित्वा द्वि-त्र-वारं नीचैर् इत्य् अर्थः । **ददौ** दत्त्वा च **भागम्** **अवहत्** **परोक्षम्** एव प्रापयामासेत्य् अर्थः । तत्र हेतुः—**मात्र्** इति यस्यासुरा मातामहा इत्य् अर्थः । भीतोऽसुर-बलोद्भवं विभावेत्य् अर्थः ॥३॥

 —ओ)०(ओ—

**॥ ६.९.४ ॥**

**तद् देव-हेलनं तस्य धर्मालीकं सुरेश्वरः ।**

**आलक्ष्य तरसा भीतस् तच्-छीर्षाण्य् अच्छिनद् रुषा ॥**

_न कतमेनापि व्याख्यातम्।_

 —ओ)०(ओ—

**॥ ६.९.५ ॥**

**सोम-पीथं तु यत् तस्य शिर आसीत् कपिञ्जलः ।**

**कलविङ्कः सुरा-पीथम् अन्नादं यत् स तित्तिरिः ॥**

**श्रीधरः, विश्वनाथः : _न व्याख्यातम्।_**

**क्रम-सन्दर्भः : कपिञ्जलश्** चेति **तित्तिरिः** ॥५॥

 —ओ)०(ओ—

**॥ ६.९.६ ॥**

**ब्रह्म-हत्याम् अञ्जलिना जग्राह यद् अपीश्वरः ।**

**संवत्सरान्ते तद् अघं भूतानां स विशुद्धये ।**

**भूम्य्-अम्बु-द्रुम-योषिद्भ्यश् चतुर्धा व्यभजद् धरिः ॥**

**श्रीधरः : **तां वारयितुं समर्थस् तथापि जग्राह । संवत्सरं तथैव स्थित्वा संवत्सरान्ते भूताक्रोश-भीतः सन् भूतानां मध्ये विशुद्धये लोकापवाद-परिहाराय स **हरिर्** इन्द्रो **भूम्य्**-आदिभ्यस् **तद् अघं** **व्यभजद्**, विभज्य ददाव् इत्य् अन्वयः ॥६॥

**क्रम-सन्दर्भः : **ब्रह्म-हत्याम् इत्य् अर्धकम् । **यद् अपीश्वरस्** तथाप्य् **अञ्जलिना** साक्षात् स्वापराध-स्वीकारे जग्राह, तादृश-पापस्य तादृशेनाप्य् अपहरणीयत्वात् । **भूतानां विशुद्धय **इत्य् अन्तस् तु सूक्ष्म-रूपेण स्थितम् एवेत्य् अर्थः । यद् एतद् वृत्र-हत्याम् अपि जनयिष्यतीति भावः ॥६॥

**विश्वनाथः : **आकस्मिकाभ्यां क्रोध-भयाभ्यां तं हत्वैवाहो हन्त महा-पापं बुद्धि-पूर्वकम् एवाकरवं महा-नीचो न जाने कुत्र वा नरके पतिष्यामि तद् एतत् समुचितं फलं शीघ्रम् एव लभेयेत्य् अनुताप-पुञ्जे निममज्जेत्य् आह—ब्रह्मेति । स्व-तेजसा मां ज्वालयेति भावः । यद् यस्मात् अधि अधिकृत-भक्त ईश्वर-विभूति-रूपस् तस्मात् कथम् एवं विकर्मणा अनुतापं न कुर्याद् इति भावः । एवम् अनुतापेन क्षीण-पाप-वेगः संवत्सर-पर्यन्तं तथैव विगीत एव स्थित्वा तद्-अन्ते भूतानां स्व-देह-स्थ-भूतानां पृथिव्य्-अप्-तेजो-वायूनां ब्रह्म-हत्ययैवापवित्रीकृतानां विशुद्धये तद् अघं चतुर्धा वाभजत्, आकाशस्यापवित्र्यासम्भवात् चतुर्णाम् एव भूतानां शुद्धये चतुर्धेति न्यायः । तेनान्तःकरण-गतम् अघस् तु सूक्ष्म-रूपेण तस्थाव् एव यद् एव बीजं पुनर् अपि वृत्र-वधेन ब्रह्म-हत्यां जनयिष्यतीति भावः ॥६॥

 —ओ)०(ओ—

**॥ ६.९.७ ॥**

**भूमिस् तुरीयं जग्राह खात-पूर-वरेण वै ।**

**ईरिणं ब्रह्म-हत्याया रूपं भूमौ प्रदृश्यते ॥**

**श्रीधरः : **तुरीयं चतुर्थं भागम् । खातस्य गर्तस्य पूरः पूरणं तेन वरेण । यदि खात-पूरणं स्वत एव भविष्यति, तर्हि ग्रहीष्यामीत्य् एवं भाषा-बन्धेन जग्राहेत्य् अर्थः । ईरणम् ऊषरम् । अत एवोषरेऽध्ययनादि निषिध्यते ॥७॥

**क्रम-सन्दर्भः : **खात-पूर-वरेणेति यद्यपि तत् पूर्वम् अपि वृष्ट्य्-आदिना मृत्तिकादि-पातेन पूरणं सम्भवति, तथापि वरेणानेन स्वतो वृद्ध्यापेति ज्ञेयम् ॥७॥

**विश्वनाथः : **तुरीयं चतुर्थं भागम् । खातस्य गर्तस्य पूरः पूरणं तेन वरेण । यदि खात-पूरणं स्वत एव भविष्यति, तर्हि ग्रहीष्यामीत्य् एवं भाषा-बन्धेन जग्राहेत्य् अर्थः । ईरणम् ऊषरम् । अत एवोषरे अध्ययनादि निषिध्यते ॥७॥

 —ओ)०(ओ—

**॥ ६.९.८ ॥**

**तुर्यं छेद-विरोहेण वरेण जगृहुर् द्रुमाः ।**

**तेषां निर्यास-रूपेण ब्रह्म-हत्या प्रदृश्यते ॥**

**श्रीधरः : **छेदे सति पुनर् विरोहः प्ररोहो भवत्व् इति वरेण । निर्यास-रूपेण ब्रह्म-हत्याया दृष्टत्वान् निर्यासो न भक्ष्यः ॥८॥

**क्रम-सन्दर्भः : _न व्याख्यातम्।_**

**विश्वनाथः : **छेदे सति पुनर् विरोहः प्ररोहो भवत्व् इति वरेण । निर्यासेत्य् अत एव निर्यासोऽभक्ष्यः ॥८॥

 —ओ)०(ओ—

**॥ ६.९.९ ॥**

**शश्वत्-काम-वरेणांहस् तुरीयं जगृहुः स्त्रियः ।**

**रजो-रूपेण तास्व् अंहो मासि मासि प्रदृश्यते ॥**

**श्रीधरः : **शश्वत्-काम-वरेण यावत् प्रसवं गर्भानुपघातेनैव संभोग-वरेण । रज इति । अत एव रजो-दर्शने तत्-सङ्गादि न कार्यम् ॥९॥

**क्रम-सन्दर्भः : _न व्याख्यातम्।_**

**विश्वनाथः : **शश्वत्-कामो बहु-सम्भोगेऽप्य् अलं-बुद्ध्य्-अभावः । गर्भवत्या अपि गर्भानकारक-सम्भोगश् च स एव वरस् तेन रज इत्य् अत एव रजस्वला अव्यवहार्या ॥९॥

 —ओ)०(ओ—

**॥ ६.९.१० ॥**

**द्रव्य-भूयो-वरेणापस् तुरीयं जगृहुर् मलम् ।**

**तासु बुद्बुद-फेनाभ्यां दृष्टं तद् धरति क्षिपन् ॥**

**श्रीधरः : **तद्-विभाग-फलम् आह—द्रव्येति । तत् पापं हरति निराकरोति । कः क्षिपन् ? बुद्बुदादि-जलाद् बहिः प्रक्षिपन्न् इत्य् अर्थः । यद् वा, क्षिपन् जलं पापं हरति आहरति गृह्णातीत्य् अर्थः । अयं च तस्माद् आपो न परिचक्ष्या इत्य्-आदि श्रुत्य्-अर्थ उक्तः । पाठान्तरे हरि-किल्बिषम् इन्द्र-पापम् । इन्द्रायेन्द्रं हन्तुं शत्रवे शत्रूत्पत्तये ॥१०॥

द्रव्य-भूयो-वरेण यस्मिन् द्रव्ये क्षीरादावापो मिश्रा भवेयुस् तस्य भूयस् त्वम् आधिक्यं स्याद् इति वरेण । यद् वा, स्वस्यैव निर्झरोद्गमादिना भूयस् त्व् अवरेण । द्रव-भूय इति पाठेऽप्य् अयम् एवार्थः । यद् वा, द्रव-भूयस् त्वं सांसिद्धिक-द्रवत्वं तेन वरेण । अस्य विभागस्य विश्वरूपो वै त्वाष्ट्रः इत्य् अस्यां श्रुताव् उक्तेः ॥?॥

**क्रम-सन्दर्भः : **द्रव्य-भूय इति पाठान्तरेऽपि द्रव्य-शब्देन द्रव एवोच्यते । भावे कृत्-प्रयोगात्[^१२] स्वार्थे तद्-धिताद् वा । टीकायां “मिश्राः” इति । इतः पूर्वं मिश्रा एव न भवेयुर् इति गम्यम् । निर्झरोद्गम इति । इतः-पूर्वं निर्झरोद्गमादिकम् एव नासीद् इति गम्यम् । “द्रव-भूयः” इति पाठे सांसिद्धिक-द्रवत्वम् इतीतः-पूर्वं किञ्चिद् घनम् आसीद् इति लक्ष्यते ॥१०॥

**विश्वनाथः : **द्रव्यानां क्षीरादीनां भूयः भूयस्त्वम् अस्मत्-सम्पर्केण बहुतरत्वम् एवास्माकं वरस् तेन । द्रव-भूय इति पाठे द्रव-भूयस्त्वं सांसिद्धिक-द्रवत्वं तेन तास्व् अप्सु बुद्बुद-फेणाभ्यां तत् मलं दृष्टम् । अत एव तद्-बुद्बुदादिकं क्षिपन् दूरीकुर्वन् एव हरति अप आहरति, न तु बुद्बुधादि-युक्ता इत्य् अर्थः । यदि च तद्-युक्ता एव अपः कश्चिद् आहरति तदा पापम् एवाहर्तीति भावः ॥१०॥

 —ओ)०(ओ—

**॥ ६.९.११ ॥**

**हत-पुत्रस् ततस् त्वष्टा जुहावेन्द्राय शत्रवे ।**

**इन्द्र-शत्रो विवर्धस्व मा चिरं जहि विद्विषम् ॥**

**श्रीधरः : **तद् आह—इन्द्र-शत्रो विवर्धस्वेति । अत्र चेन्द्र-शत्रु-पदस्याद्य्-उदात्तत्वात् बहुव्रीहौ प्रकृत्या पूर्व-पदम् इति स्मृतेर् बहुव्रीहि-लक्षणापत्त्या इन्द्र एव तस्य शत्रुर् अभूत् । तद् उक्तं श्रुत्या, यद् अब्रवीत् स्वाहेन्द्र-शत्रो वर्धस्वेति तस्माद् अस्येन्द्रः शत्रुर् अभवत् इति । तथा च शिक्षायं—


    मन्त्रो हीनः स्वरतो वर्णतो वा 


    मिथ्या-प्रयुक्तो न तम् अर्थम् आह । 


    स वाग्-वज्रो यजमानं हिनस्ति 


    यथेन्द्र-शत्रुः स्वरतोऽपराधात् ॥ इति । 

अन्वाहार्य-पचनाद् दक्षिणाग्नेः ॥११॥

**क्रम-सन्दर्भः : **इन्द्रशत्रो! विवर्धस्वेति । शत्रुर् हन्ता । तत्र तत्पुरुषे वृत्रस्य हन्तृत्वम् । बहुव्रीहौ सतीन्द्रस्य हन्तृत्वम् आयाति । तत्र च तत्पुरुषत्वं समासस्य चेत्य् अनेन समासान्त-स्वरस्यान्तोदात्त-विधिना व्यज्यते । बहुव्रीहित्वं तु तद्-बाधकेन बहुव्रीहौ प्रकृत्या पूर्व-पदम् इत्य् अनेन पूर्व-पदे स्वभाव-सिद्धाद्य्-उदात्त-स्थापकेन व्यज्यते । इन्द्र-शब्दो ह्य् आद्य्-उदात्तः, इदि परमैश्वर्य इत्य् अस्योदात्त-गण-पठितत्वात् । तद् एवं दैवादाद्य्-उदात्तत्व-पाठेन वैपरीत्यं जातम् इतीन्द्र एव तस्य शत्रुर् अभूत् ॥११॥

**विश्वनाथः : **संवत्सरान्ते तद् अघम् इति पूर्वोक्तिर् आश्विन-मासारम्भे इन्दोर् यदैव ब्रह्म-हत्यातो विमुक्तो बभूव तदैव तपो-वनाद् आगत्य स्वीयम् आविनमासं सम्पालयितुं प्रवृत्तः त्वष्टा स्व-पुत्र-वधं श्रुत्वा क्रोध-शोकाभ्याम् इन्द्र-वधोपायं चकारेत्य् आह हत-पुत्र इति । इन्द्राय शत्रवे इन्द्र-रूपं शत्रुं हन्तुं तत्र मन्त्रम् आह—इन्द्र-शत्रो विवर्धस्वेति । इन्द्रस्य शत्रुः सन् विवर्धस्वेति समासस्य विवक्षितत्वेऽपीन्द्र एव शत्रुर् यस्येति बभुव्रीह्य्-अर्थ एव दैवाद् आपतितः स्वर-व्यतिक्रमात्। तथा हीदि परमैश्वर्य इत्य् अस्योदात्त-गण-पठितत्वात् । इन्द्र-शब्दो ह्य् आद्य्-उदात्तः तत्र समासस्य चेति सूत्रेण समास-मात्र एवान्तोदात्तत्व-विधानात् तत्पुरुषे शेषम् अनुदात्तम् इत्य् अनेन । इन्द्र-शत्रो इत्य् अस्याद्य्-उदात्तत्वम् । बहुव्रीहौ प्रकृत्या पूर्वपदम् इति तद्-बाधक-सूत्रेण पूर्व-पदस्य स्वभाव-सिद्ध-स्वर-स्थापनाद् बहुव्रीहाव् इन्द्रशत्रो इत्य् अस्याद्य्-उदात्तत्वम् । त्वष्टा तु दैवाद् आद्य्-उदात्त-स्वरतयैव पाठाद् इन्द्र एव तस्य शत्रुर् हन्ता अभूत् । तद् उक्तं श्रुत्या—यद् अब्रवीत् स्वाहेन्द्र-शत्रो वर्धस्वेति तस्माद् अस्येन्द्रः शत्रुर् अभवत् इति । तथा च शिक्षायं—


    मन्त्र-हीनः स्वरतो वर्णतो वा 


    मिथो प्रयुक्तो न तम् अर्थम् आह । 


    यथेन्द्र-शत्रुः स्वरतोऽपराधात् 


    स वाग् वज्रो यजमानं हि हिनस्ति ॥ इति ॥११॥

—ओ)०(ओ—

**॥ ६.९.१२ ॥**

**अथान्वाहार्य-पचनाद् उत्थितो घोर-दर्शनः ।**

**कृतान्त इव लोकानां युगान्त-समये यथा ॥**

**श्रीधरः : **तं वीक्ष्य वित्रस्ता लोका दश दिशो विदुद्रुवुर् इति पञ्चमेनान्वयः । कथं-भूतम् ? विष्वक् समन्तत इषु-विक्षेप-मात्रं प्रतिदिनं वर्धमानम् ।

**क्रम-सन्दर्भः : _न व्याख्यातम्।_**

**विश्वनाथः : **अथ तद्-अनन्तरम् एव स्वीय-पाठ-व्यतिक्रमेऽवगते सति अन्वाहार्य-पचनात् स्वभाव-प्राप्ताद्य्-उदात्त-व्यञ्जित-बहुव्रीहि-पठनानन्तरम् आहार्यता-प्राप्ताद्य्-अनुदात्त-व्यञ्जित-तत्पुरुष-पाठाद् धेतोः स घोर-दर्शन उत्थितः । स्वाभाविक-पाठाद् इन्द्रोऽस्य हन्ता भविष्यति पश्चाद् आहार्य-पाठाद् इन्द्रोऽप्य् अनेन हतो भविष्यति सवाहनस्यापि तस्यानेन निगिलिष्यमाणत्वाद् इति भावः । अन्वाहार्य-शब्दस्य मासिक-श्राद्ध-वाचित्वाद् व्याख्यान्तरं न घटते ॥१२॥

 —ओ)०(ओ—

**॥ ६.९.१३ ॥**

**विष्वग् विवर्धमानं तम् इषु-मात्रं दिने दिने ।**

**दग्ध-शैल-प्रतीकाशं सन्ध्याभ्रानीक-वर्चसम् ॥**

**श्रीधरः : **दग्ध-शैल-प्रतीकाशं कृष्ण-वर्णम् । सन्ध्याभ्रानीक-वद्-वर्चो दीप्तिर् यस्य तम् । तप्त-ताम्र-वच्-छिखाः । श्मश्रूणि च यस्य । मध्याह्नार्क-वद्-उग्रे लोचने यस्य ॥१३॥

**क्रम-सन्दर्भः : _न व्याख्यातम्।_**

**विश्वनाथः : **तं वीक्ष्य वित्रस्ता लोका दश-दिशो विदुद्रुवुर् इति पञ्चमेनान्वयः । कीदृशम् ? विष्वक् समन्त्रतः स्वस्य ऊर्ध्वाधो दश-दिक्षु इषु-विक्षेप-मात्रं प्रतिदिनं वर्धमानम् ॥१३॥

 —ओ)०(ओ—

**॥ ६.९.१४ ॥**

**तप्त-ताम्र-शिखा-श्मश्रुं मध्याह्नार्कोग्र-लोचनम् ।**

**देदीप्यमाने त्रि-शिखे शूल आरोप्य रोदसी ॥**

**श्रीधरः : **रोदसी आरोप्येवेत्य् अर्थः ॥१४॥

**क्रम-सन्दर्भः : **तत्र शूल आरोष्यैवेति द्यावापृथिवी-स्थ-लोकैस् तस्मिन् शूले स्व-ग्रथनानिष्पत्ति-मननात् ॥१४॥

**विश्वनाथः : **आरोप्य आरोप्येवेत्य् अर्थः ॥१४॥

 —ओ)०(ओ—

**॥ ६.९.१५ ॥**

**नृत्यन्तम् उन्नद्-अन्तं च चालयन्तं पदा महीम् ।**

**दरी-गम्भीर-वक्त्रेण पिबता च नभस्तलम् ॥**

**श्रीधरः : **दरी-वद्-गम्भीरेण वक्त्रेण मुहुर् मुहुर् जृम्भमाणम् इत्य् अन्वयः । कथं-भूतेन ? नभस् तलं पिबता, ऋक्षाणि जिह्वया लिहता, भुवन-त्रयं ग्रसता ॥१५॥

**क्रम-सन्दर्भः : _न व्याख्यातम्।_**

**विश्वनाथः : **पिबता पिबतेव ॥१५॥

 —ओ)०(ओ—

**॥ ६.९.१६ ॥**

**लिहता जिह्वयर्क्षाणि ग्रसता भुवन-त्रयम् ।**

**महता रौद्र-दंष्ट्रेण जृम्भमाणं मुहुर् मुहुः ।**

**वित्रस्ता दुद्रुवुर् लोका वीक्ष्य सर्वे दिशो दश ॥**

**श्रीधरः : **महता विस्तीर्णेन । रौद्रा दंष्ट्रा यस्मिन् ॥१६॥

**क्रम-सन्दर्भः, विश्वनाथः : _न व्याख्यातम्।_**

 —ओ)०(ओ—

**॥ ६.९.१७ ॥**

**येनावृता इमे लोकास् तपसा त्वाष्ट्र-मूर्तिना ।**

**स वै वृत्र इति प्रोक्तः पापः परम-दारुणः ॥**

**श्रीधरः : **वृत्र-नाम निर्वक्ति, येनावृता इति । त्वाष्ट्रो मूर्तिर् यस्य तमसस् तेन । तथा च श्रुतिः, स इमाल् लोकान् आवृणोत् तद् वृत्रस्य वृत्रत्वम् इति ॥१७॥

**क्रम-सन्दर्भः : **येनेति तैः । त्वाष्ट्र-मूर्तिनेति मूर्त्तिः स्वरूपं त्वाष्ट्र-सम्बन्धेनैव तस्य स्वरूपं भासत इत्य् अर्थः ॥१७॥

**विश्वनाथः : **त्वाष्ट्री त्वष्ट्;र्-सम्बन्धिनी मूर्तिर् यस्य तेन वृत्रेण इमे लोका आवृता इत्य् अर्थः ॥१७॥

 —ओ)०(ओ—

**॥ ६.९.१८ ॥**

**तं निजघ्नुर् अभिद्रुत्य सगणा विबुधर्षभाः ।**

**स्वैः स्वैर् दिव्यास्त्र-शस्त्रौघैः सोऽग्रसत् तानि कृत्स्नशः ॥**

**श्रीधरः : **अग्रसद् भक्षितवान् ॥१८॥

**क्रम-सन्दर्भः, विश्वनाथः : _न व्याख्यातम्।_**

 —ओ)०(ओ—

**॥ ६.९.१९ ॥**

**ततस् ते विस्मिताः सर्वे विषण्णा ग्रस्त-तेजसः ।**

**प्रत्यञ्चम् आदि-पुरुषम् उपतस्थुः समाहिताः ॥**

**श्रीधरः : **ग्रस्तं तेजो येषाम् । प्रत्यञ्चम् अन्तर्यामिणम् । त्रि-भुवनस्य तेन व्याप्तत्वात् क्वापि गमनासम्भवात् । तत्रैव स्थित्वा तुष्टुवुर् इत्य् अर्थः । 


    महा-भये परित्राणमन्यतो न भवेद् इति । 


    हरिम् एव प्रपद्यन्ते सुराः शरणम् आतुराः ॥१९॥

**क्रम-सन्दर्भः : _न व्याख्यातम्।_**

**विश्वनाथः : **प्रत्यञ्चं प्रत्यग्-भूतम् अन्तर्यामिणम् इत्य् अर्थः ॥१९॥

 —ओ)०(ओ—

**॥ ६.९.२० ॥**

**श्री-देवा ऊचुः—**

**वाय्व्-अम्बराग्न्य्-अप्-क्षितयस् त्रि-लोका**

**ब्रह्मादयो ये वयम् उद्विजन्तः ।**

**हराम यस्मै बलिम् अन्तकोऽसौ**

**बिभेति यस्माद् अरणं ततो नः ॥**

**मध्वः : **कालोऽन्तकः प्रधानं च मृत्युर् अव्यक्तम् इत्य् अपि ।


    उच्यते प्रकृतिः सूक्ष्मा श्रीर् भूर् दुर्गेति नामभिः ॥


    सैव ब्रह्मादि-भयदा विष्णोश् च वश-वर्तिनी ।


    अभयापि बिभेतीव तद्-वशत्वाद् उदीर्यते ॥ इति मात्स्ये ॥२०॥

**श्रीधरः : **वाय्व्-आदीनि पञ्च-महा-भूतानि तैर् निर्मितास् त्रयो लोकाः, तेषाम् अधिपतयो ब्रह्मादयश् च, ततोऽर्वाचीना वयं च सर्वे यस्मै अन्तकाय कालायोद्विजन्तः सन्तो बलिं हराम । असाव् अपि यस्माद् बिभेति, ततः परमेश्वराद् एव नोऽस्माकम् अरणं शरणं रक्षणम् अस्तु ॥२०॥

**क्रम-सन्दर्भः : _न व्याख्यातम्।_**

**विश्वनाथः : **अस्माद् वृत्र-जनिताद् भयात् परमेश्वरं विना न कोऽपि रक्षितुं प्रभविष्यतीति मत्वा तम् एव शरणम् आश्रयन्ते वाय्व् इति । वाय्व्-आद्य्-उपलक्षितानि त्रयोविंशति तत्त्वानि, तथा तैर् वाय्व्-आदिभिर् निर्मितास् त्रिलोकाः, तथा तेषाम् अधिपतयो ब्रह्मादयः, ततोऽर्वाचीना वयं च ये, ते सर्वे यस्मान् मृत्योर् उद्विजन्तो भीताः । असाव् अन्तको मृत्युर् अपि यस्माद् बिभेति, ततस् तस्मात् परमेश्वराद् एव नोऽस्माकम् अरणं शरणं रक्षणम् अस्तु ॥२०॥

 —ओ)०(ओ—

**॥ ६.९.२१ ॥**

**अविस्मितं तं परिपूर्ण-कामं**

**स्वेनैव लाभेन समं प्रशान्तम् ।**

**विनोपसर्पत्य् अपरं हि बालिशः**

**श्व-लाङ्गुलेनातितितर्ति सिन्धुम् ॥**

**श्रीधरः : **तत एवेत्य् अवधारणे हेतुम् आहुः—**अविस्मितं** निरहङ्कारम्, कुतूहल-शून्यं वा । कुतः ? **प्रशान्तं** रागादि-शून्यम् । तच् च कुतः ? **स्वेनैव लाभेन परिपूर्ण-कामम्** । तच् च कुतः ? **समम्** उपाधि-परिच्छेद-शून्यम् । एवं-भूतं परमेश्वरं **विना अपरं **यः शरणार्थम् उपसर्पति, स **बालिशो**ऽज्ञः । यतोऽसौ **शुनो लाङ्गूलेन** पुच्छेन **समुद्रम् अतितितर्ति** अतितर्तुम् इच्छतीत्य् अर्थः । यथा तेन समुद्र-तरणं न भवति, तथा निरीश्वराश्रयणेन व्यसनार्णव-तरणं न भवतीति भावः ॥२१॥

**क्रम-सन्दर्भः : अविस्मितं** ततोऽन्यस्यापूर्वस्य वस्तुनोऽसद्-भावाद् विस्मय-रहितम् अतः स्वेनैव स्वीयेनैव कर्म-भूतस्य क्रिया-भूतेन लाभेन परिपूर्ण-कामं नान्यस्येत्य् अर्थः । अतः सर्वत्र **समम्** । अतः **प्रशान्तं** चित्त-दोष-रहितम् । तथोक्तं—रजस्-तमः-प्रकृतयः सम-शीला भजन्ति वै [भा।पु। १.२.२७]इत्य्-आदि । अत उक्तं श्री-सत्यव्रतेन—


    न यत्-प्रसादायुत-भाग-लेशम् 


    अन्ये च देवा गुरवो जनाः स्वयम् । 


    कर्तुं समेताः प्रभवन्ति पुंसस्


    तम् ईश्वरं वै शरणं प्रपद्ये ॥ [भा।पु। ८.२४.४९]

श्री-महाभारते च—


    यस्तु विष्णुं परित्यज्य मोहादन्यम् उपासते । 


    स हेम-राशिम् उत्सृज्य पांशु-राशिं जिघृक्षति ॥ इति ।

तद् इदं भक्ति-सन्दर्भे विशेषेण विवृतम् अस्ति ॥२१॥ [भक्ति-सन्दर्भ १०६]

**विश्वनाथः : **तद् अन्यस् तु सुधिया नैवाश्रयणीय इत्य् आहुः—अविस्मितम् इति । **तं विना** अपरं देवतान्तरं कर्म-योगं ज्ञान-योगम् अपर-योगं वा शरणार्थं **बालिशो** महा-मूर्ख **एवोपसर्पति**, न तु विज्ञः । यथा शुनः पुच्छेन सिन्धुम् अतितर्तुम् इच्छति, स श्वा एव सिन्धुं तर्तुं न शक्नोति, किम् उत तत्-पुच्छ-ग्राही ! प्रत्युत स्व-पुच्छ-ग्राहिणं स श्वा एव दृष्ट्वा प्रथमं समुद्र-मध्ये क्षिपति, पश्चात् स्वयम् अपि निमज्जतीति भावः । भगवद्-आश्रयी तु संसार-सिन्धुं यत् तरति तत् किम् अपि नाद्भुतम् इत्य् आहुः—अविस्मितम् इति । न विद्यते विस्मितं किम् अप्य् अद्भुतं यत्र, **तं विना** दुर्लङ्घ्यस्यापि संसार-सिन्धोस् तारणे अन्यत्रातिविस्मयोऽपि, तत्र न कोऽपि विस्मयः । सद्य एव तस्य गोष्पदीकरण-सामर्थ्याद् इति भावः । स्वेनैव स्व-स्वरूपेणैव यो लाभः सौन्दार्यादि-माधुर्य-सप्तकस्य प्राप्तिस् तेन **समं** सह **परिपूर्णाः** कामाः स्वीय-ह्लादिनी-शक्ति-दत्ता भोगा यस्य तम् । **प्रशान्तम्**अनुग्रहं सेवापराधे जातेऽपि भक्त-विशेष्लक्षणत्वात् क्षन्तारम् ॥२१॥

 —ओ)०(ओ—

**॥ ६.९.२२ ॥**

**यस्योरु-शृङ्गे जगतीं स्व-नावं**

**मनुर् यथाबध्य ततार दुर्गम् ।**

**स एव नस् त्वाष्ट्र-भयाद् दुरन्तात्**

**त्राताश्रितान् वारिचरोऽपि नूनम् ॥**

**श्रीधरः : **महा-भये स एव रक्षक इति दृष्टम् इत्य् आहुः—यस्येति द्वाभ्याम् । यस्य महा-शृङ्गे जगतीं पृथ्वीम् एव स्व-नावं बद्ध्वा मनुः सत्यव्रतो यथावद् दुर्गं सङ्कटं ततार, स एव वारि-चरो मत्स्य-मूर्तिर् नोऽस्मान् अप्य् आश्रितान् सतो नूनं त्राता रक्षिष्यति ॥२२॥

**क्रम-सन्दर्भः : _न व्याख्यातम्।_**

**विश्वनाथः : **वयं त्व् अतिनिकृष्टाः सकामा अप्य् अस्मिन् महा-भय एव शरणं यान्तोऽपि तेन रक्षणीया एव, यथा पूर्वे इत्य् आहुः—यस्येति द्वाभ्याम् । यस्य मत्स्य-रूपस्य जगतीं पृथ्वीम् यथा ततारेति, वयम् अपि तथा तरेमेति भावः । वारि-चरोऽपि वारिण्य् एव चरन्न् अपि तत्रैव स्थित्वा जगती-स्थान् अस्मान् ईश्वरत्वाद् रक्षतु ॥२२॥

 —ओ)०(ओ—

**॥ ६.९.२३ ॥**

**पुरा स्वयम्भूर् अपि संयमाम्भस्य्**

**उदीर्ण-वातोर्मि-रवैः कराले ।**

**एकोऽरविन्दात् पतितस् ततार**

**तस्माद् भयाद् येन स नोऽस्तु पारः ॥**

**मध्वः : **यत्र वायुद-पद्मादि-रूपेण प्रकृतिः स्थिता ।


    एकस् तत्राविभेद् ब्रह्मा विचार्य भयम् अत्यगात् ॥


    अन्तर्-गतो हरिस् तस्य ध्यातो भयम् अपानुदत् ॥ इति च ।


    जनिष्यतां जनानां तु स्वभावानां प्रसिद्धये 


    ज्ञानादि-गुण-पूर्णस्य ब्राह्मणोऽपि क्षणार्धगाः ॥


    अज्ञानं तु चतुर् वारं द्वि-वारं भयम् एव च ।


    लोकोऽपि तावन् नान्यत्र कदाचिद् ब्राह्मणो भवेत् ।


    तत्रापि भगवत्-प्रीत्या उन्नत्यैवास्य तद् भवेत् ॥ इति ब्रह्म-तर्के ॥२३॥

**श्रीधरः : **संयमाम्भसि प्रलयोदके । उदीर्णैर् उद्गतैर् वातैर् ये ऊर्मयस् तेषां रवैः कराले भयङ्-करे । अरविन्दान् नाभि-कमलात् पतित-प्राय एकोऽसहाय एव तस्माद् भयाद् येन ततार स एव नः पारस् तारकोऽस्तु ॥२३॥

**क्रम-सन्दर्भः : _न व्याख्यातम्।_**

**विश्वनाथः : **संयमाम्भसि प्रलय-जले । अरविन्दान् नाभि-कमलात् पतितः पतित-प्रायः, येन हेतुना सः ॥२३॥

 —ओ)०(ओ—

**॥ ६.९.२४ ॥**

**य एक ईशो निज-मायया नः**

**ससर्ज येनानुसृजाम विश्वम् ।**

**वयं न यस्यापि पुरः समीहतः**

**पश्याम लिङ्गं पृथग् ईश-मानिनः ॥**

**मध्वः : **लिङ्गम् एव पश्यामः ।


    कदाचिद् अभिमानस् तु देवानाम् अपि सन्न् इव ।


    प्रायः कालेषु नास्त्य् एव तारतम्येन सोऽपि तु ॥ इति च ॥२४॥

**श्रीधरः : **किं च, वयं भगवतैव सृष्टाः पालिताश् च बहुशोऽतस् तम् एव शरणं व्रजामेत्य् आहुः—य एक इति त्रिभिः । येनानुगृहीताः सन्तो विश्वं सृजाम् । 

ननु यूयम् एव स्रष्टारो नान्यो युष्माकम् अनुग्राहकोऽस्ति, तस्यादर्शनात् ? तत्राहुः—अस्मत्तः पुरः पूर्वम् एवान्तर्यामितया समीहमानस्यापि यस्य लिङ्गं रूपं न पश्यामः। तत्र हेतुः—पृथक् पृथग् ईशा इत्य् अभिमानिनः ॥२४॥

**क्रम-सन्दर्भः : _न व्याख्यातम्।_**

**विश्वनाथः : **स खलु सर्वत्रात्र च वर्तमानोऽप्य् अस्माकं बहिर्मुखेन्द्रियाणाम् अदृश्योऽपि कृपयैव दृश्यो भूत्वा रक्षत्व् इत्य् आहुः—य इति त्रिभिः । पुरोऽस्माकम् अग्र एव समीहमानस्य राम-कृष्णादि-रूपेण लीलां कुर्वतोऽपि तस्य लिङ्गं न पश्यामः, तत्र हेतुः पृथग् इति ॥२४॥

 —ओ)०(ओ—

**॥ ६.९.२५-२६ ॥**

**यो नः सपत्नैर् भृशम् अर्द्यमानान्**

**देवर्षि-तिर्यङ्-नृषु नित्य एव ।**

**कृतावतारस् तनुभिः स्व-मायया**

**कृत्वात्मसात् पाति युगे युगे च ॥**

**तम् एव देवं वयम् आत्म-दैवतं**

**परं प्रधानं पुरुषं विश्वम् अन्यम् ।**

**व्रजाम सर्वे शरणं शरण्यं**

**स्वानां स नो धास्यति शं महात्मा ॥**

**श्रीधरः : **देवादिषूपेन्द्र-परशुराम-मत्स्य-रामादि-तनुभिः कृतावतारः सन्न् आत्म-सात् कृत्वा पाति च ॥२५॥

आत्म-भूतं दैवतम् । कुतः । विश्वं विश्वात्मकम् । तथापि विकारं वारयन्ति, अन्यम् । विश्वात्मत्वे हेतुः, परं कारणम् । ननु प्रधानं पुरुषश् च विश्वस्य कारणं तत्राहुः, प्रधानं पुरुषं च । तद् आत्मकोऽपि स एवेत्य् अर्थः । स एव नः शं विधास्यति ॥२६॥

**चैतन्य-मत-मञ्जुषा : **यो नः सपत्नैर् इत्य्-आदि । तनुभिर् नित्य एव नित्यः सन्न् एव । ननु तनोर् नित्यत्वम् अनुपन्नम् ? नेत्य् आह—स्व-मायया स्वभाव-शक्त्या । स्व-माया-शब्दोऽत्र स्वभाव-शक्ति-परः, शक्तेर् अचिन्त्यातर्क्यत्वात् ॥२५॥

**क्रम-सन्दर्भः : _न व्याख्यातम्।_**

**विश्वनाथः : **तनुभिः उपेन्द्र-परशुरामादि-स्वरूपैः स्वस्य मायया कृपया चिच्-छक्त्या बालोऽस्मान् आत्मसात् कृत्वा पातीति । अत एव साम्प्रतं स्व-रक्षणार्थं निवेदनेऽपि न सङ्कुचाम इति भावः । तम् एवेति विश्वं माया-शक्त्या विश्वरूपम् । स्वरूप-शक्त्या अन्यं विश्वस्माद् भिन्नम् ॥२५-२६॥

 —ओ)०(ओ—

**॥ ६.९.२७ ॥**

**श्री-शुक उवाच—**

**इति तेषां महाराज सुराणाम् उपतिष्ठताम् ।**

**प्रतीच्यां दिश्य् अभूद् आविः शङ्ख-चक्र-गदा-धरः ॥**

**श्रीधरः : **प्रतीच्यां दिशि हृदि प्रथमम् आविर् अभूत् ॥२७॥

**क्रम-सन्दर्भः : _न व्याख्यातम्।_**

**विश्वनाथः : **प्रतीच्यां दिशि पश्चिम-समुद्र-कूले देशान्तरस्योत्तमस्य दैत्याक्रान्तत्वात् तत्र देवैः स्थातुम् अशक्यत्वात् तत्रैव विविक्ते उपविश्य स्तुतत्वात् ॥२७॥

 —ओ)०(ओ—

**॥ ६.९.२८-२९ ॥**

**आत्म-तुल्यैः षोडशभिर् विना श्रीवत्स-कौस्तुभौ ।**

**पर्युपासितम् उन्निद्र- शरद्-अम्बुरुहेक्षणम् ॥**

**दृष्ट्वा तम् अवनौ सर्व ईक्षणाह्लाद-विक्लवाः ।**

**दण्डवत् पतिता राज‘ छनैर् उत्थाय तुष्टुवुः ॥**

**मध्वः : **श्रीवत्सः प्रकृतिर् ज्ञेया ब्रह्माख्यः कौस्तुभः पुमान् ।


    तद्-अतीतैः षोडशभिः स्वरूपैर् अप्य् उपास्यते ॥ इति च ।

श्रीवत्स-कौस्तुभौ विना आत्म-तुल्यैः प्रकृति-पुरुषातीतत्वात् सप्तदश-रूपाणि अपि तुल्यानीत्य् अर्थः । आत्म-भूतैश् च तुल्यैश् च आत्म-तुल्यैः ।


    अपुं-प्रकृत्य्-अधीनत्वाद् वासुदेवादिका हरिः ।


    तुल्याश् च केशवाद्यश् च न च भिन्नाः कथञ्चन ॥ इति तन्त्र-सारे ।


    श्रीवत्स-कौस्तुभाभ्याम् तु विना भावं प्रदर्शयेत् ।


    पुं-प्रकृत्य्-आत्मकाभ्याम् स धत्ते नित्यं जनार्दनः ॥


    यद् अस्याभ्याम् अतीतत्वात् तद्-वशोनानयोर् हरिः ।


    श्रीवत्स-कौस्तुभाभ्याम् तु विनाभावः स एव तु ॥ इति च ॥२८-२९॥

**श्रीधरः : **पुनश् च तं पुरो दृष्ट्वा ईक्षणाह्लादेन विवश अवनौ दण्डवत् पतिताः सन्तः, शनैर् उत्थाय तुष्टुवुर् इत्य् अन्वयः । कथं-भूतम् ? श्रीवत्स-कौस्तुभौ विना स्व-तुल्यैः षोडशभिः सुनन्दादिभिः परितः सेवितम् । उन्निद्र-शरद्-अम्बु-रुह-वद् ईक्षणे यस्य तम् ॥२९॥

**क्रम-सन्दर्भः : **आत्मेति युग्मकम् । ईक्षणाह्लादेति वस्तु-स्वाभाव्यात् स्वाभीष्ट-सिद्धि-निश्चयाच् च ॥२९॥

**विश्वनाथः : **श्रीवत्स-कौस्तुभौ विना चतुर्भुजत्वादि स्व-चिह्नवत् तद्-आत्म-तुल्यैः सुनन्दादिभिः परित उपासितम् ॥२८-२९॥

 —ओ)०(ओ—

**॥ ६.९.३० ॥**

**श्री-देवा ऊचुः—**

**नमस् ते यज्ञ-वीर्याय वयसे उत ते नमः ।**

**नमस् ते ह्य् अस्त-चक्राय नमः सुपुरु-हूतये ॥**

**मध्वः : वयः** सर्वस्य वयनाद् भगवान् पुरुषोत्तम इति च । मा तन्तु-च्छेदि वयतो धियं मे इति श्रुतिः ॥३०॥

**श्रीधरः : यज्ञो वीर्यं** स्वर्गादि-फल-जननाय सामर्थ्यं यस्य, तस्मै **नमः** । **वयसे** **उत** तत्-फल-परिच्छेदक-कालात्मनेऽपि । तद्-विघातकेषु दैत्येष्व् **अस्तं** प्रक्षिप्तं **चक्रं** येन, एवं-भूतैः प्रभावैः **सुपुरुहूतये** शोभन-बहु-नाम्ने ॥३०॥

**क्रम-सन्दर्भः : _न व्याख्यातम्।_**

**विश्वनाथः : **तेषाम् ईश्वरं-मन्यता-मात्रं व्यञ्जयन्तो यज्ञैर् अस्मद्-आद्य्-उपासकानां फल-प्राप्ति-विघातयोर् भवान् एव हेतुर् इत्य् आहुः—नम इति । **यज्ञस्य वीर्यं** स्वर्गादि-फलोत्पादन-लक्षणः प्रभावो यस्मात् तस्मै, फल-प्रापकाय इति भावः । **उत** पुनर् **वयसे** कालाय स्वर्गादि-फल-नाशकाय च । तथा **अस्त्र-चक्राय** असुरेषु चक्रं क्षिप्त्वा तेषां निग्राहकाय, अस्माकं पालकाय च । एवं स्वर्गादि-प्रापक इति स्वर्गादि-नाशक इति असुर-संहारक इति देव-पालक इत्य्-आदि नामभिः **सुपुरुहूतिर्** यस्य तस्मै ॥३०॥

 —ओ)०(ओ—

**॥ ६.९.३१ ॥**

**यत् ते गतीनां तिसृणाम् ईशितुः परमं पदम् ।**

**नार्वाचीनो विसर्गस्य धातर् वेदितुम् अर्हति ॥**

**मध्वः : **देव-लोकात् पितृ-लोकात् निरयाच् चापि यत् परम् ।

तिसृभिः परमं स्थानं वैष्णवं विदुषां गतिः ॥ इति माहात्म्ये ॥३१॥

**श्रीधरः : **ननु मम गुणातीतं रूपं विहाय गुणोपाधिकं यज्ञ-वीर्यत्वादि किम् इति वर्ण्यते ? तत्राहुः—**यत्** तव गुण-त्रयस्य **ईशितुर्** नियन्तुस् त्रि-गुणात्मिकानां **तिसृणां गतीनां** **परमं पदं** निर्गुण-स्वरूपं, तद् **विसर्गस्य आर्वाचीन** इदानीं तनो, हे धातः, **वेदितुं नार्हति** । अतः केवलं तस्मै ते नमोऽस्तु ॥३१॥

**क्रम-सन्दर्भः : **ननु प्रत्यक्षतोऽनुभूयमानम् इदं मद्-रूपं विहाय गुणोपाधिकं यज्ञ-वीर्यत्वादिकं किम् इति वर्ण्यते ? तत्राहुः—यत् त इति ॥३१॥

**विश्वनाथः : **ननु नश्वर-तुच्छ-स्वर्ग-पद-प्राप्त्य्-अर्थम् एव स्तुध्वे, न त्व् अनश्वर-नित्य-सुख-मय-वैकुण्ठार्थम् अत्र को हेतुः ? तत्राहुः—**तिसृणां** देव-मनुष्य-तिर्यग्-**गतीनाम् ईशितुः** प्रापकस्य **तव** **यत् परमं पदं** वैकुण्ठ-धाम, तत् **विसर्गस्य अर्वाचीनो**ऽस्मादृशो जनो **वेदितुम्** अनुभवितुं **नार्हति** । न हि घास-बुषादिकं विना पशुर् अन्यत् क्षीरादिकं वाञ्छति, लभते वा कुतश्चिद् इति भावः ॥३१॥

 —ओ)०(ओ—

**॥ ६.९.३२ ॥**

**ॐ नमस् तेऽस्तु भगवन् ! नारायण ! वासुदेव ! आदि-पुरुष ! महा-पुरुष ! महानुभाव ! परम-मङ्गल ! परम-कल्याण ! परम-कारुणिक ! केवल! जगद्-आधार ! लोकैक-नाथ ! सर्वेश्वर ! लक्ष्मी-नाथ ! **

**परमहंस-परिव्राजकैः परमेणात्म-योग-समाधिना परिभावित-परिस्फुट-पारमहंस्य-धर्मेणोद्घाटित-तमः-कपाट-द्वारे चित्तेऽपावृत आत्म-लोके स्वयम् उपलब्ध-निज-सुखानुभवो भवान्।**

**श्रीधरः : **मिताक्षराणि पद्यानि न मीयन्ते हरेर् गुणाः । इति मद्यैर् अतुष्यन्तः सद्यो गद्येन तुष्टुवुः । भक्त्य्-उद्रेकेण बहुधा संबोधयन्तो दुर्ज्ञेयत्वं प्रपञ्चयन्ति—भगवन्न् इत्य्-आदिना । परमं मङ्गलं शुद्धो धर्मो यस्मिन् । आत्म-योगेनाष्टाङ्गेन यः समाधिश् चित्तैकाग्र्यं तेन परिभावितः सुशीलितः परिस्फुटो यः पारमहंस्य-धर्मो भगवद्-भजनं, तेनोद्घाटितं तमो-रूपं कपाटं यस्मिन्, तस्मिन् द्वार-भूते चित्ते अपावृते प्रकटे आत्म-लोके प्रत्यग्-रूपे स्वयम् एवोपलब्धम् अभिव्यक्तं यन् निज-सुखं, तद् अनुभव-रूपो भवान् ॥३३॥

**क्रम-सन्दर्भः : **तमः प्रकृतिर् अज्ञानं वा । आत्म-लोके स्व-स्वरूपे लोके । एष आत्म-लोक एष ब्रह्म-लोक [बृ।आ।उ। ४.३.३२] इति । दिव्ये ब्रह्म-पुरे ह्य् एष परमात्मा प्रतिष्ठितः [मु।उ। २.२.७] इत्य्-आदि-श्रुतौ । यत् तत् सूक्ष्मं परमं वेदितव्यं नित्यं पदं वैभवम् आमनन्ति ॥३३॥ [भगवत्-सन्दर्भः ६१]

**विश्वनाथः : **पुरुहूतय इत्य् उक्तम् अतो बहुभिर् नामभिः सम्बोध्य स्तुवते नम इति । हे भगवन् ! षड्-ऐश्वर्य-परिपूर्ण ! परिपूर्णत्वम् एवाहुः—हे नारायण ! त्वम् एव स्वांशाधिक्य-क्रमेण व्यष्टि-समष्टि-प्रकृत्य्-अन्तर्यामित्वेन क्षीरोद-गर्भोद-करणार्णव-शायी भवसीत्य् अर्थः । ततोऽपि पूर्णत्वात् हे वासुदेव ! व्यूहानाम् आदि-भूत ! ततोऽपि परिपूर्णत्वात् हे आदि-पुरुष ! पर-व्योम-नाथ ! 

ननु कथम् एवम् अवगम्यते ? तत्राहुः—महा-पुरुषेषु तत्-तद्-भक्तेषु महान्तोऽनुभावा अनुरूप-महा-प्रभावा एव यस्य सः । 

ननु महा-प्रलये मद्-भक्त-मद्-धाम-मद्-आकाराणां का वार्ता ? तत्राहुः—मङ्गलानि प्राकृतानि परम-मङ्गलानि अप्राकृत-मङ्गल-वस्तूनि त्वद्-भक्त-धामादीनि, तेषां परम-कल्याणं कुशलत्वं यतः । तेषां काल-नियम्यत्वाभावाद् इति भावः । 

किं च, अपारैश्वर्य-माधुर्य-सिन्धोस् तव करुणाम् एव बहिर्-दर्शिनो वयं काल-ग्रस्यमाना आश्रयाम इत्य् आहुः—हे परम-कारुणिक ! अन्तर्-दर्शिभिस् तु भवान् उपलब्ध-निज-सुखानुभव एव भवति । कदा ? आत्म-योगैर् यम-नियमादिभिर् यः समाधिश् चित्तैकाग्र्यं तेन परि सर्वतो-भावेन भावितः । कुतः ? परिस्फुटः पारमहंस्य-धर्मो भक्ति-योगः, तेनोद्घाटित-तमः-कपाटं द्वारं यस्य तथाभूते चित्ते चित्त-मन्दिरे अपावृतः अपगतावरणः आत्म-लोके वैकुण्ठ-धामनि वर्तमानः । चित्तस्येतादृशत्वे सति तन्-मध्ये एव सह-वैकुण्ठ-लोको भवान् स्फुरतीति भावः ॥३३॥

 —ओ)०(ओ—

**॥ ६.९.३३ ॥**

**दुरवबोध इव तवायं विहार-योगो यद् अशरणोऽशरीर इदम् अनवेक्षितास्मत्-समवाय आत्मनैवाविक्रियमाणेन **

**स-गुणम् अगुणः सृजसि पासि हरसि।**

**श्रीधरः : **ननु केवलानुभव-रूपत्वे मम सृष्ट्य्-आदि-कर्तृत्वं कथम् ? तत्राहुः—**दुरवबोधैव तवायं विहार-योगो यद्** यस्माद् **अशरणो** निराश्रयः । **इदं** विश्वम् । **अनवेक्षितोऽस्माकं समवायो** मेलनं साहाय्यं येन सः ॥३३॥

**लघु-भागवतामृतः : **श्री-षष्ठ-स्कन्धे [६.९.३३-३६] च मिथो विरुद्धाचिन्त्य-शक्तित्वं, यथा गद्येषु—दुरवबोध इति ।


    विना शरीर-चेष्टत्वं विना भूम्य्-आदि-संश्रयम् ।


    विना सहायांस् ते कर्माविक्रियस्य सुदुर्गमम् ॥१०२॥


    उक्तो गुण-विसर्गेण देवासुर-रणादिकः ।


    तस्मिन् पतित आसक्तः पारतन्त्र्यस् तु तद् भवेत् ।


    यदाश्रितेषु देवेषु पारवश्यं कृपा-कृतम् ॥१०३॥


    तेन स्व-कृतम् आत्मीय-कृतं शुभ-शुभेतरत् ।


    सुख-दुःखादि-रूपं किं फलं स्वीकुरुते भवान् ॥१०४॥


    आत्मारामतया किं वा तत्रोदास्तेतराम् इति ।


    न विद्मः किन्तु नैवेदं विरुद्धम् उभयं त्वयि ॥१०५॥


    तत्र हेतुर् भगवतीत्य्-आदि प्रोक्तं पद-द्वयम् ।


    तथैवेश्वर इत्य्-आदि-पदानां पञ्चकं मतम् ॥१०६॥


    भगवत्त्वेन सार्वज्ञं सद्-गुणत्वं तथान्यतः ।


    ब्रह्मत्वं केवलत्वेन लभ्यते तत्र च स्फुटम् ॥१०७॥


    यद्यपि ब्रह्मता-हेतोः सर्वत्र स्यात् तटस्थता ।


    तथाप्य् आदि-गुण-द्वय्या भवेद् भक्तानुकूलता ॥१०८॥


    नन्व् एकस्य स्वरूपस्य द्वैरूप्यं कथम् एकदा ।


    तत्राह अर्वाचीनेति तादृशानां हि वादिनाम् ।


    विवादस्यानवसरे तस्य तावद् अगोचरे ॥१०९॥


    अतोऽचिन्त्यात्म-शक्तिं तां मध्येकृत्यात्र दुर्घटः ।


    को न्व् अर्थः स्याद् विरुद्धोऽपि तथैवास्या ह्य् अचिन्त्यता ।


    सा च नाना-विरुद्धानां कार्याणाम् आश्रयान् मता ॥११०॥


    श्रुतेस् तु शब्द-मूलत्वाद् इति च ब्रह्म-सूत्र-कृत् ।


    अचिन्त्याः खलु ये भावा न तांस् तर्केण योजयेत् ।


    इति स्कान्द-वचस् तच् च मण्य्-आदिष्व् अपि दृश्यते ॥१११॥


    तादृशीं च विना शक्तिं न सिध्येत् परमेशता ।


    यतश् चानवगाह्यत्वेनास्य माहात्म्यम् उच्यते ॥११२॥


    अज्ञानम् इन्द्र-जालं वा वीक्ष्यते यत्र कुत्रचित् ।


    अतो न पारमैश्वर्यं तेन तस्य प्रसिध्यति ॥११३॥


    तच् च तस्य न हीत्य् आह स्फुटं चोपरतेत्य् अदः ।


    तथा भगवतीत्य्-आदि-पदानां षट्-तयस्य च ।


    भवेत् प्रयोग-तात्पर्यम् अत्र निष्फलम् एव हि ॥११४॥


    तस्मान् न शास्त्र-युक्तिभ्याम् उभयं तद् विरुध्यते ।


    तथाप्य् उच्चावच-धियाम् अनेवं-तत्त्व-वेदिनाम् ।


    मतानुसारतो भासि रज्जूवत् त्वं तथा तथा ॥११५॥


    ननु भोः केवलं ज्ञानं ब्रह्म स्याद् भगवान् पुनः ।


    नाना-धर्मेति तत्रापि स्वरूप-द्वयम् ईक्ष्यते ॥


    इति प्राह स्वरूपेति तत्-स्वरूपस्य नैव हि ।


    कदापि द्वैतम् एकस्य धर्म-द्वयम् इदं ध्रुवम् ॥११६॥


    ततो विरोधस् तच्-छक्ति-विलासानां यद् ईक्ष्यते ।


    तद् एवाचिन्त्यम् ऐश्वर्यं भूषणं न तु दूषणम् ॥११७॥

**परमात्म-सन्दर्भः(६.९.३३-३६)** : एवम् एव षष्ठे नवमाध्याये—दुरवबोध इव तवायम् [भा।पु। ६.९.३४]इत्य्-आदिना गद्येन तस्य स-गुण-कर्तृत्वं विरुध्य, पुनर् अथ तत्रभवान् [भा।पु। ६.९.३५]इति गद्येनान्तर्यामितया गुण-विसर्ग-पतितत्वेन जीववद् भोक्तृत्व-योगं सम्भाव्य, न हि विरोध उभयम् [भा।पु। ६.९.३६]इत्य्-आदि-गद्येन तत्र तत्रावितर्क्य-शक्तित्वम् एव च सिद्धान्ते योजितम् । 

तत्र स्वरूप-शक्तेर् अवितर्क्यत्वं भगवति [भा।पु। ६.९.३६] इत्य्-आदिभिर् विशेषणैर् मायायाश् च आत्म-मायाम् [भा।पु। ६.९.३६] इत्यन्तेनदर्शितम् । तत्र स्वरूप-द्वयाभावात् [भा।पु। ६.९.३५] इत्य् अस्य तथाप्य् अचिन्त्य-शक्त्या तत्-कर्तृत्वं तद्-अन्तः-पातित्वं च विद्यते इत्य् अर्थः । सम-विषम-मतीनाम् [भा।पु। ६.९.३७]इति तु गद्यं तथाप्य् उच्चावच-बुद्धीनां तथा स्फुरसीति प्रतिपत्त्य्-अर्थं ज्ञेयम् । 

दुरवबोध इव [भा।पु। ६.९.३४] इति प्राक्तन-गद्ये त्व् _अशरीर_ इति शरीर-चेष्टां विना,_अशरण_ इति भूम्य्-आद्य्-आश्रयं विना इत्य् अर्थः । _अथ तत्र_ इत्य्-आदौ स्वकृतेऽपि तस्यापि हेतु-कर्तृत्वाद् योजनीयम् । तस्माद् अत्रापि स्वरूप-शक्तेर् एव प्राधान्यं[^१३] दर्शितम् । 

अत एव ऋतेऽर्थं यत् प्रतीयेत [भा।पु। २.९.३४[^१४]] इत्य्-आदौ मायाया आभास-स्थानीयत्वं प्रदर्श्य तद्-अस्पृश्यत्वम् एव भगवतो दर्शितम् । त्वम् आद्यः पुरुषः साक्षाद् इत्य्-आदौ मायां व्युदस्य चिच्-छक्त्या [भा।पु। १.७.२३[^१५]] इत्य् अनेन च तथा ज्ञापितम् । माया परैत्य् अभिमुखे च विलज्जमाना [भा।पु। २.७.४७[^१६]] इत्य् अनेन च ॥ (परमात्म-सन्दर्भ ९०)

**क्रम-सन्दर्भः : **तद् एवं वैकुण्ठ-विहारो दुर्दर्शोऽपि युक्ति-सिद्ध एव गुणातीतत्वादिना तव योग्यत्वात् । प्रपञ्च-विहारस् तु युक्त्य्-अतीतः, सगुणत्वादिना वैपरीत्याद् इत्य् आहुः—**दुरवबोध** इति । 

कुलालादिर् हि स-गुणः किञ्चित् स्थानं समवायान्तरं चावलम्ब्य स्व-शरीरं च प्रवर्त्य मृद्-आदि-वस्त्व्-अन्तरेण स-गुणं घटादिकं करोति पाति हरति । त्वं त्व् **अगुणश्** चाविक्रिय एव च तत्-तद्-अवलम्बनादिकं विनैवेच्छा-मात्रेण **आत्मनैव** च **स-गुणं** प्रपञ्चम् इत्य् अर्थः। **अशरण** इत्य्-आदिकं हि तद्-अभिप्रायेणैवोक्तम् । इवेत्य् अचिन्त्य-शक्तित्वाद् एव तद् अपि नातियुक्त्य्-अगम्यम् इति भावः ॥३३॥ 

**विश्वनाथः : **किं च, स्वीय-वैकुण्ठ-लोके सदा विहरन्न् आत्मारामो गुणातीतोऽपि प्रपञ्च-लोके अस्मद्-आदि-दुर्ज्ञेय-प्रकारैः सृष्ट्य्-आदिभिर् विहरसीत्य् आहुः—दुरवबोध इति ।

**विहार-योगः** क्रीडा-युक्तत्वं **दुरवबोध** इवेति त्वद्-भक्त-विज्ञैः सुबोधोऽप्य् अन्यैर् दुर्बोध इत्य् अर्थः । कुतः ? यद् **अशरणो** निराश्रय एव **अशरीरः** शारीर-चेष्टा-रहित एवेति । सृष्टि-कर्ता हि साकार एव सहस्र-शीर्षा इत्य्-आदि श्रुतेः । **न अवेक्षितम्** अस्माकम् इन्द्रादीनां हस्ताद्य्-अधिष्ठातॄणां **समवायः** साहाय्यं येन सः । **आत्मनैव** स्वेनैव आत्मन उपादानत्वेऽप्य् अविक्रियमाणेनैव विवर्त-वादाङ्गीकारत्वे विक्रियमाणत्वं न चित्रम् । चित्रं खलु तद्-अनङ्गीकार एव । अत एव वक्ष्यते गजेन्द्रेण—


    नमो नमस् तेऽखिल-कारणाय


    निष्कारणायाद्भुत-कारणाय[भा।पु। ८.३.१५]

इति कारणस्याद्भुतत्वम्, उपादानत्वेऽपि निर्विकारत्वम् एवेति । **अगुणः** सन् **सगुणं** विश्वं **सृजसि** । कुलालादिर् हि किञ्चित् स्थानम् अवलम्ब्य स्व-शरीरं च प्रवर्त्य स-सहायो मृद्-आदि-वस्त्व्-अन्तरेण विक्रियमाणेनैव स-गुण एव स-गुणं घटं सृजतीति दृष्टम् । इतीदम् एकं दुर्ज्ञेयत्वं सृष्टौ ॥३३॥

 —ओ)०(ओ—

**॥ ६.९.३४ ॥**

**अथ तत्र भवान् किं देवदत्तवद् इह गुण-विसर्ग-पतितः **

**पारतन्त्र्येण स्व-कृत-कुशलाकुशलं फलम् उपाददाति, **

**आहो स्विद् आत्माराम उपशम-शीलः समञ्जस-दर्शन उदास्त **

**इति ह वाव न विदामः।**

**मध्वः : **अथ तत्र भगवान् किं देवदत्तवद् इत्य् आक्षेपः । अचिन्त्य-शक्तेर् अनन्त-गुणस्य कुतः पारतन्त्र्यादिकम् ? इत्य् अभिप्रायः ॥३४॥

**श्रीधरः : **दुर्ज्ञेयान्तरम् आहुः—अथ तत्रेति । यथेह **देवदत्तो** गृहादि निर्माय **तत्रस्व-कृत**-शुभाशुभयोः **फलम् **उपादत्ते, एवं **भवान्** ब्रह्म-स्वरूपो जीव-रूपेण **गुण-विसर्गे पतितः सन्न् उपाददाति** । यद् वा, **समञ्जसम्** अप्रच्युतं **दर्शनं** चिच्-छक्तिर् यस्य स भवान् **उदास्ते** उदासीनः साक्षितया वर्तत इति ॥३४॥

**क्रम-सन्दर्भः : **किं त्व् इदं तु निर्णेतुं न शक्नुम इति बहिर्-मुखान् आक्षेप्तुं सोल्लुण्ठम् आहुः—अथेति । तत्र सृष्ट्य्-आदौ कर्मणि **देवदत्तवत्** संसारि-जीव-विशेषवद् अविद्यया **गुण-विसर्ग-पतितः** सन् **स्व-कृत-शुभाशुभयोः फलं** देव-तिर्यग्-आद्य्-अवतार-रूपम् **उपादत्ते** । **आहो स्विद्** अथवा तद्वद् देवदत्त-रूपत्वेऽपि विद्यया **आत्मारामः** सन्न् इत्य्-आदि ॥३४॥

**विश्वनाथः : **शिष्टानां पालनं हि दुष्टानां संहारं विना न भवतीत्य् अन्तर्-भूत-संहारकस्य पालनस्यापि दुर्ज्ञेयत्वम् आहुः—अथेति । **देवदत्तः** प्राकृत-जीवो यथा गृहादिकं निर्माय तत्र मित्र-शत्रूदासीनादि-गहने संसारे प्रविश्य **स्व-कृत**-धर्माधर्म-**फलं** सुख-दुःखं भुङ्क्ते, तथैव **तत्र भवान्** इत्य् आदरे त्वम् अपि **गुणेभ्यः** सत्त्व-रजस्-तमोभ्यो **वि**विधं **सर्गो** येषां, तेषु गुण-विसर्गेषु देवासुर-राक्षसादिषु परस्पर-विघातिषु मध्ये **पतितः** उपेन्द्र-कृष्ण-रामावतारेषु शिष्ट-पालन-दुष्ट-निग्रहयोः प्रवृत्तः, भोगैश्वर्य-सुखं सङ्ग्रामादि-श्रम-दुःखं च यत् प्राप्नोषि, तत् किं **पारतन्त्र्येण** कर्माधीनत्वेन स्व-कृतयोः पुण्य-पापयोः **कुशलाकुशलं** सुख-दुःखम् **उपाददाति** स्वीकरोति, **आहो स्वित्** किं वा **समञ्जस-दर्शनः** अप्रच्युत-चिच्-छक्तिकः । **उदास्ते** साक्षित्वान् न सुखं दुःखं स्वीकरोतीति **न विदामः**, तत्त्वं न विद्मः ॥३४॥

 —ओ)०(ओ—

**॥ ६.९.३५ ॥**

**न हि विरोध उभयं भगवत्य् अपरिमित-गुण-गण **

**ईश्वरेऽनवगाह्य-माहात्म्येऽर्वाचीन-विकल्प-वितर्क-विचार-प्रमाणाभास-कुतर्क-शास्त्र-कलिलान्तःकरणाश्रय-दुरवग्रह-वादिनां विवादानवसर उपरत-समस्त-माया-मये केवल एवात्म-मायाम् अन्तर्धाय को न्व् अर्थो दुर्घट इव भवति स्वरूप-द्वयाभावात्।**

**मध्वः : उपरत-समस्त-माया-मये** प्राकृत-स्वभाव-वर्जिते । **केवलं** स्व्**आत्म-मायां** निज-सामर्थ्यम् । **स्वरूप-द्वयाभावाद्** इत्य्-आदि-समाधानम् । स्वतन्त्रः परतन्त्रो वाज्ञोऽज्ञो दुःखी सुखी नु किम् ? इत्य्-आदि संशयः कस्याज्ञानिनां पुरुषे ।


    तस्यानन्त-गुणत्वात् पूर्ण-शक्तित्वाच् च हरेः ।


    स्वातन्त्र्यादिकम् एवास्य विदो जानन्ति निश्चयात् ।


    घटकत्वाद् दुर्घटस्य दुर्जेयत्वाच् च सर्वशः ।


    तच्-छक्तेर् अविदो जीवं परतन्त्रं वदन्त्य् अमुम् ।


    एवं दुर्घटया शक्त्याज्ञोऽज्ञानां परमेश्वरः ॥३५॥

**श्रीधरः : **तद् एवं विरोधेन दुर्ज्ञेयत्वम् उक्त्वा तत्-परिकारेण ज्ञान-प्रकारम् आहुः—न हीति । विरुध्यत इति **विरोधः** । **उभयं** न विरुद्धम् इत्य् अर्थः । न ह्य् अन्य-दृष्टान्तेन त्वयि विकल्पो युज्यतेऽतर्क्यैश्वर्यत्वाद् इत्य् आहुः—**भगवतीति** । **अपरिमिता गुण-गण** यस्य तस्मिन्न् **ईश्वरे** स्वतन्त्रेऽ**नवगाह्यम्** अतर्क्यं **माहात्म्यं** यस्य तस्मिन् । **विकल्प** एवम् एवं वेत्ति, **वितर्कः** किम् अत्र युक्तम् इति, **विचार** इत्थम् एवेति । तत्र **प्रमाणाभासास्** तद्-अनुग्राहकाः । **कुतर्काश् चार्वाचीना** वस्तु-स्वरूपासंस्पर्शिनो ये विकल्पादयः, ते येषु **शास्त्रेषु**, तैः **कलिलं** व्याकुलम् **अन्तः-करणम् आश्रयो** यस्य **दुरवग्रहस्य**, तेन **वादिनां** विवादस्यानवसरे ऽगोचरे । 

ननु श्रद्धा-मात्रम् एतत्, युक्तिर् उच्यताम् । तत्राहुः—**उपरतो** मायां यः संसारो यस्मिन्, तस्मिन् **केवले**ऽप्य् **आत्म-मायां** मध्ये निधाय, **को न्व् अर्थः** कर्तृत्वादिर् न संभवति । यदि वस्तुतः कर्तृत्वादि भवेत्, तर्हि विरोधः स्यात्, न तु तद् अस्तीत्य् आहुः—**स्वरूप-द्वयाभावाद्** इति ॥३५॥

**चैतन्य-मत-मञ्जुषा : **एतद् एव दूरे दर्शयति—न हि विरोध उभयम् इत्य्-आदि । **स्वरूप-द्वयाभावात्**, वस्तुतस् तु एकम् एव रूपम् । अथवा, स्वरूपे द्वयाभावात्, स्वरूपं तावद् एकम् एव भवति, तत् तु श्री-कृष्णाख्यम् एव । अन्यत् तु तदीयम् एव । यद् यद् भवसि, श्री-कृष्ण-रूप एव त्वम्, तत् तद् अनुग्रहणेऽपि भवान् अवशिष्ट एव, त्वं नित्य एव, ता अपि नित्या इत्य् उभय-विरुद्धम् अपि त्वयि न विरोधः । तत्र हेतवः—भगवतीत्य्-आदीनि विशेषणानि । स्वरूप-द्वयाभावाद् इति पृथक् हेतूपन्यासश् च ॥३५॥

**क्रम-सन्दर्भः : **यत्र विद्या सम्भाव्यते तत्राविद्यापि सम्भाविता स्याद् इति माया-शक्ति-वृत्ति-विद्या-शक्ति-मयेश्वर-वादिनाम् उपहासार्थम् इदम् उक्तवन्तः । स्व-मतं पुनः स्फूर्तिम् अभिनयन्त इवाहुः—न हीति । 

**उभयम्** अपीदं **विरुद्धं भगवति** नैव विद्यते। तत्र हेतुः—**स्वरूप-द्वयाभावात्,** संसारि-जीववद्-बद्धत्व-मुक्तत्वावस्था-विशेषाभावात् । बद्धत्वे हि मुक्तत्वं, तथा दिव्यातिदिव्य-तत्-तद्-अवतारादि-लक्षकोऽप्य् अर्थो दुर्घटो न भवति । यत **आत्म-मायां** निजेच्छा-शक्तिम् **अन्तर्धाय** मध्ये निधाय, तत्र तत्र सहायत्वेन सम्पाद्य तिष्ठति सतीत्य् अर्थः । उभयत्र हेतवो भगवतीत्य्-आदयः ॥३५॥

**विश्वनाथः : **विरोधम् उक्त्वा भक्तानां मते तस्य परिहारम् आहुः—न हीति । विरुद्ध्यत इति विरोधः । उभयम् आत्मारामत्वम् अप्राकृत-सुख-दुःखित्वं च त्वयि न विरुद्धम् इत्य् अर्थः । न ह्य् अन्य-दृष्टान्तेन त्वयि विकल्पो युज्यते, अतर्क्यैश्वर्यत्वाद् इत्य् अविरोधे हेतुम् आहुः—भगवतीत्य्-आदि । प्रथमं सुख-दुःखित्वं भगवती-पद-द्वयेनाहुः—भगवतीति । ज्ञान-शक्ति-बलैश्वर्य-वीर्य-तेजांस्य् अशेषतः भगवच्-छब्द-वाच्यानि विना हेयैर् गुणादिभिर् इति वैष्णवोक्तेर् अप्राकृत-ज्ञानादि-षड्-ऐश्वर्यवत्त्वेनाज्ञान-मूलकं सर्वम् एव प्राकृतं सुख-दुःखं त्वयि नास्तीत्य् अवगतम् । 

ननु तर्ह्य् अन्ये सुख-दुःखे मयि कुतस्त्ये ? तत्राहुः—अपरिगुणित-गुणानां प्रेम-वश्यत्व-भक्त-वात्सल्यादीनां गणा यस्मिन्, तेन ह्य् असुर-राक्षसादिभ्यस् त्वद्-भक्तानां प्रह्लाद-विभीषणादीनां पाण्डव-यादवादीनां नित्य-पार्षदानां साधक-भक्तानाम् अप्य् अनन्तानां भक्ताभासआनाम् अस्मद्-आदि-देवानां च कष्टे वृत्ते सति, तत्-तद्-दुष्ट-संहारार्थ-विविध-प्रयास-ज्ञापितस्य त्वदीय-दुःखस्य तथा तेषाम् एव तत्-तद्-विपद्-उत्तीर्णानाम् अवग्रह-जाज्ज्वल्यमान-सस्यानां कादम्बिनी वृष्यमाणामृत-सिक्तानाम् इव लब्ध-भवद्-दर्शनानां परम-सुखे वृत्ते सत्य् अद्भुतस्य तव सुखस्य च भक्त-वात्सल्य-प्रेम-वश्यतैक-निदानत्वाद् अप्राकृते एव ते सुख-दुःखे भवतः । 

किं च, सुख-दुःखे अपि ते चिन्मय-सुख-रूपे एव प्रेम्नश् चिच्छक्ति-सार-वृत्तित्वात् । किं पुनर् व्रज-देव्य्-आदीनां वैदेह्याश् च सम्भोग-विप्रलम्भ-जनिते सुख-दुःखे । ते तु प्रेम-परम-काष्ठा-मयत्वात् परम-सुख-रूपे एव स्तः । ततश् च चित्-स्वरूपस्य तव चित्-स्वरूपयोः सुख-दुःखयोः रममाणस्यात्मारामत्वं सुख-दुःखवत्त्वम् ऐक्याद् अविरुद्धम् एव प्रतिपादितम् । 

नन्व् एवं कैर् अपि दार्शनिकैर् नाहं निरूप्ये ? तत्राहुः—ईश्वरे त्वयि ईशितव्यानां तेषां निरूपणायोग्यता युक्तैवेति भावः । यतोऽऽनवगाह्यम्, भक्त्याहम् एकया ग्राह्य इति त्वद्-वचनात् तेषां भक्ति-हीनानाम् अवगाहनार्हं माहात्म्यं यस्मिन् । 

ननु युष्मत्-प्रतिपादिते यत् षड्-ऐश्वर्याणां प्रेम्नश् च चिन्मयत्वे तैर् बह्व्य एवानुपपत्तय उद्गृह्यन्ते ? तत्राहुः—अर्वाचीन-वस्तु-स्वरूपासंस्पर्शिनो विकल्पादयो येषु शास्त्रेषु, तैः कलिलं व्याकुलं यद् अन्तःकरणम् एवम् एवं वेति, वितर्कः किम् अत्र युक्तम् इति, विचार इत्थम् एवेति । तत्र प्रमाणाभासास् तद्-अनुग्राहकाः । कुतर्काश् चार्वाचीना वस्तु-स्वरूपासंस्पर्शिनो ये विकल्पादयः, ते येषु शास्त्रेषु, तैः कलिलं व्याकुलम् अन्तः-करणम् आशयः, तत्र आशेरते सदैव शयित्वा तिष्ठन्ति ये दुरवग्रहा दुराग्रहाः, तैर् एव वादिनां नाना-वादोद्ग्राहवतां विवादस्यानवसरे अगोचरे । तत्र विकल्प एवं वा एवं वेत्य् आकारः वितर्कः, किम् अत्र युक्तम् इत्य् अनिश्चयः । विचार इत्थम् एवेति निश्चयः । तत्र प्रमाणाभासाः कुत्सितास् तर्का इति । 

ननु अनुपपत्तौ सत्यां कुतो विवादाभावः ? तत्राहुः—उपरताः समस्ता माया-मयाः मायिकाः पदार्था यत्र तस्मिन्न् इति विवादानां माया-शक्ति-कार्यत्वात् तव तु माया-मायिक-पदार्थातिरिक्त-वस्तुत्वात् कुतो विवाद-प्रसक्ति-सम्भावनापीत्य् अर्थः । 

ननु तद् अपि युष्मत्-साहाय्यथार्थं समुद्र-मन्थनादौ पाण्डव-साहाय्यथार्थं सारथ्य-दूत्यादौ यादव-पालनार्थं जरासन्धाद्य्-उपद्रवोत्थ-भय-पलायनादौ कर्मणि प्रत्यक्षत एव सर्वैर् दृश्यमानं मदीय-दुःखं कथं चिन्मय-सुख-रूपं भवेद् इत्य् अत आहुः—केवले एवेत्य्-आदि । त्वयि माया-शक्ति-विनाभूते सत्य् एव या आत्म-माया अचिन्त्य-योग-माया ताम् अन्तर्धाय मध्ये कृत्वा को नु अर्थो दुर्घट इति त्वद्-अनुभवे सुख-मये कः प्रवेष्टुं शक्नुयाद् इत् नात्र प्रत्यक्षादि-प्रमाणं प्रवर्तत इति भावः । अचिन्त्याः खलु ये भावा न तांस् तर्केण योज्ययेद् इति वचनात् । 

नन्व् अलम् अचिन्त्य-शक्ति-स्वीकारेण मम भगवत्-स्वरूपेण भक्त-वात्सल्योत्थ-सुख-दुःखादिमत्त्वं ब्रह्म-स्वरूपेण सर्वत्र ताटस्थ्याद् आत्मारामत्वम् इति स्वरूप-द्वयस्य क्रमेण धर्म-द्वयम् अस्तु ? तत्राहुः—स्वरूप-द्वयाभावाद् इति । एकस्यैव भगवतस् तव निर्विशेष-ज्ञान-गम्यत्वम् एव ब्रह्मत्वम् अलौकिक-विशेष-ज्ञान-गम्यत्वम् एव भगवत्त्वम् इति दूरवर्तिभिर् ज्ञानिभिर् अलौकिक-विशेष-ग्रहणासमर्थैस् त्वम् एव ब्रह्म-समीप-वर्तिभिर् भक्तैर् अलौकिक-विशेष-ग्रहण-समर्थैर् भगवान् इति त्वम् एवोच्यसे इत्य् अर्थः । तव कृपायाः परमाणुत्व-परम-महत्त्वे एव दूरत्व-समीपत्वयोर् हेतू ज्ञेये ॥३५॥

 —ओ)०(ओ—

**॥ ६.९.३६ ॥**

**सम-विषम-मतीनां मतम् अनुसरसि **

**यथा रज्जु-खण्डः सर्पादि-धियाम्।**

**मध्वः : **यथा रज्जुः-सर्प-धिया रज्जु-बुद्ध्या गम्यते ।


    तथा यथार्थ-बुद्ध्या च मिथ्या बुद्ध्यावगम्यते ।


    स्वेच्छयैव महा-विष्णुः फलादश् चानुसारतः ॥ इति तन्त्र-भागवते ॥३६॥

**श्रीधरः : **अनुग्रह-निग्रहादिकं तु तत्-तन्-मति-भेदेन त्वन्-मायया त्वयि स्फुरतीत्य् आहुः—**समा विषमा** च **मतिर्** येषां, तेषां** मतम्** अभिप्रायम् । **सर्पादि**-विषया **धीर्** येषां, तेषां **यथारज्जु-खण्डस्** तथा तथा भाति । यद् वा, तम् एवाविरोधं पुरुषं मति-भेदेन दर्शयति—सम-विषमेति ॥३६॥

**क्रम-सन्दर्भः : **तर्हि कथम् अन्यथा प्रतीतिर् बहिर्-मुखानाम् ? तत्राहुः—समेति । अनिश्चित-बुद्धीनाम् इत्य् अर्थः ॥३६॥

**विश्वनाथः : **किं च, तद् अपि संसार-परम्परा-सिद्ध्य्-अर्थं तेषाम् अभक्तानां मतं नैवोच्छिन्नीकरोषीत्य् आहुः—**समा** ब्रह्म-विषयत्वात् **विषमा** तत्-प्रातिकूल्यवत्त्वाच् च **मतिर्** येषाम् । यद् वा, स्वरूप-भूताभ्याम् ब्रह्मत्व-भगवत्त्वाभ्याम् समेऽपि एक-रूपेऽपि त्वयि विषमा मायातीतस्य ब्रह्मण एव माया-शावल्ये सति भगवत्त्वम् इत्य् एवं वैषम्यवती मतिर् येषां **मतम् अनुसरसि** प्राप्नोषि । मतम् एवाहुः—**सर्पादि-धियां रज्जु-खण्ड** इव ब्रह्मण्य् आत्मारामत्वम् एव सत्यं भक्त-वात्सल्यादीनां तु माया-प्रत्यायितत्वाद् अमूलकं सुख-दुःखादिकम् अलीकम् एवेति नैवास्ति विरोध इति ॥३६॥

 —ओ)०(ओ—

**॥ ६.९.३७ ॥**

**स एव हि पुनः सर्व-वस्तुनि वस्तु-स्वरूपः सर्वेश्वरः सकल-जगत्-कारण-कारण-भूतः सर्व-प्रत्यग्-आत्मत्वात् सर्व-गुणाभासोपलक्षित एक एव पर्यवशेषितः।**

**श्रीधरः : **तद् एवं विरोधं परिहृत्य निश्चितं परमार्थम् आहुः, स एव हि नाना-रूपेण प्रतीतः । वस्तु-स्वरूपः सद्-रूपः । सर्वेषां गुणानां विषयाणाम् आभासैः प्रकाशैर् उपलक्षितः । ननु तैर् जीव एवोपलक्ष्यते ? न, सर्व-प्रत्यग्-आत्मत्वात् सर्व-जीवान्तर्यामित्वात् । जड-तादात्म्याध्यासेन जीवस्यापि जड-प्रायत्वान् न तेन विना प्रकाश इति भावः । पर्यवशेषितो “नेति नेति” इत्य्-आदि-श्रुतिभिः ॥३७॥

**क्रम-सन्दर्भः : **तद् एव स्थापयितुं जीवन्-मुक्ताद् वैलक्षण्यम् आहुः—स एव हीति ॥३७॥

**विश्वनाथः : **यस्माद् एवं, तस्मात् सर्वज्ञ-मतम् अपहाय तद्-भक्त-सम्मतं मतम् एव वयम् अनुसराम इत्य् आहुः—स एव पूर्वोक्त-भगवत्त्वादि-विशेषेण विशिष्ट एव वस्तु-स्वरूपः । वास्तव-वस्तु-स्वरूपः सर्वेषां प्रत्यग्-आत्मत्वात् इन्द्रियागोचरत्वात् अप्रत्यक्षोऽपि सर्वेषां गुणानां बुद्धीन्द्रियादीनाम् आभासैः प्रकाशैर् उप आधिक्येन लक्षितः ज्ञातः, अनुमित इत्य् अर्थः । यद् उक्तं गुण-प्रकाशैर् अनुमीयते भवान् [भा।पु। १०.२.३५] इति । पर्यवशेषितो माया-मायिक-वस्तु-मात्र-निषेधेन “नेति नेति” इत्य्-आदि-श्रुतिभिर् इति भागवतामृत-दृष्टाः । विना शारीर-चेष्टत्वं विना भूम्यादि-संशयम् । विना सहायांस् ते कर्माविक्रियस्य सुदुर्गमम् इत्य्-आद्याः कारिकाः अनुसृत्य दुरवबोध इत्य्-आदीनि व्याख्यानि ॥३७॥

 —ओ)०(ओ—

**॥ ६.९.३८ ॥**

**अथ ह वाव तव महिमामृत-रस-समुद्र-विप्रुषा सकृद् अवलीढया स्व-मनसि निष्यन्दमानानवरत-सुखेन विस्मारित-दृष्ट-श्रुत-विषय-सुख-लेशाभासाः परम-भागवता एकान्तिनो भगवति सर्व-भूत-प्रिय-सुहृदि सर्वात्मनि नितरां निरन्तरं निर्वृत-मनसः कथम् उ ह वा एते मधुमथन पुनः स्वार्थ-कुशला ह्य् आत्म-प्रिय-सुहृदः साधवस् त्वच्-चरणाम्बुजानुसेवां विसृजन्ति, न यत्र पुनर् अयं संसार-पर्यावर्तः।**

**श्रीधरः : **अतस् त्वद्-भक्तिर् एव परम-पुरुषार्थ इत्य् आहुः—**अथ** हेत्य्-आदि **पर्यावर्त** इत्य् अन्तेन । यस्माद् एवं-भूतस् त्वं परमेश्वरः । **अथ ह वाव**, अत एव हि । **हे मधु-मथन** ! **परम-भागवता** **एते** **त्वत्-पादाम्भोजानुसेवां **कथं मुहुर् मुहुर् **विसृजन्ति** इत्य् अन्वयः । **हि** यस्मात् । **स्वार्थे** पुरुषार्थे **कुशला** निपुणाः । अत एव **आत्मा** त्वम् एव **प्रियः सुहृच्** च येषां ते **साधवो** रागादि-शून्याः । 

तत्र हेतुः—**तव** **महिमैवामृत-रस-समुद्रस्** तस्य **विप्रुषा** बिन्दु-मात्रेण **सकृद् अवलीढया** आस्वादितया **स्व-मनसि निष्यन्दमानम्** अतिशयेन स्रवद् यन् **निरन्तरं** सुखं, तेन **विस्मारिता** **दृष्ट-श्रुत-विषयाः सुख-लेशाभासा** येषां ते । अत एव **भगवति** त्वयि **नितरां** **निरन्तरं निर्वृतं** च **मनो** येषां ते, **यत्र** यस्याम् अनुसेवायां सत्याम् ॥३८॥

**क्रम-सन्दर्भः : **तद् एवं बहिर्मुखान् आक्षिप्य तद्-भक्तान् स्तुवन्ति—अथ हेति ॥३८॥

**प्रीति-सन्दर्भः (४०) : **तस्मात् प्रीतेर् एव पुरुषार्थ-श्रेष्ठत्वं सिद्धम् । यथाहुर् गद्येन— अथ हेति । **सकृद्** अपि इति चित्तं ब्रह्म-सुख-स्पृष्टं नैवोत्तिष्ठेत कर्हिचित् [भा।पु। ७.१५.३५] इतिवद् अत्रापि सूचितम् । **आत्मा** त्वम् एव **प्रियः सुहृच्** च येषां ते ॥३८॥

**विश्वनाथः : **तद् एवं बहिर्मुखान् आक्षिप्य तद्-भक्तान् स्तुवन्ति—अथ हेति । **सकृद्** **अप्य्** **अवलीढया** आस्वादितया जनितेन **सुखेन** प्रेमानन्देन **एकान्तिनः** तत्-सेवैक-तान-मानसत्वात् देवर्ष्य्-आदीन् अनुपासीनाः, तद् अपि देवर्ष्य्-आदयस् तेषु बहुतरम् एव प्रसीदन्तीत्य् आहुः—**सर्वेषां भूतानां प्रिय-सुहृदि सर्वेषाम् आत्मनि** चेति । त्वत्-सेवायां सत्यां ते सर्वेऽपि सेविता एव बभूवुर् इति भावः । **स्वार्थ-कुशला** इति । त्वेन त्वत्-सेवा-त्यागिनः कुयोगि-प्रभृतयः स्वार्थ-घातिन एवेति भावः ॥३८॥

 —ओ)०(ओ—

**॥ ६.९.३९ ॥**

**त्रि-भुवनात्म-भवन त्रिविक्रम त्रि-नयन त्रि-लोक-मनोहरानुभाव तवैव विभूतयो दितिज-दनुजादयश् चापि तेषाम् उपक्रम-समयोऽयम् इति स्वात्म-मायया सुर-नर-मृग-मिश्रित-जलचराकृतिभिर् यथापराधं दण्डं दण्ड-धर दधर्थ एवम् एनम् अपि भगवन् जहि त्वाष्ट्रम् उत यदि मन्यसे।**

**मध्वः : त्रिनयनो** नृसिंह-रूपी । विष्णोर् नृसिंह-नामानि त्रिनेत्रोग्रादिकानि तु इति शब्द-निर्णये । विविधं भाव-पात्रत्वात् सर्वे विष्णोर् **विभूतयः** इति च ॥३९॥

**श्रीधरः : **प्रस्तुतं विज्ञापयन्ति—त्रिभूवनेत्य्-आदिना यावत् समाप्ति । **त्रिभुवनम् आत्मा** स्वरूपं **भवनं** च यस्य । त्रिभुवनस्यात्मा भवनं चेति वा । **त्रयो विक्रमा** यस्य । **त्रीन्** लोकान् **नयतीति** तथा **त्रयाणां लोकानां** मनो-हरोऽ**नुभावो** यस्य । एवं चतुर्धा संबोध्याहुः—**तेषाम् अनुपक्रम-समय** भवनं चेति वा । त्रयो विक्रमा यस्य । त्रीन् लोकान् नयतीति तथा त्रयाणां लोकानां मनोहरोऽनुभावो यस्य । एवं चतुर्धा संबोध्याहुः, तेषाम् अनुपक्रम-समय उद्यम-कालो न भवतीति मत्वा हे दण्ड-धर, पूर्वं यथा दण्डं दधर्थ धृतवान् अस्य् एवम् एनं त्वाष्ट्रम् अपि जहि, यदि मन्यसे हन्तुं यदीच्छसि ॥३९॥

**क्रम-सन्दर्भः : _न व्याख्यातम्।_**

**विश्वनाथः : **तद्-भक्तेषु मध्ये सकामत्वाद् वयम् एवातिनिकृष्टा इति द्योतयन्तः प्रस्तुतं विज्ञापयन्ति—**त्रिभूवनम् आत्म-भवनं** यासां त्वद्-भक्ता देव-मनुष्यादयो यत्र स्थित्वा त्वां सेवन्ते, तद् इदम् असुराक्रान्तम् अभूद् इति भावः । **त्रिभिर् विक्रमैस्** **त्रीन् लोकान् नयसीति** यद् एव त्रिभुवनं वामनावतारे त्रिभिर् एव पादैः प्रतिगृह्य बलेः सकाशाद् आनीयास्मभ्यं दास्यसीति भावः । **त्रिलोकेति** सम्प्रत्य् अपि त्रिलोकस्था जनास् तव **अनुभावं** पश्यन्तु दैत्यं संहरेति भावः ।

ननु पर-हिंसां समुद्दिश्य मां यजध्वे तत्राहुः—**तवैव विभूतयो** यद्यपि तद् **अपि** **तेषाम् उपक्रम-समयो नायम्** इति ज्ञात्वा निवेदयाम इति भावः । तस्मात् हे **दण्ड-धर !** पूर्वं **दण्डं दधर्थ,** **एवम् **अधुनापि उप समीप-काल एव ॥३९॥

 —ओ)०(ओ—

**॥ ६.९.४० ॥**

**अस्माकं तावकानां तव नतानां तत-ततां हरे तव चरण-नलिन-युगल-ध्यानानुबद्ध-हृदय-निगडानां स्व-लिङ्ग-विवरणेनात्मसात्-कृतानाम् अनुकम्पानुरञ्जित-विशद-रुचिर-शिशिर-स्मितावलोकेन विगलित-मधुर-मुख-रसामृत-कलया चान्तस् तापम् अनघार्हसि शमयितुम्।**

**श्रीधरः : **प्रथमं तावत् त्वदीयानाम् अस्माकम् अन्तस् तापं शमयितुम् अर्हसि । तावकानाम् इत्य् अत्र हेतुः—हे पितः, हे पिता-मह ! तव चरण-नलिन-युगल-ध्यानेनैवानुबद्धो हृदये निगडः शृङ्खला येषाम् । स्व-लिङ्ग-विवरणेन निज-मूर्ति-प्रकटनेन स्वीकृतानाम् । केन ? अनुकम्पयानुरञ्जितं सानुरागं च तद् विशदं रुचिरं शिशिरं च स्मितं, तत्-सहितेनावलोकेन । तथानुकम्पयैव विगलितो मधुरो मुख-रसः प्रिय-वाक्, सैवामृत-कला, तया च ॥४०॥

**क्रम-सन्दर्भः : _न व्याख्यातम्।_**

**विश्वनाथः : **एवं स्तुत्वा कृपावलोक-मधुराश्वास-वाग्-अमृतं प्रार्थयन्ते अस्माकम् इति । हे तततत हे पिता-मह ! तव चरण-नलिन-युगलम् एव ध्यानेनैवानुबद्ध-हृदयस्य निगडः शृङ्खला येषाम् । तव चरणारविन्दान् मनो-मधुपम् आक्रष्टुं न शक्नुम इत्य् अर्थः । स्व-लिङ्ग-विवरणेन निज-मूर्ति-प्रकटनेन विगलितः मुख-चन्द्रान् निःसृतः मधुरो मुख-रसः प्रिय-वाक्, स एवामृत-कला, तया च ॥४०॥

 —ओ)०(ओ—

**॥ ६.९.४१ ॥**

**अथ भगवंस् तवास्माभिर् अखिल-जगद्-उत्पत्ति-स्थिति-लय-निमित्तायमान-दिव्य-माया-विनोदस्य सकल-जीव-निकायानाम् अन्तर्-हृदयेषु बहिर् अपि च ब्रह्म-प्रत्यग्-आत्म-स्वरूपेण प्रधान-रूपेण च यथा-देश-काल-देहावस्थान-विशेषं तद्-उपादानोपलम्भकतयानुभवतः सर्व-प्रत्यय-साक्षिण आकाश-शरीरस्य साक्षात् पर-ब्रह्मणः परमात्मनः कियान् इह वार्थ-विशेषो विज्ञापनीयः स्याद् विस्फुलिङ्गादिभिर् इव हिरण्य-रेतसः।**

**श्रीधरः : **किं च, अस्मद्-अभिप्रायस् त्वया ज्ञायत एव । किम् अत्रास्माभिर् विज्ञापनीयम् ? इत्य् आहुः—अथ हे भगवन् ! तवास्माभिर् इह कियान् वार्थ-विशेषो विज्ञापनीयः स्यात् ? इत्य् अन्वयः । यथा हिरण्य-रेतसोऽग्नेस् तद्-अंश-भूतैर् विस्फुलिङ्गादिभिः प्रकाशो न क्रियते, तथा तवास्माभिः कार्यार्थ-प्रकाशनं न कार्यम् इत्य् अर्थः । अत्र हेतु-गर्भाणि विशेषणानि—अखिल-जगताम् उत्पत्त्य्-आदिषु निमित्तायमानया दिव्य-मायया विनोदो यस्य । अत एव सर्व-जीव-निकायानाम् अन्तर्-हृदयेषु ब्रह्म-स्वरूपेण प्रत्यग्-आत्मान्तर्यामी, तद्-रूपेण च बहिर् अपि प्रधान-रूपेण देश-काल-देहावस्थान-विशेषान् अनुल्लङ्घ्यानुभवतः। कथम् ? तेषाम् उपादानतयोपलम्भकतया च, उपादानस्योपलम्भकतयेति वा । अत एव सर्वेषां प्रत्ययानां बद्ध्यादीनाम् अपि साक्षिणः । साक्षित्वे हेतुः, आकाशवद् अलिप्तं शरीरं स्वरूपं यस्य । अलिप्तत्वे हेतु-द्वयम्, साक्षात् पर-ब्रह्मणो निरुपाधेः परमात्मनः शुद्ध-सत्त्व-मूर्तेश् च ॥४१॥

**क्रम-सन्दर्भः : **अथ भगवन्न् इति सम्बोध्य ब्रह्म-परमात्म-रूपत्वेऽपि भगवद्-रूपत्वस्यैव श्रैष्ठ्यम् अभिप्रेतम् अतः प्रधान-रूपेण चेति सर्व-श्रेष्ठ-रूपेणेति भगवद्-आख्येन चेत्य् अर्थः । आकाश-शरीरस्येति आ सर्वतः काशते विराजते यत्, तत् परं ब्रह्मैव शरीरं यस्येत्य् अर्थः ॥४१॥

**विश्वनाथः : **तव त्वयि कियान् अर्थ-विशेषो विज्ञापनीय इत्य् अन्वयः । प्रत्यग्-आत्मान्तर्यामी तद्-रूपेण बहिर् अपि विषयेषु प्रधानं माया इन्द्रियादिकं तद्-रूपेण देशश् च कालश् च देहस्यावस्थान-विशेषा बाल्यादयश् च तान् अनतिक्रम्य अनुभवतः । तेषां देवादि-जीव-निकायानाम् उपादानतया करणत्वेन उपलम्भकतया प्रकाशत्वे च हृद्-गतं विज्ञापनीयं जानत इत्य् अर्थः । आकाशवद् गुणैर् अलिप्तं शरीरं यस्य हिरण्य-रेतसो वह्नेर् विस्फुलिङ्गादिभिस् तत्-कण-भूतैर् इवास्माभिः ॥४१॥

 —ओ)०(ओ—

**॥ ६.९.४२ ॥**

**अत एव स्वयं तद् उपकल्पयास्माकं भगवतः परम-गुरोस् तव चरण-शत-पलाशच्-छायां विविध-वृजिन-संसार-परिश्रमोपशमनीम् उपसृतानां वयं यत्-कामेनोपसादिताः।**

**श्रीधरः : **अत एव सर्व-ज्ञत्वाद् एव वयं यत् कामेन यस्य कार्यस्य कामेनोपसादिताः प्रापितास् तद् अस्माकं कार्यं स्वयम् एवोपकल्पय संपादयेति । चरणम् एव शत-पलाशं कमलं तस्य छायां विविधैर् वृजिनैर् यः संसार-परिश्रमस् तस्योपशम-करीम् उपसृतानां प्राप्तानाम् ॥४२॥

**क्रम-सन्दर्भः : _न व्याख्यातम्।_**

**विश्वनाथः : **अत एव सर्व-ज्ञत्वाद् एव वयं यत्-कामेन यस्य कामनया चरण-पद्म-च्छायाम् उपसादिताः स्वयं त्वयैव प्रापिताः । तत्-कार्यं स्वयम् एव उपकल्पय सम्पादय । छायां कीदृशीम् ? उपसृतानां भक्तानां परिश्रमोपशमनीयम् ॥४२॥

 —ओ)०(ओ—

**॥ ६.९.४३ ॥**

**अथो ईश जहि त्वाष्ट्रं ग्रसन्तं भुवन-त्रयम् ।**

**ग्रस्तानि येन नः कृष्ण तेजांस्य् अस्त्रायुधानि च ॥**

**श्रीधरः : **पूर्वं भक्तेर् उत्कर्षोक्तेस् तत् काम-शङ्का मा भूद् इति स्वकामं कथयन्ति । अथोऽनन्तरम् एव ॥४३॥

**क्रम-सन्दर्भः : **उत्कण्ठया पुनः स्फुटम् एव निवेदयन्ति । अथो इति ॥४३॥

**विश्वनाथः : **सर्वत्रैव स्तुतिषु शुद्ध-भक्तेर् उत्कर्ष-कथनात् कदाचिद् भक्तिम् एव ददाति भगवांस् तथा सति प्रेमाश्रु-कम्पादिमन्तो वयं स्वर्गीय-सुखेषु वैमुख्योदयात् पृथिव्याम् एव पर्यटिष्यामोऽस्मद्-वैरिण एवामरवतीम् अध्यास्य विराजिष्यन्तः इत्य् आशङ्कया गाम्भीर्याभावेन च स्पष्टम् एव कामम् आहुः—अथो इति ॥४३॥

 —ओ)०(ओ—

**॥ ६.९.४४ ॥**

**हंसाय दह्र-निलयाय निरीक्षकाय**

**कृष्णाय मृष्ट-यशसे निरुपक्रमाय ।**

**सत्-सङ्ग्रहाय भव-पान्थ-निजाश्रमाप्ताव्**

**अन्ते परीष्ट-गतये हरये नमस् ते ॥**

**मध्वः : **निरुपक्रमोऽरिर् नित्यम् अप्रयत्नो ह्य् उपक्रमेत् ॥ इति च ॥४४॥

**श्रीधरः : **शीघ्रं तद्-वधाय पुनः प्रणमन्ति । हंसाय शुद्धाय हरये आर्ति-हराय ते नमः । शुद्धत्वे हेतवः—दह्र-निलयाय हृदयाकाश-निकेताय । निरीक्षकाय बुद्ध्य्-आदि-साक्षिणे । कृष्णाय सद्-आनन्द-रूपाय । 


    कृषिर् भू-वाचकः शब्दो णश् च निर्वृति-वाचकः । 


    तयोर् ऐक्यं परं ब्रह्म कृष्ण इत्य् अभिधीयते ॥ इति निरुक्तेः । 

आर्ति-हरत्वे हेतवः—मृष्टं रुचि-करं यशो यस्य । निरुपक्र-मायादि-शून्याय । सद्भिः सङ्गृह्यत इति तथा तस्मै । भव-पान्थो भव-रूपे पथि वर्तमानस् तस्य जनस्य निजाश्रमाप्तौ स्व-शरण-प्राप्तौ सत्यां संसारस्यान्ते परीष्टा सर्वतः पूजिता उत्तमा गतिः फलं यस् तस्मै ॥४४॥

**क्रम-सन्दर्भः : _न व्याख्यातम्।_**

**विश्वनाथः : **तव चरणयोः पतामः शीघ्रं जहीति वैकल्येन श्री-कृष्ण-रूपिणं तं सर्वम् एव स्वाभिलषितम् अभिव्यञ्जयन्तः प्रणमन्ति । हंसाय सारासारौ विमृश्य सार-ग्राहिणे । दह्र-निलयाय अस्मद्-धृदय-सरो-निकेताय । अत्रास्मद्-धृदयेषु प्रस्तुतं कामम् अपि निरीक्षमाणाय । ततश् च मृष्ट-यशसे अस्मन्-महा-विपत्-त्रायकत्व-लक्षणं यशस् ते लोका गायत्व् इति भावः । 

निरुपक्रमाय अस्मन्-निवेदित-कृत्येषूपक्रमं विनैव तत् सम्पादन-समर्थाय । किन्तु सतां भक्तानाम् एव प्रयासेनापि सङ्ग्रहो न चान्य-वस्तूनां यस्य तस्मै । नमोऽकिञ्चन-वित्ताय [भा।पु। १.८.३२] इति वचनात् । किं च, भव-वर्त्मनि ये पान्थास् तेषाम् अस्मद्-आदि-दुर्जीवानां शुद्ध-भक्ति-रहितानाम् अपि निजस्याश्रमस्य प्राप्तौ अविद्यां तीर्त्वा स्वानन्दाधिगमे सतीत्य् अर्थः । संसारस्य अन्ते परि सर्वतो-भावेनेष्टा वाञ्छिता गतिः सायुज्यं सालोक्यं दास्यादि प्रेमा वा यतस् तस्मै ॥४४॥

 —ओ)०(ओ—

**॥ ६.९.४५ ॥**

**श्री-शुक उवाच—**

**अथैवम् ईडितो राजन् सादरं त्रि-दशैर् हरिः ।**

**स्वम् उपस्थानम् आकर्ण्य प्राह तान् अभिनन्दितः ॥**

**श्रीधरः : **अभिनन्दितः सन्तोषितः ॥४५॥

**क्रम-सन्दर्भः, विश्वनाथः : _न व्याख्यातम्।_**

 —ओ)०(ओ—

**॥ ६.९.४६ ॥**

**श्री-भगवान् उवाच—**

**प्रीतोऽहं वः सुर-श्रेष्ठा मद्-उपस्थान-विद्यया ।**

**आत्मैश्वर्य-स्मृतिः पुंसां भक्तिश् चैव यया मयि ॥**

**श्रीधरः : मदीयम् उपस्थानं** स्तोत्रं तत्-सहितया **विद्यया** ज्ञानेन । **आत्मन ऐश्वर्यम्** असंसारित्वं तस्य **स्मृतिर्** यया । न हि विरोध उभयम् [भा।पु। ६.९.३५] इत्य्-आदिना कर्तृत्व-भोक्तृत्वादेर् मायिकत्वोक्तेः । **भक्तिश्च यया** भवति ॥४६॥

**क्रम-सन्दर्भः : **आत्मा जीवश् च ईश्वरश् च आत्मेश्वरौ । तयोर् भावः **आत्मैश्वर्यम्**, उभय-पद-वृद्धिः । तस्य **स्मृतिर्** विवेको यस्याः । अथ तत्र भवान् किं देवदत्तवद् इत्य्-आदेः ॥४६॥

**विश्वनाथः : **ममोपस्थानं स्तोत्रम् एव विद्या तया । आत्मैश्वर्येति ये माम् अनया स्तुवन्ति, तेषां मद्-**ऐश्वर्य-स्मृतिर्** भवेत् । आत्मनीवाविक्रियमाणेन स-गुण-मण्डणः सृजसि हरसि पासीत्य् अतर्क्यैश्वर्योक्तेः ॥४६॥

 —ओ)०(ओ—

**॥ ६.९.४७ ॥**

**किं दुरापं मयि प्रीते तथापि विबुधर्षभाः ।**

**मय्य् एकान्त-मतिर् नान्यन् मत्तो वाञ्छति तत्त्व-वित् ॥**

**श्रीधरः : **अथाह भगवन्न् इत्य्-आदिना भक्तेः सर्वोत्कर्षोक्तेर् भक्तम् अभिनन्दति—किम् इति ॥४८॥

**चैतन्य-मत-मञ्जुषा : **किं दुरापम् इत्य्-आदि । यदि प्रीते सति यद्यप् न, न किम् अपि दुरापम्, तथापि मय्य् एकान्त-मतिर् नान्यद् वाञ्छन्ति, सकामेषु भवत्सु, तथापि प्रीतो भवामीति भावः ॥४८॥

**क्रम-सन्दर्भः : _न व्याख्यातम्।_**

**विश्वनाथः : **अहो दौर्भाग्यं मूर्खता च युष्माकं, अनया विद्यया मां स्तुत्वापि भक्तिं न प्रार्थयध्वे इत्य् आह—किम् इति ॥४७॥

 —ओ)०(ओ—

**॥ ६.९.४८ ॥**

**न वेद कृपणः श्रेय आत्मनो गुण-वस्तु-दृक् ।**

**तस्य तान् इच्छतो यच्छेद् यदि सोऽपि तथा-विधः ॥**

**श्रीधरः : **यद् उक्तं देवैः स्वयं तद् उपकल्पयास्माकम् इत्य्-आदि तत् संपादनं कृपालोर् ममानुचितम् इत्य् आशयेनाह—न वेदेति द्वाभ्याम् । गुणेषु विषयेषु तत्त्व-दर्शी । तान् विषयान् तथाविधोऽज्ञ एव ॥४८॥

**क्रम-सन्दर्भः : _न व्याख्यातम्।_**

**विश्वनाथः : **यद्यपि यूयं मूर्खा विषयानभिलषन्तः स्व-भद्राभद्रं न जानीथे, तद् अप्य् अहं तु विज्ञस् तान् कथं युष्मभ्यं ददामि ? न हि माता सुतेभ्यः स्व-हस्तेन विषं ददातीत्य् आह—नेति । गुणान् विषयान् एव वस्तु पुरुषार्थं पश्यतीति स आत्मनः श्रेयो न वेद । तस्य तस्मै तान् एव यो विज्ञोऽपि यच्छेत्, सोऽपि अज्ञ एव ॥४८॥

 —ओ)०(ओ—

**॥ ६.९.४९ ॥**

**स्वयं निःश्रेयसं विद्वान् न वक्त्य् अज्ञाय कर्म हि ।**

**न राति रोगिणोऽपथ्यं वाञ्छतोऽपि भिषक्तमः ॥**

**मध्वः : **यदि सोऽपि तथा-विधः, अत्युत्तमो न भवति चेत् । युष्मत्-कामो मत्-प्रिय एव । अन्यथा न दद्याम् इति भावः ।


    विष्णोः प्रियं कामयन्ति दवानैवाप्रियं क्वचित् ।


    यद्य् अप्रियं कामयन्ति नरातीशो हितो हि सः ॥ इति तन्त्र-भागवते ॥४९॥

**श्रीधरः : **कर्म न वक्ति प्रवृत्ति-मार्गं न वक्ति हि । अपथ्यं यथा न राति न ददाति । भिषक्तमः सद्-वैद्यः ॥४९॥

**क्रम-सन्दर्भः : **स्वयम् इति । तस्मान् न बुद्धि-भेदं जनयेद् [गीता ३.२८] इत्य्-आदिकम् । असमर्थोपदेष्टृ-विषयं ज्ञेयम् ॥४९॥

**विश्वनाथः : **कर्म न वक्ति प्रवृत्ति-मार्गं नोपदिशति । अपथ्यं यथा न राति, न ददाति । भिषक्तमः सद्-वैद्यः ॥४९॥

 —ओ)०(ओ—

**॥ ६.९.५० ॥**

**मघवन् यात भद्रं वो दध्यञ्चम् ऋषि-सत्तमम् ।**

**विद्या-व्रत-तपः-सारं गात्रं याचत मा चिरम् ॥**

**श्रीधरः : **एवं तत्त्व-कथनेनानौचित्यं परिहृत्य तद् अभिप्रायम् अनुसरन्न् आह—

मघवन्न् इति । विद्यया व्रतैस् तपसा च सारं दृढं गात्रं शरीरं याचत याचध्वम् ॥५०॥

**क्रम-सन्दर्भः : _न व्याख्यातम्।_**

**विश्वनाथः : **तद् अपि यदि देहारामात्वाद् विषयान् विना मिर्यध्वे तर्हि तत्रोपायं शृणुतेत्य् आह—मघवन्न् इति । विद्यया रतैस् तपसा च सारं दृढं शरीरं याचते याचध्वम् ॥५०॥

 —ओ)०(ओ—

**॥ ६.९.५१ ॥**

**स वा अधिगतो दध्यङ्ङ् अश्विभ्यां ब्रह्म निष्कलम् ।**

**यद् वा अश्वशिरो नाम तयोर् अमरतां व्यधात् ॥**

**श्रीधरः, विश्वनाथः : **तत्र तदीयं विद्यातिशयम् आह—स वा इति द्वाभ्याम् । एवं ह्य् अत्र प्रसिद्धा कथा—


    निशम्याथर्वणं दक्षं प्रवर्ग्य-ब्रह्म-विद्ययोः ।


    दध्यञ्चं समुपागम्य तम् ऊचतुर् अथाश्विनौ ॥


    भगवन् देहि नौ विद्याम् इति श्रुत्वा स चाब्रवीत् ।


    कर्मण्य् अवस्थितोऽद्याहं पश्चाद् वक्ष्यामि गच्छतम् ॥


    तयोर् निर्गतयोर् एव शक्र आगत्य तं मुनिम् ।


    उवाच भिषजोर् विद्यां मा वादीर् अश्विनोर् मुने॥


    यदि मद्-वाक्यम् उल्लङ्घ्य ब्रवीषि सहसैव ते।


    शिरश् छिन्द्यां न सन्देह इत्य् उक्त्वा स ययौ हरिः॥


    इन्द्रे गते तथाभ्येत्य नासत्याव् ऊचतुर् द्विजम् ।


    तन्-मुखाद् इन्द्र-गदितं श्रुत्वा ताव् ऊचतुः पुनः॥


    आवां तव शिरश् छित्त्वा पूर्वम् अश्वस्य मस्तकम् ।


    सन्धास्यावस् ततो ब्रूहि तेन विद्यां च नौ द्विज॥


    तस्मिन्न् इन्द्रेण सञ्छिन्ने पुनः सन्धाय मस्तकम् ।


    निजं ते दक्षिणां दत्त्वा गमिष्यावो यथागतम् ॥


    एतच् छ्रुत्वा तदोवाच दध्यङ्ङ् आथर्वणस् तयोः ।


    प्रवर्ग्यं ब्रह्म-विद्यां च सत्-कृतोऽसत्य-शङ्कितः ॥ इति । 

ततश् चायम् अर्थः—दध्यङ् निष्कलं शुद्धं ब्रह्माधिगतो ज्ञातवान् । पाठान्तरे तु निष्कृतं नितरां कृतं भवति धनं येन तं प्रवर्ग्यं चाधिगतो ज्ञातवान् । ततोऽश्विभ्यां प्रादाद् इत्य् उत्तरस्यानुषङ्गः । उपदिदेशेत्य् अर्थः । कथं-भूतं ब्रह्म । यद् वै अश्व-शिरसा प्रोक्तत्वाद् अश्व-शिरो-नाम प्रसिद्धम् । तयोर् अमरतां जीवन् मुक्तत्वं व्यधात् । तथा च श्रुतिः—अश्वस्य शीर्ष्णा प्रयदीम् उवाच इति ॥५१॥

**क्रम-सन्दर्भः : **निष्कलं मायातीतम् ।

 —ओ)०(ओ—

**॥ ६.९.५२ ॥**

**दध्यङ्ङ् आथर्वणस् त्वष्ट्रे वर्माभेद्यं मद्-आत्मकम् ।**

**विश्वरूपाय यत् प्रादात् त्वष्टा यत् त्वम् अधास् ततः ॥**

**श्रीधरः : **मद्-आत्मकं वर्म श्री-नारायण-कवचं चाधिगत इति पूर्वस्यानुषङ्गः । तत्र हेतुः, यस्मात् त्वष्ट्रे प्रादात् । किं तत् ? यत् त्वष्टा विश्वरूपाय पुत्राय प्रादात् । कीदृषम् ? यत् त्वं ततो विश्वरूपाद् अधा धृतवान् असि । तद् एव विद्यया सारं गात्रं याचध्वम् इत्य् अर्थः ॥५२॥

**क्रम-सन्दर्भः : _न व्याख्यातम्।_**

**विश्वनाथः : **मद्-आत्मकं वर्म श्री-नारायण-कवचं त्वष्ट्रे प्रादात्, यत् कवचं त्वष्टा विश्वरूपाय स्व-पुत्राय प्रादात् । ततो विश्वरूपात् त्वं यद् अधा धृतवान् असि । अत एव विद्यया सारं गात्रं याचध्वम् इत्य् अर्थः ॥५२॥

 —ओ)०(ओ—

**॥ ६.९.५३ ॥**

**येन वृत्र-शिरो हर्ता मत्-तेज-उपबृंहितः**

**युष्मभ्यं याचितोऽश्विभ्यां धर्म-ज्ञोऽङ्गानि दास्यति ।**

**ततस् तैर् आयुध-श्रेष्ठो विश्वकर्म-विनिर्मितः ॥**

**मध्वः : **समर्था अपि याचन्ति देव-मुन्य्-आदिकान् क्वचित् ।


    आज्ञयैव हरेस् तेषां यशोऽर्थम् अपि नान्यथा ॥ इति च ॥५३॥

**श्रीधरः : **ननु प्रेष्ठं देहं कथं दास्यति ? तथाह—**युष्मभ्यमङ्गान्य्** अस्थीनि **याचितः** सन् **दास्यति** । यतो **धर्म-ज्ञः** । विशेषतोऽ**श्विभ्यां** शिष्य-प्रीत्या दास्यति । अस्थीनीत्य् अनेन हेयत्वं दर्शितम् । **तैर्** अस्थिभिर् **विश्वकर्मणा विनिर्मित आयुध-श्रेष्ठो** वज्रो भविष्यतीति शेषः ॥५३॥

**क्रम-सन्दर्भः : _न व्याख्यातम्।_**

**विश्वनाथः : **नन्व् एवं को दाता यः स्व-गात्रम् अपि दद्यात् ? तत्राह—युष्मभ्यम् इति । विशेषतोऽ**श्विभ्यां** शिष्य-प्रीत्या **दास्यति** । अश्विभ्यां हेतुभ्याम् इति वा । **तैर्** अङ्गैर् अस्थिभिर् भविष्यतीति शेषः ॥५३॥

—ओ)०(ओ—

**॥ ६.९.५४ ॥**

**तस्मिन् विनिहते यूयं तेजो-ऽस्त्रायुध-सम्पदः ।**

**भूयः प्राप्स्यथ भद्रं वो न हिंसन्ति च मत्-परान् ॥**

**श्रीधरः : **येन भवान् वृत्र-शिरो हर्ता हरिष्यति । मम तेजसा उपबृंहितः सन् । तेजश् चास्त्राणि चायुधानि च संपदश् च भूयः प्राप्स्यथ । महा-कायस् त्रि-भुवन-ग्रासी स एवास्मान् हन्याद् इति शङ्काकुल-चित्तान् प्रत्य् आह । मत्-परांश् च केऽपि न हिंसन्त्य् अतो युष्माकं भद्रम् एवेति ॥५४॥

**क्रम-सन्दर्भः : _न व्याख्यातम्।_**

**विश्वनाथः : **ननु सर्व-ग्रासिना वृत्रेण सार्धं योद्धुं न शक्नुमस् तस्मात् तं हन्तुं स्वयम् एव यतस्वेत्य् अत आह—न हिंसन्तीति वृत्रस् तद्-वशीभूता असुराश् च मत्सरान् युष्मान् न घ्नन्ति । वृत्रस्य परम-भक्तत्वेन मद्-अर्थं स्व-देहम् अपि जिहासोः । वस्तुतो युष्मासु द्वेषो नास्त्य् एव, यथा युष्माकं तस्मिन्न् इति भावः ॥५४॥

इति सारार्थ-दर्शिन्यां हर्षिण्यां भक्त-चेतसाम् ।

षष्ठस्य नवमोऽध्यायः सङ्गतः सङ्गतः सताम् ॥*॥

 —ओ)०(ओ—


    इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां षष्ठ-स्कन्धे 

भगवद्-उपदेशो नाम 

नवमोऽध्यायः ।

॥ ६.९ ॥

(६.१०)


### अथ दशमोऽध्यायः


## विश्वरूपोपाख्याने

**॥ ६.१०.१ ॥**

**श्री-बादरायणिर् उवाच—**

**इन्द्रम् एवं समादिश्य भगवान् विश्व-भावनः ।**

**पश्यताम् अनिमेषाणाम् अत्रैवान्तर्दधे हरिः ॥**

**श्रीधरः : **

दशमे केशवादिष्ट- दध्यङ्ङ् अस्थिज-वज्र-धृत् ।

इन्द्रोऽयुध्यत वृत्तेण सासुरेण-स-निर्जरः ॥१॥

**क्रम-सन्दर्भः : _न व्याख्यातम्।_**

**विश्वनाथः : **

दधीचो याचितात् प्राप्तैर् अस्थिभिर् वज्र-निर्मितिः ।

दशमेऽभूज् जयश् चाजौ देवानाम् असुरैः सह ॥१॥

—ओ)०(ओ—

**॥ ६.१०.२ ॥**

**तथाभियाचितो देवैर् ऋषिर् आथर्वणो महान् ।**

**मोदमान उवाचेदं प्रहसन्न् इव भारत ॥**

**श्रीधरः : **मोदमान एव तन् मुखाद् धर्मं श्रोतु-कामः प्रत्याचक्षाण इवोवाच—अपीति द्वाभ्याम् ॥२॥

**क्रम-सन्दर्भः : _न व्याख्यातम्।_**

**विश्वनाथः : **मोदमानेऽपि प्रहसन्न् इव याच्ञा-प्रत्याख्यानेन तान् तिरस्कुर्वन्न् इव ॥२॥

—ओ)०(ओ—

**॥ ६.१०.३ ॥**

**अपि वृन्दारका यूयं न जानीथ शरीरिणाम् ।**

**संस्थायां यस् त्व् अभिद्रोहो दुःसहश् चेतनापहः ॥**

**श्रीधरः : **हे वृन्दारकाः ! अपि किं संस्थायां मृत्यौ योऽभिद्रोहो दुःखं तं न जानीथ ॥३॥

**क्रम-सन्दर्भः : _न व्याख्यातम्।_**

**विश्वनाथः : **संस्थायां मृत्यौ ॥३॥

—ओ)०(ओ—

**॥ ६.१०.४ ॥**

**जिजीविषूणां जीवानाम् आत्मा प्रेष्ठ इहेप्सितः ।**

**क उत्सहेत तं दातुं भिक्षमाणाय विष्णवे ॥**

**श्रीधरः : **आत्मा देहः । वयं जानीम एव, किन्तु श्री-विष्णुर् अस्मन्-मुखेन याचत इति चेत्, तत्राह—याचते विष्णवेऽपि दातुं क उत्सहेत ॥४॥

**क्रम-सन्दर्भः : _न व्याख्यातम्।_**

**विश्वनाथः : **आत्मा देहः । वयं जानीम एव, किन्तु श्री-विष्णुर् अस्मन्-मुखेन याचत इति चेत्, तत्राह—विष्णवेऽपि दातुं क उत्सहेत ॥४॥

—ओ)०(ओ—

**॥ ६.१०.५ ॥**

**श्री-देवा ऊचुः—**

**किं नु तद् दुस्त्यजं ब्रह्मन् पुंसां भूतानुकम्पिनाम् ।**

**भवद्-विधानां महतां पुण्य-श्लोकेड्य-कर्मणाम् ॥**

**श्रीधरः : **पुण्य-श्लोकैर् ईड्यानि कर्माणि येषाम् ॥५॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.१०.६ ॥**

**नूनं स्वार्थ-परो लोको न वेद पर-सङ्कटम् ।**

**यदि वेद न याचेत नेति नाह यद् ईश्वरः ॥**

**मध्वः : **आज्ञयैव महा-विष्णोः कार्यथार्थम् अपि च क्वचित् ।


    नीचान् अपि च याचन्ते स्वामिनो गुणवत्तराः ॥


    नीच-वाक्यं वदेयुश् च सुरान् ऐतावता क्वचित् ।


    तेजः क्षितिर् भवेद् एषां जनकस्य यथार्भकः ॥ इति तन्त्र-मालायाम् ॥६॥ 

**श्रीधरः : **याचको यदि वेद, तर्हि न याचेत । यद् ईश्वरो दान-समर्थश् चेत्, तर्हि सोऽपि नेति नाह । अतो यथा तव सङ्कटं स्वार्थ-परा वयं न जानीम । एवं प्रत्याचक्षाणस् त्वम् अस्मत्-सङ्कटं न जानासीति भावः ॥६॥

**क्रम-सन्दर्भः : _न व्याख्यातम्।_**

**विश्वनाथः : **ऋषिर् आह—नूनम् इत्य्-आदि न याचतेत्य् अन्तम् । देवाः प्रत्याहुः—नूनम् इत्य्-आदि-पद्यम् एव न याचतेति चतुरक्षर-विनाभूतम् । ततश् चार्थान्तर-न्यासस्यात्र विशेषतोऽयम् अर्थः । याचको लोकः, नूनं स्वार्थ-परः स्वर्गाद्य्-ऐश्वर्य-भोग-परः । परस्य दातुः सङ्कटं स्व-देहास्थि-प्रदाने पीडां न वेद । यदि देवत्वेन विवेकवत्त्वाद् वेद, तर्हि न याचेतेति तेन युष्माकं विवेक-भावान् न देवत्वं, किन्तु व्याघ्रादि-पशु-तुल्यत्वम् इति ऋषिणोक्तं श्रुत्वा देवैः प्रत्युक्तम् । दाता लोकोऽपि नूनं स्वार्थ-परः देहेन्द्रियादिषु ममत्वे चिर-जीवित्व-सुख-परः परेषां याचकानां सङ्कटं घोर-शत्रूपद्रवादि-दुःखं न वेद, यदि ऋषित्वेन विज्ञान-विवेक-दयादिमत्त्वाद् वेद, तर्हि नेति नाहं न दास्यामीति न ब्रूयात्, यद् यस्माद् ईश्वरस् तद्-दान-समर्थः, तेन तवापि विज्ञानाद्य्-अभावान् न ऋषित्वम्, प्रत्युत शोक-मोहादि-सम्भावाद् गवादि-पशु-तुल्यत्वम् इति भावः ॥६॥

—ओ)०(ओ—

**॥ ६.१०.७ ॥**

**श्री-ऋषिर् उवाच—**

**धर्मं वः श्रोतु-कामेन यूयं मे प्रत्युदाहृताः ।**

**एष वः प्रियम् आत्मानं त्यजन्तं सन्त्यजाम्य् अहम् ॥**

**श्रीधरः : **मे मया प्रत्युदाहृताः प्रत्युक्ताः । मां त्यजन्तं त्यक्त्वा यान्तम् आत्मानं देहम् ॥७॥

**क्रम-सन्दर्भः : _न व्याख्यातम्।_**

**विश्वनाथः : **धर्मं वः श्रोतु-कामेनेति । स धर्मो युष्मत्-प्रत्युत्तरेणैव श्रुतं, भवतु तावत् स्वाभिप्रायं ज्ञापय इत्य् आह—एष इति । आत्मानं देहं त्यजन्तम् अचिराद् एव त्यक्षन्तं सम्यक् त्यजामीति स देहो यावन् मां न त्यजति तावद् अहम् एव तं त्यजामि युष्मभ्यं ददामीत्य् एतावत् तु भाग्यं मम भवत्व् इति भावः ॥७॥ 

—ओ)०(ओ—

**॥ ६.१०.८ ॥**

**योऽध्रुवेणात्मना नाथा न धर्मं न यशः पुमान् ।**

**ईहेत भूत-दयया स शोच्यः स्थावरैर् अपि ॥**

**श्रीधरः : **अध्रुवेणात्मना देहेन । हे नाथाः ॥८॥

**क्रम-सन्दर्भः : _न व्याख्यातम्।_**

**विश्वनाथः : **हे नाथाः ॥८॥

—ओ)०(ओ—

**॥ ६.१०.९ ॥**

**एतावान् अव्ययो धर्मः पुण्य-श्लोकैर् उपासितः ।**

**यो भूत-शोक-हर्षाभ्याम् आत्मा शोचति हृष्यति ॥**

**श्रीधरः : **भूतानां शोकेन शोचति हर्षेण हृष्यति य आत्मा स्वयं तस्य यो धर्म एतावान् एवाव्यय इत्य् अर्थः ॥९॥

**क्रम-सन्दर्भः : _न व्याख्यातम्।_**

**विश्वनाथः : **आत्मा मनः ॥९॥

—ओ)०(ओ—

**॥ ६.१०.१० ॥**

**अहो दैन्यम् अहो कष्टं पारक्यैः क्षण-भङ्गुरैः ।**

**यन् नोपकुर्याद् अस्वार्थैर् मर्त्यः स्व-ज्ञाति-विग्रहैः ॥**

**श्रीधरः : **पारक्यैः श्व-शृगालादि-भक्ष्यैः । अस्वार्थैर् आत्मोपयोग-शून्यैः । स्वं वित्तम् । ज्ञातयः पुत्रादयः । विग्रहो देहः । तैर् नोपकुर्याद् इति यत् ॥१०॥

**क्रम-सन्दर्भः : _न व्याख्यातम्।_**

**विश्वनाथः : **अदातारम् आक्षिपति—अहो इति । पारक्यैः शृगालादिभिर् भक्ष्यैः स्वं वित्तं ज्ञातयः पुत्रादयः विग्रहा देहाः, तैः ॥१०॥

—ओ)०(ओ—

**॥ ६.१०.११ ॥**

**श्री-बादरायणिर् उवाच—**

**एवं कृत-व्यवसितो दध्यङ्ङ् आथर्वणस् तनुम् ।**

**परे भगवति ब्रह्मण्य् आत्मानं सन्नयन् जहौ ॥**

**श्रीधरः : **कृतं व्यवसितं निश्चयो येन । आत्मानं क्षेत्र-ज्ञं सन्नयन्न् एकी-कुर्वंस् तनुं जहौ ॥११॥

**क्रम-सन्दर्भः : _न व्याख्यातम्।_**

**विश्वनाथः : **आत्मानं मनः ॥११॥

—ओ)०(ओ—

**॥ ६.१०.१२ ॥**

**यताक्षासु-मनो-बुद्धिस् तत्त्व-दृग् ध्वस्त-बन्धनः ।**

**आस्थितः परमं योगं न देहं बुबुधे गतम् ॥**

**श्रीधरः : **यता अक्षादयो येन । तत्त्वं पश्यतीति तथा । ध्वस्तानि बन्धनानि यस्य ॥१२॥

**क्रम-सन्दर्भः : _न व्याख्यातम्।_**

**विश्वनाथः : **योगं समाधिं गतं स्वस्माद् विच्युतम् ॥१२॥

—ओ)०(ओ—

**॥ ६.१०.१३ ॥**

**अथेन्द्रो वज्रम् उद्यम्य निर्मितं विश्वकर्मणा ।**

**मुनेः शक्तिभिर्**[^१७]** उत्सिक्तो भगवत्-तेजसान्वितः ॥**

**श्रीधरः : **अथेन्द्रोऽशोभतेत्य् उत्तरेणान्वयः । मुनेः शक्तिभिर् अस्थिभिर् निर्मितम् । उत्सिक्त ऊर्जितः । मुनेर् अस्थिभिर् इति वा पाठः ॥१३॥

**क्रम-सन्दर्भः : _न व्याख्यातम्।_**

**विश्वनाथः : **सक्थिभिर् अस्थिभिः । शक्तिभिर् इति च पाठः ॥१३॥

—ओ)०(ओ—

**॥ ६.१०.१४ ॥**

**वृतो देव-गणैः सर्वैर् गजेन्द्रोपर्य् अशोभत ।**

**स्तूयमानो मुनि-गणैस् त्रैलोक्यं हर्षयन्न् इव ॥**

_न कतमेनापि व्याख्यातम्।_

—ओ)०(ओ—

**॥ ६.१०.१५ ॥**

**वृत्रम् अभ्यद्रवच् छत्रुम् असुरानीक-यूथपैः ।**

**पर्यस्तम् ओजसा राजन् क्रुद्धो रुद्र इवान्तकम् ॥**

**श्रीधरः : **असुरानीकानां यूथ-पैः पर्यस्तं परिवृतम् ॥१५॥

**क्रम-सन्दर्भः : _न व्याख्यातम्।_**

**विश्वनाथः : **पर्यस्तं परिवृतम् अन्तकम् इवेति रुद्रो हि यमम् अपि संहर्तुं शक्नोतीत्य् अभिप्रायेण । यद् वा, सिंहः सिंहम् इवेतिवद् अयं दृष्टान्तः ॥१५॥

—ओ)०(ओ—

**॥ ६.१०.१६ ॥**

**ततः सुराणाम् असुरै रणः परम-दारुणः ।**

**त्रेता-मुखे नर्मदायाम् अभवत् प्रथमे युगे ॥**

**श्रीधरः : **रणः सङ्ग्रामः । प्रथमे चतुर्-युगे त्रेता-युगस्य मुखे आरम्भे ॥१६॥

**क्रम-सन्दर्भः : _न व्याख्यातम्।_**

**विश्वनाथः : **त्रेता-युगे त्रेतारम्भे । प्रथमे युगे वैवस्वत-मन्वन्तरस्य प्रथमे चतुर्-युगे ॥१६॥

—ओ)०(ओ—

**॥ ६.१०.१७-१८ ॥**

**रुद्रैर् वसुभिर् आदित्यैर् अश्विभ्यां पितृ-वह्निभिः ।**

**मरुद्भिर् ऋभुभिः साध्यैर् विश्वेदेवैर् मरुत्-पतिम् ॥**

**दृष्ट्वा वज्र-धरं शक्रं रोचमानं स्वया श्रिया ।**

**नामृष्यन्न् असुरा राजन् मृधे वृत्र-पुरःसराः ॥**

**श्रीधरः : **नामृष्यन् नासहन्त ॥१८॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.१०.१९-२२ ॥**

**नमुचिः शम्बरोऽनर्वा द्विमूर्धा ऋषभोऽसुरः ।**

**हयग्रीवः शङ्कुशिरा विप्रचित्तिर् अयोमुखः ॥**

**पुलोमा वृषपर्वा च प्रहेतिर् हेतिर् उत्कलः ।**

**दैतेया दानवा यक्षा रक्षांसि च सहस्रशः ॥**

**सुमालि-मालि-प्रमुखाः कार्तस्वर-परिच्छदाः ।**

**प्रतिषिध्येन्द्र-सेनाग्रं मृत्योर् अपि दुरासदम् ॥**

**अभ्यर्दयन्न् असम्भ्रान्ताः सिंह-नादेन दुर्मदाः ।**

**गदाभिः परिघैर् बाणैः प्रास-मुद्गर-तोमरैः ॥**

_न कतमेनापि व्याख्यातम्।_

—ओ)०(ओ—

**॥ ६.१०.२३ ॥**

**शूलैः परश्वधैः खड्गैः शतघ्नीभिर् भुशुण्डिभिः ।**

**सर्वतोऽवाकिरन् शस्त्रैर् अस्त्रैश् च विबुधर्षभान् ॥**

**श्रीधरः : **शतघ्नी च चतुर्-हस्ता लोह-कण्टक-सञ्चिता । भुशुण्डी सर्वतो-लोह-कण्टकानुक्रमोन्नता॥ इत्य् अभिधानम् ॥२३॥

**क्रम-सन्दर्भः : _न व्याख्यातम्।_**

**विश्वनाथः : **स्यात् शतघ्नी चतुर्हस्ता लौहकण्टक-सञ्चिता । भूशुण्डी सर्वतो लौह-कण्टकानुक्रमोन्नता इत्यभिधानम् ॥२४॥

—ओ)०(ओ—

**॥ ६.१०.२४ ॥**

**न तेऽदृश्यन्त सञ्छन्नाः शर-जालैः समन्ततः ।**

**पुङ्खानुपुङ्ख-पतितैर् ज्योतींषीव नभो-घनैः ॥**

**श्रीधरः : **पुङ्खो मूल-देशः । एकस्य मूल-देशम् अनु तत् संल्लग्नोऽपरस्य पुङ्खो यथा भवति तथा । नभ-स्थैर् घनैर् ज्योतींषीवेत्य् अनेन तेषां तद् अप्राप्तिः सूचिता ॥२४॥

**क्रम-सन्दर्भः : _न व्याख्यातम्।_**

**विश्वनाथः : **ते देवाः पुङ्खः शरस्य मूल-देश एकस्य पुङ्खम् अनु पतितो यः शरस् तस्य पुङ्खम् अन्व् एवं पतितैः । नभस्थैर्घनैर् ज्योतींषीवेत्य् अनेन तेषां तद्-अप्राप्तिः सूचिता ॥२४॥

—ओ)०(ओ—

**॥ ६.१०.२५ ॥**

**न ते शस्त्रास्त्र-वर्षौघा ह्य् आसेदुः सुर-सैनिकान् ।**

**छिन्नाः सिद्ध-पथे देवैर् लघु-हस्तैः सहस्रधा ॥**

**श्रीधरः : **ताम् एवाह—न त इति । शस्त्राणाम् अस्त्राणां च यानि वर्षाणि तेषाम् ओघाः नासेदुर् न प्रापुः । सिद्ध-पथे आकाशे ॥२५॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.१०.२६ ॥**

**अथ क्षीणास्त्र-शस्त्रौघा गिरि-शृङ्ग-द्रुमोपलैः ।**

**अभ्यवर्षन् सुर-बलं चिच्छिदुस् तांश् च पूर्ववत् ॥**

**श्रीधरः : **क्षीणा अस्त्राणां च शस्त्राणां च ओघा येषाम् । गिरि-शृङ्गैर् द्रुमैर् उपलैश् च ॥२६॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.१०.२७ ॥**

**तान् अक्षतान् स्वस्तिमतो निशाम्य**

**शस्त्रास्त्र-पूगैर् अथ वृत्र-नाथाः ।**

**द्रुमैर् दृषद्भिर् विविधाद्रि-शृङ्गैर्**

**अविक्षतांस् तत्रसुर् इन्द्र-सैनिकान् ॥**

**श्रीधरः : **तान् इन्द्र-सैनिकान् शस्त्राणाम् अस्त्राणां च पूगैः समूहैर् अक्षतान् क्षत-शून्यान् स्वस्ति-मतः सुखिनो द्रुमादिभिश् चाविक्षतान् निशाम्य दृष्ट्वा । वृत्तो नाथो येषां ते । तत्रसुर् भीताः ॥२७॥

**क्रम-सन्दर्भः : _न व्याख्यातम्।_**

**विश्वनाथः : **निशम्य दृष्ट्वा । तत्रसुर् भीताः ॥२७॥

—ओ)०(ओ—

**॥ ६.१०.२८ ॥**

**सर्वे प्रयासा अभवन् विमोघाः**

**कृताः कृता देव-गणेषु दैत्यैः ।**

**कृष्णानुकूलेषु यथा महत्सु**

**क्षुद्रैः प्रयुक्ता ऊषती रूक्ष-वाचः ॥**

**श्रीधरः : **कृताः कृताः पुनः पुनः कृताः । कृष्णोऽनुकूलो येषां तेषु देव-गणेषु । रुशतीः रुशत्य अकल्याण्यो रूक्षाः परुषा वाचो यथा महत्सु क्षोभ-कर्त्र्यो न भवन्ति तद्वत् ।

**क्रम-सन्दर्भः : _न व्याख्यातम्।_**

**विश्वनाथः : **कृताः कृताः पुनः पुनः कृताः यथा महत्सु वैष्णवेषु ऊषतीर् उषत्यः यूयं शीघ्रं म्रियध्वम् इत्य् अकल्याण्यः । रूक्षाः परुषा वाचः रे रे अधमा इत्य्-आद्याः ॥२८॥

—ओ)०(ओ—

**॥ ६.१०.२९ ॥**

**ते स्व-प्रयासं वितथं निरीक्ष्य**

**हराव् अभक्ता हत-युद्ध-दर्पाः ।**

**पलायनायाजि-मुखे विसृज्य**

**पतिं मनस् ते दधुर् आत्त-साराः ॥**

**श्रीधरः : **हतो युद्धे दर्पो येषां ते । आत्तः परैर् गृहीतः सारो धैर्यं येषाम् । ते अति-प्रसिद्धा अपि ते दैत्याः । एवं ते इत्य् अस्यापौनर् उक्त्यम् । आजि-मुखे युद्धारम्भे । पतिं विसृज्य पलायनाय मनो दधुः । यतो हराव् अभक्ताः ॥२९॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.१०.३० ॥**

**वृत्रोऽसुरांस् तान् अनुगान् मनस्वी**

**प्रधावतः प्रेक्ष्य बभाष एतत् ।**

**पलायितं प्रेक्ष्य बलं च भग्नं**

**भयेन तीव्रेण विहस्य वीरः ॥**

**श्रीधरः : **प्रधावतः पलायमानान् प्रेक्ष्य आदाव् एव तीव्रेण भयेन पलायितं भग्नं च तद् बलं सैन्यं तच् च प्रेक्ष्य एतद् वक्ष्यमाणं बभाषे ॥३०॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.१०.३१ ॥**

**कालोपपन्नां रुचिरां मनस्विनां**

**जगाद वाचं पुरुष-प्रवीरः ।**

**हे विप्रचित्ते नमुचे पुलोमन्**

**मयानर्वन् छम्बर मे शृणुध्वम् ॥**

**श्रीधरः : **तद् एव विशिनष्टि । कालोपपन्नाम् अवसरोचिताम् । मनस्विनां रुचिराम् । हे मय, हे अनर्वन्, मे वाचं शृणुत ॥३१॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.१०.३२ ॥**

**जातस्य मृत्युर् ध्रुव एव सर्वतः**

**प्रतिक्रिया यस्य न चेह कॢप्ता ।**

**लोको यशश् चाथ ततो यदि ह्य् अमुं**

**को नाम मृत्युं न वृणीत युक्तम् ॥**

**श्रीधरः : **ततो मृत्योर् इह यशो लोकः स्वर्गश् च यदि स्यात् अथ तर्हि अमुं मृत्युम् । युक्तं समीचीनं प्राप्तं वा ॥३२॥

**क्रम-सन्दर्भः : _न व्याख्यातम्।_**

**विश्वनाथः : **ततो मृत्योर् इह यशः स्वर्गश् च यदि स्यात्, अथ तर्हि अमुं मृत्युम् । युक्तं समिचितम् ॥३२॥

—ओ)०(ओ—

**॥ ६.१०.३३ ॥**

**द्वौ सम्मताव् इह मृत्यू दुरापौ**

**यद् ब्रह्म-सन्धारणया जितासुः ।**

**कलेवरं योग-रतो विजह्याद्**

**यद् अग्रणीर् वीर-शयेऽनिवृत्तः ॥**

**श्रीधरः : **ब्रह्म-सन्धारणया कलेवरं जह्याद् इति यत्स एको मृत्युः । वीर-शये रण-भूमाव् अनिवृत्तोऽपराङ् भुखः सन् जह्याद् इति यत् स एकः । तौ द्वाव् इह शास्त्रे सम्मतौ मृत्यू । तथा च स्मृतिः—


    द्वाव् इमौ पुरुषौ लोके सूर्य-मण्डल-भेदिनौ । 


    परिव्राड् योग-युक्तश् च रणे चाभिमुखो हतः ॥ इति ॥३३॥

**क्रम-सन्दर्भः : _न व्याख्यातम्।_**

**विश्वनाथः : **वीर-शये सङ्ग्रामे अनिवृत्तः अभिमुखस्थः ॥३३॥

—ओ)०(ओ—

इति सारार्थ-दर्शिन्यां हर्षिण्यां भक्त-चेतसाम् ।

षष्ठस्य दशमोऽध्यायः सङ्गतः सङ्गतः सताम् ॥*॥

—ओ)०(ओ—


    इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां षष्ठ-स्कन्धे 


    विश्वरूपोपाख्याने दशमोऽध्यायः ।

॥ ६.१० ॥



(६.११)


### अथैकादशोऽध्यायः


## वृत्र-वाक्यम्

**॥ ६.११.१ ॥**

**श्री-शुक उवाच—**

**त एवं शंसतो धर्मं वचः पत्युर् अचेतसः ।**

**नैवागृह्णन्त सम्भ्रान्ताः पलायन-परा नृप ॥**

**श्रीधरः : **

एकादशे तु वृत्रस्य युध्यमानस्य वज्रिणा ।

भक्ति-ज्ञान-बलोदर्काश् चित्रा वाचोऽनुवर्णिताः ॥

शंसतः कथयतः पत्युर् वचः ॥१॥

**क्रम-सन्दर्भः : _न व्याख्यातम्।_**

**विश्वनाथः : **

एकादशे तु सङ्ग्राम-मध्ये वृत्रस्य वर्णिताः ।

शौर्य-मय्यो गिरः काश्चित् प्रेम-मय्यश् च काश्चन ॥१॥

 —ओ)०(ओ—

**॥ ६.११.२ ॥**

**विशीर्यमाणां पृतनाम् आसुरीम् असुरर्षभः ।**

**कालानुकूलैस् त्रिदशैः काल्यमानाम् अनाथवत् ॥**

**श्रीधरः : **कालानुकूलैः कालानुवर्तिभिः । काल्यमानां विद्राव्यमाणाम् ॥२॥

**क्रम-सन्दर्भः : _न व्याख्यातम्।_**

**विश्वनाथः : **अनाथवत् अनाथाम् इव ॥२॥

 —ओ)०(ओ—

**॥ ६.११.३ ॥**

**दृष्ट्वातप्यत सङ्क्रुद्ध इन्द्र-शत्रुर् अमर्षितः ।**

**तान् निवार्यौजसा राजन् निर्भर्त्स्येदम् उवाच ह ॥**

**श्रीधरः : **अमर्षितोऽसहमानस् तांस् त्रिदशान् निवार्य निर्भर्त्स्य चेदं वक्ष्यमाणम् उवाच॥३॥

**क्रम-सन्दर्भः : _न व्याख्यातम्।_**

**विश्वनाथः : **तांस् त्रिदशान् ॥३॥

 —ओ)०(ओ—

**॥ ६.११.४ ॥**

**किं व उच्चरितैर् मातुर् धावद्भिः पृष्ठतो हतैः ।**

**न हि भीत-वधः श्लाघ्यो न स्वर्ग्यः शूर-मानिनाम् ॥**

**श्रीधरः : **तद् एवाह—नहीति ॥४॥

**क्रम-सन्दर्भः : _न व्याख्यातम्।_**

**विश्वनाथः : **हे मातुर् उच्चरिताः पुरीष-तुल्या देवाः पृष्ठतो हतैर् दैत्यैः किं न यशो नापि धर्मः । तृतीयान्त-पाठे दैत्यानां विशेषणं भीतानां वधो न श्लाघ्यः कर्तृ-कर्मणोर् उभयोर् अपि यशो धर्माभाव-व्यञ्जकत्वात् जुगुप्सित इत्य् अर्थः ॥४॥

 —ओ)०(ओ—

**॥ ६.११.५ ॥**

**यदि वः प्रधने श्रद्धा सारं वा क्षुल्लका हृदि ।**

**अग्रे तिष्ठत मात्रं मे न चेद् ग्राम्य-सुखे स्पृहा ॥**

**श्रीधरः : **प्रधने सङ्ग्रामे । सारं धैर्यं हृदि चेत् तर्हि हे क्षुल्लकाः क्षुद्राः । मात्रं क्षण-मात्रम् अग्रे तिष्ठत । न चेद् इह लोक-भोगे स्पृहास्ति ॥५॥

**क्रम-सन्दर्भः : _न व्याख्यातम्।_**

**विश्वनाथः : **प्रधने युद्धे सारं धैर्यं हे क्षुल्लकाः क्षुद्राः ॥५॥

 —ओ)०(ओ—

**॥ ६.११.६ ॥**

**एवं सुर-गणान् क्रुद्धो भीषयन् वपुषा रिपून् ।**

**व्यनदत् सुमहा-प्राणो येन लोका विचेतसः ॥**

**श्रीधरः : **सुर-गणान् सुमहान् प्राणो बलं यस्य । येन विचेतसो बभूवुः ॥६॥

**क्रम-सन्दर्भः, विश्वनाथः : _न व्याख्यातम्।_**

 —ओ)०(ओ—

**॥ ६.११.७ ॥**

**तेन देव-गणाः सर्वे वृत्र-विस्फोटनेन वै ।**

**निपेतुर् मूर्च्छिता भूमौ यथैवाशनिना हताः ॥**

**श्रीधरः : **वृत्रस्य विस्फोटनेन नादेन ॥७॥

**क्रम-सन्दर्भः : _न व्याख्यातम्।_**

**विश्वनाथः : **वईति चार्थे विस्फोटितम् उरु-प्रगण्डयोः करतलाघातस् तेन च ॥७॥

 —ओ)०(ओ—

**॥ ६.११.८ ॥**

**ममर्द पद्भ्यां सुर-सैन्यम् आतुरं**

**निमीलिताक्षं रण-रङ्ग-दुर्मदः ।**

**गां कम्पयन्न् उद्यत-शूल ओजसा**

**नालं वनं यूथ-पतिर् यथोन्मदः ॥**

**श्रीधरः : **उद्यतं शूलं येन । नालं वनं नलानां वनम् उद्गतो मदो यस्य स यूथ-पतिर् गजो यथा मर्दयति ॥८॥

**क्रम-सन्दर्भः : _न व्याख्यातम्।_**

**विश्वनाथः : **आतुरत्वाद् एव मुद्रित-नेत्रम् । नलानां वनं नालं यूथपतिर् हस्ती ॥८॥

 —ओ)०(ओ—

**॥ ६.११.९ ॥**

**विलोक्य तं वज्र-धरोऽत्यमर्षितः**

**स्व-शत्रवेऽभिद्रवते महा-गदाम् ।**

**चिक्षेप ताम् आपततीं सुदुःसहां**

**जग्राह वामेन करेण लीलया ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः : **अभिद्रवते सम्मुखम् आगच्छते ॥९॥

 —ओ)०(ओ—

**॥ ६.११.१० ॥**

**स इन्द्र-शत्रुः कुपितो भृशं तया**

**महेन्द्र-वाहं गदयोरु-विक्रमः ।**

**जघान कुम्भ-स्थल उन्नदन् मृधे**

**तत् कर्म सर्वे समपूजयन् नृप ॥**

**_न कतमेन व्याख्यातम् ।_**

 —ओ)०(ओ—

**॥ ६.११.११ ॥**

**ऐरावतो वृत्र-गदाभिमृष्टो**

**विघूर्णितोऽद्रिः कुलिशाहतो यथा ।**

**अपासरद् भिन्न-मुखः सहेन्द्रो**

**मुञ्चन्न् असृक् सप्त-धनुर् भृशार्तः ॥**

**श्रीधरः : **सप्त-धनुः-प्रमाणं देशम् ॥११॥

**क्रम-सन्दर्भः : _न व्याख्यातम्।_**

**विश्वनाथः : **भिन्न-मुखः विदीर्ण-वक्त्रः सप्त-धनुर् अष्ट-विंशति-हस्त-मात्रम् ॥११॥

 —ओ)०(ओ—

**॥ ६.११.१२ ॥**

**न सन्न-वाहाय विषण्ण-चेतसे**

**प्रायुङ्क्त भूयः स गदां महात्मा ।**

**इन्द्रोऽमृत-स्यन्दि-कराभिमर्श-**

**वीत-व्यथ-क्षत-वाहोऽवतस्थे ॥**

**श्रीधरः : **सन्नोऽवसन्नो वाहो यस्य तस्मै न प्रायुङ्क्त । अमृत-स्यन्दी अमृत-स्रावी यः स्वकरस् तेनाभिमर्शः स्पर्शस् तेन वीत-व्यथो गत-दुःखः क्षतो वाहो यस्येन्द्रस्य स तथाभूतोऽवतस्थे ॥१२॥

**क्रम-सन्दर्भः : _न व्याख्यातम्।_**

**विश्वनाथः : **सन्नोऽवसन्नो वाहो यस्य तस्मै । अमृत-स्यन्दी अमृत-स्रावी यः स्वकरस् तस्याभिमर्शेन स्पर्शेन गत-व्यथः ॥१२॥

 —ओ)०(ओ—

**॥ ६.११.१३ ॥**

**स तं नृपेन्द्राहव-काम्यया रिपुं**

**वज्रायुधं भ्रातृ-हणं विलोक्य ।**

**स्मरंश् च तत्-कर्म नृशंसम् अंहः**

**शोकेन मोहेन हसन् जगाद ॥**

**श्रीधरः : **स वृत्रः । हे नृपेन्द्र ! आहवकाम्यया युद्धेच्छयावस्थितम् । भ्रातृ-हणं भ्राता विश्वरूपस् तस्य हन्तारम् । नृशंसं क्रूरं तद् एवांहः पापं तस्य कर्म स्मरन् ॥१३॥

**क्रम-सन्दर्भः : _न व्याख्यातम्।_**

**विश्वनाथः : **नृशंसं क्रूरम् ॥१३॥

 —ओ)०(ओ—

**॥ ६.११.१४ ॥**

**श्री-वृत्र उवाच—**

**दिष्ट्या भवान् मे समवस्थितो रिपुर्**

**यो ब्रह्म-हा गुरु-हा भ्रातृ-हा च ।**

**दिष्ट्यानृणोऽद्याहम् असत्तम त्वया**

**मच्-छूल-निर्भिन्न-दृषद्-धृदाचिरात् ॥**

**श्रीधरः : **यो ब्रह्महा ब्राह्मणं हतवान् विशेषतः स्व-गुरुं मम च भ्रातरं स भवान् अग्रतः समवस्थितः एतद् दिष्ट्या भद्रं जातम् । दिष्ट्येत्य् अव्ययम् आनन्दार्थे । हे असत्तम ! मम शूलेन निर्भिन्नं दृषत्-तुल्यं हृत् हृदयं यस्य तेन त्वया निमित्त-भूतेनाद्याचिराद् एव भ्रातुर् अनृणोऽहं स्याम् एतच् च दिष्ट्या ॥१४॥

**क्रम-सन्दर्भः : _न व्याख्यातम्।_**

**विश्वनाथः : **मच्-छूलेन निर्भिन्नं दृशत्-तुल्यं हृदयस्य तथाभूतेन सता अद्याहम् अनृणोऽभूवम् ॥१४॥

 —ओ)०(ओ—

**॥ ६.११.१५ ॥**

**यो नोऽग्रजस्यात्म-विदो द्विजातेर्**

**गुरोर् अपापस्य च दीक्षितस्य ।**

**विश्रभ्य खड्गेन शिरांस्य् अवृश्चत्**

**पशोर् इवाकरुणः स्वर्ग-कामः ॥**

**श्रीधरः : **स्वर्ग-कामो यो भवान् अवृश्चत् । स्वर्ग-कामो याज्ञिकः पशोर् इवेति वा ॥१५॥

**क्रम-सन्दर्भः : _न व्याख्यातम्।_**

**विश्वनाथः : **स्वर्ग-कामो याज्ञिको भवांश् च ॥१५॥

 —ओ)०(ओ—

**॥ ६.११.१६ ॥**

**श्री-ह्री-दया-कीर्तिभिर् उज्झितं त्वां**

**स्व-कर्मणा पुरुषादैश् च गर्ह्यम् ।**

**कृच्छ्रेण मच्-छूल-विभिन्न-देहम्**

**अस्पृष्ट-वह्निं समदन्ति गृध्राः ॥**

**श्रीधरः : **तं त्वाम् अस्पृष्ट-वह्निम् अदग्ध-देहं समदन्ति । वर्तमान-सामीप्ये वर्तमानवन् निर्देशः ॥१६॥

**क्रम-सन्दर्भः : **अस्पृष्ट-वह्निं समदन्तीति क्रोधेनैवासम्भवोक्तिः ॥१६॥

**विश्वनाथः : **समदन्तीति वर्तमान-सामीप्ये वर्तमानवद् इति लट् ॥१६॥

 —ओ)०(ओ—

**॥ ६.११.१७ ॥**

**अन्येऽनु ये त्वेह नृशंसम् अज्ञा**

**यद् उद्यतास्त्राः प्रहरन्ति मह्यम् ।**

**तैर् भूत-नाथान् सगणान् निशात-**

**त्रिशूल-निर्भिन्न-गलैर् यजामि ॥**

**श्रीधरः : **अन्येऽपि ये अज्ञा इह त्वा त्वां नृशंसम् अनु मह्यम् उद्यतास्त्राः सन्तो यदि प्रहरन्ति तैर् भूतनाथान् भैरवादीन् यक्ष्यामि । कथम्भूतैः ? निशातं तीक्ष्णीकृतं यन् मम त्रिशूलं तेन निर्भिन्नो गलो येषां तैः ॥१७॥

**क्रम-सन्दर्भः : _न व्याख्यातम्।_**

**विश्वनाथः : **अन्ये ये त्वा त्वाम् अनुगताः तैर् यजामि यक्ष्यामि असुर-द्वारैव । तेन चासुरान् असुरेष्ट-देवान् भूतनाथांश् च प्रीणयामीत्य् अर्थः ॥१७॥

 —ओ)०(ओ—

**॥ ६.११.१८ ॥**

**अथो हरे मे कुलिशेन वीर**

**हर्ता प्रमथ्यैव शिरो यदीह ।**

**तत्रानृणो भूत-बलिं विधाय**

**मनस्विनां पाद-रजः प्रपत्स्ये ॥**

**श्रीधरः : **अथो अथवा । हरे भो इन्द्र ! यदि भवान् एव मम शिरो हर्ता हरिष्यति तत्र तथा सत्य नृणो विमुक्त-कर्म-बन्धः सन् भूतेभ्यो बलिं देहेन विधाय मनस्विनां पाद-रजः प्रपत्स्य धीराणां पदं प्राप्स्यामि ॥१८॥

**क्रम-सन्दर्भः : _न व्याख्यातम्।_**

**विश्वनाथः : **अथो अथवा भूतेभ्यः शृगालादिभ्यो बलिं स्व-देहेनातिस्थूलेन विधाय दत्त्वा अनृणः शोधित-ऋणः सन् मनस्विनां श्री-नारदादि-भक्तानां पाद-रजः प्राप्स्यामि ॥१८॥

 —ओ)०(ओ—

**॥ ६.११.१९ ॥**

**सुरेश कस्मान् न हिनोषि वज्रं**

**पुरः स्थिते वैरिणि मय्य् अमोघम् ।**

**मा संशयिष्ठा न गदेव वज्रः**

**स्यान् निष्फलः कृपणार्थेव याच्‘आ ॥**

**श्रीधरः : **जीविताद् अपि मृत्युर् एव ममाभिमत इत्य् आशयेनाह—सुरेशेति । न हिनोषि नहि क्षिपसि । गदेव विफलो यास्यतीति संशयं मा कार्षीः । कृपणाद् अर्थः प्रयोजनं यस्याह् सा याच्ञा यथा निष्फला तथा न स्यात् ॥१९॥

**क्रम-सन्दर्भः : _न व्याख्यातम्।_**

**विश्वनाथः : **त्वं यथा जीवित्वा स्वर्गीय-विषय-भोगम् अभिलयसि तथैवाहं मृत्वा वैकुण्ठे भगवतः साक्षाच्-चरण-सेवाम् अभिलाषामीति तव च मम चाभीष्टं सिध्यतु किम् इति मद्-वधे विलम्बसे इत्य् आह—सुरेशेति । वज्र-क्षेपस्यैवम्भूतं लक्ष्यं कदा प्राप्स्यामीत्य् आह । पुर एव केवलं स्थिते, न तु कम् अपि प्रतीकारं कुर्वतीत्य् अर्थः । 

ननु, महासत्त्वे त्वयि कदाचिद् वज्र-क्षेपो निष्फलः स्याद् इति शङ्के, तत्राह—अमोघम् अव्यर्थम् । ननु, गदा यथा मदीयैव त्वत्-पाणि-गता मम पीडा-करी साक्षाद् एवाभूत् तथैव यदि वज्रोऽपि स्यात् तदाहं किं करिष्यामीत्य् अत आह—मेति । कृपणाद् अर्थं प्रयोजनं यस्याः सा याच्ञा यथा निष्फला, तथा वज्रं निष्फलं न स्यात् ॥१९॥

 —ओ)०(ओ—

**॥ ६.११.२० ॥**

**नन्व् एष वज्रस् तव शक्र तेजसा**

**हरेर् दधीचेस् तपसा च तेजितः ।**

**तेनैव शत्रुं जहि विष्णु-यन्त्रितो**

**यतो हरिर् विजयः श्रीर् गुणास् ततः ॥**

**श्रीधरः : **अमोघत्वे हेतुं वदंस् तं प्रोत्साहयति—नन्व् इति । तेज्तस् तीक्ष्णीकृतः । शत्रुं मां जहि । विष्णुना यन्त्रितः प्रेरितः ॥२०॥

**क्रम-सन्दर्भः : _न व्याख्यातम्।_**

**विश्वनाथः : **अमोघत्वे हेतुं वदन् प्रोत्साहयति—नन्व् इति । हरेर् भगवतः तेजसा दधीचेस् तपसा च तेज्तस् तीक्ष्णीकृतः । विष्णुना यन्त्रितः प्रेरितः । यतो यत्र पक्षे ॥२०॥

 —ओ)०(ओ—

**॥ ६.११.२१ ॥**

**अहं समाधाय मनो यथाह नः**

**सङ्कर्षणस् तच्-चरणारविन्दे ।**

**त्वद्-वज्र-रंहो-लुलित-ग्राम्य-पाशो**

**गतिं मुनेर् याम्य् अपविद्ध-लोकः ॥**

**श्रीधरः : **हननेन मम पीडा स्याद् इत्य् अपि मा संशयिष्ठा इत्य् आह—अहम् इति । सङ्कर्षणो मत्-पतिर् यथाह तथा तदीय-चरणारविन्दे मनः समाधाय मुनेर् योगिनो गतिम् अहं यास्यामि । तव वज्रस्य रंहसा लुलितश् छिन्नो ग्राम्य-पाशो विषय-भोग-लक्षणो यस्य । अपविद्ध-लोकस् त्यक्त-देहः ॥२१॥

**क्रम-सन्दर्भः : _न व्याख्यातम्।_**

**विश्वनाथः : **अयम् एव मां प्रलोभ्य पुनः पराक्रमाविष्कारेण वज्रं च निष्फलस्य पुनर् अपि मां हनिष्यतीति मा मंस्थाः । अहं यत् करोमि तद् एकाग्र-मनाः शृण्व् इत्य् आह—अहम् इति । सङ्कर्षणो नोऽस्माकं प्रभुः यथाह तथा तच्-चरणारविन्दे मनः समाधाय मुनेर् योगिनो गतिम् अहं यास्यामि । त्वद्-वज्रस्य रंहसा लुलितः खण्डितः ग्राम्य-पाशाकार एतद्-देहो यस्य सः । अपविद्ध-लोकस् त्यक्त-त्रिलोकैश्वर्यः ॥२१॥

 —ओ)०(ओ—

**॥ ६.११.२२ ॥**

**पुंसां किलैकान्त-धियां स्वकानां**

**याः सम्पदो दिवि भूमौ रसायाम् ।**

**न राति यद् द्वेष उद्वेग आधिर्**

**मदः कलिर् व्यसनं सम्प्रयासः ॥**

**श्रीधरः : **तर्हि भगवान् सङ्कर्षणः स्व-भृत्याय मह्यम् एव स्वर्गादि-सम्पदो दास्यतीत्य् अपि मा संशयिष्ठा इत्य् आह—पुंसाम् इति । स्वर्गे भूमौ रसातले च **याः सम्पदस् **ताः **किल** निश्चितं **न राति** न ददाति । तत्र हेतुः—**यद्** याभ्यो **द्वेषादयो** भवन्ति ॥२२॥

**क्रम-सन्दर्भः : _न व्याख्यातम्।_**

**विश्वनाथः : **तर्हि त्वद्-भक्ति-तोषितः सङ्कर्षणस् तुभ्यम् एव स्वर्गाद्य्-ऐश्वर्यं दास्यतीति मा वादीः । शृणु रे शक्र ! मत्-प्रभोस् त्वं च भक्तोऽहं च भक्तस् तत्र तुभ्यम् एव भोगैश्वर्यं ददाति, न तु मह्यम् इत्य् अत्र कारणं मत्-प्रभोः स्वभावम् एव शृण्व् इत्य् आह—पुंसाम् इति । **याः सम्पदस्** ता **एकान्त-धीभ्यः पुम्भ्यो न राति** न ददाति । कुतः ? यद् यतः संपद्भ्यो द्वेषादयो भक्ति-सुखे विक्षेपका भवन्तीत्य् अतः ॥२२॥

 —ओ)०(ओ—

**॥ ६.११.२३ ॥**

**त्रैवर्गिकायास-विघातम् अस्मत्-**

**पतिर् विधत्ते पुरुषस्य शक्र ।**

**ततोऽनुमेयो भगवत्-प्रसादो**

**यो दुर्लभोऽकिञ्चन-गोचरोऽन्यैः ॥**

**श्रीधरः : **तर्हि स्व-भक्तस्य किं विधत्ते ? तत्राह—**त्रैवर्गिको** धर्मार्थ-काम-विषयो य **आयासस्** तस्य **विघातंविधत्ते** । **तत** आयासोपरमाद् **अनुमेयो** न त्व् ऐश्वर्यादिना । अतः सम्यग्-भगवत्-प्रसादाभावात् तव सम्पदो भविष्यन्तीति भावः ॥२३॥

**क्रम-सन्दर्भः : _न व्याख्यातम्।_**

**विश्वनाथः : **मां स्व-पार्श्वं शीघ्रम् एव नेतुं वज्रेण मद्-वधोपायम् उक्त्वा यत् तुभ्यं मत्-प्रभुर् भोग-सम्पदं ददाति, एतेनैव त्वम् आत्मनि तस्यानुग्रहाभावं मन्यस्वेत्य् आह । **त्रैवर्गिको** धर्मार्थ-काम-विषयो य **आयासस्** तस्य **विघातंविधत्तेपुरुषस्य** स्वान्तरङ्ग-भक्तस्य । तत आयासोपरमाद् एव **भगवत्-प्रसादोऽनुमेयः**। 

नन्व् एवम् अस्मद्-अनुभवे तु न भाति, तत्राह—स **अकिञ्चन-गोचर** एव, **अन्यैर्** युष्माभिस् तु **दुर्लभो** युष्मद्-अगोचर एवेत्य् अतस् त्वयि तस्य सम्यक् प्रसादाभावात् तव सम्पदो भविष्यन्तीति विश्वस्तो भूत्वा शीघ्रं वज्रं निक्षिपेति भावः ॥२३॥

 —ओ)०(ओ—

**॥ ६.११.२४ ॥**

**अहं हरे तव पादैक-मूल-**

**दासानुदासो भवितास्मि भूयः ।**

**मनः स्मरेतासु-पतेर् गुणांस् ते**

**गृणीत वाक् कर्म करोतु कायः ॥**

**श्रीधरः : **एवम् इन्द्राय स्वाभिप्रायं निवेद्य भगवन्तं प्रार्थयते—अहम् इति । **तव पादाव्** एव **एकं मूलम्** आश्रयो येषां तेषां **दासानाम् अनुदासो भूयो भवितास्मि** भविष्यामि भवेयम् । **असुपतेः** प्राणनाथस्य तव **गुणान्** मम **मनः स्मरतु** । **वाग्** अपि तान् एव **कीर्तयतु** । **कायस्** तवैव **कर्म करोतु** ॥२४॥

**चैतन्य-मत-मञ्जुषा : **प्राग्-जन्म-सिद्धा हरि-भक्तिर् अस्यासुर-देहेऽपि तथैव वर्तत इति दर्शयति—अहं हरे इत्य्-आदि । हे हरे ! **तव पादाव्** एव **एकं मूलं** जीवनोपायो येषां तेषां वैष्णवानां **दासानुदासो भवितास्मि**, **भूयः** पुरा-भवम् एव । श्री-नारदस्य दासत्वेन, अधुना तु भवन्न् एवास्मि, भूयोऽप्य् एतद्-देहानन्तरं च भवितास्मीति भावः । **मनः स्मरेतासु-पतेर्** इत्य्-आदि । तेषाम् अङ्ग-सङ्गेनापि एवं भवतीति भावः ॥२४॥

**क्रम-सन्दर्भः : **सा च शुद्धा प्रीतिः श्रीमतो वृत्रस्य दृश्यते । यथोक्तं तेनैव—अहम् इति चतुष्कम् ॥२४॥ [प्रीति-सन्दर्भः ७२]

**विश्वनाथः : **तद् अपि वज्रम् अनिक्षिपन्तम् इन्द्रं दृष्ट्वा "हन्त हन्त वराकम् इमं शत्रुं बहिर् दर्शिनं किम् इति ब्रवीमि, स्व-प्रभोश् चरनारविन्द एव किं न निवेदयामि" इति ध्यानाविर्भूतं भगवन्तम् आलोक्याह—अहम् इति । **तव पादाव्** एव एकं **मूलम्** आश्रयो येषां तेषां **दासानाम् अनुदासो भूयः** पुनर् अपि **भवितास्मि** भविष्यामि । किं तत्र कियान् विलम्बो वर्तते ? तं कृपया कथय । उत्कण्ठया जर्जरीभूतोऽस्मीति भावः । नन्व् अविलम्बेनैव त्वाम् अहम् एष एवात्मसात्-करोमि स्वाभीष्टान् वरान् वृण्व् इत्य् आह—**मनो** मम **असुपतेः** प्राण-नाथस्य तव प्राणनाथं त्वां **स्मरतुवाक्** गुणन् कीर्तयतु **कायः कर्म** त्वत्-पाद-संवाहन-व्यजन-ताम्बूल-प्रदानादिकं **करोत्व्** इति काय-वाङ्-मनसां मे प्रार्थना ॥२४॥

 —ओ)०(ओ—

**॥ ६.११.२५ ॥**

**न नाक-पृष्ठं न च पारमेष्ठ्यं**

**न सार्व-भौमं न रसाधिपत्यम् ।**

**न योग-सिद्धीर् अपुनर्-भवं वा**

**समञ्जस त्वा विरहय्य काङ्क्षे ॥**

**श्रीधरः : **ननु किं दास्येन तुभ्यं महा-फलानि दास्यामि ? तत्राह—**नाकपृष्ठं **ध्रुव-पदं ब्रह्म-लोकादिकं च । हे **समञ्जस** ! निखिल-सौभाग्य-निधे ! **त्वा** त्वां **विरहय्य** पृथक्-कृत्य न **काङ्क्षे** नेच्छामि ॥२५॥

**चैतन्य-मत-मञ्जुषा : **सत्-स्वर्गादिषु कथं न तद्-भक्त-दासानुदासत्वं प्रार्थयसि ? इत्य् आह—न नाक-पृष्ठम् इत्य्-आदि । किम् एतावता ? अपवर्गम् अपि **न काङ्क्षे**, न काङ्क्षामि । तर्हि किं काङ्क्षसि ? इत्य् आह—**त्वा विरहय्य** त्वा त्वां त्यक्त्वा सर्वं न काङ्क्षामि, त्वाम् एव काङ्क्षामीति भावः ॥२५॥

**क्रम-सन्दर्भः : नाकपृष्ठं** ध्रुव-पदम् । **सार्वभौमं** श्री-प्रियव्रतादीनाम् इव महाराज्यम् । **रसाधिपत्यं** पातालादि-स्वाम्यम् । **अपुनर्भवं** मोक्षम् अपि । अत्र नाकपृष्ठादि-चतुष्टयस्यानुक्रमश् चोत्तरोत्तर-न्यूनत्व-विवक्षयाधोऽधो-विवक्षया च । ततश् चोत्तरोत्तरं कैमुत्यम् अपि । ध्रुव-पदस्य श्रैष्ठ्यं विष्णु-पद-सन्निहितत्वात् । **योग-सिद्ध्य्**-आदि-द्वयं तु सार्वत्रिकम् इति पश्यद् विन्यस्तम् । अन्ययोस् तूत्तर-श्रैष्ठ्यम् ॥२५॥ [प्रीति-सन्दर्भः ७२]

**विश्वनाथः : **ननु तुभ्यं स्वर्गापवर्गादीनि सर्वाण्य् एव फलानि ददामि गृहाणेति तत्र स-शिरो-धूननं न न नेत्य् आह—नेति । **नाकपृष्ठं** स्वर्ग-पदम् । **त्वा** त्वां **विरहय्य** त्यक्त्वा त्वद्-विरहेण मम प्राणा ज्वलन्ति, स्वर्गादयः किं मे सुखयिष्यन्तीति ध्वनिः । त्वत्-संयोगे मम पूर्व-श्लोकोक्तं वर-त्रयं भवेत्, तदा तद् एव मे स्वर्गापवर्गादि सर्व-सुखतमं, किम् एतैर् गृहीतैर् इत्य् अनुध्वनिः ॥२५॥

 —ओ)०(ओ—

**॥ ६.११.२६ ॥**

**अजात-पक्षा इव मातरं खगाः**

**स्तन्यं यथा वत्सतराः क्षुधार्ताः ।**

**प्रियं प्रियेव व्युषितं विषण्णा**

**मनोऽरविन्दाक्ष दिदृक्षते त्वाम् ॥**

**श्रीधरः : **तर्हि किम् इच्छसि तद् आह—अजात-पक्षाः खगा घूकादिभिः पीडिता यथा मातरम् । यथा च दाम्ना बद्धा बाल-वत्साः स्तन्यम् । यथा च व्युषितं दूर-देश-गतं प्रियं कामेन विषण्णा प्रिया । तथा मे मनस्-ताप-त्रय-पीडितं कर्मभिर् बद्धं च कामादिभिर् विषण्णं च त्वां दिदृक्षते द्रष्टुम् इच्छतीत्य् अर्थः ॥२६॥

**चैतन्य-मत-मञ्जुषा : **मत्-प्रार्थनं ते कीदृशम् इत्य् आह—अजात-पक्षा इत्य्-आदि । उड्डयनाभावाद् घूकादि-भयाद् यथा **मातरं** दिदृक्षन्ते, अतो भयं त्वत्त एवापयाति । तर्हि भयाभाव एव ते कामः ? नैवम्, कामिनं कामिनीवेति मयोच्यते, अपि तु **प्रियं प्रियेवेत्य्** उक्तं, तयोस् तु प्रेमैव केवलं, न तु कामः, अतस् त्वयि तथैव प्रेमा भूयाद् इत्य् अर्थः ॥२६॥

**क्रम-सन्दर्भः : **अथाह—अजातेति । अत्राजात-पक्षा इत्य् अनेनानन्याश्रयत्वं तद्-अनुगमनासमर्थत्वं च । तथा तत्-सहितेन मातरम् इत्य् अनेनानन्य-स्वाभाविक-दयालुत्वं तदीय-दयाधिक्यं च व्यञ्जितम् । तेन तेन च मातरि तेषाम् अपि प्रीत्य्-अतिशयो दर्शितः । ततस् तत्-साम्येन तद्वद् आत्मनोऽपि भगवति प्रीत्य्-आधिक्य-हेतुका दिदृक्षा व्यञ्जिता। तथापि तन्-मात्रा यद् वस्त्व्-अन्तरम् उपक्रियते तद् एव तेषाम् उपजीव्यम् आस्वाद्यं चेति केवल-तन्-निष्ठत्वाभावाद् अपरितोषेण दृष्टान्तरम् आह—स्तन्यम् इति । अत्र दिदृक्षा-योजनार्थं मातरम् इत्य् एवानुवर्तयितव्ये स्तन्यम् इत्य् उक्तिस् तस्यास् तैस् तद्-अंश-प्राचुर्य-भावनया । वस्तुतस् तस्य तदीय-शरीरांशतया च तद्-अभेद-विवक्षार्था । 

ततः स्तन्यं स्तन्य-रूप-तद्-अंशमयीं मातरम् इत्य् एव लब्धे तादृशी मातैव तैर् उपजीव्यते आस्वाद्यते चेति पूर्वतः श्रैष्ठ्यं दर्शितम् । तथा वत्सतरा अत्यन्त-बाल-वत्सास् तत एव स्वामि-बद्धतया तद्-अनुगताव् असमर्था इति साधारण्येऽपि बहु-समयातिक्रमात्। क्षुधार्ता इत्य् अनेन पूर्वतो वैशिष्ट्यम् । तथा गो-जातेः स्नेहातिशय-स्वाभाव्येन च तद्-अनुसन्धेयम् । 

अथ तथाप्य् उत्तर-दृष्टान्ते स्तन्य-गवोः कार्य-कारण-भावेन भेदं वितर्क्य-दृष्टान्त-द्वयेऽप्य् अजात-पक्षत्वादि-विशेषणैर् आयत्यां तादृश-प्रीतेर् अस्थिरतां चालोक्य दृष्टान्तान्तरम् आह—प्रियम् इति । सत्स्व् अपि वाचकान्तरेषूभयोः प्रिय-शब्देनैव निर्देशात् स्वाभाविकाव्यभिचारि-प्रीतिमन्ताव् एव तौ गृहीतौ । यत्र वार्धक्ये बाल्येऽपि सह-मरणादिकं दृश्यते, ततस् तादृशी कापि प्रिया यथा तादृशं प्रियं व्युषितं विदूर-प्रोषितं सन्तम् अनन्योपजीवित्वेन विषण्णा सती दिदृक्षते, लोचन-द्वारा तद्-आस्वादाय भृशम् उत्कण्ठते, तथा मम मनोऽपि त्वाम् इत्य् अर्थः । अत्र दार्ष्टान्तिकेऽपि स्व-कर्तृकत्वम् अनुक्त्वा मनः-कर्तृकत्वोल्लेखेनाबुद्धि-पूर्वक-प्रवृत्ति-प्राप्तौ प्रीतेः स्वाभाविकत्वेन अव्यभिचारित्वं व्यक्तम् । तथारविन्दाक्षेति मनसो भ्रमर-तुल्यता-सूचनेन भगवतः परम-मधुरिमोल्लेखेन च तस्यैवोपजीव्यत्वम् आस्वाद्यत्वं च दर्शितम् ॥२६॥ [प्रीति-सन्दर्भः ७२]

**विश्वनाथः : **किं च, अत्युत्कण्ठावतोऽपि मम त्वत्-प्राप्तिस् त्वद्-अधीनेनैव, न च तत्र मे क्वापि शक्तिर् अस्तीत्य् अत्र दृष्टान्त-त्रयम् आह—**अजात-पक्षाः खगाः** खग-बालकाः घूकादि-त्रस्ताः क्षुत्-पीडिताश् च **मातरं** कदा प्राप्स्याम इति प्रतिक्षणं दिदृक्षमाणाः पत्रेऽपि सञ्चलति आयाता मम मातेति बुद्ध्या कोमलं कलं कूजन्तश् चञ्चून् प्रसारयन्ति ।

ननु तर्हि तन्-माता यथा आगत्य घूकादिभ्यो रक्षन्ती स्वतः पृथग्-भूतैर् आनीतैः क्षुद्र-कीटैस् तच्-चञ्चू-मध्ये निहतैस् तेषां क्षुधाम् उपशमयति, तथैवाहम् अपि त्रिविध-तापेभ्य इन्द्रादि-शत्रुभ्यश् च त्वां रक्षन् स्वर्ग-पारमेष्ठ्यादि-भोगैर् दत्तैस् त्वद्-अभीष्टं पूरयाणि ? इति । तत्र त्वन्-माधुर्यं विना मम नान्यत् किम् अप्य् अभीष्टाम् इति । तथा त्वत्-प्राप्ति-प्रतिकूलं वृत्राख्य-स्थूल-सूक्ष्म-देह-द्वय-बन्धनं विना मम नान्यत् किम् अपि ताप-त्रयम् इत्य् अतो दृष्टान्तान्तरम् आह—स्तन्यं वाञ्छन्तीति शेषः । **वत्सतरा** अत्यल्प-वयस्का वत्सा गृहस्थ-गृहे दाम-बन्धाः **क्षुधया** मातुर् एव दुग्ध-पानैकतान-मनास् तद्-**आर्ताः** ।  \
 \
अत्रापि वत्सतरा मातुर् दुग्धम् एव स्व-सुखम् अभिलषन्त्योऽपि मातुः काम् अपि सेवां न लिप्समाना इत्य् अपरितुष्य दृष्टान्तान्तरम् आह—**प्रियं** प्रीतिमन्तं पतिं **व्युषितं** सुदूर-देश-स्थं **प्रिया** प्रेमवती **विषण्णा** तद्-विरह-जर्जरिता **दिदृक्षते,** सा यथा स्वीय-सर्वेन्द्रिय-व्यापारैः सेवमाना प्रियं सुखयितुं प्रियस्यैव सौन्दर्य-सौस्वर्यादिभिर् गुण-लीला-वैदग्ध्यादिभिश् च स्व-सर्वेन्द्रियाणि सुखयितुम् इच्छति, तथैवाहम् अपि त्वां सेवेयेति । अत एव मनः स्मरेतासुपतेर् गूणानां गृणीत वाक् कर्म करोतु काय इति वर-त्रयम् अवाञ्छम् इति भावः । किन्तु सा दास्य-सख्य-शृङ्गारैः प्रियं सुखयेत्, अहं तु केवलेनैव दास्येन त्वां सुखयेयम् इत्य् एतावान् एव भेदः ॥२६॥

 —ओ)०(ओ—

**॥ ६.११.२७ ॥**

**ममोत्तमश्लोक-जनेषु सख्यं**

**संसार-चक्रे भ्रमतः स्व-कर्मभिः ।**

**त्वन्-माययात्मात्मज-दार-गेहेष्व्**

**आसक्त-चित्तस्य न नाथ भूयात् ॥**

**श्रीधरः : उत्तम-श्लोकस्य** तव **जनेषु** भक्तेष्व् एव **सख्यं भूयात्** । **त्वन्-माययादेहादिष्व् आसक्त-चित्तस्य** भूयोऽपि तेष्व् आसक्तिर् **न भूयात्** ॥२७॥

**क्रम-सन्दर्भः : **अथ तद्-दर्शन-भाग्यं स्वस्यासम्भवयन्न् इदम् अपि मम स्याद् इति स-बाष्पम् आह—ममोत्तमेति । तद् एतच् छुद्ध-प्रेमोद्गारमयत्वेनैव श्रीमद्-वृत्र-वधोऽसौ विलक्षणत्वाच् छ्री-भागवत-लक्षणेषु पुराणान्तरेषु गण्यते—वृत्रासुर-वधोपेतं तद् भागवतम् इष्यते [मात्स्य।पु। ५३.२०] इति ॥२७॥ [प्रीति-सन्दर्भः ७२]

**विश्वनाथः : **अथ तत्-क्षण एवातिदैन्य-भावोदयेन हन्त हन्त ममाधमस्य कथम् एतावत् सौभाग्यं सम्भवेत् ? अत एतद् अस्त्व् इति प्रार्थयते—मम उत्तमः-श्लोक-जनेषु तद्-भक्तेषु सख्यं भूयात्, किन्तु तन्-मायया आत्मात्मजादिष्व् आसक्तस्य जनस्य कस्यापि मयि सख्यं न भूयात् । यथैतज्-जन्मनि असुराणां मयि सख्यम् अभूत्, मम च त्वद्-भक्तेषु सख्यं नाभूद् इत्य् अपारं दुःखम् अन्वभूवम् इति भावः ॥२७॥

इति सारार्थ-दर्शिन्यां हर्षिण्यां भक्त-चेतसाम् ।

षष्ठे एकादशोऽध्यायः सङ्गतः सङ्गतः सताम् ॥*॥

 —ओ)०(ओ—

इति श्रीमद्-भागवते महा-पुराणे ब्रह्म-सूत्र-भाष्ये 

पारमहंस्यं संहितायां वैयासिक्यां षस्ठ-स्कन्धे

वृत्र-वाक्य-नामैकादशोऽध्यायः ।

॥११॥

(६.१२)


### अथ द्वादशोऽध्यायः


## वृत्रो-वधो नाम 

**॥ ६.१२.१ ॥**

**श्री-ऋषिर् उवाच—**

**एवं जिहासुर् नृप देहम् आजौ**

**मृत्युं वरं विजयान् मन्यमानः ।**

**शूलं प्रगृह्याभ्यपतत् सुरेन्द्रं**

**यथा महा-पुरुषं कैटभोऽप्सु ॥**

**श्रीधरः : **

द्वादशेऽति-विषण्णेन स्मयम् उत्साहितेन तु ।

महेन्द्रेण महा-युधे वृत्रस्य वध ईर्यते ॥१॥

महा-पुरुषं श्री-विष्णुम् । अप्सु प्रलयोदके ॥१॥

**क्रम-सन्दर्भः : _न व्याख्यातम्।_**

**विश्वनाथः : **

यत् शौर्येण गतोत्साहः शक्रोऽभूद् येन बोधितः ।

तं संस्तूयमहा-युद्धेऽहन्न् इति द्वादशे कथा ॥

माम् अयम् इति कर्तव्य-मूढो न हन्ति, तद् अहम् एव स्व-सौन्दर्यं दर्शयन्न् इमम् उत्साहयानि कोपयानि च यतो माम् अयं शीघ्रं नहन्याद् इत्य् आशयेनाह पुनर् योद्धुं प्रवृत्त इत्य् आह—शूलम् इति । अप्सु प्रलयोदके ॥१॥

—ओ)०(ओ—

**॥ ६.१२.२ ॥**

**ततो युगान्ताग्नि-कठोर-जिह्वम्**

**आविध्य शूलं तरसासुरेन्द्रः ।**

**क्षिप्त्वा महेन्द्राय विनद्य वीरो**

**हतोऽसि पापेति रुषा जगाद ॥**

**श्रीधरः : **युगान्ताग्नि-वत् कठोरा जिह्वा शिखा यस्य तत् । आविध्य भ्रामयित्वा ॥२॥

**क्रम-सन्दर्भः : _न व्याख्यातम्।_**

**विश्वनाथः : **जिह्वा शिखा आविध्य भ्राम꣡ ॥२॥

—ओ)०(ओ—

**॥ ६.१२.३ ॥**

**ख आपतत् तद् विचलद् ग्रहोल्कवन्**

**निरीक्ष्य दुष्प्रेक्ष्यम् अजात-विक्लवः ।**

**वज्रेण वज्री शत-पर्वणाच्छिनद्**

**भुजं च तस्योरग-राज-भोगम् ॥**

**श्रीधरः : **तत् खे आपतद् आगच्छत् । विचलत् परिभ्रमत् । ग्रहश् चोल्का च ग्रहोल्कं तद्वद् दुष्प्रेक्ष्यम् । शतं पर्वाणि यस्य तेन । उरग-राजो वासुकिस् तस्य भोगो देहस् तद् आकारम् ॥३॥

**क्रम-सन्दर्भः : _न व्याख्यातम्।_**

**विश्वनाथः : **आपतत् आगच्छत् ॥३॥

—ओ)०(ओ—

**॥ ६.१२.४ ॥**

**छिन्नैक-बाहुः परिघेण वृत्रः**

**संरब्ध आसाद्य गृहीत-वज्रम् ।**

**हनौ तताडेन्द्रम् अथामरेभं**

**वज्रं च हस्तान् न्यपतन् मघोनः ॥**

**श्रीधरः : **हनौ कपोल-प्रान्ते । अमरेभम् ऐरावतं च ॥४॥

**क्रम-सन्दर्भः : _न व्याख्यातम्।_**

**विश्वनाथः : **हनौ कपोल-प्रान्ते ॥४॥

—ओ)०(ओ—

**॥ ६.१२.५ ॥**

**वृत्रस्य कर्माति-महाद्भुतं तत्**

**सुरासुराश् चारण-सिद्ध-सङ्घाः ।**

**अपूजयंस् तत् पुरुहूत-सङ्कटं**

**निरीक्ष्य हा हेति विचुक्रुशुर् भृशम् ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः : **पुरुहुत इन्द्रः ॥५॥

—ओ)०(ओ—

**॥ ६.१२.६ ॥**

**इन्द्रो न वज्रं जगृहे विलज्जितश्**

**च्युतं स्व-हस्ताद् अरि-सन्निधौ पुनः ।**

**तम् आह वृत्रो हर आत्त-वज्रो**

**जहि स्व-शत्रुं न विषाद-कालः ॥**

**श्रीधरः : **पुनश् च तम् आह वृत्रः ॥६॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.१२.७ ॥**

**युयुत्सतां कुत्रचिद् आततायिनां**

**जयः सदैकत्र न वै परात्मनाम् ।**

**विनैकम् उत्पत्ति-लय-स्थितीश्वरं**

**सर्वज्ञम् आद्यं पुरुषं सनातनम् ॥**

**श्रीधरः : **सदा जयो नैव किन्तु कुत्रचिज् जय एकत्र कुत्रचिन् नैव । यद् वा, कुत्रचिद् अपि युयुत्सतां सदा जयो नैव किन्त्व् एकत्रैव । कदाचिद् एवेत्य् अर्थः । परो देह आत्मा येषां, पराधीनात्मनाम् इति वा । आद्यम् अनादिम् । सनातनं नित्यम् ॥७॥

**क्रम-सन्दर्भः : _न व्याख्यातम्।_**

**विश्वनाथः : **आततायिनां शस्त्रवतां कुत्रचित् शत्रुषु सदा जय एकत्र शत्रौ न जयश् च । यथा युष्माकम् असुरेषु सदा जयः, मयि तु न जय इत्य् अर्थः । यतः परः अनात्मात्मीयः अस्वाधीन आत्मा परमेश्वरो येषां परमेश्वरस्य तु सदैव जय इत्य् आह—विनैकम् इति । तेन, स्वाधीनीकृत-परमेश्वराणाम् अर्जुनादीनाम् इव न युष्माकंसदा जय इति भावः ॥७॥

—ओ)०(ओ—

**॥ ६.१२.८ ॥**

**लोकाः सपाला यस्येमे श्वसन्ति विवशा वशे ।**

**द्विजा इव शिचा बद्धाः स काल इह कारणम् ॥**

**श्रीधरः : **पराधीनताम् एवाह—लोका इति सप्तभिः । यस्य वशे स्थिताः स्वयं विवशाः सन्तः श्वसन्ति चेष्टन्ते । द्विजाः पक्षिणः । शिचा जालेन । कालः कलयतीति भगवान् । इह जयादौ कारणम् ॥८॥

**क्रम-सन्दर्भः : _न व्याख्यातम्।_**

**विश्वनाथः : **तस्माद् युष्माकं कर्माधीनानां तु शुभाशुभादृष्टानुकूलः काल एव जय-पराजययोः कारणम् इत्य् आह—लोका इति । यस्य वशे स्थिताः श्वसन्ति चेष्टन्ते, द्विजाः पक्षिणः शिचा जालेन ॥८॥

—ओ)०(ओ—

**॥ ६.१२.९ ॥**

**ओजः सहो बलं प्राणम् अमृतं मृत्युम् एव च ।**

**तम् अज्ञाय जनो हेतुम् आत्मानं मन्यते जडम् ॥**

**श्रीधरः, विश्वनाथः : **ओज-आदि-रूपं कालं तं हेतुम् अज्ञायाविज्ञाय जडं सन्तम् आत्मानं देहं हेतुं मन्यते ॥९॥

**क्रम-सन्दर्भः : _न व्याख्यातम्।_**

—ओ)०(ओ—

**॥ ६.१२.१० ॥**

**यथा दारुमयी नारी यथा पत्रमयो मृगः ।**

**एवं भूतानि मघवन्न् ईश-तन्त्राणि विद्धि भोः ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः : **किं च, तस्य कास्यापि वशयिता यः पुरुषः सोऽपि यस्य वशे स स्वयं भगवान् एव सर्व-कारण-कारणम् इति स-दृष्टान्तम् आह—यथेति द्वाभ्याम् । ईश-तन्त्राणि तसेश्वरस्याधीनानि ॥१०॥

—ओ)०(ओ—

**॥ ६.१२.११ ॥**

**पुरुषः प्रकृतिर् व्यक्तम् आत्मा भूतेन्द्रियाशयाः ।**

**शक्नुवन्त्य् अस्य सर्गादौ न विना यद्-अनुग्रहात् ॥**

**मध्वः : **मन्यतेऽनीशम् ईश्वरम् ।


    अनीश-जीव-रूपेण परमात्मानम् ईश्वरम् ।


    ये मन्यन्ते तान् समीक्ष्य स्नेहान् निरय-भाग् भवेत् ॥


    हिरण्यगर्भः पुरुष आत्मा वायुर् उदाहृतः ।


    शेषो व्यक्तस् तथैवेन्द्र आशयः समुदाहृतः ॥ इति च ॥११॥

**श्रीधरः : **ननु स्वारम्भक-प्रधान-पुरुषादि-तन्त्राणीति युक्तं तत्राह—पुरुष इति । व्यक्तं महत्-तत्त्वम् । आत्माऽहङ्कारः ॥११॥

**क्रम-सन्दर्भः : _न व्याख्यातम्।_**

**विश्वनाथः : **पुरुषो महत्-स्रष्टा स्वांशोऽपि किम् उत प्रकृत्यादय इत्य् अर्थः । व्यक्तं महत्-तत्त्वम् आत्मानम् अहङ्कारः । एते यस्यानुग्रहाद् विना सर्गादौ न शक्नुवन्ति । न च पुरुषश् च, स एव कथं तद्-अनुग्राह्य इति वाच्यम् । पर-ब्रह्मणोऽपि तद्-अनुग्राह्यत्व-चरणारविन्दात्, यथा, 


    मदीयं महिमानं च परं ब्रह्मेति शब्दितम् ।


    वेत्स्यस्य् अनुगृहीतं मे सम्प्रश्नैर् विवृतं हृदि ॥ [भा।पु। ८.२४.३८] ॥११॥

—ओ)०(ओ—

**॥ ६.१२.१२ ॥**

**अविद्वान् एवम् आत्मानं मन्यतेऽनीशम् ईश्वरम् ।**

**भूतैः सृजति भूतानि ग्रसते तानि तैः स्वयम् ॥**

**श्रीधरः : **ननु स्व-कर्म-द्वारा जीव एव सृष्ट्य्-आदि-हेतुर् इति मीमांषका मन्यन्ते तत्राह—एवम् अविद्वान् अनीशम् एवात्मानम् ईश्वरं स्व-तन्त्रं मन्यते । ननु पित्रादयः स्रष्टारो दृश्यन्ते व्याघ्रादयस् तु हन्तारः ? तत्राह—भूतैर् इति । स्वयम् ईश्वरः ॥१२॥

**क्रम-सन्दर्भः : _न व्याख्यातम्।_**

**विश्वनाथः : **ननु स्व-कर्म-द्वारा जीव एव सृष्ट्य्-आदि-हेतुर् इति मीमांषका मन्यन्ते तत्राह—एवम् अविद्वान् अनीशम् एवात्मानम् जीवम् ईशं मन्यते । ननु पित्रादयः स्रष्टारो दृश्यन्ते व्याघ्रादयस् तु हन्तारः ? तत्राह—भूतैर् इति ॥१२॥

—ओ)०(ओ—

**॥ ६.१२.१३ ॥**

**आयुः श्रीः कीर्तिर् ऐश्वर्यम् आशिषः पुरुषस्य याः ।**

**भवन्त्य् एव हि तत्-काले यथानिच्छोर् विपर्ययाः ॥**

**श्रीधरः : **ननु त्वया परजितस्य मम जयादि-शङ्कैव नास्ति किम् इति मां बलाद् युद्धे प्रवर्तयसि तत्राह—आयुर् इति । तत्-काले जयादि-काले । विपर्यया अकीर्त्य्-आदयः ।

**क्रम-सन्दर्भः : _न व्याख्यातम्।_**

**विश्वनाथः : **ननु त्वया पराजितस्य मम जयादि-शङ्कैव नास्ति किम् इति बलान् मां युद्धे प्रवर्तयसीति तत्राह—आयुर् इति । तत्-काले आयुर्-आद्य्-अनुकूले काले अतस् तवायं जय-कालस् त्वं जेष्यसीति भावः । विपर्यया मृत्यु-दारिद्रादयः ॥१३॥

—ओ)०(ओ—

**॥ ६.१२.१४ ॥**

**तस्माद् अकीर्ति-यशसोर् जयापजययोर् अपि ।**

**समः स्यात् सुख-दुःखाभ्यां मृत्यु-जीवितयोस् तथा ॥**

**श्रीधरः : **यस्माद् एवं सर्वम् ईश्वराधीनं, तस्मात् समः स्याद् धर्ष-विषाद-हीनो भवेत् ॥१४॥

**क्रम-सन्दर्भः : _न व्याख्यातम्।_**

**विश्वनाथः : **समः समभावनावान् स्यात् सुख-दुःखयोः ॥१४॥

—ओ)०(ओ—

**॥ ६.१२.१५ ॥**

**सत्त्वं रजस् तम इति प्रकृतेर् नात्मनो गुणाः ।**

**तत्र साक्षिणम् आत्मानं यो वेद स न बध्यते ॥**

**श्रीधरः : **सम-दृष्टाव् उपायम् आह—सत्त्वम् इति । हर्षादिभिर् न बध्यते ॥१५॥

**क्रम-सन्दर्भः : _न व्याख्यातम्।_**

**विश्वनाथः : **जय-पराजयाद्या गुण-कार्या एव । आत्मा तु गुण-व्यतिरिक्त एवेति विवेकेन हर्ष-विषादौ न कार्याव् इत्य् आह—सत्त्वम् इति । न बध्यते संसार-बन्धं न प्राप्नोति ॥१५॥

—ओ)०(ओ—

**॥ ६.१२.१६ ॥**

**पश्य मां निर्जितं शत्रु वृक्णायुध-भुजं मृधे ।**

**घटमानं यथा-शक्ति तव प्राण-जिहीर्षया ॥**

**श्रीधरः : **हर्ष-विषाद-निवृत्त्यै तवाहम् एव गुरुर् इत्य् आह—पश्येति । वृक्णम् आयुधं भुजश् च यस्य ॥१६॥

**क्रम-सन्दर्भः : _न व्याख्यातम्।_**

**विश्वनाथः : **अत्रार्थे अहम् एव ते गुरुर् इत्य् आह—पश्येति ॥१६॥

—ओ)०(ओ—

**॥ ६.१२.१७ ॥**

**प्राण-ग्लहोऽयं समर इष्व्-अक्षो वाहनासनः ।**

**अत्र न ज्ञायतेऽमुष्य जयोऽमुष्य पराजयः ॥**

**श्रीधरः : **अनियतत्वं द्यूत-रूपकेणोपसंहरति । प्राण एव ग्लहः पणो यस्मिन् । इषव एवाक्षाः पाशका यस्मिन् । वाहनान्य् एवेतस् ततश् चाल्यमानान्य् आसनानि फलका यस्मिन् ॥१७॥

**क्रम-सन्दर्भः : **वाहनानि हस्त्य्-आदिन्येव आसनानि स्थानीयानां योधॄणामाधार-भूताः फलका यस्मिन् ।_।_२५॥

**विश्वनाथः : **युद्धम् इदं द्यूत-क्रीडनम् एव । दोष-बुद्ध्यापि रागिभिस् त्यक्तुम् अशक्यम् इत्य् आह—प्राण एव । ग्लहः पणो यत्र । इषव एवाक्षाः पाशका यस्मिन् । वाहनानि अन्स्त्य्-अश्वादीन्य् एव आसनानि फलका यस्मिन् ॥१७॥

—ओ)०(ओ—

**॥ ६.१२.१८ ॥**

**श्री-शुक उवाच—**

**इन्द्रो वृत्र-वचः श्रुत्वा गतालीकम् अपूजयत् ।**

**गृहीत-वज्रः प्रहसंस् तम् आह गत-विस्मयः ॥**

**श्रीधरः : **गतालीकं निष्कपटम् ॥१८॥

**क्रम-सन्दर्भः : **गत-विस्मयः प्राप्त-विस्मयः ॥१८॥

**विश्वनाथः : **गत-विस्मय इति हन्त हन्त कथम् असुरस्याप्य् एतावन्ति भक्ति-ज्ञान-वैराग्याणीति प्रथमं विस्मितो हास्य-रहित एवासीत् । ततः प्रह्लाद-बलि-प्रभृति-स्मृत्या भक्तिर् अस्मादृशेभ्योऽपि कोटि-गुणिता खल्व् असुरेष्व् अपि सम्भवेद् एवे इति विस्मयापाये तस्य प्रहर्ष-हेतुको हासश् चाभूद् इत्य् अर्थः ॥१८॥

—ओ)०(ओ—

**॥ ६.१२.१९ ॥**

**इन्द्र उवाच—**

**अहो दानव सिद्धोऽसि यस्य ते मतिर् ईदृशी ।**

**भक्तः सर्वात्मनात्मानं सुहृदं जगद्-ईश्वरम् ॥**

**श्रीधरः, विश्वनाथः : **भक्तः सेवितवान् असि ॥१९॥

**क्रम-सन्दर्भः : _न व्याख्यातम्।_**

—ओ)०(ओ—

**॥ ६.१२.२० ॥**

**भवान् अतार्षीन् मायां वै वैष्णवीं जन-मोहिनीम् ।**

**यद् विहायासुरं भावं महा-पुरुषतां गतः ॥**

_न कतमेनापि व्याख्यातम्।_

—ओ)०(ओ—

**॥ ६.१२.२१ ॥**

**खल्व् इदं महद् आश्चर्यं यद् रजः-प्रकृतेस् तव ।**

**वासुदेवे भगवति सत्त्वात्मनि दृढा मतिः ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः : **महद्-आश्चर्यम् इति । पुनर् अपि विस्मयोदयः । **रजः-स्वभावस्य तव** कथं **दृढा** भक्तिः प्रह्लादादौ तु नारदादि-महद्-अनुग्रहेणैव रजः-स्वभावापगमात् तत्रोचितैव भक्तिर् इति भावः । **सत्त्वात्मनि** शुद्ध-सत्त्व-मूर्तौ ॥२१॥

—ओ)०(ओ—

**॥ ६.१२.२२ ॥**

**यस्य भक्तिर् भगवति हरौ निःश्रेयसेश्वरे ।**

**विक्रीडतोऽमृताम्भोधौ किं क्षुद्रैः खातकोदकैः ॥**

**श्रीधरः : **तस्य तव **खातकोदकैर्** गर्तादि-जलोपमैः स्वर्गादिभिः किम् ॥२२॥

**क्रम-सन्दर्भः : _न व्याख्यातम्।_**

**विश्वनाथः : **तव स्वर्गादि-भोगोपेक्षा युक्तैवेत्य् आह—यस्येति । **खातोदकैः** गर्तादि-जलोपमैः स्वर्गादिभिः **किम्** ? अस्माकं तु भक्त्य्-अभावाद् एतैर् एव निर्वृतिर् इति भावः ॥२२॥

—ओ)०(ओ—

**॥ ६.१२.२३ ॥**

**श्री-शुक उवाच—**

**इति ब्रुवाणाव् अन्योन्यं धर्म-जिज्ञासया नृप ।**

**युयुधाते महा-वीर्याव् इन्द्र-वृत्रौ युधां पती ॥**

**श्रीधरः : युधां** सङ्ग्रामाणां **पती** मुख्यौ ॥२३॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.१२.२४ ॥**

**आविध्य परिघं वृत्रः कार्ष्णायसम् अरिन्दमः ।**

**इन्द्राय प्राहिणोद् घोरं वाम-हस्तेन मारिष ॥**

**श्रीधरः : **हे **मारिष** ! श्रेष्ठ-राजन् ॥२४॥

**क्रम-सन्दर्भः : _न व्याख्यातम्।_**

**विश्वनाथः : आविध्य** भ्रामयित्वा । **मारिष** ! हे मान्य ॥२४॥

—ओ)०(ओ—

**॥ ६.१२.२५ ॥**

**स तु वृत्रस्य परिघं करं च करभोपमम् ।**

**चिच्छेद युगपद् देवो वज्रेण शत-पर्वणा ॥**

_न कतमेनापि व्याख्यातम्।_

—ओ)०(ओ—

**॥ ६.१२.२६ ॥**

**दोर्भ्याम् उत्कृत्त-मूलाभ्यां बभौ रक्त-स्रवोऽसुरः ।**

**छिन्न-पक्षो यथा गोत्रः खाद् भ्रष्टो वज्रिणा हतः ॥**

**श्रीधरः : उत्कृत्तं मूलं** ययोस् ताभ्याम् । **रक्तं स्रवतीति** तथा । **गोत्रः** पर्वतः ॥२६॥

**क्रम-सन्दर्भः : _न व्याख्यातम्।_**

**विश्वनाथः : गोत्रः** पर्वतः ॥२६॥

—ओ)०(ओ—

**॥ ६.१२.२७ ॥**

**महा-प्राणो महा-वीर्यो महा-सर्प इव द्विपम् ।**

**कृत्वाधरां हनुं भूमौ दैत्यो दिव्य् उत्तरां हनुम् ॥**

**श्रीधरः : महा-प्राणो** महा-बलः । **महा-वीर्यो** महा-प्रभावः** । कृत्वाऽधराम्** इत्य् आदेर् जग्रासेति तृतीयेणान्वयः ॥२७॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.१२.२८ ॥**

**नभो-गम्भीर-वक्त्रेण लेलिहोल्बण-जिह्वया ।**

**दंष्ट्राभिः काल-कल्पाभिर् ग्रसन्न् इव जगत्-त्रयम् ॥**

**श्रीधरः : नभोवद् गम्भीरेण वक्त्रेण** । **लेलिहः** सर्पस् तद्वद् **उल्बणया जिह्वया** **।काल-कल्पाभिः** काल-तुल्याभिर् **दंष्ट्राभिर् ग्रसन्न् इव** ॥२८॥

**क्रम-सन्दर्भः : _न व्याख्यातम्।_**

**विश्वनाथः : नभोवद् गम्भीरेण वक्त्रेण** । **लेलिहः** सर्पस् तद्वद् **उल्बणया जिह्वया** ॥२८॥

—ओ)०(ओ—

**॥ ६.१२.२९ ॥**

**अतिमात्र-महा-काय आक्षिपंस् तरसा गिरीन् ।**

**गिरि-राट् पाद-चारीव पद्भ्यां निर्जरयन् महीम् ॥**

**श्रीधरः : आक्षिपन्** चालयन् । **निर्जरयन्** चूर्णयन् ॥२९॥

**क्रम-सन्दर्भः : _न व्याख्यातम्।_**

**विश्वनाथः : निर्जरयन्** जीर्णीकुर्वन् **तरसा जग्रासेत्य्** अन्वयः ॥२९॥

—ओ)०(ओ—

**॥ ६.१२.३० ॥**

**जग्रास स समासाद्य वज्रिणं सह-वाहनम् ।**

**वृत्र-ग्रस्तं तम् आलोक्य सप्रजापतयः सुराः ।**

**हा कष्टम् इति निर्विण्णाश् चुक्रुशुः समहर्षयः ॥**

_न कतमेन व्याख्यातम्।_

—ओ)०(ओ—

**॥ ६.१२.३१ ॥**

**निगीर्णोऽप्य् असुरेन्द्रेण न ममारोदरं गतः ।**

**महापुरुष-सन्नद्धो योगमाया-बलेन च ॥**

**श्रीधरः : महा-पुरुषेण** कवच-रूपेण श्री-नारायणेन **सन्नद्धो** दंशितः । **योग-बलेन **माया-बलेन च ॥३१॥

**क्रम-सन्दर्भः : **न ममारेत्य् अत्र हेतुम् आह—**महा-पुरुषेण** विश्वरूपोपदिष्ट-नारायण-वर्मणा **सन्नद्धः** । ननु गुरु-वधेऽपि सा विद्याऽस्फुरद् इति शास्त्र-विदाम् असम्मतम् ? तत्राह—योगेति । सम्प्रति-लब्धेन भगवच्-छक्ति-बलेनेत्य् अर्थः । च-कारात् तद्-बलेन पूर्व-शक्तेर् अप्य् उद्भवो गमितः ॥३१॥

**विश्वनाथः : महा-पुरुषेण** श्री-नारायण-कवचेन **संनद्धो** दंशितः । **योग-बलेन** स्व-माया-बलेन च, तत्र **योगो**ऽष्टाङ्गः । माया अन्तर्धाय पवनादि-रूपेण स्थितिः ॥३१॥

—ओ)०(ओ—

**॥ ६.१२.३२ ॥**

**भित्त्वा वज्रेण तत्-कुक्षिं निष्क्रम्य बल-भिद् विभुः ।**

**उच्चकर्त शिरः शत्रोर् गिरि-शृङ्गम् इवौजसा ॥**

**श्रीधरः : बल-भिद्** इन्द्रः । **उच्चकर्त** चिच्छेद ॥३२॥

**क्रम-सन्दर्भः : _न व्याख्यातम्।_**

**विश्वनाथः : उच्चकर्त** चिच्छेद ॥३२॥

—ओ)०(ओ—

**॥ ६.१२.३३ ॥**

**वज्रस् तु तत्-कन्धरम् आशु-वेगः**

**कृन्तन् समन्तात् परिवर्तमानः ।**

**न्यपातयत् तावद् अहर्-गणेन**

**यो ज्योतिषाम् अयने वार्त्र-हत्ये ॥**

**मध्वः : **सन्धितः समयेनेन्द्रो वृत्रेणाथो कर-ग्रहः ।


    समुद्र-तीरे विचरन् फेनेन वधम् अस्य तु ॥


    नर्मणा जहि फेनेन वाच꣡ सुरेश्वरः ।


    पाद-स्पर्श-विवादं च कृत्वा युद्धाय दंशितः ॥


    फेने वज्रं समावेश्य विष्णु-युक्तं व्यसर्जयत् ।


    अपानुदच्छिरस् तस्य ध्यायतो वत्सरेण सः ॥ इति आग्नेये ॥३३॥

**श्रीधरः : **तस्य **कन्धरं** कन्धराम् । **आशु-वेगो**ऽतिवेगवान् । **ज्योतिषां** सूर्यादीनाम् । **अयने** दक्षिणोत्तर-गति-रूपे संवत्सरे योऽ**हर्गणः** षष्ट्य्-उत्तर-शत-त्रयात्मकस् तावताहर्-गणेन **वार्त्र-हत्ये** वृत्र-हत्या-योग्ये काले **न्यपातयत्** । यद् वा, स्वार्थे तद्धितः । वृत्र-हत्यायां वृत्र-हननार्थं **परिवर्तमान** इत्य् अर्थः ॥३३॥

**क्रम-सन्दर्भः : _न व्याख्यातम्।_**

**विश्वनाथः : आशु-वेगो**ऽपि **समन्तात्** **परिवर्तमानः** **कन्धरायाः** सर्वतो दिक्षु भ्रमन्न् एव **कृन्तन्,** न त्व् एकतो दिशः । कन्धराया महा-सारत्वाद् इति भावः । तावता **अहर्-गणेन** कर्तित्वा भूमौ **न्यपातयत्** योऽहर्-गणः । **ज्योतिषां** सूर्यादीनां सम्बन्धिनी **अयने** द्वे दक्षिणोत्तरे अभिव्याप्य भवेद् इत्य् अर्थः । अयने कीदृशे ? **वात्रहत्ये** वृत्र-हत्या-योग्ये, दण्डादि य प्रत्ययान्तात् स्वार्थिके नाना तत्र भावार्थे नाना वा रूपम् ॥३३॥

—ओ)०(ओ—

**॥ ६.१२.३४ ॥**

**तदा च खे दुन्दुभयो विनेदुर्**

**गन्धर्व-सिद्धाः समहर्षि-सङ्घाः ।**

**वार्त्र-घ्न-लिङ्गैस् तम् अभिष्टुवाना**

**मन्त्रैर् मुदा कुसुमैर् अभ्यवर्षन् ॥**

**श्रीधरः : वार्त्र-घ्न-लिङ्गैर्** वृत्र-हन्तुर् वीर्य-प्रकाशकैः, वार्त्र-हत्याय शवसे पृतनाषाह्याय च [ऋ।वे। ३.३७.२१] इत्य्-आद्यैस् **तम्** इन्द्रम् **अभिष्टुवाना** अभिष्टुवन्तः ॥३४॥

**क्रम-सन्दर्भः : _न व्याख्यातम्।_**

**विश्वनाथः : **वार्त्र-घ्न-लिङ्गैर् वृत्र-हन्तुर् वीर्य-प्रकाशकैः, वार्त्र-हत्या-यशसे पृतनाषाह्याय च [ऋ।वे। ३.३७.२१] इत्य्-आद्यैर् मन्त्रैस् **तम्** इन्द्रम् **अभिष्टुवाना** ॥३४॥

—ओ)०(ओ—

**॥ ६.१२.३५ ॥**

**वृत्रस्य देहान् निष्क्रान्तम् आत्म-ज्योतिर् अरिन्दम ।**

**पश्यतां सर्व-देवानाम् अलोकं समपद्यत ॥**

**श्रीधरः : अलोकं** लोकातीतं भगवन्तम् ॥३५॥

**क्रम-सन्दर्भः : **वृत्रस्येति आत्म-ज्योतिर्-आविर्भूत-पार्षद-देहात्मकम् । **अलोकं** भगवल्-लोकम् _॥_३५॥

**विश्वनाथः : **अत्र यदैव वृत्रः सवाहनम् इन्द्रं जग्रास, तदैव मम हन्ता अन्यः कोऽपि नास्तीति निश्चित्य योग-बलेनैव देहं त्यक्त्वा कथं न शीघ्रं भगवत्-पार्श्वं यामीति विभाव्य समाधिं चकार ? तदैवेन्द्रोऽचेतनस्य वृत्र-देहस्य कुक्षिं विदार्य निःसृत्य शिरश्-छेदे प्रवृत्त इति गिरि-शृङ्गम् इव चकर्तेति दृष्टान्तात् ज्ञेयम् । **आत्म-ज्योतिः** पार्षद-देहात्मकः प्रकाशः वृत्र-देहात् पृथग्-भूतः । **अलोकं** लोकातीतं श्री-सङ्कर्षण-वैकुण्ठम् ॥३५॥

इति सारार्थ-दर्शिन्यां हर्षिण्यां भक्त-चेतसाम् ।

षष्ठे द्वादशोऽध्यायः सङ्गतः सङ्गतः सताम् ॥*॥

 —ओ)०(ओ—


    इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां षष्ठ-स्कन्धे 


    वृत्रो-वधो नाम 


    द्वादशोऽध्यायः ।

॥ ६.१२ ॥

(६.१३)


### अथ त्रयोदशोऽध्यायः


## इन्द्र-विजयो नाम

**॥ ६.१३.१ ॥**

**श्री-शुक उवाच—**

**वृत्रे हते त्रयो लोका विना शक्रेण भूरिद ।**

**सपाला ह्य् अभवन् सद्यो विज्वरा निर्वृतेन्द्रियाः ॥**

**श्रीधरः : **

त्रयोदशे तु वृत्रस्य ब्रह्म-हत्या-महा-भयात् ।

चिरं नष्टोऽवितः शक्रो विष्णुनेति निरूप्यते ॥१॥

**क्रम-सन्दर्भः : _न व्याख्यातम्।_**

**विश्वनाथः : **

त्रयोदशे ब्रह्म-हत्या-भयाद् इन्द्रोऽवसच् चिरम् ।

मानसाम्भोज-नालेऽस्य ततो रक्षाश्वमेधतः ॥१॥

—ओ)०(ओ—

**॥ ६.१३.२ ॥**

**देवर्षि-पितृ-भूतानि दैत्या देवानुगाः स्वयम् ॥**

**प्रतिजग्मुः स्व-धिष्ण्यानि ब्रह्मेशेन्द्रादयस् ततः**

**श्रीधरः : **अनिर्वृतं शक्रम् अपृष्ट्वा स्वयम् एव प्रतिजग्मुः ॥२॥

**क्रम-सन्दर्भः : **वृत्र-विक्रमेत्य्-आदि वृत्र-वाक्य-श्रवणानन्तरम् एव ज्ञेयम् ॥२॥

**विश्वनाथः : **ब्रह्मेशेन्द्रादय इति । इन्द्रस्य स्वधिष्ण्य-गमनं नोपपद्यते वृत्र-वध-क्षण एव ब्रह्म-हत्योपद्रव-प्राप्तेः । तस्मात् तत इत्य् अनेन मानस-सरोवराद् आगत्य प्रव्रतिताद् अश्वमेधात् परत इति व्याख्येयम् ॥२॥

—ओ)०(ओ—

**॥ ६.१३.३ ॥**

**श्री-राजोवाच—**

**इन्द्रस्यानिर्वृतेर् हेतुं श्रोतुम् इच्छामि भो मुने ।**

**येनासन् सुखिनो देवा हरेर् दुःखं कुतोऽभवत् ॥**

**श्रीधरः, विश्वनाथः : **हरेर् इन्द्रस्य ॥३॥

**क्रम-सन्दर्भः : _न व्याख्यातम्।_**

—ओ)०(ओ—

**॥ ६.१३.४ ॥**

**श्री-शुक उवाच—**

**वृत्र-विक्रम-संविग्नाः सर्वे देवाः सहर्षिभिः ।**

**तद्-वधायार्थयन्न् इन्द्रं नैच्छद् भीतो बृहद्-वधात् ॥**

**श्रीधरः : **तस्य दुःख-हेतुं वक्तुं प्रस्ताव-कथाम् आह—वृत्र-विक्रमेत्य्-आदिना । आर्थयन् प्रार्थयन्त । बृहद्-वधाद् ब्राह्मण-वधाद् भीतः सन् ॥४॥

**क्रम-सन्दर्भः : **वृत्र-विक्रमेत्य्-आदि वृत्र-वाक्य-श्रवणानन्तरम् एव ज्ञेयम् ॥४।_।_

**विश्वनाथः : **तस्य वृत्रस्य वधाय आर्थयन् प्रार्थयन्तः स चेन्द्रो हन्तुं नैच्छत् । बृहद्-वधात् ब्राह्मण-वधाद् भीतः ॥४॥

—ओ)०(ओ—

**॥ ६.१३.५ ॥**

**इन्द्र उवाच—**

**स्त्री-भू-द्रुम-जलैर् एनो विश्वरूप-वधोद्भवम् ।**

**विभक्तम् अनुगृह्णद्भिर् वृत्र-हत्यां क्व मार्ज्म्य् अहम् ॥**

**श्रीधरः : **एनः पापम् । विभक्तं विभज्य गृहीतम् । मार्ज्मि शोधयामि ॥५॥

**क्रम-सन्दर्भः : _न व्याख्यातम्।_**

**विश्वनाथः : **एनः पापम् । मार्ज्मि शोधयामि ॥५॥

—ओ)०(ओ—

**॥ ६.१३.६ ॥**

**श्री-शुक उवाच—**

**ऋषयस् तद् उपाकर्ण्य महेन्द्रम् इदम् अब्रुवन् ।**

**याजयिष्याम भद्रं ते हयमेधेन मा स्म भैः ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः : **मा स्म भैः मा भैषीः ॥६॥

—ओ)०(ओ—

**॥६.१३.७ ॥**

**हयमेधेन पुरुषं परमात्मानम् ईश्वरम् ।**

**इष्ट्वा नारायणं देवं मोक्ष्यसेऽपि जगद्-वधात् ॥**

_न कतमेनापि व्याख्यातम्।_

—ओ)०(ओ—

**॥ ६.१३.८ ॥**

**ब्रह्म-हा पितृ-हा गो-घ्नो मातृ-हाचार्य-हाघवान् ।**

**श्वादः पुल्कसको वापि शुद्ध्येरन् यस्य कीर्तनात् ॥**

**श्रीधरः : _न व्याख्यातम्।_**

**सनातनः **(ह।भ।वि। ११.३३८) : अघवान् अन्योऽपि यः पाप-कर्म-युक्तः । यश् च जात्या पापः श्वादः । पुक्कशो वापि ॥८॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.१३.९ ॥**

**तम् अश्वमेधेन महा-मखेन**

**श्रद्धान्वितोऽस्माभिर् अनुष्ठितेन ।**

**हत्वापि सब्रह्म-चराचरं त्वं**

**न लिप्यसे किं खल-निग्रहेण ॥**

_न कतमेनापि व्याख्यातम्।_

—ओ)०(ओ—

**॥ ६.१३.१० ॥**

**श्री-शुक उवाच—**

**एवं सञ्चोदितो विप्रैर् मरुत्वान् अहनद् रिपुम् ।**

**ब्रह्म-हत्या हते तस्मिन्न् आससाद वृषाकपिम् ॥**

**श्रीधरः : **वृषाकपिम् इन्द्रम् ॥१०॥

**क्रम-सन्दर्भः : _न व्याख्यातम्।_**

**विश्वनाथः : **तस्मिन् वृत्रे हते सति वृषाकपिम् इन्द्रम् । अत्र प्रायश्चित्त-बलेन पापाचरणात् पूर्वतोऽपीयम् अतिप्रबला दुःख-भोगेन विना केवलेन प्रायश्चित्तेन 

—ओ)०(ओ—

**॥ ६.१३.११ ॥**

**तयेन्द्रः स्मासहत् तापं निर्वृतिर् नामुम् आविशत् ।**

**ह्रीमन्तं वाच्यतां प्राप्तं सुखयन्त्य् अपि नो गुणाः ॥**

**मध्वः : **प्रारब्ध-कर्मणैवैषां कॢप्त-दुःखस्य सूचकम् ।


    इदानीन्तन-कर्मस्याव्रण हेतुर् यथारणः ॥


    देवादीनां स्थित-प्रज्ञ-भावान् नैवान्यथा भवेत् ।


    प्रारब्धम् अपि तु क्वापि किञ्चिद् विघटितं भवेत् ॥ इति च ॥११॥

**श्रीधरः : **तया देवादिभिः कारितया । स्मेत्य् अवधारणे । इन्द्र एव तापम् असहत नान्यः । अमुम् इन्द्रं निर्वृतिर् नाविशत् । ननु धैर्यादि-गुण-युक्तस्य कुतोऽनिर्वृतिस् तत्राह—ह्री-मन्तं लज्जावन्तम् वाच्यतां निन्द्यताम् ।

**क्रम-सन्दर्भः : _न व्याख्यातम्।_**

**विश्वनाथः : **असहत् असहत । निर्वृतिर् आनन्दः । अमुम् इन्द्रम् । ननु धैर्यादि-गुण-युक्तस्य तस्य कुतोऽनिर्वृतिः ? तत्राह—ह्रीमन्तं जनं, वाच्यतां ब्रह्म-घातीति प्रवादम् ॥११॥

—ओ)०(ओ—

**॥ ६.१३.१२ ॥**

**तां ददर्शानुधावन्तीं चाण्डालीम् इव रूपिणीम् ।**

**जरया वेपमानाङ्गीं यक्ष्म-ग्रस्ताम् असृक्-पटाम् ॥**

**श्रीधरः : **यक्ष्म-ग्रस्तां क्षय-रोग-व्याप्ताम् ॥१२॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.१३.१३ ॥**

**विकीर्य पलितान् केशांस् तिष्ठ तिष्ठेति भाषिणीम् ।**

**मीन-गन्ध्य्-असु-गन्धेन कुर्वतीं मार्ग-दूषणम् ॥**

**श्रीधरः : **मीनस्येय गन्धो यस्य स मीन-गन्धिः, स चासा वसुश् च श्वास-वायुस् तस्य गन्धेन ॥१३॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.१३.१४ ॥**

**नभो गतो दिशः सर्वाः सहस्राक्षो विशाम्पते ।**

**प्राग्-उदीचीं दिशं तूर्णं प्रविष्टो नृप मानसम् ॥**

**श्रीधरः : **प्राग्-उदीचीं दिशं गतः संस् तूर्णम् । मानसं सरः ॥१४॥

**क्रम-सन्दर्भः : _न व्याख्यातम्।_**

**विश्वनाथः : **प्रथमं नभ आकाशं गतः, तत्रापि ताम् अनुधावन्तीं दृष्ट्वा सर्वा दिशो गतः । तत्र तथापि तथा दृष्ट्वा प्राग् उदीचीम् ऐशानीं गतः सन तत्र तूर्णं मानसं सरः प्रविष्टः ॥१४॥

—ओ)०(ओ—

**॥ ६.१३.१५ ॥**

**स आवसत् पुष्कर-नाल-तन्तून्**

**अलब्ध-भोगो यद् इहाग्नि-दूतः ।**

**वर्षाणि साहस्रम् अलक्षितोऽन्तः**

**सञ्चिन्तयन् ब्रह्म-वधाद् विमोक्षम् ॥**

**श्रीधरः : **स इन्द्रः सहस्रं वर्षाणि पुष्कर-नालस्य तन्तूनावसत् । कथं-भूतः ? न लब्धो भोगो येन सः । कुतः ? यद् यस्माद् इह जले वसन्न् अग्नि-दूतश् च स्वयम् । अग्नेश् च स्व-दूतस्य हविर्-भागान् नेतुर् जले प्रवेशासंभवाद् अलब्ध-भोग इत्य् अर्थः । पाठान्तरे न लब्धो यज्ञ-भागो येन सः ॥१५॥

**क्रम-सन्दर्भः : _न व्याख्यातम्।_**

**विश्वनाथः : **पुष्करस्य कमलस्य नाले ये तन्तवः तत्र अत्यलक्षितम् इत्य् अर्थः । अलब्ध-भोगः यद् यतोऽग्निगूतः । अग्नेः स्व-दूतस्य हविर्भाग् आनेतुर् जले प्रवेशासम्भवाद् इति भावः । यद्यप्य् अग्निना जलं न दुष्प्रवेशं तद्-अन्तः-स्थिताय वरुणायापि हविर्-वहनात्, तद् अपि तदीयं जलं दुष्प्रवेशम् एव रुद्रानुचरै रक्ष्यमाणत्वात् । अत एव सर्वत्राभिगामिनी ब्रह्म-हत्यापि तत्र गन्तुं न शशाकेति ज्ञेयम् । साहस्रं सहस्र-वर्षाणि व्याप्य अलक्षितः सर्वैर् अदृष्टः ॥१५॥

—ओ)०(ओ—

**॥ ६.१३.१६ ॥**

**तावत् त्रिणाकं नहुषः शशास**

**विद्या-तपो-योग-बलानुभावः ।**

**स सम्पद्-ऐश्वर्य-मदान्ध-बुद्धिर्**

**नीतस् तिरश्चां गतिम् इन्द्र-पत्न्या ॥**

**श्रीधरः : **त्रि-णाकम्, न अकं दुःखं यस्मिन्न् इति नाकः पुण्य-लोकः । तृतीयं नाकं स्वर्गम् । ननु मनुष्यस्य कुतः स्वर्ग-राज्यं तत्राह—विद्यादिभिर् अनुभावः सर्ग-पालन-सामर्थ्यं यस्य सः । तर्हि तस्मिन् सति कथम् इन्द्रस्य पुनः स्वर्ग-प्राप्तिः ? तत्राह—स नहुषः संपदैश्वर्याभ्यां यो मदस् तेनान्धा बुद्धिर् यस्य, स इन्द्र-पत्न्या शच्या तिरश्चां गतिं सर्प-योनिं नीत उपायेन प्रापितः । एवं ह्य् आख्यायते, नहुषः किल कदाचिद् इन्द्राणीम् उवाच । इन्द्रस् तावद् अहम् अतस् त्वं मां भजेति । तया चावेदित-वृत्तान्तो बृहस्पतिस् ताम् उवाच । ब्राह्मण-वाह्य-शिबिकायाम् आरुह्यागतम् त्वां भजिष्यामीति ब्रूहि ततोऽसौ ब्रह्म-शापात् पतिष्यतीति । तया च तथोक्तो नहुषोऽगस्त्यादीन् शिबिकां वाहयाम् आस । तदा शीघ्रं सर्प-सर्पेत्य्-अगस्त्यं पदा पस्पर्श । तेन कुपितेन सर्पो भवेति शप्तो महा-सर्पोऽजगरोऽभूद् इति ॥१६॥

**क्रम-सन्दर्भः : _न व्याख्यातम्।_**

**विश्वनाथः : **त्रिणाकम्, तृतीयं नाकं स्वर्गम् । ननु मनुष्यस्य कुतः स्वर्ग-राज्यम् ? तत्राह—विद्यादिभिर् अनुभावः सर्व-तेजो-हरण-सामर्थ्यं यस्य सः । तस्मिन् सति पुनर् इन्द्रस्य कुतः स्वर्ग-प्राप्तिः ? तत्राह—स नहुषः संपद्-ऐश्वर्याभ्यां यो मदस् तेनान्धा बुद्धिर् यस्य सः । इन्द्र-पत्न्या तिरश्चां गतिं सर्प-योनिं नीत उपायेन प्रापितः । एवं ह्य् आख्यायते, नहुषः किल कदाचिद् इन्द्राणीम् उवाच । इन्द्रस् तावद् अहम् अतस् त्वं मां भजेति । तया चावेदित-वृत्तान्तो बृहस्पतिस् ताम् उवाच । ब्राह्मण-वाह्य-शिबिकायाम् आरुह्यागतम् त्वाम् अहं भजिष्यामीति ब्रूहि । ततोऽसौ ब्रह्म-शापात् पतिष्यतीति । तया च तथैवोक्तो नहुषोऽगस्त्यादीन् शिबिकां वाहयाम् आस । तदा च शीघ्रं सर्प-सर्पेत्य्-अगस्त्यं पदा पस्पर्श । तेन च कुपितेन शप्तोऽजगरो बभूवेति ॥१६॥

—ओ)०(ओ—

**॥ ६.१३.१७ ॥**

**ततो गतो ब्रह्म-गिरोपहूत**

**ऋतम्भर-ध्यान-निवारिताघः ।**

**पापस् तु दिग्-देवतया हतौजास्**

**तं नाभ्यभूद् अवितं विष्णु-पत्न्या ॥**

**श्रीधरः : तत** इन्द्रः स्वर्गं **गतः** प्राप्तः । कथं-भूतः ?**ब्रह्म-गिरा** ब्राह्मण-वाक्येन **उपहूतः** सन् । **ऋतम्-भरः** सत्य-पालको हरिस् तस्य **ध्यानेन निवारितम् अघं** येन । प्राग् अपि तु **पापो** ब्रह्म-वधस् **तम्** इन्द्रं **नाभ्यभूत्** तस्याभिभवं नाकरोत् । कुतः ?**दिग्-देवतया** प्राग्-उदीच्यां दिशि स्थितया श्री-रुद्रेण । **अवितं** रक्षितं सन्तम् ॥१७॥

**क्रम-सन्दर्भः : _न व्याख्यातम्।_**

**विश्वनाथः : ब्रह्मणो** ब्राह्मणानां च **गिरा**"त्वाम् अश्वमेधेन याजयिष्याम" इति वाक्येन **उपहूतः** सन् ततो मानसात् सरसः सकाशात् स्वर्गं **गतः** । **ऋतम्भरः** सत्य-पालको विष्णुः । **अघं** प्रायश्चित्त-बलेन पापाचरण-लक्षणोऽपराधः । **पापः**ब्रह्म-हत्या-लक्षणं पापं पुंस्त्वम् आर्षम् । ईशान-**दिग्-देवतया** श्री-रुद्रेण, **विष्णु-पत्न्या** मानस-सरसः कमल-वन-स्थितया लक्ष्म्या ॥१७॥

—ओ)०(ओ—

**॥ ६.१३.१८ ॥**

**तं च ब्रह्मर्षयोऽभ्येत्य हयमेधेन भारत ।**

**यथावद् दीक्षयां चक्रुः पुरुषाराधनेन ह ॥**

**श्रीधरः : **पुरुषस्य हरेर् आराधनं यस्मिंस् तेन ॥१८॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.१३.१९ ॥**

**अथेज्यमाने पुरुषे सर्व-देवमयात्मनि ।**

**अश्वमेधे महेन्द्रेण वितते ब्रह्म-वादिभिः ॥**

**श्रीधरः : **सर्व-वेद-मयात्मनीति वा पाठः । ब्रह्म-वादिभिर् विततेऽनुष्ठितेऽश्वमेधे महेन्द्रेणेज्यमाने पुरुषे सति ॥१९॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.१३.२० ॥**

**स वै त्वाष्ट्र-वधो भूयान् अपि पाप-चयो नृप ।**

**नीतस् तेनैव शून्याय नीहार इव भानुना ॥**

**श्रीधरः : **तेनैव पुरुषेणैव शून्याय नीतः । नाशित इत्य् अर्थः ॥२०॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.१३.२१ ॥**

**स वाजिमेधेन यथोदितेन**

**वितायमानेन मरीचि-मिश्रैः ।**

**इष्ट्वाधियज्ञं पुरुषं पुराणम्**

**इन्द्रो महान् आस विधूत-पापः ॥**

**श्रीधरः : **अधिकृता यज्ञा येन तम् ॥२१॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.१३.२२ ॥**

**इदं महाख्यानम् अशेष-पाप्मनां**

**प्रक्षालनं तीर्थपदानुकीर्तनम् ।**

**भक्त्य्-उच्छ्रयं भक्त-जनानुवर्णनं**

**मरुत्वतः महेन्द्र-मोक्षं विजयम् ॥**

**श्रीधरः : **पाठादि विधातुम् आख्यानं स्तौति—इदम् इति । प्रक्षाल्यतेऽनेनेति प्रक्षालनम् । तीर्थ-पदस्यानुकीर्तनं यस्मिन् । भक्तेर् उच्छ्रयो यस्मिन् । भक्त-जनानाम् अनुवर्णनं यस्मिन् । महेन्द्रस्य मोक्षो यस्मिन् । मरुत्त्वतो विशेषेण जयो यस्मिन् ॥२२॥

**क्रम-सन्दर्भः : _न व्याख्यातम्।_**

**विश्वनाथः : **भक्त्य्-उच्छ्रयं भक्त्य्-उत्कर्ष-युक्तम् । मरुत्वत इन्द्रस्य । विशेषेण जयो यत्र तत् ॥२२॥ 

—ओ)०(ओ—

**॥ ६.१३.२३ ॥**

**पठेयुर् आख्यानम् इदं सदा बुधाः**

**शृण्वन्त्य् अथो पर्वणि पर्वणीन्द्रियम् ।**

**धन्यं यशस्यं निखिलाघ-मोचनं**

**तथायुषम् रिपुञ्जयं स्वस्त्य्-अयनम् ॥**

**श्रीधरः : **इन्द्रियं तत्-पाटव-करम् । इन्द्र-संबन्धीति वा । आयुषम् आयुष्यम् ॥२३॥

**क्रम-सन्दर्भः : _न व्याख्यातम्।_**

**विश्वनाथः : **इन्द्रियम् इन्द्रिय-पाटव-करम् । आयुषम् आयुष्करम् ॥२३॥

—ओ)०(ओ—

इति सारार्थ-दर्शिन्यां हर्षिण्यां भक्त-चेतसाम् ।

षष्ठे त्रयोदशोऽध्यायः सङ्गतः सङ्गतः सताम् ॥*॥

—ओ)०(ओ—


    इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां षष्ठ-स्कन्धे 


    इन्द्र-विजयो नाम 


    त्रयोदशोऽध्यायः ।

॥ ६.१३ ॥

(६.१४)


### अथ चतुर्दशोऽध्यायः


## चित्रकेतूपाख्याने 

**॥ ६.१४.१-२ ॥**

**श्री-परीक्षिद् उवाच—**

**रजस्-तमः-स्वभावस्य ब्रह्मन् वृत्रस्य पाप्मनः ।**

**नारायणे भगवति कथम् आसीद् दृढा मतिः ॥**

**देवानां शुद्ध-सत्त्वानाम् ऋषीणां चामलात्मनाम् ।**

**भक्तिर् मुकुन्द-चरणे न प्रायेणोपजायते ॥**

**श्रीधरः : **

वृत्रस्य ज्ञान-भक्त्य्-आदि श्रुत्वा पृष्टः परीक्षिता ।

हेतुम् आह चतुर्भिस् तत् प्राग्-जन्म-चरितोक्तिभिः ॥

चतुर्दशे तु सहसा कृच्छ्र-लब्धे सुते मृते ।

चित्रकेतोर् अतिस्नेहाद् अतिशोको निरूप्यते ॥

रजश् च तमश् च स्वभावो यस्य ॥१॥

**सनातनः **(ह।भ।वि। ११.५४५) : **शुद्ध-सत्त्व**-मयानाम् अपि **देवानाम्** **अमलात्मनां** निर्मल-चित्तानाम् अपि **ऋषीणाम्** । **प्रायेण** इति कदाचित् कस्यचिद् एव **जायत** इत्य् अर्थः ॥२॥

**क्रम-सन्दर्भः : **श्री-भगवज्-ज्ञानस्य दुर्लभत्वम् उक्त्वा, सत्-सङ्गेन सुलभत्वम् आह—देवानाम् इत्य्-आदि । 

यद्यपि सत्त्वात् सञ्जायते ज्ञानम् [गीता १४.१७] इत्य्-आदिना, कैवल्यं सात्त्विकं ज्ञानं [भा।पु। ११.२५.२४] इत्य्-आदिना, सत्त्वं यद् ब्रह्म-दर्शनम् [भा।पु। ११.२५.२४] इत्य्-आदिना च सत्त्वस्य ज्ञान-कारणत्वम् उक्तम्, तथापि भगवज्-ज्ञानस्य तु—देवानां शुद्ध-सत्त्वानाम् [भा।पु। ६.१४.२] इत्य्-उक्त्या, मुक्तानाम् अपि सिद्धानाम् [भा।पु। ६.१४.५] इत्य्-उक्त्या, सत्त्वादि-सद्-भावेऽपि भगवज्-ज्ञानस्याप्य् अभावात् । रजस्-तमः-स्वभावस्य इत्य्-आद्य्-उक्त्या, तद्-अभावेऽपि सद्-भावान् न सत्त्वस्य तत्-कारणत्वम्, किन्तु तद्-उत्तरत्वेन तस्य पूर्व-जन्मनि श्री-नारदादि-सङ्ग-वर्णनया—नैषां [भा।पु। ७.५.३२] इत्य्-आदौ, महीयसां पाद-रजोऽभिषेकं निष्किञ्चनानां न वृणीत यावत् इत्य्-उक्त्या च, भगवत्-कृपामृत-परिमल-पात्र-भूतस्य श्रीमतो महतः सङ्ग एव कारणम् । तत्-सङ्गश् च तुलयाम लवेनापि [भा।पु। १.१८.१३] इत्य्-उक्त्या निर्गुणावस्थातोऽप्य् अधिकत्वात् परम-निर्गुण एव । सप्तमस्य प्रथमे च—समः प्रियः सुहृद् ब्रह्मन् [भा।पु। ७.१.१] इत्य्-आदौ सगुणे देवादौ तस्य कृपा वास्तवी न भवति, किन्तु श्रीमत्-प्रह्लादादिष्व् एवेति प्रतिपादनान् महतां निर्गुणत्वाभिव्यक्त्या तत्-सङ्गस्यापि निर्गुणत्वं व्यक्तम् ॥१-२॥ [भक्ति-सन्दर्भ १३४]

**विश्वनाथः : **

चतुर्दशे चित्रकेतोर् विविक्ते कृपया सताम् ।

सुखं च दुःखं च सुतस्योत्पत्त्या मृत्युनाभवत् ॥

**शुद्ध-सत्त्वानां** शुद्धान्तः-करणानाम् । **प्रायेणेति** अन्तःकरण-शुद्धौ ज्ञानं यथा स्वतः स्यात्, तथा न भक्तिः । तस्याः साधु-सङ्गाद् विनाभाविनाभावित्वात् ॥१-२॥

 —ओ)०(ओ—

**॥ ६.१४.३-५ ॥**

**रजोभिः सम-सङ्ख्याताः पार्थिवैर् इह जन्तवः ।**

**तेषां ये केचनेहन्ते श्रेयो वै मनुजादयः ॥**

**प्रायो मुमुक्षवस् तेषां केचनैव द्विजोत्तम ।**

**मुमुक्षूणां सहस्रेषु कश्चिन् मुच्येत सिध्यति ॥**

**मुक्तानाम् अपि सिद्धानां नारायण-परायणः।**

**सुदुर्लभः प्रशान्तात्मा कोटिष्व् अपि महामुने॥**

**मध्वः : **नव-कोट्यस् तु देवानाम् ऋषयः सप्त-कोटयः ।


    नारायणायणाः सर्वे ये केचित् तत्-परायणाः ॥ इति च ।


    नारायणायना देवा ऋष्याद्यास् तत्-परायणाः ।


    ब्रह्माद्याः केचनैव स्युः सिद्धो योग्य-सुखं लभन् ॥ इति तन्त्र-भागवते ।


    सन्ताप-क्रोध-रागादिष्व् अनर्थ-कवचः क्वचित् ॥ इति शब्द-निर्णये ॥५॥

**श्रीधरः : **भक्तेर् दुर्लभत्वं प्रपञ्चयति—रजोभिर् इति त्रिभिः । पार्थिवैः रजोभिः परमाणुभिः समाः संख्याताः । अनन्ता इत्य् अर्थः । जन्तवो जीवाः । तेषां मध्ये ये केचन कतिपये श्रेयो धर्मम् ईहन्ते कुर्वन्ति । मुच्येत गृहादि-सङ्गाद् विमुच्यते । सिध्यति तत्त्वं जानाति ॥३-५॥

**सनातन **(ह।भ।वि। १०.१८७-१८९) **: **पार्थिवैः रजोभिः परमाणुभिः समाः सङ्ख्याता अनन्ता इत्य् अर्थः । जन्तवो जीवाः । तेषां मध्ये ये केचन कतिपये श्रेयो धर्मम् ईहन्ते कुर्वन्ति ॥३॥

मुच्यते गृहादि-सङ्गान् मुच्यते । सिध्यति तत्त्वं जानाति । यद् वा, मुच्येत संसारान् मुक्तो भवेत्, तस्मिन्न् अपि कश्चिद् एव सिध्यति । स्व-स्वरूपानुभव-रूपम् आनन्दांशं प्राप्नोति । एवं मुक्तेः सकाशात् सिद्धेर् विशेषः । यद् वा, मुच्येत जीवन्-मुक्तो भवेत् । सिध्यति भगवति परमानन्द-समुद्रे लीयते । एवं जीवन्-मुक्तत्वे स्वरूपानुभव-रूपानन्दांश-मात्रानुभवा, सिद्धत्वे चानन्द-विशेषानुभवेन पूर्वतोऽस्य श्रैष्ठ्यं सिद्धम् एव । भगवल्-लयत्वेऽपि पृथक्-स्थित्य्-अभिप्रायेणोत्तर-श्लोके सिद्धानाम् इति बहुत्वम् । एतच् च श्री-भागवतामृतोत्तर-खण्डे सम्यङ्-निरूपितम् एवास्ति ॥४॥

मुक्तानाम् अपि सिद्धानाम् अपि कोटिष्व् अपि मध्ये सुदुर्लभः परम-दुष्प्राप्यः । एवं परम-दौर्लभ्येनास्यात्यन्त-श्रेष्ठतमत्वम् उक्तम् । प्रशान्तात्मेति स्वरूप-मात्र-निर्देशः । तस्यैव मुख्यतमत्वं सम्पूर्ण-प्रशान्तत्वात् । हे महा-मुने ! इति एतच् च त्वम् एव सम्यग् जानासि, नान्यः । यद् वा, त्वम् एवैक एतादृशः, नान्य इति भावः ॥५॥

**क्रम-सन्दर्भः : **अत एव शुद्ध-प्रीतिमत एव सर्वतः श्रैष्ठ्यम् आह त्रिकेण—रजोभिर् इति । श्रेयः पर-लोक-सुख-साधनं धर्मादि । मुच्येत जीवन्-मुक्तो भवति । जीवन्-मुक्तस्य च यस्य भगवद्-आद्य्-अपराधो दैवान् न स्यात् स एव सिध्यति तत्-तल्-लक्षणाम् अन्तिमां मुक्तिं प्राप्नोति । येऽन्येऽरविन्दाक्ष विमुक्त-मानिनः [भा।पु। १०.२.३२] इत्य्-आदि-व्याख्यान-रीत्या जीवन्-मुक्तानाम् अप्य् अधः-पात-श्रवणात् । तथा वासना-भाष्य-धृत-भगवत्-परिशिष्ट-वचने—


    जीवन्-मुक्ताः प्रपद्यन्ते पुनः संसार-वासनाम् ।


    यद्य् अचिन्त्य-महा-शक्तौ भगवत्य् अपराधिनः ॥

इत्य्-आदि भक्ति-सन्दर्भे (१११, १२१) दर्शित-प्रमाणेभ्यस् तत्रापि कश्चिद् एव निर्विघ्नतां प्राप्नोतीत्य् अर्थः । तत्र जीवन्-मुक्तानां सिद्ध-मुक्तानां च याः कोटयस् तास्व् अपि नायं सुखापो भगवान् [भा।पु। १०.९.२१] इत्य् आदेः । मुक्तिं ददाति कर्हिचित् स्म न भक्ति-योगं [भा।पु। ५.६.१८] इत्य् अतश् च नारायण-परायणः सुदुर्लभ एव यतः स एव प्रशान्तात्मा प्रकृष्ट-भगवत्-तत्त्व-निष्ठा-वरिष्ठ इत्य् अर्थः । शमो मन्-निष्ठता बुद्धेः [भा।पु। ११.१९.१६] इति श्री-भगवता स्वयं व्याख्यातत्वात् । तत्र मुक्तानां प्राकृत-शरीरस्थत्वेऽपि तद्-अभिमान-शून्यानाम् । सिद्धानां—प्राप्त-सालोक्यादीनां च कोटिष्व् अपि मध्ये नारायण-सेवा-मात्राकाङ्क्षी सुदुर्लभः । प्रशान्तात्मा सर्वोपद्रव-रहितः ॥३-५॥

**प्रीति-सन्दर्भः (३५)**: अत एव शुद्ध-प्रीतिमत एव सर्वतः श्रैष्ठ्यम् आह—रजोभिर् इति त्रिभिः । श्रेयः पर-लोक-सुख-साधनं धर्मादि । मुच्येत जीवन्-मुक्तो भवति । जीवन्-मुक्तस्य च यस्य भगवद्-आद्य्-अपराधो दैवान् न स्यात् स एव सिध्यति तत्-तल्-लक्षणाम् अन्तिमां मुक्तिं प्राप्नोति । 


    आरुह्य कृच्छ्रेण परं पदं ततः


    पतन्त्य् अधोऽनादृत-युष्मद्-अङ्घ्रयः ॥ [भा।पु। १०.२.३२] 


    जीवन्-मुक्ताः प्रपद्यन्ते पुनः संसार-वासनाम् ।


    यद्य् अचिन्त्य-महा-शक्तौ भगवत्य् अपराधिनः ॥ [भगवत्-परिशिष्ट] 


    नानुव्रजति यो मोहाद् व्रजन्तं परमेश्वरम् ।


    ज्ञानाग्नि-दग्ध-कर्मापि स भवेद् ब्रह्म-राक्षसः ॥

इत्य्-आदि भक्ति-सन्दर्भे (१११, १२१) दर्शित-प्रमाणेभ्यः । तत्र जीवन्-मुक्तानां सिद्ध-मुक्तानां च याः कोटयः, तास्व् अपि नायं सुखापो भगवान् [भा।पु। १०.९.२१] इत्य्-आदेः, मुक्तिं ददाति कर्हिचित् स्म न भक्ति-योगम् [भा।पु। ५.६.१८] इत्य् अतश् च नारायण-परायणः सुदुर्लभ एव, यतः स एव प्रशान्तात्मा प्रकृष्ट-भगवत्-तत्त्व-निष्ठा-वरिष्ठ इत्य् अर्थः । शमो मन्-निष्ठता बुद्धेः [भा।पु। ११.१९.१६] इति श्री-भगवता स्वयं व्याख्यातत्वात् ।

**विश्वनाथः : **तेषां मध्ये ये केचनैव मनुज-देव-गन्धर्वादयो भवन्ति न तु सर्वे । तेषाम् अपि मध्ये ये केचनैव श्रेयो-धर्मादि ॥३॥ मुच्येत जीवन्मुक्तो भवेत् ॥४॥ 

मुक्तानाम् अपि मध्ये कश्चिद् एव सिद्ध्यतीति तत्रैतद् उक्तं भवति मोक्ष-साधनवन्तोऽपि बहवो मुक्ता न भवन्ति, किन्तु केचिद् एव, मुक्ता अपि सर्वे सिद्धा न भवन्ति किन्तु केचिद् एव। 

जीवन्-मुक्ता अपि पुनर् बन्धनं यान्ति कर्मभिः ।


    यद्य् अचिन्त्य-महा-शक्तौ भगवत्य् अपराधिनः ॥ इत्य्-आद्य् उक्तेः ।

ते च सिद्धाः सन्निहित-सायुज्या एवोच्यन्ते तेषां मध्ये नारायण-परायण इति निर्धारणानुपपत्तेः षष्ठीयं पञ्चम्य्-अर्थ एव । ततश् च मुक्तेभ्यः सिद्धेभ्यश् च सकाशात् नारायण-परायणः श्रैष्ठ्यात् सुदुर्लभः । यद् वा, अयम् अत्र विवेकः । ज्ञानं हि द्विविधं केवलं भक्ति-सहितं च । तत्र केवल-ज्ञानेन स्थूल-तुषावघातिन इव मुकुक्षवोऽपि न मुच्यन्ते । भक्ति-सहितं ज्ञानं च द्विविधं भगवद्-आकारे माया-बुद्ध्या अनादरेऽपि तद्-भक्ति-सहितम्, तया विनैव तद्-आदरे सति तद्-भक्ति-सहितं च । तत्राद्ये खलु मुक्ता न भवन्ति किन्तु मुक्ताभिमानिन एव । तादृशा भक्त्या अविद्यां सम्यङ् निरस्यविद्योदयं च सम्यग् असम्पाद्य सद्य एवान्तर्धानात् तया विना च तत्-पदार्थ-ज्ञानाभावान् न ब्रह्मणि लीयन्ते । तत्र—येऽन्येऽरविन्दाक्ष विमुक्त-मानिनः [भा।पु। १०.२.३२] इति प्रमाणम् । भगवद्-गीता च—


    अवजानन्ति मां मूढा मानुषीं तनुम् आश्रितम् ।


    परं भावम् अजानन्तो मम भूत-महेश्वरम् ॥ 


    मोघाशा मोघ-कर्माणो मोघ-ज्ञाना विचेतसः ।


    राक्षसीम् आसुरीं चैव प्रकृतिं मोहिनीं श्रिताः ॥ [गीता ९.११-१२] 

अनयोर् अर्थः—मानुषीं तनुम् आश्रितंमां मूढा अवजानन्ति, सार्वत्रिक्या मानुष्यास् तनोर् मायिकत्व-दर्शनात् मदीयाया अपि मानुष्यास् तनोर् मायिकत्व-कल्पनम् एव ममावज्ञा । मम मानुषीं तनुं कीदृशीं परं भावं श्रेष्ठं सत्त्वं विशुद्धं सत्त्वम् इत्य् अर्थः । कीदृशम् ? भूत-महेश्वरम् । भूतानां ब्रह्मादि-तृणान्त-जीवानां महेश्वरं परम-कारणम्, मम मानुषी-तनुर् एव स्वीकृता प्राकृत-सर्व-वस्तु-कारणम् इत्य् अर्थः ।

मोघाशा इति यदि ते मद्-भक्ताः स्युस् तदा ते मोघाशा मत्-प्राप्त्य्-आशा तेषां व्यर्था स्यात् । यदि ते कर्मिणस् तदा ते मोघ-कर्माणः स्युस् तेषां स्वर्गो न स्यात् । यदि ते ज्ञानिनस् तदा मोघ-ज्ञानास् तेषां मोक्षो न स्यात्, तर्हि तेषां किं स्यात् ? इत्य् अत आह—राक्षसीम् इति, राक्षस्यादि-योनौ जन्म स्याद् इत्य् अर्थः । द्वितीये तु अविद्या-विद्ययोर् उपरामेऽप्य् अनुपरतया ज्ञान-शावल्य-रहितया भक्त्या तत्-पदार्थं ज्ञात्वा ब्रह्म-सायुज्यं प्राप्नुवन्ति । यद् उक्तम्—


    ब्रह्म-भूतः प्रसन्नात्मा न शोचति न काङ्क्षति ।


    समः सर्वेषु भूतेषु मद्-भक्तिं लभते पराम् ॥


    भक्त्या माम् अभिजानाति यावान् यश् चास्मि तत्त्वतः ।


    ततो मां तत्त्वतो ज्ञात्वा विशते तद्-अनन्तरम् ॥ [गीता १८.५४-५५]

किं च, तेषां सिद्धानां मध्ये कोऽपि भक्त्या तत्-पदार्थानुभवारम्भ-समये यदि कस्यचिच् छुद्ध-भक्तस्य कृपया पूर्णां शुद्धां भक्तिं प्राप्नोति, तदा तन्-माधुर्य-लाभात् सायुज्यम् अरोचयित्वा नारायण-परायणः स्याद् इति निर्धारण-षष्ठ्य् अपि व्याख्येया । तत्रानुग्राहक-भक्तस्य शान्तत्वे शान्त-भक्त इति दासादिर् इति । अस्याति-वैरल्येन दौर्लभ्यात् प्रकृआन्त-सहस्र-शब्दम् अप्रयुज्य कोटिष्व् अपीत्य् आह स्म ॥५॥

 —ओ)०(ओ—

**॥ ६.१४.६ ॥**

**वृत्रस् तु स कथं पापः सर्व-लोकोपतापनः ।**

**इत्थं दृढ-मतिः कृष्ण आसीत् सङ्ग्राम उल्बणे ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः : **एवं परम-दुर्लभा त्रिगुणातीता भक्ति-त्रिगुणान्धे असुरे वृत्रे कथम् अवर्ततेति पृच्छति वृत्रस् त्व् इति ॥६॥

 —ओ)०(ओ—

**॥ ६.१४.७ ॥**

**अत्र नः संशयो भूयान् छ्रोतुं कौतूहलं प्रभो ।**

**यः पौरुषेण समरे सहस्राक्षम् अतोषयत् ॥**

**श्रीधरः : **न चेन्द्र-भिया कृष्णं शरणं गत इत्य् आह—यः पौरुषेणेति ॥७॥

**क्रम-सन्दर्भः, विश्वनाथः : _न व्याख्यातम्।_**

 —ओ)०(ओ—

**॥ ६.१४.८ ॥**

**श्री-सूत उवाच—**

**परीक्षितोऽथ सम्प्रश्नं भगवान् बादरायणिः ।**

**निशम्य श्रद्दधानस्य प्रतिनन्द्य वचोऽब्रवीत् ॥**

_न कतमेनापि व्याख्यातम्।_

 —ओ)०(ओ—

**॥ ६.१४.९ ॥**

**श्री-शुक उवाच—**

**शृणुष्वावहितो राजन्न् इतिहासम् इमं यथा ।**

**श्रुतं द्वैपायन-मुखान् नारदाद् देवलाद् अपि ॥**

**श्रीधरः : **यथा यथावत् शृणु ॥९॥

**क्रम-सन्दर्भः, विश्वनाथः : _न व्याख्यातम्।_**

 —ओ)०(ओ—

**॥ ६.१४.१० ॥**

**आसीद् राजा सार्वभौमः शूरसेनेषु वै नृप ।**

**चित्रकेतुर् इति ख्यातो यस्यासीत् कामधुङ् मही ॥**

_न कतमेनापि व्याख्यातम्।_

 —ओ)०(ओ—

**॥ ६.१४.११ ॥**

**तस्य भार्या-सहस्राणां सहस्राणि दशाभवन् ।**

**सान्तानिकश् चापि नृपो न लेभे तासु सन्ततिम् ॥**

**श्रीधरः : **भार्या-सहस्राणां दश-सहस्राणि कोटिर् इत्य् अर्थः । सान्तानिकः स्वयं सन्तानार्होऽपि पुत्रोत्पादन-सपर्थोऽपि तासु सन्ततिं न लेभे । सर्वास् ता वन्ध्या एव दैव-योगेन मिलिता इति भावः ॥११॥

**क्रम-सन्दर्भः : _न व्याख्यातम्।_**

**विश्वनाथः : **भार्या-सहस्राणां दश-सहस्राणि कोटिर् इत्य् अर्थः । सान्तानिकः सन्तान-प्रयोजनकः न केवलं विषय-भोगार्थम् एव तावन्त्यो भार्या इति भावः ॥११॥

 —ओ)०(ओ—

**॥ ६.१४.१२ ॥**

**रूपौदार्य-वयो-जन्म- विद्यैश्वर्य-श्रियादिभिः ।**

**सम्पन्नस्य गुणैः सर्वैश् चिन्ता बन्ध्या-पतेर् अभूत् ॥**

**श्रीधरः : **तद् एवाह—बन्ध्या-पतेर् इति ॥१२॥

**क्रम-सन्दर्भः : _न व्याख्यातम्।_**

**विश्वनाथः : **बन्ध्या-पतेर् इति सर्वास् ता बन्ध्या एव दैव-योगेन मिलिता इति भावः ॥१२॥

 —ओ)०(ओ—

**॥ ६.१४.१३ ॥**

**न तस्य सम्पदः सर्वा महिष्यो वाम-लोचनाः ।**

**सार्वभौमस्य भूश् चेयम् अभवन् प्रीति-हेतवः ॥**

_न कतमेनापि व्याख्यातम्।_

 —ओ)०(ओ—

**॥ ६.१४.१४ ॥**

**तस्यैकदा तु भवनम् अङ्गिरा भगवान् ऋषिः ।**

**लोकान् अनुचरन्न् एतान् उपागच्छद् यदृच्छया ॥**

**श्रीधरः, विश्वनाथः : _न व्याख्यातम्।_**

**क्रम-सन्दर्भः : **ततः सत्-सङ्ग-हेतुश् च सतां स्वैरचारितैव, नान्यः । यथाह—तस्यैकदेति । यदृच्छयास्वैरतया, न तु हेत्व्-अन्तर-प्रयुक्ततेत्य् अर्थः । यदृच्छा स्वैरता इत्य् अमरः । सत्सु परमेश्वर-प्रयोक्तृत्वं च सद्-इच्छानुसारेणैव । तद्-उक्तं—अहं भक्त-पराधीनः [भा।पु। ९.४.६३] इति । अत्रापि तदैव तस्य [चित्रकेतोः] पर-तत्त्व-साम्मुख्यं जातम्, कालान्तरे तु प्रादुर्भूतम् इति मन्तव्यम् । अत एव तद्-विलास-समये श्रीमताङ्गिरसैव इति वक्ष्यते [भा।पु। ६.१५.१९] ॥१४॥

 —ओ)०(ओ—

**॥ ६.१४.१५-१६ ॥**

**तं पूजयित्वा विधिवत् प्रत्युत्थानार्हणादिभिः ।**

**कृतातिथ्यम् उपासीदत् सुखासीनं समाहितः ॥**

**महर्षिस् तम् उपासीनं प्रश्रयावनतं क्षितौ ।**

**प्रतिपूज्य महाराज समाभाष्येदम् अब्रवीत् ॥**

**श्रीधरः : **उपासीदत् तस्य समीपम् उपविवेश । समाहितः संयतः ॥१५-१६॥

**क्रम-सन्दर्भः, विश्वनाथः : _न व्याख्यातम्।_**

 —ओ)०(ओ—

**॥ ६.१४.१७ ॥**

**अङ्गिरा उवाच—**

**अपि तेऽनामयं स्वस्ति प्रकृतीनां तथात्मनः ।**

**यथा प्रकृतिभिर् गुप्तः पुमान् राजा च सप्तभिः ॥**

**श्रीधरः : **अपि किम् । अनामयम् आरोग्यम् । स्वस्ति शुभम् । प्रकृत्य्-अधीनम् एव हि राज्यम् इति सदृष्टान्तम् आह । यथा महद्-आद्य्-आदिभिः सप्तभिः पुमान् जीवो नित्यं गुप्तो भवति नतु तद् व्यतिरेकेण क्षणम् अपि तिष्ठति तथा राजापि सप्त-प्रकृतिभिः—


    स्वाम्य्-अमात्यौ जनपदा दुर्ग-द्रविण-सञ्चयाः । 


    दण्डो मित्रं च तस्यैताः सप्त प्रकृतयो मताः ॥

इत्य् उक्त-लक्षणाभिर् नित्यं गुप्तः सन् । स्वामी गुरुः स्वयं वा ॥१७॥

**क्रम-सन्दर्भः : _न व्याख्यातम्।_**

**विश्वनाथः : **अपि किम् अनामयम् आरोग्यं स्वस्ति शुभं प्रकृतीनाम् अमात्यादीनाम् । राज्ञः सुखम् अमात्यादि-सुखाधीनम् एव अमात्यादि-सुखम् अपि राज-सुखाधीनम् इति सुदृष्टान्तम् आह—यथा महद्-आदिभिः प्रकृतिभिः सप्तभिः पुमान् जीवो नित्यं गुप्तो भवति न तु तद्-व्यतिरेकेण क्षणम् अपि तिष्ठति तथा राजापि सप्तभिः स्वाम्य्-अमात्य-सुहृत्-कोष-राष्ट्र-दुर्ग-बलैः । स्वाम्य् अत्र गुरुः ॥१७॥

 —ओ)०(ओ—

**॥ ६.१४.१८ ॥**

**आत्मानं प्रकृतिष्व् अद्धा निधाय श्रेय आप्नुयात् ।**

**राज्ञा तथा प्रकृतयो नरदेवाहिताधयः ॥**

**श्रीधरः : **आत्मानं प्रकृतिष्व् अद्धा साक्षान् निधाय तद् अनुवर्तिनं कृत्वा श्रेयो राज्य-सुखं प्राप्नुयाद् इत्य् अर्थः । प्रकृतीनां च सुखं राजाधीनम् एवेत्य् आह—हे नरदेव, तथा प्रकृतयोऽपि राज्ञा आहिताधयो निहित-निक्षेपा धनैः समृद्धा भवन्ति । पाठान्तरे आसमन्ततो हताधयो निरस्तमनो-दुःखा भवन्तीत्य् अर्थः ॥१८॥

**क्रम-सन्दर्भः : _न व्याख्यातम्।_**

**विश्वनाथः : **राजा आत्मानं स्व-प्रकृतिषु निधाय आत्म-सर्व-भारं निक्षिप्य इत्य् अर्थः ।श्रेयः राज्य-सुखम् । नरदेवे राजन्य् एव आहितः अर्पितः आधिर् धन-तुरग-हस्तादि-तृष्णा-मूला मनः-पीडा यैस् ते । राज्ञा गुप्ता । आहताधय इति पाठे नरदेवेन नाशित-मनो-दुःखाः श्रेयः आप्नुयुः ॥१८॥

 —ओ)०(ओ—

**॥ ६.१४.१९ ॥**

**अपि दाराः प्रजामात्या भृत्याः श्रेण्योऽथ मन्त्रिणः ।**

**पौरा जानपदा भूपा आत्मजा वश-वर्तिनः ॥**

**श्रीधरः : **प्रजाश् च अमात्यश् च श्रेण्यश् च समय-विशेषेण सङ्घशो वर्तमाना वणिक् प्रभृतयः पौराः पुर-वासिनः । जानपदास् तत् तद् देशाधिकारिणः । मन्त्र-सहायो मन्त्री कर्म-सहायोऽमात्य इति भेदः ॥१९॥

**क्रम-सन्दर्भः : _न व्याख्यातम्।_**

**विश्वनाथः : **किं च, राज्ञोऽपि यद्य् आज्ञा-कारिणः सर्व-जनाः स्युस् तदैव सुखम् इत्य् आह अपीति श्रेण्यस् तैलिक-ताम्बूलिकादयः ॥१९॥

 —ओ)०(ओ—

**॥ ६.१४.२० ॥**

**यस्यात्मानुवशश् चेत् स्यात् सर्वे तद्-वशगा इमे ।**

**लोकाः सपाला यच्छन्ति सर्वे बलिम् अतन्द्रिताः ॥**

**श्रीधरः, विश्वनाथः : **तव मनः स्व-वशं न वेत्य् अर्थात् पृच्छति—यस्येति । अनुवशः अनुवर्ती अधीनः ॥२०॥

**क्रम-सन्दर्भः : _न व्याख्यातम्।_**

 —ओ)०(ओ—

**॥ ६.१४.२१ ॥**

**आत्मनः प्रीयते नात्मा परतः स्वत एव वा ।**

**लक्षयेऽलब्ध-कामं त्वां चिन्तया शबलं मुखम् ॥**

**श्रीधरः : **आत्मा भवान् । आत्मना न प्रीयते न तुष्यति तत् किम् । परतो वा स्वतो वाऽलब्ध-कामं त्वां लक्षये ॥२१॥

**क्रम-सन्दर्भः : **आत्मन इति । यतस् तव मुखं चिन्तया शवलं लक्ष्यते ॥२१॥

**विश्वनाथः : **तद् अप्य् अब्रुवाणं राजानं पुनर् आह तव आत्मनो देहस्यात्मा स्वत एव वा परत एव हेतोर् वा न प्रीयते सुखम् एवास्मीति चेन् न हि त्य् आह लक्षय इति ॥२१॥

 —ओ)०(ओ—

**॥ ६.१४.२२ ॥**

**एवं विकल्पितो राजन् विदुषा मुनिनापि सः ।**

**प्रश्रयावनतोऽभ्याह प्रजा-कामस् ततो मुनिम् ॥**

**श्रीधरः : **विदुषा सर्व-ज्ञेनापि ॥२२॥

**क्रम-सन्दर्भः : **विकल्पितो विविध-कल्पना-विषयीकृतः ॥२२॥

**विश्वनाथः : **विकल्पितः विविध-विकल्प-विषयीकृतः । विदुषा सर्वज्ञेनापि तन्-मुखाद् एव तद् दुःखं श्रोतुम् इति भावः ॥२२॥

 —ओ)०(ओ—

**॥ ६.१४.२३ ॥**

**चित्रकेतुर् उवाच—**

**भगवन् किं न विदितं तपो-ज्ञान-समाधिभिः ।**

**योगिनां ध्वस्त-पापानां बहिर् अन्तः शरीरिषु ॥**

**श्रीधरः : **अलब्ध-कामत्वं कथयन् पुत्रं वाचते—भगवन्न् इति चतुर्भिः ॥२३॥

**क्रम-सन्दर्भः : _न व्याख्यातम्।_**

**विश्वनाथः : **शरीरिष्व् अस्मद्-विधेषु ॥२३॥

 —ओ)०(ओ—

**॥ ६.१४.२४ ॥**

**तथापि पृच्छतो ब्रूयां ब्रह्मन्न् आत्मनि चिन्तितम् ।**

**भवतो विदुषश् चापि चोदितस् त्वद्-अनुज्ञया ॥**

**श्रीधरः : _न व्याख्यातम्।_**

**क्रम-सन्दर्भः : **यतश् चोदितो नोदितस् ततस् तद्-अनुज्ञया ब्रूयात् ॥२४॥

**विश्वनाथः : **पृच्छतो भगवतोऽहम् आज्ञा-कारीत्य् अर्थः । आत्मनि मनसि चिन्तितं चिन्ताम् ॥२४॥

 —ओ)०(ओ—

**॥ ६.१४.२५ ॥**

**लोक-पालैर् अपि प्रार्थ्याः साम्राज्यैश्वर्य-सम्पदः ।**

**न नन्दयन्त्य् अप्रजं मां क्षुत्-तृट्-कामम् इवापरे ॥**

**श्रीधरः : **अप्रजम् अपुत्रम् । क्षुत्-तृड्भ्याम् अन्न-पान-कामम् अपरे स्रक् चन्दनादयो यथा न सुखयन्ति ॥२५॥

**क्रम-सन्दर्भः : _न व्याख्यातम्।_**

**विश्वनाथः : **क्षुत्-तृड्भ्याम् अन्न-जलयोः कामो यस्य तम् अपरे स्रक्-चन्दनादयः ॥२५॥

 —ओ)०(ओ—

**॥ ६.१४.२६ ॥**

**ततः पाहि महा-भाग पूर्वैः सह गतं तमः ।**

**यथा तरेम दुष्पारं प्रजया तद् विधेहि नः ॥**

**श्रीधरः : **पूर्वैः पित्रादिभिः सह गतं प्राप्तं तमो नरकं प्रजया यथा तरेम तत् तथा विधेहि ॥२६॥

**क्रम-सन्दर्भः : _न व्याख्यातम्।_**

**विश्वनाथः : **पूर्वैः पित्रादिभिः सह गतं प्राप्तं तमो नरकं प्रजया यथा तरेम तथा विधेहि ॥२६॥

 —ओ)०(ओ—

**॥ ६.१४.२७ ॥**

**श्री-शुक उवाच—**

**इत्य् अर्थितः स भगवान् कृपालुर् ब्रह्मणः सुतः ।**

**श्रपयित्वा चरुं त्वाष्ट्रं त्वष्टारम् अयजद् विभुः ॥**

**श्रीधरः : _न व्याख्यातम्।_**

**क्रम-सन्दर्भः : **पुत्र-दान-मिषेण वैराग्योत्पादन-द्वारा भगवद्-अभिमुखी-करणेच्छुत्वात् कृपालुः । तथा च वक्ष्यते स्वयम् एव—


    तदैव ते परं ज्ञानं ददामि गृहम् आगतः ।


    ज्ञात्वान्याभिनिवेशं ते पुत्रम् एव ददाम्य् अहम् ॥ [भा।पु। ६.१५.३०] इति ॥२७॥

**विश्वनाथः : **त्वाष्ट्रं त्वष्टृ-देवताकम् ॥२७॥

 —ओ)०(ओ—

**॥ ६.१४.२८ ॥**

**ज्येष्ठा श्रेष्ठा च या राज्ञो महिषीणां च भारत ।**

**नाम्ना कृतद्युतिस् तस्यै यज्ञोच्छिष्टम् अदाद् द्विजः ॥**

**श्रीधरः : **यज्ञोच्छिष्टं यज्ञ-शेषम् ॥२८॥

**क्रम-सन्दर्भः : _न व्याख्यातम्।_**

**विश्वनाथः : **प्रथम-व्यूढत्वेन ज्येष्ठा सौभाग्यातिशयेन च श्रेष्ठा यज्ञोच्छिष्टं यज्ञेश्वरं चरुम् ॥२८॥

 —ओ)०(ओ—

**॥ ६.१४.२९ ॥**

**अथाह नृपतिं राजन् भवितैकस् तवात्मजः ।**

**हर्ष-शोक-प्रदस् तुभ्यम् इति ब्रह्म-सुतो ययौ ॥**

**श्रीधरः : **जन्मना हर्षं मरणेन च शोकं प्रददातीति तथा । इत्य् एवम् उक्त्वा ययौ ॥२९॥

**क्रम-सन्दर्भः : **निज-दोष-प्रत्याख्यानार्थं हर्ष-शोक-प्रद इत्य् उक्तम् ॥२९॥

**विश्वनाथः : **हर्ष-शोक-प्रद इति । केन प्रकारेण हर्ष-प्रदः ? केन प्रकारेण शोक-प्रदः ? इति सम्प्रत्य् अहं किं ब्रवीमि जन्म-मृत्युभ्यां राजैवायत्यां ज्ञास्यति किं चेयम् अप्रियोक्तिर् अपि सम्प्रत्य् अवश्य-वाच्यैवाग्रे राज्ञा दास्यमानस्योपालम्भनस्य प्रत्युत्तरार्थम् इति मनसि विमृश्य तत्त्वं स्पष्टम् अनुक्त्वा ययौ । पुत्रो मे बहु-गुणान्वितो भविष्यतीति हर्षदस् तद् अपि ऐश्वर्याधिक्यान् न मे वचस्करो भविष्यतीति शोकद इति भवतु, तद् दुःखं मया षोढव्यम् इति मनसि विचार्य राजा त्व् आनन्दैवेति ज्ञेयम् ॥२९॥

 —ओ)०(ओ—

**॥ ६.१४.३० ॥**

**सापि तत्-प्राशनाद् एव चित्रकेतोर् अधारयत् ।**

**गर्भं कृतद्युतिर् देवी कृत्तिकाग्नेर् इवात्मजम् ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः : **अग्नेः सकाशात् कृत्तिका स्वात्मजम् इवेत्य् अर्थः ॥३०॥

 —ओ)०(ओ—

**॥ ६.१४.३१ ॥**

**तस्या अनुदिनं गर्भः शुक्ल-पक्ष इवोडुपः ।**

**ववृधे शूरसेनेश-तेजसा शनकैर् नृप ॥**

_न कतमेनापि व्याख्यातम्।_

 —ओ)०(ओ—

**॥ ६.१४.३२ ॥**

**अथ काल उपावृत्ते कुमारः समजायत ।**

**जनयन् शूरसेनानां शृण्वतां परमां मुदम् ॥**

**श्रीधरः : **शूरसेनानाम् ईशस्य तेजसा वीर्येण यो गर्भः स ववृद्धे ॥३२॥

**क्रम-सन्दर्भः, विश्वनाथः : _न व्याख्यातम्।_**

 —ओ)०(ओ—

**॥ ६.१४.३३ ॥**

**हृष्टो राजा कुमारस्य स्नातः शुचिर् अलङ्कृतः ।**

**वाचयित्वाशिषो विप्रैः कारयाम् आस जातकम् ॥**

**श्रीधरः : **जातकं जात-कर्म ॥३३॥

**क्रम-सन्दर्भः, विश्वनाथः : _न व्याख्यातम्।_**

 —ओ)०(ओ—

**॥ ६.१४.३४ ॥**

**तेभ्यो हिरण्यं रजतं वासांस्य् आभरणानि च ।**

**ग्रामान् हयान् गजान् प्रादाद् धेनूनाम् अर्बुदानि षट् ॥**

**श्रीधरः : **अर्बुदं दश-कोटयः । वेदे तु कोटिर् एवार्बुदम् । नियुतं च प्रयुतं चार्बुदं चेति प्रयुतान् अन्तरं निर्देशात् ॥३४॥

**क्रम-सन्दर्भः, विश्वनाथः : _न व्याख्यातम्।_**

 —ओ)०(ओ—

**॥ ६.१४.३५ ॥**

**ववर्ष कामान् अन्येषां पर्जन्य इव देहिनाम् ।**

**धन्यं यशस्यम् आयुष्यं कुमारस्य महा-मनाः ॥**

**श्रीधरः : **धन्यं धन-कर्म । आयुष्यम् आयुष्करम् । महामना अत्युदारः ॥३५॥

**क्रम-सन्दर्भः : _न व्याख्यातम्।_**

**विश्वनाथः : **धन्यम् उत्तमं कामं ववर्ष, न त्व् अधन्यम् । महा-मना अत्युदारः ॥३५॥

 —ओ)०(ओ—

**॥ ६.१४.३६ ॥**

**कृच्छ्र-लब्धेऽथ राजर्षेस् तनयेऽनुदिनं पितुः ।**

**यथा निःस्वस्य कृच्छ्राप्ते धने स्नेहोऽन्ववर्धत ॥**

_न कतमेनापि व्याख्यातम्।_

 —ओ)०(ओ—

**॥ ६.१४.३७ ॥**

**मातुस् त्व् अतितरां पुत्रे स्नेहो मोह-समुद्भवः ।**

**कृतद्युतेः सपत्नीनां प्रजा-काम-ज्वरोऽभवत् ॥**

**श्रीधरः : **मोहस्य समुद्भवो यस्मिन् । प्रजा-काम-रूपो ज्वरस् तापः ॥३७॥

**क्रम-सन्दर्भः : _न व्याख्यातम्।_**

**विश्वनाथः : **प्रजा-काम-रूपो ज्वरस् तापः ॥३७॥

 —ओ)०(ओ—

**॥ ६.१४.३८-३९ ॥**

**चित्रकेतोर् अतिप्रीतिर् यथा दारे प्रजावति ।**

**न तथान्येषु सञ्जज्ञे बालं लालयतोऽन्वहम् ॥**

**ताः पर्यतप्यन्न् आत्मानं गर्हयन्त्योऽभ्यसूयया ।**

**आनपत्येन दुःखेन राज्ञश् चानादरेण च ॥**

**श्रीधरः : **दार इत्य् एकवचनम् आर्षम् ।आनपत्येन अपुत्रत्व-निमित्तेन ॥३८-३९॥

**क्रम-सन्दर्भः, विश्वनाथः : _न व्याख्यातम्।_**

 —ओ)०(ओ—

**॥ ६.१४.४० ॥**

**धिग् अप्रजां स्त्रियं पापां पत्युश् चागृह-सम्मताम् ।**

**सुप्रजाभिः सपत्नीभिर् दासीम् इव तिरस्कृताम् ॥**

**श्रीधरः : **न गृहे सम्मतां न बहुमताम् । यद् वा, , गृहिण्य् एव गृहं न भार्येति सम्मताम् इत्य् अर्थः ॥४०॥

**क्रम-सन्दर्भः : _न व्याख्यातम्।_**

**विश्वनाथः : **अगृहं गृह-भिन्नं वनं तत्रैव सम्मतां पत्युर् इति वन-वास-दानार्हाम् इत्य् अर्थः ॥४०॥

 —ओ)०(ओ—

**॥ ६.१४.४१ ॥**

**दासीनां को नु सन्तापः स्वामिनः परिचर्यया ।**

**अभीक्ष्णं लब्ध-मानानां दास्या दासीव दुर्भगाः ॥**

**श्रीधरः : **दास्यादासी यथा तथा वयं दुर्भगाः ॥४१॥

**क्रम-सन्दर्भः : _न व्याख्यातम्।_**

**विश्वनाथः : **दास्या दासीवकस्याश्चिद् दुर्भगाया दास्या दास्य इव वयं दुर्भगा इत्य् अर्थः ॥४१॥

 —ओ)०(ओ—

**॥ ६.१४.४२ ॥**

**एवं सन्दह्यमानानां सपत्न्याः पुत्र-सम्पदा ।**

**राज्ञोऽसम्मत-वृत्तीनां विद्वेषो बलवान् अभूत् ॥**

**श्रीधरः : **न सम्मता वृत्तिर् जीवनं यासाम् ॥४२॥

**क्रम-सन्दर्भः : _न व्याख्यातम्।_**

**विश्वनाथः : **राज्ञोऽसम्मता वृत्तिश् चरित्रं यासाम् ॥४२॥

 —ओ)०(ओ—

**॥ ६.१४.४३ ॥**

**विद्वेष-नष्ट-मतयः स्त्रियो दारुण-चेतसः ।**

**गरं ददुः कुमाराय दुर्मर्षा नृपतिं प्रति ॥**

**श्रीधरः : **विद्वेषेण नष्टा मतिर् यासां ताः । गरं विषम् । दुर्मर्षा असहमानाः ॥४३॥

**क्रम-सन्दर्भः : _न व्याख्यातम्।_**

**विश्वनाथः : **दुर्मर्षा असहमानाः ॥४३॥

 —ओ)०(ओ—

**॥ ६.१४.४४ ॥**

**कृतद्युतिर् अजानन्ती सपत्नीनाम् अघं महत् ।**

**सुप्त एवेति सञ्चिन्त्य निरीक्ष्य व्यचरद् गृहे ॥**

_न कतमेनापि व्याख्यातम्।_

 —ओ)०(ओ—

**॥ ६.१४.४५ ॥**

**शयानं सुचिरं बालम् उपधार्य मनीषिणी ।**

**पुत्रम् आनय मे भद्रे इति धात्रीम् अचोदयत् ॥**

**श्रीधरः : **धात्रीं स्तन-दायिनीम् ॥४५॥

**क्रम-सन्दर्भः, विश्वनाथः : _न व्याख्यातम्।_**

 —ओ)०(ओ—

**॥ ६.१४.४६ ॥**

**सा शयानम् उपव्रज्य दृष्ट्वा चोत्तार-लोचनम् ।**

**प्राणेन्द्रियात्मभिस् त्यक्तं हतास्मीत्य् अपतद् भुवि ॥**

**श्रीधरः : **उद्गते तारके कनीनिके ययोस् ते लोचने यस्य तम् ॥४६॥

**क्रम-सन्दर्भः, विश्वनाथः : _न व्याख्यातम्।_**

 —ओ)०(ओ—

**॥ ६.१४.४७ ॥**

**तस्यास् तदाकर्ण्य भृशातुरं स्वरं**

**घ्नन्त्याः कराभ्याम् उर उच्चकैर् अपि ।**

**प्रविश्य राज्ञी त्वरयात्मजान्तिकं**

**ददर्श बालं सहसा मृतं सुतम् ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः : **बालम् एव सुतं तं मृतं ददर्शेत्य् अन्वयः ॥४७॥

 —ओ)०(ओ—

**॥ ६.१४.४८ ॥**

**पपात भूमौ परिवृद्धया शुचा**

**मुमोह विभ्रष्ट-शिरोरुहाम्बरा ॥**

**श्रीधरः : **विभ्रष्टाः शिरोरुहा अम्बरं च यस्याः सा ।

**क्रम-सन्दर्भः, विश्वनाथः : _न व्याख्यातम्।_**

 —ओ)०(ओ—

**॥ ६.१४.४९ ॥**

**ततो नृपान्तःपुर-वर्तिनो जना**

**नराश् च नार्यश् च निशम्य रोदनम् ।**

**आगत्य तुल्य-व्यसनाः सुदुःखितास्**

**ताश् च व्यलीकं रुरुदुः कृतागसः ॥**

**श्रीधरः, विश्वनाथः : **ताश् च सपत्न्योऽपि ॥४९॥

**क्रम-सन्दर्भः : _न व्याख्यातम्।_**

 —ओ)०(ओ—

**॥ ६.१४.५०-५१ ॥**

**श्रुत्वा मृतं पुत्रम् अलक्षितान्तकं**

**विनष्ट-दृष्टिः प्रपतन् स्खलन् पथि ।**

**स्नेहानुबन्धैधितया शुचा भृशं**

**विमूर्च्छितोऽनुप्रकृतिर् द्विजैर् वृतः ॥**

**पपात बालस्य स पाद-मूले**

**मृतस्य विस्रस्त-शिरोरुहाम्बरः ।**

**दीर्घं श्वसन् बाष्प-कलोपरोधतो**

**निरुद्ध-कण्ठो न शशाक भाषितुम् ॥**

**श्रीधरः : **अलक्षितोऽन्तको मृत्यु-हेतुर् यस्य तम् । अनुगताः प्रकृतयोऽमात्यादयो यस्य सोऽनुप्रकृतिः ।बाष्प-कलाभिर् अश्रु-बिन्दुभिर् उपरोधतः संवृतत्वेन निरुद्धः कण्ठो यस्य ॥५०-५१॥

**क्रम-सन्दर्भः : _न व्याख्यातम्।_**

**विश्वनाथः : **नलक्षितोऽन्तको मृत्युर् यस्य तम् । अनुप्रकृतिर् अनुगतामात्य-सुहृद्-आदिकः । द्विजैर् वृतः पपातेति अमात्यादयो ब्राह्मणादयश् च पेतुर् इत्य् अर्थः ॥५०-५१॥

 —ओ)०(ओ—

**॥ ६.१४.५२ ॥**

**पतिं निरीक्ष्योरु-शुचार्पितं तदा**

**मृतं च बालं सुतम् एक-सन्ततिम् ।**

**जनस्य राज्ञी प्रकृतेश् च हृद्-रुजं**

**सती दधाना विललाप चित्रधा ॥**

**श्रीधरः : **उरु-शुचार्पितः बहु-शोकेन व्याप्तम । एकम् एव सन्तति-रूपम् ॥५२॥

**क्रम-सन्दर्भः : _न व्याख्यातम्।_**

**विश्वनाथः : **एकश् चासौ सन्ततिर् वंश-रूपश् च तं हृद्-रुजं दधाना पुष्यन्ती सती ॥५२॥

 —ओ)०(ओ—

**॥ ६.१४.५३ ॥**

**स्तन-द्वयं कुङ्कुम-पङ्क-मण्डितं**

**निषिञ्चती साञ्जन-बाष्प-बिन्दुभिः ।**

**विकीर्य केशान् विगलत्-स्रजः सुतं**

**शुशोच चित्रं कुररीव सुस्वरम् ॥**

**श्रीधरः : **विगलन्त्यः स्रजो येभ्यस् तान् केशान् ॥५३॥

**क्रम-सन्दर्भः, विश्वनाथः : _न व्याख्यातम्।_**

 —ओ)०(ओ—

**॥ ६.१४.५४ ॥**

**अहो विधातस् त्वम् अतीव बालिशो**

**यस् त्व् आत्म-सृष्ट्य्-अप्रतिरूपम् ईहसे ।**

**परे नु जीवत्य् अपरस्य या मृतिर्**

**विपर्ययश् चेत् त्वम् असि ध्रुवः परः ॥**

**श्रीधरः : **आत्म-सृष्टेर् अप्रतिरूपम् अननुरूपं चेष्टसे । तद् एवाह—नु अहो परे वृद्धे जीवत्य् अपरस्य बालस्य या मृतिस् तत् । तदा हि वृद्धस्य सृष्टि-सामर्थ्याभावे बाले च मृते सति तव सृष्टिर् नष्टा स्याद् इत्य् अर्थः । ननु सांप्रतं स्व-सृष्टेर् विपरीतोऽस्मीति चेत् तत्राह—विपर्ययो विपरीतोऽसि चेत् तर्हि त्वं प्राणिनाम् अति-दुःख-कारित्वात् ध्रुवो नित्यः परः शत्रुर् असु । न तु कृपालुर् इत्य् अर्थः ॥५४॥

**क्रम-सन्दर्भः : _न व्याख्यातम्।_**

**विश्वनाथः : **अस्माकम् एतादृशस्य दुःखस्य कारणं विधातैव, तस्य च कारणत्वं तदीय-मुर्खत्वाद् एवेति आत्म-सृष्टेर् अप्रतिरूपम् अननुरूपं चेष्टसे । तद् एवाह—नु अहो परे वृद्धे जीवत्य् अपरस्य बालस्य या मृतिस् तत् । तदा हि वृद्धस्य सृष्टि-सामर्थ्याभावे बाले च मृते सति तव सृष्टिर् नष्टा स्याद् इत्य् अर्थः । ननु सांप्रतं स्व-सृष्टेर् विपरीतोऽस्मीति चेत् तत्राह—विपर्ययो विपरीतोऽसि चेत् तर्हि त्वं प्राणिनाम् अति-दुःख-कारित्वात् ध्रुवो नित्यः परः शत्रुर् असु । न तु कृपालुर् इत्य् अर्थः ॥५४॥

 —ओ)०(ओ—

**॥ ६.१४.५५ ॥**

**न हि क्रमश् चेद् इह मृत्यु-जन्मनोः**

**शरीरिणाम् अस्तु तद् आत्म-कर्मभिः ।**

**यः स्नेह-पाशो निज-सर्ग-वृद्धये**

**स्वयं कृतस् ते तम् इमं विवृश्चसि ॥**

**श्रीधरः : **ननु जीव-कर्मानुसारेण जन्मादि कुर्वतो मम कोऽपराधः ? तत्राह—न हीति । पुत्रे जीवत्य् एव पिता म्रियते पितरि जीवत्य् एव पुत्रो जायत इति क्रमो नास्ति कर्माधीनत्वाद् इति चेत् तर्ह्य् आत्म-कर्मभिर् एव तज् जन्मादिकम् अस्तु किं त्वया कृत्यम् । 

ननु मयेश्वरेण विना जडैः कर्मभिर् इदं कथं सिद्ध्येत् ? भवतु नाम, तथापि निज-सर्ग-वृद्धये ते त्वया यः स्नेह-पाशः कृतस् तम् इमं स्वयम् एव विवृश्चसि छिनत्सीत्य्-आदि क्रोशति । न ह्य् एवं-विधं दुःखं दृष्ट्वा कश्चिद् अपि पुत्रादिषु स्नेहं करिष्यतीति भावः ॥५५॥

**क्रम-सन्दर्भः : _न व्याख्यातम्।_**

**विश्वनाथः : **ननु जीवस्य कर्मानुसारेण जन्मादि कुर्वतो मम कोऽपराधः ? तत्राह—न हीति । पुत्रे जीवत्य् एव पिता म्रियते, पितरि मृते एव पुत्रो म्रियते इति क्रमो नास्ति, कर्माधीनत्वाद् इति चेत्, तर्ह्य् आत्म-कर्मभिर् एव तज्-जन्मादिकम् अस्तु किं त्वया कृतम् ?

ननु मयेश्वरेण विना जडैः कर्मभिर् इदं कथं सिद्धेत् ?सत्यं, त्वयैव सिद्ध्यतु, तद् अपि निज-सर्ग-वृद्धये यः स्नेह-पाशस् ते त्वया स्वयम् एव कृतस् तम् इमं विवृश्चसि छिनत्सि स्नेहे एतादृशं दुःखं दृष्ट्वा पुत्रादिषु कोऽपि स्नेहं न करिष्यति स्नेह-करणे पुत्रादयः कथं जीविष्यन्तीति सृष्टि-लोपात् त्वं मूर्ख एवेति भावः । यद् वा, लोड्-अर्थे लट् छिन्धीत्य् अर्थः । स्नेह एव सुख-दुःखयोर् हेतुः, स्नेहाभावे पुत्रो जायतां म्रियतां वा नैव स्यातां सुख-दुःखे इति भावः ॥५५॥

 —ओ)०(ओ—

**॥ ६.१४.५६ ॥**

**त्वं तात नार्हसि च मां कृपणाम् अनाथाम्**

**त्यक्तुं विचक्ष्व पितरं तव शोक-तप्तम् ।**

**अञ्जस् तरेम भवताप्रज-दुस्तरं यद्**

**ध्वान्तं न याह्य् अकरुणेन यमेन दूरम् ॥**

**श्रीधरः : **अप्रज-दुस्तरम् अप्रजानां दुस्तरम् । अकरुणेन सह ॥५६॥

**क्रम-सन्दर्भः : _न व्याख्यातम्।_**

**विश्वनाथः : **बालिशेन विधात्रा सह किम् इत्य् अहं संलपामि स्व-पुत्रम् एव हित-कृत्ये किम् इति नावधापयामीति । विमृश्याह—त्वम् इति । हे तात ! भवता पुत्रेण अप्रजानाम् अपुत्राणां दुस्तरं यत् ध्वान्तं नरकं तत् तरेम । ननु यमो मां स्व-पुरं नयति अहं किं करोमि ? तत्राह—न याहि अकरुणेन सह ॥५६॥

 —ओ)०(ओ—

**॥ ६.१४.५७ ॥**

**उत्तिष्ठ तात त इमे शिशवो वयस्यास्**

**त्वाम् आह्वयन्ति नृप-नन्दन संविहर्तुम् ।**

**सुप्तश् चिरं ह्य् अशनया च भवान् परीतो**

**भुङ्क्ष्व स्तनं पिब शुचो हर नः स्वकानाम् ॥**

**श्रीधरः : **अशनया क्षुधा ॥५७॥

**क्रम-सन्दर्भः : _न व्याख्यातम्।_**

**विश्वनाथः : **पुत्रं सुप्तं मत्वाह—उत्तिष्ठेति । अशनया क्षुधया ॥५७॥

 —ओ)०(ओ—

**॥ ६.१४.५८ ॥**

**नाहं तनूज ददृशे हत-मङ्गला ते**

**मुग्ध-स्मितं मुदित-वीक्षणम् आननाब्जम् ।**

**किं वा गतोऽस्य् अपुनर्-अन्वयम् अन्य-लोकं**

**नीतोऽघृणेन न शृणोमि कला गिरस् ते ॥**

**श्रीधरः : **तनूज हे पुत्र, नाहं प्रथमं त्वत्-पार्श्वम् आगता सती तव मुग्ध-स्मितं वक्त्रं ददृशे दृष्टवत्य् अस्मि । इदानीम् अपि गिरो न शृणोमि । तर्हि किम् अपुनर् अन्वयं पुनर् आगमनं यथा न भविष्यति तथा गतोऽसि ॥५८॥

**क्रम-सन्दर्भः : _न व्याख्यातम्।_**

**विश्वनाथः : **हे तनूज ! तव मुग्ध-स्मितं मुख-पद्मं न चाहं, ददृशे न दृष्टवत्य् अस्मि यत् त्वं न जागर्षि तेन, किं वा, अन्य-लोकं पर-लोकं गतोऽसि ? अपुनर् अन्वयं पुनर् आगमन-शून्यं तव को दोषः ? यतोऽघृणेन निष्करुणेन यमेन नीतः । अत एव कला मधुरास्फुटा गिरस् ते न शृणोमि ॥५८॥

 —ओ)०(ओ—

**॥ ६.१४.५९ ॥**

**श्री-शुक उवाच—**

**विलपन्त्या मृतं पुत्रम् इति चित्र-विलापनैः ।**

**चित्रकेतुर् भृशं तप्तो मुक्त-कण्ठो रुरोद ह ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः : **विलपन्त्या सह ॥५९॥

 —ओ)०(ओ—

**॥ ६.१४.६० ॥**

**तयोर् विलपतोः सर्वे दम्पत्योस् तद्-अनुव्रताः ।**

**रुरुदुः स्म नरा नार्यः सर्वम् आसीद् अचेतनम् ॥**

_न कतमेनापि व्याख्यातम्।_

 —ओ)०(ओ—

**॥ ६.१४.६१ ॥**

**एवं कश्मलम् आपन्नं नष्ट-संज्ञम् अनायकम् ।**

**ज्ञात्वाङ्गिरा नाम ऋषिर् आजगाम सनारदः ॥**

**श्रीधरः : _न व्याख्यातम्।_**

**क्रम-सन्दर्भः : **अनायकं शोक-निवर्तक-शून्यं राजानम् इति शेषः ॥६१॥

**विश्वनाथः : **एवं सर्व-नगरम् एव नष्ट-संज्ञं ज्ञात्वा चित्रकेतोश् च मृत-तुल्यत्वाद् अनायकम् ॥६१॥

 —ओ)०(ओ—

इति सारार्थ-दर्शिन्यां हर्षिण्यां भक्त-चेतसाम् ।

षष्ठे चतुर्दशोऽध्यायः सङ्गतः सङ्गतः सताम् ॥*॥


    इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां षष्ठ-स्कन्धे 


    चित्रकेतूपाख्याने 


    चतुर्दशोऽध्यायः ।

॥ ६.१४ ॥

(६.१५)


### अथ पञ्चदशोऽध्यायः


## चित्रकेतूपाख्याने

**॥ ६.१५.१ ॥**

**श्री-शुक उवाच—**

**ऊचतुर् मृतकोपान्ते पतितं मृतकोपमम् ।**

**शोकाभिभूतं राजानं बोधयन्तौ सद्-उक्तिभिः ॥**

**श्रीधरः : **

ततः पञ्चदशे चित्रेकेतोः शोकापनोदनम् ।

कृतं तत्त्वोपदेशेन नारदेनाङ्गिरो-युजा ॥

मृतकोपान्ते शव-समीपे ॥१॥

**क्रम-सन्दर्भः : _न व्याख्यातम्।_**

**विश्वनाथः : **

अथ पञ्चदशे भूपम् उद्दधार मुनि-द्वयम् । \
शोकान् मन्त्रं तूपदेष्टुं नारदः किञ्चिद् अब्रवीत् ॥

—ओ)०(ओ—

**॥ ६.१५.२ ॥**

**कोऽयं स्यात् तव राजेन्द्र भवान् यम् अनुशोचति ।**

**त्वं चास्य कतमः सृष्टौ पुरेदानीम् अतः परम् ॥**

**श्रीधरः : **त्वं चास्य बन्धूनां मध्ये कतमः ? सृष्टाउ प्रजा-रूपायाम् । अयं पुत्रोऽहं चास्य पितेति चेत् तत्राहतुः—पुरेति । ये पूर्व-जन्मनि पित्रादि-रूपेण संयुक्ता आसंस् त एव मरणेन वियुक्ताः सन्तो वर्तमान-जन्मनि कदाचित् तस्यैवान्यस्य वा पुत्रादयो भवन्ति, ते जन्मान्तरे तस्यैवान्यस्य वा कलत्रादयः शत्रु-मित्रादयो वा भवन्त्य् अतो नायं नियम इति भावः ॥२॥

**क्रम-सन्दर्भः : _न व्याख्यातम्।_**

**विश्वनाथः : **अयं तव को भवेत् ? पुत्र इति चेत् सत्यं, त्वम् अप्य् अस्य कतमः ? पितेति चेत्, तत्राह—पुरा सृष्टौ पूर्व-जन्मनि किं वा इदानीं को वा अतः परं भाविनि जन्मनीत्य् अर्थः । ये पूर्व-जन्मनि पुत्रादि-रूपेण संयुक्ता आसन्, त एव मरणे ततो वियुक्ताः सन्तो वर्तमान-जन्मनि कदाचित् तस्यैवान्यस्य वा पुत्रादयो भवन्ति । ते जन्मान्तरे तस्यैवान्यस्य वा कलत्रादयः शत्रु-मित्रादयो वा भवन्तीति भावः ॥२॥

—ओ)०(ओ—

**॥ ६.१५.३ ॥**

**यथा प्रयान्ति संयान्ति स्रोतो-वेगेन बालुकाः ।**

**संयुज्यन्ते वियुज्यन्ते तथा कालेन देहिनः ॥**

**श्रीधरः : **तम् एवाभिप्रायं प्रकटयति—यथेति । स्रोतसः प्रवाहस्य वेगेन यथा प्रयान्ति वियुज्यन्ते संयान्ति संयुज्यन्ते तथा काल-वेगेन देहिनो जीवा अपि ॥३॥

**क्रम-सन्दर्भः : _न व्याख्यातम्।_**

**विश्वनाथः : **तम् एवार्थं प्रकटयति—यथेति । स्रोतसः प्रवाहस्य वेगेन बालुकाः यथा प्रयान्ति व्युज्यन्ते, संयान्ति संयुजन्ते, तथा काल-वेगेन देहिनो जीवा अपि ॥३॥

—ओ)०(ओ—

**॥ ६.१५.४ ॥**

**यथा धानासु वै धाना भवन्ति न भवन्ति च ।**

**एवं भूतानि भूतेषु चोदितानीश-मायया ॥**

**श्रीधरः : **तथाप्य् एतावन्तं कालम् मम पुत्रो नाभूद् वार्धके जातो मृत इति दुःखम् इति चेत् तत्राहतुः—यथा धानासु बीजेषु धाना बीजान्तराणि भवन्ति, कासुचित् कदाचिन् न भवन्ति नोत्पद्यन्ते नश्यन्ति च । न तु भवन्त्य् एव तिष्ठन्त्य् एवेति वा नियमः । एवम् एव भूतानि पित्रादि-रूपाणि भूतेषु पुत्रादिषु । अतो धानानां जन्य-जनकत्वेऽपि यथा पितृ-पुत्रादि-भावो नास्त्य् एवम् अत्रापीति न शोकः कार्य इति भावः । ईश-माया-प्रेरितानाम् एव भवनम् अभवनं, न वस्तुतः ॥४॥

**क्रम-सन्दर्भः : _न व्याख्यातम्।_**

**विश्वनाथः : **नन्व् अहम् अस्य पिता वा पुत्रो वा एतस्मिन् जन्मनि अन्यस्मिन् जन्मनि भवामि, न भवामि वेत्य्-आदि जिज्ञासया सम्प्रत्य् अलम् एव किं त्व् अस्य परम-प्रेमास्पदस्य विच्छेद-दुःखम् अहं केनापराधेनानुभवामि तद् ब्रूतम् इति चेन् नात्र कोऽप्य् अपराधः, किं त्व् अत्र काल एव कारणम् इत्य् आहतुः—यथेति । तद् अप्य् एतावन्तं कालं मम पुत्रो नाभूद् वार्धक्ये जातो मृत इति महद् दुःखम् इति चेत् तत्राहतुः—धानासु यवेषु धाना यवान्तराणि भवन्ति कदाचिन् न भवन्ति नश्यन्ति च । एवं-भूतानि पुत्रादीनि भूतेषु पित्रादिषु । अतो यवानां जन्य-जनकत्वेऽपि यथा पितृ-पुत्रादि-भावो नास्ति एवम् अत्रापि न शोकः कार्य इति भावः । धाना भृष्टयवे स्त्रिय इत्य् अभिधानात् श्लेषेण यथा धानासु भृष्ट-यवेषु धाना न भवन्ति । एति भावःभावेषु ईदृशेषु भवद्-विधेषु अपत्य-जनकादृष्ट-रहितेषु भूतानि अपत्यानि न भवन्ति, किन्तु हे ईश, राजन् मायया प्रेरितानि भवन्ति चेत्य् अहम् अङ्गिरा एव त्वत्-प्रबोधार्थं मायया त्वत्-पुत्रोऽभूवम् इति भावः ॥४॥

—ओ)०(ओ—

**॥ ६.१५.५ ॥**

**वयं च त्वं च ये चेमे तुल्य-कालाश् चराचराः ।**

**जन्म-मृत्योर् यथा पश्चात् प्राङ् नैवम् अधुनापि भोः ॥**

**श्रीधरः : **तस्य च सर्व-साधारणत्वान् न पुत्र एव शोचनीय इत्य् आहतुः—वयं चेति । तुल्य-काला वर्तमान-कालीनाः । जन्मनः प्राक् मृत्योः पश्चाच् च यथा न सन्त्य् एवम् अधुनापि न सन्ति । भो राजन् ! आद्य्-अन्तयोर् असत्त्वात् स्वप्नवद् इत्य् अर्थः ॥५॥

**क्रम-सन्दर्भः : _न व्याख्यातम्।_**

**विश्वनाथः : **शोचनीयश् चेत् न केवलं मृतः पुत्र एव, अपि तु दारामात्य-स्वजनादयः सर्वे वर्तमाना अपि शोच्या एवेत्य् आहतुः—वयं चेति । तुल्य-काला एक-काल-स्थिताः जन्मनः प्राक् मृत्योः पश्चाच् च यथा न सन्ति, एवम् अधुनापि न सन्ति, न ह्य् अत्रैकालिकं वस्तु वास्तवम् उच्यते, न ह्य् अवास्तवं वस्तु भव्यैर् गणनायाम् उपादीयते इत्य् अतस् तत् सत्यम् अप्य् असत्याय मानम् एवेति ॥५॥

—ओ)०(ओ—

**॥ ६.१५.६ ॥**

**भूतैर् भूतानि भूतेशः सृजत्य् अवति हन्ति च ।**

**आत्म-सृष्टैर् अस्वतन्त्रैर् अनपेक्षोऽपि बालवत् ॥**

**श्रीधरः : **असत्त्वे कथं प्रतीतिः ? कथं वाहमस्य जनकः ? इत्य्-आद्य्-अभिमानस् तत्राहतुः—भूतैर् इति । ईश्वरेण मायया सृष्टत्वात् प्रतीति निर्मित्त-मात्रत्वेनैव च भूतानाम् अयम् अभिमान इति भावः । नन्व् ईश्वरस्य सृष्ट्य्-आदिभिः साध्यम् अस्ति चेत् तर्ह्य् अपूर्ण-कामता प्राप्ता, नास्ति चेत् कुतः प्रवृत्तिः ? तत्राहतुः—अनपेक्षोऽपि बालवल् लीलया करोतीति ॥६॥

**क्रम-सन्दर्भः : _न व्याख्यातम्।_**

**विश्वनाथः : **न च ममायं पुत्रो जनितः केनाप्य् अलक्षितेन दारुणेनायं नाशित इति स्वस्मिन् जनकत्व-लक्षणो गुणः परस्मिंस् तु नाशकत्व-लक्षणो दोषः प्रसञ्जनीय इत्य् आहतुः—भूतैः पित्रादिभिः सृजति । राजादिभिर् अवति, सर्पादिभिर् हन्ति, आत्म-सृष्टैर् इति पित्रादीनाम् ईश्वर-सृष्टत्वाद् ईश्वराधीनत्वाच् चेत्य् अर्थः । ननु पूर्ण-कामस्येश्वरस्य किं सृष्ट्य्-आदिभिः, तत्राह—अनपेक्षोऽपि बालवल् लीलया करोतीति ॥६॥

—ओ)०(ओ—

**॥ ६.१५.७ ॥**

**देहेन देहिनो राजन् देहाद् देहोऽभिजायते ।**

**बीजाद् एव यथा बीजं देह्य् अर्थ इव शाश्वतः ॥**

**श्रीधरः : **अयं च जन्मादि-व्यवहारो देहानाम् एव न त्व् आत्मन इत्य् आहतुः—देहिनः पितुर् देहेन देहिनः पुत्रस्य देहो मातुर् देहिनो देहाद् अभिजायते । यथा बीजाद् एव बीजं जायते । देही तु शाश्वत एव अर्थो भूम्य्-आदिर् यथा तद्वत् ॥७॥

**क्रम-सन्दर्भः : _न व्याख्यातम्।_**

**विश्वनाथः : **सत्यम् उक्तम् ईश्वर-सृष्टेन पित्रा मया जनितः पुत्रोऽयं मृत इत्य् अतः शोचामि ? इति तत्राहतुः—देहेन पितुर् देहेन देहिनः पुत्रस्य देहो मातुर् देहाद् अभिजायते, यथा बीजाद् एव बीजं जायते, अतस् त्वया जनितस्य पुत्र-देहस्य तवाग्र एव वर्तमानत्वात् त्वं कथम् अधुना शोचसीति भावः । 

नन्व् अत्र सम्प्रति देही जीवात्मा नास्तीति शोचामीति तत्राहतुः—देही जीवो नाम अर्थस् तु शाश्वत एव, न स त्वया जनितैति तेन सह न कोऽपि ते सम्बन्धोऽस्तीति भावः ॥७॥

—ओ)०(ओ—

**॥ ६.१५.८ ॥**

**देह-देहि-विभागोऽयम् अविवेक-कृतः पुरा ।**

**जाति-व्यक्ति-विभागोऽयं यथा वस्तुनि कल्पितः ॥**

**श्रीधरः : **ननु नश्वर-देह-प्रतियोगित्वाद् देह्य् अपि न शाश्वतः स्यात् ? तत्राहतुः—देह-देहिनोर् अयं परस्पर-प्रतियोगि-विभागः पुरानादिर् अविवेक-कृतोऽज्ञान-कल्पितः । जातिः सामान्यं व्यक्तिर् विशेषस् तयोर् विभागो यथा वस्तुनि सन्-मात्रे कल्पितः । परस्परापेक्ष-सिद्धत्वेनानिरूप्यत्वात्, तद्वत् ॥८॥

**क्रम-सन्दर्भः : **शुद्धात्मनो वस्तुतो देहित्वं नास्ति, ततो न च तस्य देह इत्य् एवम् । तत्र दृष्टान्तः—यथा न वस्तुनि सर्व-कारणे परमात्मनि जाति-व्यक्ति-विभाग इति ॥८॥

**विश्वनाथः : **ननु नश्वर-देह-प्रतियोगित्वाद् देह्य् अपि न शाश्वतः स्यात् ? तत्राहतुः—देह-देहिनोर् अयं परस्पर-प्रतियोगि-विभागः । पुरा अनादिर् अविवेक-कृतोऽज्ञान-कल्पितः । जाति-सामान्यं व्यक्ति-विशेषस् तयोर् विभागो यथा वस्तुनि सन्-मात्रे कल्पितः । परस्परापेक्ष-सिद्धित्वेनानिरूप्यत्वात् ॥८॥

—ओ)०(ओ—

**॥ ६.१५.९ ॥**

**श्री-शुक उवाच—**

**एवम् आश्वासितो राजा चित्रकेतुर् द्विजोक्तिभिः ।**

**विमृज्य पाणिना वक्त्रम् आधि-म्लानम् अभाषत ॥**

**श्रीधरः : **आधि-म्लानं वक्त्रम् ॥९॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.१५.१० ॥**

**श्री-राजोवाच—**

**कौ युवां ज्ञान-सम्पन्नौ महिष्ठौ च महीयसाम् ।**

**अवधूतेन वेषेण गूढाव् इह समागतौ ॥**

**श्रीधरः : _न व्याख्यातम्।_**

**क्रम-सन्दर्भः : **अवधूतेन वेषेणेति निजाच्छादनार्थं तद्-आकृतत्वात् ॥१०॥

**विश्वनाथः : **अवधूतेन वेषेणेति स्व-गोपनार्थं ताभ्याम् तथा-कृतत्वात् ॥१०॥

—ओ)०(ओ—

**॥ ६.१५.११ ॥**

**चरन्ति ह्य् अवनौ कामं ब्राह्मणा भगवत्-प्रियाः ।**

**मादृशां ग्राम्य-बुद्धीनां बोधायोन्मत्त-लिङ्गिनः ॥**

**श्रीधरः : **उन्मत्तस्येव लिङ्गं येषां ते ॥११॥

**क्रम-सन्दर्भः : **भगवतो विशेषतो भक्त-वत्सलस्य सामान्यतोऽपि ब्रह्मण्य-देवस्य प्रियाः ॥११॥

**विश्वनाथः : _न व्याख्यातम्।_**

—ओ)०(ओ—

**॥ ६.१५.१२-१५ ॥**

**कुमारो नारद ऋभुर् अङ्गिरा देवलोऽसितः ।**

**अपान्तरतमा व्यासो मार्कण्डेयोऽथ गौतमः ॥**

**वसिष्ठो भगवान् रामः कपिलो बादरायणिः ।**

**दुर्वासा याज्ञवल्क्यश् च जातुकर्णस् तथारुणिः ॥**

**रोमशश् च्यवनो दत्त आसुरिः सपतञ्जलिः ।**

**ऋषिर् वेद-शिरा धौम्यो मुनिः पञ्चशिखस् तथा ॥**

**हिरण्यनाभः कौशल्यः श्रुतदेव ऋतध्वजः ।**

**एते परे च सिद्धेशाश् चरन्ति ज्ञान-हेतवः ॥**

**श्रीधरः, विश्वनाथः : _न व्याख्यातम्।_**

**क्रम-सन्दर्भः : **कुमार इति चतुष्कम् । व्यास-बादरायण्य्-आदीनां तदानीम् अनाविभूतानाम् अपि गणना शास्त्र-दृष्ट्यैवेति ॥१२॥

**परमात्म-सन्दर्भ ६९ : **अत्र अपान्तरतम इति श्री-कृष्ण-द्वैपायनस्यैव जन्मान्तर-नाम-विशेष इति तत्रैव ज्ञेयम् ॥

—ओ)०(ओ—

**॥ ६.१५.१६ ॥**

**तस्माद् युवां ग्राम्य-पशोर् मम मूढ-धियः प्रभू ।**

**अन्धे तमसि मग्नस्य ज्ञान-दीप उदीर्यताम् ॥**

**श्रीधरः : **मम प्रभू रक्षकौ बोधे समर्थाव् इति वा । अतो युवाभ्यां ज्ञान-दीपः प्रवर्त्यताम् ॥१६॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.१५.१७ ॥**

**श्री-अङ्गिरा उवाच—**

**अहं ते पुत्र-कामस्य पुत्रदोऽस्म्य् अङ्गिरा नृप ।**

**एष ब्रह्म-सुतः साक्षान् नारदो भगवान् ऋषिः ॥**

_न कतमेनापि व्याख्यातम्।_

—ओ)०(ओ—

**॥ ६.१५.१८-१९ ॥**

**इत्थं त्वां पुत्र-शोकेन मग्नं तमसि दुस्तरे ।**

**अतद्-अर्हम् अनुस्मृत्य महापुरुष-गोचरम् ॥**

**अनुग्रहाय भवतः प्राप्ताव् आवाम् इह प्रभो ।**

**ब्रह्मण्यो भगवद्-भक्तो नावासादितुम् अर्हसि ॥**

**श्रीधरः : **महा-पुरुष-गोचरं हरि-भक्तं त्वाम् ॥१८॥

**क्रम-सन्दर्भः : **इत्थम् इति युग्मकम् । महा-पुरुषे गोचरोऽनुभव-विषयो यस्य तम् । भगवद्-भक्त इति पुर्वम् एव तत्-सङ्ग-प्रभावेन भक्ति-बीजोदयात् ॥१८॥

**विश्वनाथः : **महा-पुरुषाः परम्र्षयो भगवद्-भक्ताश् च गोचरा मनो-नेत्रादि-विषया यस्य तं, अत एव ब्राह्मण-वैष्णव-सेवित्वाद् ब्रह्मण्यो भगवद्-भक्तश् चोक्तः, न तु वस्तुतस् तदा भक्त इत्य् अर्थः ॥१८॥

—ओ)०(ओ—

**॥ ६.१५.२० ॥**

**तदैव ते परं ज्ञानं ददामि गृहम् आगतः ।**

**ज्ञात्वान्याभिनिवेशं ते पुत्रम् एव ददाम्य् अहम् ॥**

**श्रीधरः : **तदैव यदा पूर्वम् आगतोऽस्मि ॥२०॥

**क्रम-सन्दर्भः : **ददामि अदास्यम् इत्य् अर्थः । पुनश् च ददामि अददाम् इत्य् अर्थः । तिङां तिङो भवन्तीति छान्दसोऽत्र लट् ॥२०॥

**विश्वनाथः : **ददामि अदास्यम् । पुनश् च ददामीत्य् अस्य अददाम् इत्य् अर्थः । तिङां तिङो भवन्तीति लक्षणेन ॥२०॥

—ओ)०(ओ—

**॥ ६.१५.२१-२३ ॥**

**अधुना पुत्रिणां तापो भवतैवानुभूयते ।**

**एवं दारा गृहा रायो विविधैश्वर्य-सम्पदः ॥**

**शब्दादयश् च विषयाश् चला राज्य-विभूतयः ।**

**मही राज्यं बलं कोषो भृत्यामात्य-सुहृज्-जनाः ॥**

**सर्वेऽपि शूरसेनेमे शोक-मोह-भयार्तिदाः ।**

**गन्धर्व-नगर-प्रख्याः स्वप्न-माया-मनोरथाः ॥**

**श्रीधरः : **रायः अर्थाः ।चला अनित्याः ॥२१॥ किं च महीति ॥२२॥

हे शूरसेन, इमे सर्वेऽपि शोकादि-प्रदाः । किं च आगमापायित्वेन गन्धर्व-नगर-तुल्याः । गन्धर्व-नगरं ह्य् अकस्माद् एव क्वचिद् आयात्य् अपयाति चेति प्रसिद्धम् । तद् एवम् अनित्यत्वं शोकादि-हेतुत्वं चागमापायित्वं चोक्तम् । मिथ्यात्वम् अप्य् आह—स्वप्नश् च माया च मनो-रथश् च यथा तद्वत् ॥२३॥

**क्रम-सन्दर्भः : _न व्याख्यातम्।_**

**विश्वनाथः : **तद् एवं दारादीनाम् अनित्यत्वाद् अवास्तव-वस्तुत्वं शोकादि-हेतुत्वम् आगमापायित्वं चोक्तम् । ये तु दारादिभ्य्योऽन्योऽपि शोक-मोह-भयार्तिदा अर्थाः स्वप्नाद् उत्थास् ते तु मिथ्या-भूता एवेत्य् आह—गन्धर्वेति स्वप्नश् च माया इन्द्र-जालं च मनोरथश् च ते तद्-उत्थाः पदार्थाः ॥२१-२३॥

—ओ)०(ओ—

**॥ ६.१५.२४ ॥**

**दृश्यमाना विनार्थेन न दृश्यन्ते मनोभवाः ।**

**कर्मभिर् ध्यायतो नाना- कर्माणि मनसोऽभवन् ॥**

**मध्वः : **मनसो द्वेष-रागाभ्याम् पुण्य-पाप-समुद्भवः ।


    पुत्रादि-पुण्य-पापाभ्याम् तस्मात् सर्वं मनोभवम् ॥ इति नारदीये ॥२४॥

**श्रीधरः : **मनो-भवा मनो-मात्र-विजृम्भिताः । अत्र हेतुः, अर्थेन तात्त्विक-स्वरूपेण विनैव दृश्यमानाः । तत् कुतः ? यस्मात् क्षणान्तरे न दृश्यन्ते । तात्त्विकत्वे हि क्षणान्तरे बाधो न स्यात् । अतो मनो-मात्र-विजृम्भितत्वेन स्वप्नादिवन् मिथ्या-भूता इत्य् अर्थः । 

नन्व् एते पुण्यापुण्य-कृता इति मीमांसकाः प्राहुस् तत् कुतो मनो-भवत्वम् ? तत्राह—कर्मभिः कर्म-वासनाभिर् अर्थान् ध्यायतः पुंसो मनस एव निमित्तात् कर्माण्य् अभवन् । पाठान्तरे कर्म ईप्सिततमम् अभिध्यायत इत्य् अर्थः । कर्मणोऽपि मनो-भवत्त्वात् तत् साध्या अर्था अपि मनो-भवा एवेति भावः ॥२४॥

**क्रम-सन्दर्भः : _न व्याख्यातम्।_**

**विश्वनाथः : **अर्थेन व्याघ्र-सर्पादिना विनैव दृश्यमानाः स्वप्नादि-भङ्गे सति न दृश्यन्ते, तद् एवं दारादयोऽवास्तव-वस्तु-भूताः स्वप्नादयोऽवस्तु-भूताश् च सर्वे मनोभवाः । मनोभवत्वम् एवाह—कर्मभिः कर्म-वासनाभिर् अर्थान् ध्यायतः पुंसो मनस एव निमित्तत्वात् कर्माण्य् अभवन् । कर्म् : अभिध्यायत इति पाठे कर्म ईप्सिततमम् अनभिध्यायत इत्य् अर्थः । कर्मणोऽपि मनोभवत्वात् तत्-साध्या अर्थाः, तद् अपि मनोभवा एवेति भावः ॥२४॥

—ओ)०(ओ—

**॥ ६.१५.२५ ॥**

**अयं हि देहिनो देहो द्रव्य-ज्ञान-क्रियात्मकः ।**

**देहिनो विविध-क्लेश- सन्ताप-कृद् उदाहृतः ॥**

**मध्वः : **द्रव्यात्मकः स्थूल-देहः क्रिया-कर्मेन्द्रियाणि च ।


    ज्ञानेन्द्रियाणि च मनोज्ञानात्मकम् उदाहृतम् ॥ इति ब्रह्म-वैवर्ते ॥


    कार्य-कारणयोर् एक-शब्द-व्यवहृतिर् भवेत् ॥ इति शब्द-निर्णये ॥२५॥

**श्रीधरः : **तद् एवं ममतास्पदानां पुत्रादीनां दुःखादि-हेतुत्वम् उक्तं तत्र देह-संबन्धो मूलम् इत्य् आह—अयं हीति । हीत्य् अवधारणे । अयं द्रव्य-ज्ञान-क्रियात्मकोऽधिभूताधिदैवाध्यात्म-रूपो देह एव देहिनो देहोऽहम् इति मन्यमानस्य देहिनो जीवस्य विविधान् क्लेशान् सन्तापांश् च कोरोतीति तथा ॥२५॥

**क्रम-सन्दर्भः : _न व्याख्यातम्।_**

**विश्वनाथः : **तद् एवं ममतास्पदानां पुत्रादीनां दुःखादि-हेतुत्वम् उक्तं तत्र देह-संबन्धो मूलम् इत्य् आह—अयं हीति । हीत्य् अवधारणे । अयं द्रव्य-ज्ञान-क्रियात्मकोऽधिभूताधिदैवाध्यात्म-रूपो देह एव देहिनो देहोऽहम् इति मन्यमानस्य देहिनो जीवस्य विविधान् क्लेशान् सन्तापांश् च कोरोतीति तथा ॥२५॥

—ओ)०(ओ—

**॥ ६.१५.२६ ॥**

**तस्मात् स्वस्थेन मनसा विमृश्य गतिम् आत्मनः ।**

**द्वैते ध्रुवार्थ-विश्रम्भं त्यजोपशमम् आविश ॥**

**मध्वः : **अनन्यापेक्षतस् त्व् एको हरिर् अन्यद् द्वयं स्मृतम् ।


    अन्यापेक्षत्वतस् तेन प्राप्तत्वाद् द्वैतम् उच्यते ॥ इति च ॥२६॥

**श्रीधरः : **स्व-स्थेनाव्यग्रेण । गतिं तत्त्वम् । ध्रुवोऽयम् अर्थ इति विश्रम्भं विश्वासं प्रणयं वा त्यज । तपश् चोपशमम् आविशाश्रय ॥२६॥

**क्रम-सन्दर्भः : _न व्याख्यातम्।_**

**विश्वनाथः : **स्व-स्थेनाव्यग्रेण गतिं तत्त्वम् । द्वैते अहन्तास्पद-ममतास्पद-बहुले इदन्तास्पदे जगति ध्रुवो वास्तव-वस्तु-भूतोऽयम् अर्थ इति विश्रम्भं विश्वासं प्रणयं वा त्यज तस्य वस्त्व् अवस्तु-मयत्वात् शाश्वतस् तु ध्रुवो, नित्य-सदातन-सनातना इत्य् अमरः । ततश् चोपशमम् आविश आश्रय ॥२६॥

—ओ)०(ओ—

**॥ ६.१५.२७ ॥**

**श्री-नारद उवाच—**

**एतां मन्त्रोपनिषदं प्रतीच्छ प्रयतो मम ।**

**यां धारयन् सप्त-रात्राद् द्रष्टा सङ्कर्षणं विभुम् ॥**

**मध्वः : **रुद्राद्याः शेष-देहस्थं विष्णुं सङ्कर्षणाभिधम् ।


    शेषान्तर्यामिनं ज्ञात्वा स्वपदं प्रापुर् अञ्जसा ॥ इति तन्त्र-भागवते ॥२७॥

**श्रीधरः : **अङ्गिरसोपदिष्टं तत्त्वं परमेश्वर-प्रसादं विना न प्राप्यत इति तत् प्रसादाय मन्त्र-विद्यां नारद उपदिशति—एताम् इति । उपनिषण्णं परं श्रेयोऽयाम् इत्य् उपनिषत् । मन्त्र एवोपनिषत्तां प्रतीच्छ गृहाण । द्रष्टा द्रक्ष्यति भवान् ॥२७॥

**क्रम-सन्दर्भः : **तद् एवं यद् अङ्गिरसोपदिष्टं तत्रापरितुष्टः श्री-नारद उवाच । सप्त-रात्रम् अतिक्रम्य दिन-कतिपयानन्तरम् इत्य् अर्थः ॥२७॥

**विश्वनाथः : **ननु तर्हि ध्रुवोऽर्थ एव कस् तम् एव मह्यं कृपया कथयेत्य् अपेक्षायाम् अङ्गिरसा प्रेरितो महा-भागवतत्वान् नारद एवाह—एताम् इति । मन्त्र-रूपाम् उपनिषदं प्रतीच्छ गृहाण ॥२७॥

—ओ)०(ओ—

**॥ ६.१५.२८ ॥**

**यत्-पाद-मूलम् उपसृत्य नरेन्द्र पूर्वे**

**शर्वादयो भ्रमम् इमं द्वितयं विसृज्य ।**

**सद्यस् तदीयम् अतुलानधिकं महित्वं**

**प्रापुर् भवान् अपि परं न चिराद् उपैति ॥**

**मध्वः : **द्वैतेन बन्ध-सन्त्यागात् द्वैत-त्यागी भवत्य् उत इति शब्द-निर्णये । देहाद्य् अहं ममाभिमानो भ्रमः ।


    तेषां तेषां पदान्य् एव वैष्णवानि पदानि तु । 


    तेषां महित्वं च तथा हरेस् तद्-वशगं यतः ।


    अतुल्यानधिकं चैव तस्य तस्यैव मुक्तिगम् ॥


    स्वस्यैव पूर्व-माहात्म्यम् अपेक्ष्य न हरेः क्वचित् ।


    माहात्म्यम् अन्य-प्राप्यं स्यान् न ते विष्णाव् इति श्रुतेः ॥ इति तन्त्र-भागवते ।


    ब्रह्मेशानादिभिर् देवैर् यत् प्राप्तं नैव शक्यते ।


    तद् यत् स्वभावः कैवल्यं स भवान् केवलो हरिः ॥ इति स्कान्दे ।

तत्-प्रसाद-लभ्यत्वात् तदीयम् अपि तेनातुल्यम् अनधिकं चान्य माहात्म्यम् ॥२८॥

**श्रीधरः : **अतुलं च तद् अनधिकं च समानाधिक-शून्यं परं महिमानं प्रापुः । उपैत्य् उपैष्यति ॥२८॥

**क्रम-सन्दर्भः : **अथोपदेशे वैशिष्ट्यम् आह—यद् इति ॥२८॥

**विश्वनाथः : **भ्रमयति भवन्तम् इति भ्रमन्तं, द्वितीयं द्वैतम् उपैति उपैष्यति ॥२८॥

—ओ)०(ओ—

इति सारार्थ-दर्शिन्यां हर्षिण्यां भक्त-चेतसाम् ।

षष्ठे पञ्चदशोऽध्यायः सङ्गतः सङ्गतः सताम् ॥*॥

—ओ)०(ओ—


    इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां षष्ठ-स्कन्धे 


    चित्रकेतूपाख्याने


    पञ्चदशोऽध्यायः ।

॥ ६.१५ ॥[^१८]

(६.१६)


### अथ षोडशोऽध्यायः


## चित्रकेतूपाख्याने

**॥ ६.१६.१ ॥**

**श्री-बादरायणिर् उवाच—**

**अथ देव-ऋषी राजन् सम्परेतं नृपात्मजम् ।**

**दर्शयित्वेति होवाच ज्ञातीनाम् अनुशोचताम् ॥**

**श्रीधरः : **

षोडशे तत् सुतोक्त्यैव विशोकी-कृत्य तं नृपम् ।

आदिदेश महा-विद्यां नारदः शेष-तोषणीम् ॥

**क्रम-सन्दर्भः : संपरेतम्** अतिवाहिक-देहं प्राप्तं **दर्शयित्वा** योग-बलेनाविर्भाव्य ॥१॥

**विश्वनाथः : **

षोडशे मृत-पुत्रोक्त्या प्रबुद्धो नारदान् मनुम् ।

प्राप्य संस्तूय शेषं तन्-मुखाज् ज्ञानं नृपोऽध्यागात् ॥

ज्ञातीनाम् इति द्वितीयार्थे षष्ठी ॥१॥

—ओ)०(ओ—

**॥ ६.१६.२ ॥**

**श्री-नारद उवाच—**

**जीवात्मन् पश्य भद्रं ते मातरं पितरं च ते ।**

**सुहृदो बान्धवास् तप्ताः शुचा त्वत्-कृतया भृशम् ॥**

**श्रीधरः : **आदौ तावत् तत्-पुत्र-मुखेनैव पितृ-पुत्रादि-संबन्धो मिथ्येति दर्शयितुं योग-बलेन तम् एव ज्ञातीनां दर्शयित्वा **जीवात्मन्न्** इत्य्-आद्य् उवाच ॥१॥

**क्रम-सन्दर्भः : _न व्याख्यातम्।_**

**विश्वनाथः : **तद् अपि शोक-मोहयोः शेषं दुर्वारम् अविलक्ष्य मृत-पुत्र-मुखेनैव तं प्रबोधयितुम् आह—जीवेति । **शुचा** शोकेन ॥२॥

—ओ)०(ओ—

**॥ ६.१६.३ ॥**

**कलेवरं स्वम् आविश्य शेषम् आयुः सुहृद्-वृतः ।**

**भुङ्क्ष्व भोगान् पितृ-प्रत्तान् अधितिष्ठ नृपासनम् ॥**

**श्रीधरः : शेषम्** अवशिष्टम् **आयुर्** अस्ति । अपमृत्युना मृतत्वाद् इत्य् अर्थः । तद् एव कलेवरं प्रविश्योत्थितो जीव उवाच । यद् वा, अन्तराले प्रेत-शरीरे स्थित्वेति ज्ञेयम् ॥३॥

**क्रम-सन्दर्भः : **टीकायाम् अपमृत्युनेति तत्-कारणकोचित-पाप-विशेषो भवति यत एव पूर्णम् आयुर् ह्रासयतीति । **कलेवरं स्वम् आविश्येति** विरोधात् पक्षान्तरम् आह—यद् वेति ॥३॥

**विश्वनाथः : शेषम्** अवशिष्टम् **आयुर्** व्याप्येत्य् अमृत्युना मरणं राजानम् ऊहयति । वस्तुतस् तु तस्य नास्त्य् एवायुर् मायिकत्वात् । **पितृ-प्रत्तान्** पित्रा दत्तान् ॥३॥

—ओ)०(ओ—

**॥ ६.१६.४ ॥**

**जीव उवाच—**

**कस्मिन् जन्मन्य् अमी मह्यं पितरो मातरोऽभवन् ।**

**कर्मभिर् भ्राम्यमाणस्य देव-तिर्यङ्-नृ-योनिषु ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः : **जीव उवाचेति । तद् एव कलेवरं प्रविष्टो ऋषिर् जीवन्न् इव जीव इत्य् अर्थः । **मह्यं** मम ॥४॥

—ओ)०(ओ—

**॥ ६.१६.५ ॥**

**बन्धु-ज्ञात्य्-अरि-मध्यस्थ- मित्रोदासीन-विद्विषः ।**

**सर्व एव हि सर्वेषां भवन्ति क्रमशो मिथः ॥**

**श्रीधरः : **मयि मृते पुत्र-दृष्ट्या शोकश् चेच् छत्रु-दृष्ट्या हर्षः किं न क्रियत इत्य् आशयेन संबन्धस्यानियतत्वम् आह—**बन्धवो** विवाहादिभिः संबन्धिनः, **ज्ञातयः** स-पिण्डाः, **अरयो** घातकाः, **मित्राणि** रक्षकाः, **मध्य-स्था** उभय-व्यतिरिक्ताः साधारणाः, **विद्विषो** द्रव्यादि-निमित्तेन द्वेषिणः, **उदासीनास्** तद्-व्यतिरिक्ता इति भेदः ॥५॥

**क्रम-सन्दर्भः : मध्य-स्थास्** तस्मिन् तादृशे च मिलन्तः । **उदासीना** तयोर् अपि न मिलन्तः । टीकायाम् अथवा एवं सम्बन्ध इत्य् अत्र श्लोक-द्वयस्येति शेषः ॥५॥

**विश्वनाथः : **मयि मृते पुत्र-दृष्ट्या शोकश् चेत् क्रियते, शत्रु-दृष्ट्या हर्षः किं न क्रियते ? इत्य् आशयेन सम्बन्धस्यानियतत्वम् आह—**बन्धवो** विवाहादिभिः संबन्धिनः, **ज्ञातयः** स-पिण्डाः, **अरयो** घातकाः, **मित्राणि** रक्षकाः, **मध्य-स्था** उभय-व्यतिरिक्ताः साधारणाः, **विद्विषो** द्रव्यादि-निमित्तेन द्वेषिणः, **उदासीनास्** तद्-व्यतिरिक्ता इति भेदः ॥५॥

—ओ)०(ओ—

**॥ ६.१६.६ ॥**

**यथा वस्तूनि पण्यानि हेमादीनि ततस् ततः ।**

**पर्यटन्ति नरेष्व् एवं जीवो योनिषु कर्तृषु ॥**

**श्रीधरः : **कर्मभिर् भ्राम्यमाणत्वे दृष्टान्तः, **यथा पण्यानि** क्रय-विक्रयाद्य्-अर्हाणि कर्तृषु व्यवहर्तृषु **परिभ्रमन्ति** । एवं जीवोऽपि योनिषु जनकेषु ॥६॥

**क्रम-सन्दर्भः : _न व्याख्यातम्।_**

**विश्वनाथः : **ननु यदि शत्रुर् अपि पुत्रः स्यात्, तर्हि तत्रात्मीयत्वेन स्नेहः कथं स्यात् ? तत्र दृष्टान्तेन समादधाति—यथेति । **पण्यानि** क्रय-विक्रयाद्य्-अर्हाणि **हेमादीनि** हेम-मुद्रिकादीनि, यैव हेम-मुद्रा शत्रु-गृह-स्थिता स्व-वध-प्रयोजिका, सैव दैवाद् आत्म-गृहम् आगता प्रेमास्पदी-भूता भोग-प्रयोजिका च भवति । एवम् एव **जीव-योनिषु** मनुष्य-गो-गर्दभादिषु ये **कर्तार** उत्पादकाः पितरो मातरश् च, तेषु प्रविशति ॥६॥

—ओ)०(ओ—

**॥ ६.१६.७ ॥**

**नित्यस्यार्थस्य सम्बन्धो ह्य् अनित्यो दृश्यते नृषु ।**

**यावद् यस्य हि सम्बन्धो ममत्वं तावद् एव हि ॥**

**श्रीधरः : **एकस्मिन्न् अपि जन्मनि सम्बन्धस्यानियतत्वं स-दृष्टान्तम् आह द्वाभ्याम् । **नित्यस्य** जीवतोऽप्य् **अर्थस्य** पश्व्-आदेः । **अनित्यो**ऽनियतः । विक्रयादिना संबन्ध-निवृत्तेः ॥७॥

**क्रम-सन्दर्भः : _न व्याख्यातम्।_**

**विश्वनाथः : **मम जीवस्य चित्रकेतु-पुत्रत्वम् एतावन्तं कालम् आसीत्, तावद् असौ स्नेहम् अकरोद् एव । अतः परम् अन्य-पुत्रत्वं प्राप्स्यामि, स एव स्नेहं करिष्यतीत्य् अर्थान्तर-न्यासेनाह—नित्यस्यथार्थस्य स्वर्ण-मुद्राया एकस्या अपि क्रय-विक्रयादि-व्यवहारेणैकस्मिन्न् अपि दिने अन्य-जन-हस्त-गताया **ममेयं** नान्यस्येति **सम्बन्धो** ह्य् **अनित्यः**, तत्र च यावद् इति स्पष्टम् ॥७॥

—ओ)०(ओ—

**॥ ६.१६.८ ॥**

**एवं योनि-गतो जीवः स नित्यो निरहङ्कृतः ।**

**यावद् यत्रोपलभ्येत तावत् स्वत्वं हि तस्य तत् ॥**

**श्रीधरः : **एवं योनि-गतः संबन्धिनि **यावद् उपलभ्येत** कर्म-वशेन वर्तेत, **तावद्** एव **तस्य** पित्रादेस् **तत्** तस्मिन् **स्वत्वं**, न तु विक्रयाद् उत्तर-कालम् अपि । अथवैवं संबन्धः, यद् उक्तं कलेवरं समाविश्येति तत्र तस्मिन् कलेवरे ममेदानीं स्वत्वं निवृत्तम् इति स-दृष्टान्तम् आह—**नित्यस्य** चित-कालावस्थायिनः सुवर्णादेः । **योनि-गतो** देहं प्रविष्टः । **यत्र** देहे । तस्य जीवस्य तत् तस्मिन् देहे **स्वत्वम्**, न तु मरणोत्तर-कालम् अपीत्य् अर्थः । शेषं समानम् ॥८॥

**क्रम-सन्दर्भः : _न व्याख्यातम्।_**

**विश्वनाथः : **वस्तुतो निरहङ्कृत एव यत्र पित्रादौ तस्य पित्रादेः । यद् वा, **निरहङ्कृत** एव **जीवो** **यावद्** **यत्र** देहे **उपलभ्येत**, **तावद्** एव **तस्य** तस्मिन् जीवस्य देहे **स्वत्वं** नान्यदा । अतोऽस्मिन् देहे सम्प्रति मम स्वत्वाभावात् कथम् अत्राहङ्कारं करोमीति, तस्मात् कलेवरं समाविश्येति तत् प्रार्थितं न घटत एवेति भावः ॥८॥

—ओ)०(ओ—

**॥ ६.१६.९ ॥**

**एष नित्योऽव्ययः सूक्ष्म एष सर्वाश्रयः स्व-दृक् ।**

**आत्म-माया-गुणैर् विश्वम् आत्मानं सृजते प्रभुः ॥**

**मध्वः : **एष नित्योऽव्ययः । अनित्य-सम्बन्ध-युताः पित्र्-आद्यानित्य-युग् हरिः इति च । आत्मानं च अवतार-रूपेण सृजते ॥९॥

**श्रीधरः : **जीवस्य नित्यत्वं साधयति—**एष नित्यः** । तत्र हेतुः—**अव्ययो**ऽपक्षय-शून्यः । तत् कुतः ? **सूक्ष्मो** जन्मादि-शून्यः । तच् च कुतः ? **सर्वाश्रयो** जन्मादिमतो देहादेर् आश्रयो, न तु देहादि-रूपः । यतः **स्व-दृक्** स्व-प्रकाशः । सर्वाश्रयत्वम् उपपादयति—**आत्मनो मायाया गुणैर् आत्मानम्** एव **विश्वं** विश्वात्मकं **सृजति** । तद् आत्मानं स्वयम् अकुरुत [तै।उ। २.७.१] इति श्रुतेः । उपादान-कारणत्वात् सर्वाश्रय इत्य् अर्थः । जीवस्य वस्तुतो ब्रह्मत्वाद् ब्रह्मण एव चिच् छक्ति-विशिष्टस्येश्वरत्वेन स्रष्टृत्वाज् जीवः सृजतीति वाचो-युक्तः । यद् वा, स्व-कर्म-द्वारा सृष्टि-निमित्तत्वेन स्रष्टृत्वं भोग्यस्य च सर्वस्य भोक्त्र्-आश्रयत्वात् सर्वाश्रयत्वं चोक्तम् इति द्रष्टव्यम् ॥९॥

**क्रम-सन्दर्भः : **तद् एवं जीवस्य पारतन्त्र्यम् उक्त्वा तत्-सिद्ध्य्-अर्थं परम् अपि दर्शयति—एष इति त्रिभिः । एष प्रत्यक्ष एव श्रुति-युक्ति-सिद्धः परमेश्वरः पुनरुक्तिर् निर्धारणार्था । **सूक्ष्मो** दुर्ज्ञेयः ॥९॥

**विश्वनाथः : **एवं जीवस्य पारतन्त्र्याद् अनैश्वर्याच् च ततोऽन्यः कश्चित् स्वतन्त्र ईश्वरोऽस्तीति प्रतीयते । स एष कीदृशः ? इत्य् अपेक्षायाम् आह—एष इति । **जीवस्य मायया** आवरणाद् अपरोक्षस्यापि परोक्षायमाणत्वात् तच्-छब्द-वाच्यत्वम् उक्तम् । ईश्वरस्य मायया अनावरणात् प्रयोक्तुर् अङ्गिरसोऽपि जीवन्मुक्तत्वेनाविद्यावरण-राहित्याद् अपरोक्षत्वेनैतच्-छब्द-वाच्यत्वम् उच्यते—एष इति । तत्र **नित्यत्वम् अव्ययत्वं सूक्ष्मत्वम्** इति साधारण-धर्म-त्रयम् ईश्वरस्य पारतन्त्र्यम् अनैश्वर्यम् इति त्व् असाधारण-धर्म-द्वयं जीवस्य पूर्वम् एव व्यञ्जितम् । ईश्वरस्याप्य् असाधारणान् सर्वाश्रयत्वादीन् धर्मान् वक्तुं पुनर् अप्य् एतच्-छब्दम् उपन्यस्येति एष इति । आत्म-शक्ति-मयत्वाद् आत्मानम् ॥९॥

—ओ)०(ओ—

**॥ ६.१६.१० ॥**

**न ह्य् अस्यास्ति प्रियः कश्चिन् नाप्रियः स्वः परोऽपि वा ।**

**एकः सर्व-धियां द्रष्टा कर्तॄणां गुण-दोषयोः ॥**

**श्रीधरः : **यद् उक्तं सुहृद्-वृत इति सुहृदो बान्धवास् तप्ता इति च तत्राप्य् आह—न ह्य् अस्येति । तत्र हेतुः—**एकः** सुहृद्-आदि-सङ्ग-रहितः । तत् कुतः ? **गुण-दोषयोर्** हिताहितयोः **कर्तॄणां** मित्रादीनां याः **सर्वा धियो** विचित्रा बुद्धयस् तासां **द्रष्टा** साक्षी ॥१०॥

**क्रम-सन्दर्भः : _न व्याख्यातम्।_**

**विश्वनाथः : **जीवस्य बन्धु-जात्य्-अरि-मध्यस्थादयो अज्ञान-निबन्धनाः, न त्व् ईश्वरस्येत्य् आह—न ह्य् अस्येति । यत् तु भक्तोऽतिप्रियः स्वश् च भक्त-द्वेषी अप्रियः, परः शत्रुश् च इति तच् च—


    समोऽहं सर्व-भूतेषु न मे द्वेष्योऽस्ति न प्रियः ।


    ये भजन्ति तु मां भक्त्या मयि ते तेषु चाप्य् अहम् ॥[गीता ९.२९] इति,


    तान् अहं द्विषतः क्रूरान् संसारेषु नराधमान् ।[गीता १४.१९]

इति गीतोक्तेर् भक्त-वत्सलस्य तस्य भूषणम् एव, न तु दूषणम् । किं च, जीवा बहव एव ईश्वरस् त्व् एक एव । **गुण-दोषयोर्** हिताहितयोः **कर्तॄणां** मित्रादीनां याः **सर्व-धियः** विचित्रा बुद्धयस् तासां **द्रष्टा** साक्षी ॥१०॥

—ओ)०(ओ—

**॥ ६.१६.११ ॥**

**नादत्त आत्मा हि गुणं न दोषं न क्रिया-फलम् ।**

**उदासीनवद् आसीनः परावर-दृग् ईश्वरः ॥**

**मध्वः : **भोक्तासद्गुण-भोक्तृत्वान् न भोक्ता तद्-वृद्धितः ।


    अचिन्त्य-शक्तितस् तच् च युज्यते परमेशितुम् ॥ इति च ॥११॥

**श्रीधरः : **यथोक्तं "भुङ्क्ष्व भोगान्" [६.१६.३] इत्य्-आदि तत्राप्य् आह—नादत्त इति । **गुणं** सुखम् । **दोषं** दुःखम् । **क्रिया-फलं** च राज्यादिकम् । उदासीनत्वे हेतुः—**परावर-दृक्** कारणस्य कार्यस्य च साक्षी, न तु भोक्ता । यत **ईश्वरो** देहादि-पारतन्त्र्य-शून्यः । अत एवं-भूतस्य मम च युष्माकं च संबन्धाभावाच् छोकं मा कुरुतेति वाक्यार्थः ॥११॥

**क्रम-सन्दर्भः : आत्मा** परमात्मा ॥११॥

**विश्वनाथः : **जीवो हि मित्रामित्रयोर् गुण-दोषौ गृह्णाति, यतः क्रिया-फलं सुखं दुःखं च भुङ्क्ते, ईश्वरस् तु नैवेत्य् आह—नादत्त इति । अत एव **उदासीनवत्** सर्वान्तर्यामित्वेनासीनः **परावरे** भद्राभद्रे साक्षित्वेन पश्यतीति सः । उदासीन इवेत्य् अरि-मित्रादि-प्रतियोग्य्-उदासीनस् तु नैवेत्य् अर्थः । अत ईश्वर-माया-निबन्धानाम् एषां चित्रकेत्व्-आदीनां महद्-अनुग्रह-मूलाम् ईश्वर-प्रपत्तिं विना शोक-मोहादि-मयोऽयं संसारो दुस्तर एवेति किं बहु-वक्तव्यम् ? इति प्रकरणार्थः ॥११॥

—ओ)०(ओ—

**॥ ६.१६.१२-१३ ॥**

**श्री-बादरायणिर् उवाच—**

**इत्य् उदीर्य गतो जीवो ज्ञातयस् तस्य ते तदा ।**

**विस्मिता मुमुचुः शोकं छित्त्वात्म-स्नेह-शृङ्खलाम् ॥**

**निर्हृत्य ज्ञातयो ज्ञातेर् देहं कृत्वोचिताः क्रियाः ।**

**तत्यजुर् दुस्त्यजं स्नेहं शोक-मोह-भयार्तिदम् ॥**

_न कतमेनापि व्याख्यातम्।_

—ओ)०(ओ—

**॥ ६.१६.१४ ॥**

**बाल-घ्न्यो व्रीडितास् तत्र बाल-हत्या-हत-प्रभाः ।**

**बाल-हत्या-व्रतं चेरुर् ब्राह्मणैर् यन् निरूपितम् ।**

**यमुनायां महाराज स्मरन्त्यो द्विज-भाषितम् ॥**

**श्रीधरः : **द्विज-भाषितम् अङ्गिरसा प्रोक्तं पुत्रादीनां दुःख-हेतुत्वं **स्मरन्त्यः** । पुत्र-कामना-शून्या निर्मत्सराः सत्य इति भावः ॥१४॥

**क्रम-सन्दर्भः : **बालघ्न्य इति सार्धकम् ॥१४॥

**विश्वनाथः : बाल-हत्या**-हत-प्रभा इति । हत-प्रभत्वेनैव लक्षणेन बालघ्न्य एता एवेति । यदा सर्वे विदित-तत्त्वास् तदा व्रीडितास् ताः "सत्यं वयम् एव पामर्यो बालम् अहन्म" इति वचसा निष्कपटीभूयाङ्गिरः-प्रभृति-ब्राह्मणोपदिष्टं प्रायश्चित्तम् आचेरुः ॥१४॥

—ओ)०(ओ—

**॥ ६.१६.१५ ॥**

**स इत्थं प्रतिबुद्धात्मा चित्रकेतुर् द्विजोक्तिभिः ।**

**गृहान्ध-कूपान् निष्क्रान्तः सरः-पङ्काद् इव द्विपः ॥**

**श्रीधरः : **निविड-पङ्क-तुल्यं गृहं विहाय निष्क्रमणम् अतिधीरस्य तस्यैव योग्यं नान्यस्येति स-दृष्टान्तम् आह—स इत्थम् इति । **सरसः पङ्काद् द्विपो** गज **इव** ॥१५॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.१६.१६ ॥**

**कालिन्द्यां विधिवत् स्नात्वा कृत-पुण्य-जल-क्रियः ।**

**मौनेन संयत-प्राणो ब्रह्म-पुत्राव् अवन्दत ॥**

**श्रीधरः : **कृतः पुण्य-जल-क्रियाः पितृ-तर्पणाद्या येन । संयत-प्राणो नियतेन्द्रियः ॥१६॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.१६.१७ ॥**

**अथ तस्मै प्रपन्नाय भक्ताय प्रयतात्मने ।**

**भगवान् नारदः प्रीतो विद्याम् एताम् उवाच ह ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः : **एताम् ॐ नमस् तुभ्यम् [१८] इत्य्-आदि, परम-परमेष्ठिन् नमस् ते [२५] इत्य् अन्ताम् ॥१७॥

—ओ)०(ओ—

**॥ ६.१६.१८ ॥**

**ॐ नमस् तुभ्यं भगवते वासुदेवाय धीमहि ।**

**प्रद्युम्नायानिरुद्धाय नमः सङ्कर्षणाय च ॥**

**श्रीधरः : **नमो धीमहि ध्यायेम । मनसा नमस्याम इत्य् अर्थः ॥१८॥

**क्रम-सन्दर्भः : **तत्र श्री-भगवत्त्वेन नमस्यति—**भगवत** इति । तद्-व्यूहत्वेन वासुदेवायेति सङ्कर्षणस्यान्ते पाठः स्वोपास्यत्वेन तत्रैव विश्रान्तेः ॥१८॥

**विश्वनाथः : तुभ्यं नमः**, **तुभ्यं धीमहि**, त्वां प्रसादयितुम् ध्यायेमः । परमात्मत्वेन जीव-वैलक्षण्यम् आह नवभिर् विशेषणैः । विज्ञानं चिच्-छक्तिर् एव मात्रा परिच्छेदो यस्य तस्मै जीवस् त्व् अविद्या-परिच्छद इत्य् अर्थः । मात्रा कर्ण-विभूषायां वित्ते माने परिच्छद इति मेदिनी ॥१८॥

—ओ)०(ओ—

**॥ ६.१६.१९ ॥**

**नमो विज्ञान-मात्राय परमानन्द-मूर्तये ।**

**आत्मारामाय शान्ताय निवृत्त-द्वैत-दृष्टये ॥**

**श्रीधरः : **निवृत्ता द्वैत-दृष्टिर् यस्मात् ॥१९॥

**क्रम-सन्दर्भः : **ब्रह्मत्वेन नमस्यति—विज्ञान-मात्रायेति । अत्र **मूर्तिः** स्वरूपं **निवृत्त-द्वैत-दृष्टय** इति यस्मिन् दृष्टे अन्यत्र दृष्टिर् न भवतीत्य् अर्थः ॥१९॥

**विश्वनाथः : परमानन्द-**मयी** मूर्तिर्** यस्य, जीवस् तु पाञ्चभौतिक-मूर्तिः । **आत्मानन्द** एव **रममाणाय**, जीवस् तु विषयानन्दे रमते । **निवृत्ता द्वैते** मायिक-प्रपञ्चे **दृष्टिर्** आसक्ति-मयी यस्य, जीवस् तु मायिक-प्रपञ्चे आसज्जते ॥१९॥

—ओ)०(ओ—

**॥ ६.१६.२० ॥**

**आत्मानन्दानुभूत्यैव न्यस्त-शक्त्य्-ऊर्मये नमः ।**

**हृषीकेशाय महते नमस् तेऽनन्त-मूर्तये ॥**

**श्रीधरः : न्यस्ता** निरस्ताः **शक्त्य्-ऊर्मयो** माया-निमित्ता राग-द्वेषादयो येन ॥२०॥

**क्रम-सन्दर्भः : **तच् चानिवृत्त-द्वैत-वादतो विशिष्य दर्शयति—आत्मानन्देति । **स्वरूपानन्दस्यानुभवेनान्यस्ताः** नानुसंहिताः शक्त्य्-अन्तर-परम्परा येन तस्मै अनुभवस्य स्वरूपाभिन्नत्वेऽपि तृतीयार्थाधिक्यात् स्वरूप-शक्तिर् एव सिद्ध्यति । परमात्मत्वेन नमस्यति—**हृषीकेशायेति**, विश्व-कारणत्वेन, **महत** इति, विश्वत्वेन **अनन्त-मूर्तय** इति ॥२०॥

**विश्वनाथः : न्यस्ता** नितराम् अस्ताः **शक्त्य्-ऊर्मयो** माया-निमित्ता राग-द्वेषादयो यत्र, जीवस् तु प्राप्त-राग-द्वेषादि-तरङ्गः । **हृषीकेशाय** सर्वेन्द्रिय-नियन्त्रे, जीवस् तु इन्द्रिय-नियम्यः । **महते**, जीवस् तु क्षुद्रः । **अनन्ता** अविनाश्या **मूर्तयो** यस्य, जीवस् तु विनाश्य-शरीरः ॥२०॥

—ओ)०(ओ—

**॥ ६.१६.२१ ॥**

**वचस्य् उपरतेऽप्राप्य य एको मनसा सह ।**

**अनाम-रूपश् चिन्-मात्रः सोऽव्यान् नः सद्-असत्-परः ॥**

**मध्वः : **बाह्य-मनसा सह वचस्य् उपरते चिन्मात्र-मनसा सह प्राप्यः ॥२१॥

**श्रीधरः : मनसा सह** **वचस्य् अप्राप्योपरते** सति **य एक** एव प्रकाशते । वचसीति सर्वेन्द्रियोपलक्षणम् । **सोऽस्मान् अव्यात्** । **सद्-असत्-परः** कार्य-कारणयोः कारणम् ॥२१॥

**क्रम-सन्दर्भः : **पुनर् भगवन्तं ब्रह्म-स्वरूपत्वेन विशेषतः स्तौति—वचसीति द्वाभ्याम् ॥२१॥

**विश्वनाथः : **निर्विशेष-ब्रह्मत्वेन प्रणमति—वचसीति ॥२१॥

—ओ)०(ओ—

**॥ ६.१६.२२ ॥**

**यस्मिन्न् इदं यतश् चेदं तिष्ठत्य् अप्येति जायते ।**

**मृण्मयेष्व् इव मृज्-जातिस् तस्मै ते ब्रह्मणे नमः ॥**

**मध्वः : **मृण्मयेष्व् इव मृज्-जातिः । 


    पृथिवी-पर्वताश् चैव मृण्मयाः समुदीरिताः ।


    तेषु मृज्-जातयः सर्वे जायन्ते स्थावरादयः ॥ इति च ॥२२॥

**श्रीधरः : **तद् एवाह—यस्मिन्न् इति । यस्मिन्न् इदं कार्य-कारणं **तिष्ठत्य् अप्येति** च, यतश् च **जायते**, **मृण्-मयेषु** घटादिषु **मृज्-जातिर्** मृण्-मात्रम् इव सर्वानुस्यूतं यत्, **तस्मै** ॥२२॥

**क्रम-सन्दर्भः : _न व्याख्यातम्।_**

**विश्वनाथः : **जगत्-कारणत्वेन प्रणमति—**यस्मिन्न् इदं जगत् तिष्ठति**, **यतो जायते,** यस्मिन्न् अप्य् **एति** लीयते । **मृण्-मयेषु** घटादिषु **मृज्-जातिः,** यथा कारणम् इत्य् अर्थः ॥२२॥

—ओ)०(ओ—

**॥ ६.१६.२३ ॥**

**यन् न स्पृशन्ति न विदुर् मनो-बुद्धीन्द्रियासवः ।**

**अन्तर् बहिश् च विततं व्योमवत् तन् नतोऽस्म्य् अहम् ॥**

**श्रीधरः : **ननु सर्वानुस्यूतं चेन् मृज्-जाति-वत् प्रतीयेत, कथं मनो-वचसोर् अप्राप्तिः ?  तत्राह । **यद्** ब्रह्म **व्योमवद् विततम्** अप्य् **असवः** प्राणाः क्रिया-शक्त्या **न स्पृषन्ति**, **मन-आदीनि** च ज्ञान-शक्त्या **न विदुः** । **तद् **ब्रह्म** नतोऽस्मि** ॥२३॥

**क्रम-सन्दर्भः : **परमात्मत्वेन स्तौति—यन् नेति द्वाभ्याम् ॥२३॥

**विश्वनाथः : **इन्द्रियाद्य्-अगम्यत्वेन प्रणमति—यद् इति । क्रिया-शक्त्या **न स्पृशन्ति,** ज्ञान-शक्त्या **न विदुः** । तस्य विदूर-वर्तित्वाद् इति चेत् तत्राह—**अन्तर्** देहादीनाम् अन्तर् अपि **बहिर्** अपि च ॥२३॥

—ओ)०(ओ—

**॥ ६.१६.२४ ॥**

**देहेन्द्रिय-प्राण-मनो-धियोऽमी**

**यद्-अंश-विद्धाः प्रचरन्ति कर्मसु ।**

**नैवान्यदा लौहम् इवाप्रतप्तं**

**स्थानेषु तद् द्रष्ट्र्-अपदेशम् एति ॥**

**श्रीधरः : **तेषां तद्-अज्ञाने हेतुम् आह—**देहेन्द्रियादयोऽमी** **यद्-अंश-विद्धा** यच्-चैतन्यांशेनाविष्टाः सन्तः **कर्मसु** स्व-स्व-विषयेषु **प्रचरन्ति** जाग्रत्-स्वप्नयोः । **अन्यदा** सुषुप्ति-मूर्च्छादौ नैव प्रचरन्ति, यथा **अप्रतप्तं लोहं** न दहति । अतो यथा लौहम् अग्नि-शक्त्यैव दाहकं सद्, अग्निं विना न दहति, एवं ब्रह्म-गत-ज्ञान-क्रिया-शक्तिभ्यां प्रवर्तमाना देहादयस् तन् न स्पृशन्ति न विदुश् चेति भावः । 

जीवस् तर्हि द्रष्टृत्वाज् जानातु ? नेत्य् आह—**स्थानेषु** जाग्रद्-आदिषु **द्रष्ट्र्-अपदेशं** द्रष्टृ-संज्ञां तद् एव **एति** प्राप्नोति, नान्यो जीवो नामास्ति, नान्योऽतोऽस्ति द्रष्टा [बृ।आ।उ। ३.७.२३] इत्य्-आदि-श्रुतेः । यद् वा, **द्रष्ट्र्-अपदेशं** द्रष्टृ-संज्ञं जीवम् अपि तद् एवैति जानाति, न तु जीवस् तज् जानातीत्य् अर्थः । तद् उक्तं हंस-गुह्य-स्तोत्रे देहोऽसवोऽक्षा[^१९] [भा।पु। ६.४.२५] इत्य्-आदि ॥२४॥

**क्रम-सन्दर्भः : **देहेन्द्रिय इति । अत्राद्वैत-शारीरकेऽपि साङ्ख्यम् आक्षिप्योक्तं, यथा, अथ पुनः साक्षि-निमित्तम् ईक्षितृत्वं प्रधानस्य कल्प्येत यथाग्नि-निमित्तम् अयः-पिण्डादेर् दग्धृत्वं, तथा सति यन्-निमित्तम् ईक्षिततृत्वं प्रधानस्य, तद् एव सर्वज्ञं मुख्यं जगतः कारणम् [शङ्कर-भाष्य, १.१.५] इति ।

श्रुतिश् चात्र—तम् एव भान्तम् अनुभाति [कठ।उ। २.२.१५], को ह्य् एवान्यात् कः प्राण्यात् यद् एष आकाश आनन्दो न स्यात् [तै।उ। २.७], चक्षुषश् चक्षुर् उत श्रोत्रस्य श्रोत्रम् [बृ।आ।उ। ४.४.१८] इत्य्-आद्याटीकोत्थापित-श्रुतौ[^२०] च, जीवो नामतो नान्यः स्वयं-सिद्धो नास्ति, परन्तु तद्-आत्मक एवेत्य् अर्थः । तथातोऽन्यो द्रष्टा नास्ति, सर्व-द्रष्टुस् तस्यापरो द्रष्टा नास्तीत्य् अर्थः इति व्याख्येयम्॥२४॥ [भगवत्-सन्दर्भ १५]

**देहेन्द्रिय-प्राण-मनो-धियोऽमी**

**यद्-अंश-विद्धाः प्रचरन्ति कर्मसु ।**

**नैवान्यदा लौहम् इवाप्रतप्तं**

**स्थानेषु तद् द्रष्ट्र्-अपदेशम् एति ॥**

**विश्वनाथः : **तेषां तद्-अज्ञाने हेतुम् आह—देहेन्द्रियेति । **यद्-अंश-विद्धाः** यच् चैतन्यांशेनाविष्टाः सन्तः **कर्मसु** स्व-स्व-विषयेषु **चरन्ति **जाग्रत्-स्वप्नयोः, **अन्यदा** सुषुप्तिः मूर्च्छादौ **नैव** प्रचरन्ति । यद् वा, **अप्रतप्तं लौहं **न दहति । अतो यथा लौहम् अग्नि-शक्त्यैव दाहकं सद् अग्निं न दहति, एवम् एव ब्रह्म-शक्त्यैव स्व-स्व-विषयेषु प्रवर्तमाना देहादयो ब्रह्म न स्पृशन्ति, नापि जानन्तीति भावः । 

जीवस् तर्हि द्रष्टृत्वाज् जानातु ? तत्राह—**स्थानेषु** जाग्रद्-आदिषु **द्रष्ट्र्-अपदेशं** द्रष्टृ-संज्ञं जीवम् अपि कर्म-भूतं तद् ब्रह्मैव कर्तृ **एति** जीवस्य द्रष्टृत्व-सिद्ध्य्-अर्थं, स्वीय-किञ्चिच्-चैतन्य-प्रापणेन स्वयम् एव तं प्राप्नोतीत्य् अर्थः । मम आदाय इव जीवा अपि जडा इति च केऽप्य् आचक्षते । यद् वा, तद् ब्रह्मैव तम् एति जानाति, न तु जीवो ब्रह्म जानातीत्य् अर्थः । यद् उक्तं हंस-गुह्य-स्तवे—देहोऽसवोऽक्षा [भा।पु। ६.४.२५] इत्य्-आदि ॥२४॥

—ओ)०(ओ—

**॥ ६.१६.२५ ॥**

**ॐ नमो भगवते महा-पुरुषाय महानुभावाय महा-विभूति-पतये सकल-सात्वत-परिवृढ-निकर-कर-कमल-कुड्मलोपलालित-चरणारविन्द-युगल परम-परमेष्ठिन् नमस् ते।**

**श्रीधरः : सकला** ये **सात्वत-परिवृढाः,** तेषां **निकरः** समूहः, तस्य **कर-कमलानां कुड्मलैर्** मुकुलैर् **उपलालितं चरणारविन्द-युगलं** यस्य, तस्य संबोधनम् । **परम्** उत्कृष्ट । **परमेष्ठिन्** सर्वेश्वर ॥२५॥

**क्रम-सन्दर्भः : **साक्षाद्-भगवत्त्वेन स्तौति—ॐ नम इति । तद् एवं सङ्कर्षणोपासनापि द्वारम् एव । तस्य सात्वत-शास्त्र-विग्रहत्वेन [६.१६.३३] वक्ष्यमाणत्वात् **परमं** फलं तु श्री-भगवान् इत्य् अभिप्रेतम् ॥२५॥

**विश्वनाथः : **महा-मन्त्रस्य ज्ञान-प्रकाशकत्वम् उक्त्वा भक्ति-रस-परिपूर्णत्वम् आह—ॐ इति । **सकल-सात्वत-परिवृढाः** सर्व-भक्त-श्रेष्ठाः, तेषां **निकरस्य** **कर-कमलानां कुट्मलेन उपलालितं** लघु लघु संवाहन-वैदग्ध्या प्रीणितं **चरणारविन्द-युगलं** यस्य, हे तथाभूतेति माम् अपि स्व-पाद-संवाहन-सेवायां स्थापयेत्य् अभिलाषो ध्वनितः । 

ननु त्वाम् अतिनिकृष्टं तस्याम् अत्युत्कृष्ट-सेवायां कथं नियुञ्जे ? इत्य् अत आह—हे **परम परमेष्ठिन्**, परम परमेश्वर कर्तुम् अन्यथा-कर्तुं च समर्थः ॥२५॥

—ओ)०(ओ—

**॥ ६.१६.२६ ॥**

**श्री-शुक उवाच—**

**भक्तायैतां प्रपन्नाय विद्याम् आदिश्य नारदः ।**

**ययाव् अङ्गिरसा साकं धाम स्वायम्भुवं प्रभो ॥**

**श्रीधरः : **पूर्वे स-नारदोऽङ्गिरा आजगामेत्य् अङ्गिराः प्राधान्येनोक्तः । चित्रकेतोः पुत्र-प्रदत्वेन तस्य पृथग्-उक्तत्वात् । इह तु **नारदो**ऽ**ङ्गिरसा साकं ययाव्** इति नारदस्य प्राधान्य-निर्देशः । तद्-उपदेशेन तस्य वैराग्योत्पत्तेः । **प्रभो** ! हे समर्थ ! ॥२६॥

**क्रम-सन्दर्भः : _न व्याख्यातम्।_**

**विश्वनाथः : **एताम् इत्य् अनेक-वाक्य-गर्भाम् एकाम् एव विद्यां महतीम् । अत्र चित्रकेतवे पुत्र-प्रदत्वेनाङ्गिरसः प्राधान्यं, मन्त्र-प्रदत्वेन तु नारदस्य । अत एव पूर्वम् अङ्गिराः स-नारद आजगामेत्य् उक्तं, सम्प्रति **ययाव् अङ्गिरसा** **नारद** इत्य् उच्यते । हे **प्रभो** ! एतद्-आद्य्-अभिप्राय-ज्ञाने परम-समर्थ ! ॥२६॥

—ओ)०(ओ—

**॥ ६.१६.२७ ॥**

**चित्रकेतुस् तु तां विद्यां यथा नारद-भाषिताम् ।**

**धारयाम् आस सप्ताहम् अब्-भक्षः सुसमाहितः ॥**

**श्रीधरः : **यथा यथावद् धारयाम् आस ॥२७॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.१६.२८ ॥**

**ततः स सप्त-रात्रान्ते विद्यया धार्यमाणया ।**

**विद्याधराधिपत्यं च लेभेऽप्रतिहतं नृप ॥**

**श्रीधरः : विद्याधराधिपत्यं** चावान्तर-फलं **लेभे** । **अप्रतिहतम्** अस्खलितम् ॥२८॥

**क्रम-सन्दर्भः : _न व्याख्यातम्।_**

**विश्वनाथः : **प्रथमम् अवान्तर-फलम् आह—**विद्याधराधिपत्यम्** इति ॥२८॥

—ओ)०(ओ—

**॥ ६.१६.२९ ॥**

**ततः कतिपयाहोभिर् विद्ययेद्ध-मनो-गतिः ।**

**जगाम देव-देवस्य शेषस्य चरणान्तिकम् ॥**

**मध्वः : **अन्यान्तर्यामिनं विष्णुम् उपास्यान्य-समीपगः ।


    भवेद् योग्यतया तस्य पदं वा प्राप्नुयान् नरः ॥ इति नारदीये ।

अनेन प्रकारेण मुहुस् तत्-सकाशम् अभ्यगात् । 


    शेषान्तर्यामिनं विष्णुं चित्रकेतुर् उपास्यतु ।


    शेषाविष्ट-हरेश् चापि वरान् प्राप्यपतद् गतिम् ॥ इति तन्त्र-मालायाम् ॥२९॥

**श्रीधरः : कतिपयैर् अहोभिः** । **विद्ययेद्धेन** दीप्तेन **मनसा गतिर्** यस्य ॥२९॥

**क्रम-सन्दर्भः : _न व्याख्यातम्।_**

**विश्वनाथः : **मुख्यं फलम् आह—जगामेति ॥२९॥

—ओ)०(ओ—

**॥ ६.१६.३० ॥**

**मृणाल-गौरं शिति-वाससं स्फुरत्-**

**किरीट-केयूर-कटित्र-कङ्कणम् ।**

**प्रसन्न-वक्त्रारुण-लोचनं वृतं**

**ददर्श सिद्धेश्वर-मण्डलैः प्रभुम् ॥**

**श्रीधरः : मृणालवद् गौरम्** । **शिति-वाससं** नीलाम्बरम् । **स्फुरन्ति किरीटादीनि** यस्य । **कटित्रं** कटि-सूत्रम् । **प्रसन्नानि** **वक्त्राणि** यस्य । **अरुणानि लोचनानि** यस्य तं च तं च ॥३०॥

**क्रम-सन्दर्भः : _न व्याख्यातम्।_**

**विश्वनाथः : सिति-वाससं** नीलाम्बरं, **कटित्रं** कटि-सूत्रम् ॥३०॥

—ओ)०(ओ—

**॥ ६.१६.३१ ॥**

**तद्-दर्शन-ध्वस्त-समस्त-किल्बिषः**

**स्वस्थामलान्तःकरणोऽभ्ययान् मुनिः ।**

**प्रवृद्ध-भक्त्या प्रणयाश्रु-लोचनः**

**प्रहृष्ट-रोमानमद् आदि-पुरुषम् ॥**

**श्रीधरः : **दृष्ट्वा च तम् **आदि-पूरुषम् अभ्ययाच्** छरणं गतः । **अनमन्** ननाम । कथं-भूतः ? तस्य **दर्शनेन ध्वस्तं समस्तं किल्बिषं** यस्य । **स्वच्छम् अमलं चान्तः-करणं** यस्य । **प्रणयेनाश्रु**-मुक्ते **लोचने** यस्य । **प्रहृष्टानि रोमाणि** यस्य सः ॥३१॥

**क्रम-सन्दर्भः : _न व्याख्यातम्।_**

**विश्वनाथः : **तद्-दर्शनेति । किल्बिष-मात्रं भगवत्-प्राप्त्य्-असंभावना-मयं दुःखं ज्ञेयम् । दृष्ट्वा च अभ्ययात् अभिमुखम् अगच्छत् । अभ्येत्य चानमत् ॥३१॥

—ओ)०(ओ—

**॥ ६.१६.३२ ॥**

**स उत्तमश्लोक-पदाब्ज-विष्टरं**

**प्रेमाश्रु-लेशैर् उपमेहयन् मुहुः ।**

**प्रेमोपरुद्धाखिल-वर्ण-निर्गमो**

**नैवाशकत् तं प्रसमीडितुं चिरम् ॥**

**श्रीधरः : **तं **प्रसमीडितुं** स्तोतुं **चिरं** **नैवाशकन्** न शशाक । तत्र हेतुः—**उत्तम-श्लोकस्य पादाब्जयोर् विष्टरम्** आसनम् **उपमेहयन्न्** अभिषिञ्चन् । **प्रेम्णोपरुद्धोऽखिलानां वर्णानां** **निर्गम** उच्चारणं यस्य सः ॥३२॥

**क्रम-सन्दर्भः : _न व्याख्यातम्।_**

**विश्वनाथः : **नत्वा तुष्टावेत्य् आह—स इति । **विष्टरं** मानसं, **उपमेहयन्** अभिषिञ्चन् ॥३२॥

—ओ)०(ओ—

**॥ ६.१६.३३ ॥**

**ततः समाधाय मनो मनीषया**

**बभाष एतत् प्रतिलब्ध-वाग् असौ ।**

**नियम्य सर्वेन्द्रिय-बाह्य-वर्तनं**

**जगद्-गुरुं सात्वत-शास्त्र-विग्रहम् ॥**

**श्रीधरः : मनीषया** बुद्ध्या **मनः समाधायैतद्** वक्ष्यमाणं **बभाषे** । **प्रतिलब्धा वाक्** येन । **सात्वत-शास्त्रोक्तो विग्रहो** यस्य तम् ॥३३॥

**क्रम-सन्दर्भः : _न व्याख्यातम्।_**

**विश्वनाथः : प्रतिलब्ध-वाक्** तत्-कृपयैवेत्य् अर्थः । **सात्वत-शास्त्रोक्तो विग्रहो** देहो यस्येत्य् अनेन ज्ञान-शास्त्रोक्तस्य माया-मय-विग्रहत्वस्य प्रामाण्यं वारितम् ॥३३॥

—ओ)०(ओ—

**॥ ६.१६.३४ ॥**

**चित्रकेतुर् उवाच—**

**अजित जितः सम-मतिभिः**

**साधुभिर् भवान् जितात्मभिर् भवता ।**

**विजितास् तेऽपि च भजताम्**

**अकामात्मनां य आत्मदोऽतिकरुणः ॥**

**श्रीधरः : **

अन्योन्य-प्रेमजानन्द-निभृतान् स्वामि-सेवकान् ।

अभिनन्दन् मुदा स्तौति दशभिः पञ्चभिर् विभुम् ॥

हे **अजित** ! अन्यैर् अजितोऽपि भवान् साधुभिर् भक्तैर् **जितः** स्वाधीन एव कृतः । यतो **भवान्** **अतिकरुणः** । तेऽपि च निष्कामा अपि **भवता विजिताः** । यो भवान् **अकामात्मनाम् आत्मानम्** एव **ददाति**॥३४॥

**क्रम-सन्दर्भः : **हरि-भक्ति-सुधोदये च प्रह्लादं प्रति श्री-मुख-वाक्यम्—


    स-भयं सम्भ्रमं वत्स मद्-गौरव-कृतं त्यज ।


    नैष प्रियो मे भक्तेषु स्वाधीन-प्रणयी भव ॥


    अपि मे पूर्ण-कामस्य नवं नवम् इदं प्रियम् ।


    निःशङ्क-प्रणयाद् भक्तो यन् मां पश्यति भाषते ॥


    सदा मुक्तोऽपि बद्धोऽस्मि भक्तेषु स्नेह-रज्जुभिः ।


    अजितोऽपि जितोऽहं तैर् अवश्योऽपि वशीकृतः ॥


    त्यक्त-बन्धु-जन-स्नेहो मयि यः कुरुते रतिम् ।


    एकस् तस्यास्मि स च मे न चान्योऽस्त्य् आवयोः सुहृत् ॥ [ह।भ।सु। १४.२७-३०] इति ।

तस्मात् साधु व्याख्यातं भगवत्-प्रतीति-रूपा वृत्तिर् मायादिमयी न भवति । किं तर्हि स्वरूप-शक्त्य्-आनन्द-रूपा यदानन्द-पराधीनः श्री-भगवान् अपीति । यथा च श्रीमती गोपालोत्तर-तापनी श्रुतिः—विज्ञान-घन आनन्द-घनः सच्-चिद्-आनन्दैक-रसे भक्ति-योगे तिष्ठति [गो।ता।उ। २.७९] इति ॥३४॥ [प्रीति-सन्दर्भः ६६]

**विश्वनाथः : **परस्पर-वशी-भाव-लभ्यानन्द-रसाम्बुधौ, मज्जेतां भगवद्-भक्तौ भक्त्यैवेत्य् आह संस्तुवन्—हे **अजित** ! ज्ञानि-योगि-प्रभृतिभिस् त्वम् अजित एव, **साधुभिर्** भक्तैस् तु **भवान् जितः** अधीनीकृतः **सम-मतिभिः** स्वकीय-सुख-दुःख-सम-बुद्धिभिर् **जितात्मभिर्** जित-मनस्कत्वेन मनो-धर्मस्य कामस्यापि जितत्वात् निष्कामैः तेषां तद्-उपासने निष्कामत्वम् एव त्वज्-जये कारणम् इति भावः । 

**ते साधवोऽपि भवता विजिताः**, यतो **भजताम् अकामात्मनां** भजद्भ्यो निष्कामेभ्यः यो **भवान् आत्मदः** आत्मानम् एव ददाति । यदि यूयं मां परिचर्य किम् अप्य् अपवर्गादिकम् अपि मत्तो नैव वृणुध्वे, तर्हि यथेष्टं रात्रिन्दिनं माम् एव परिचरथ माम् ऋणीकुरुथेत्य् आत्मानं तेभ्यो ददद् एव बलाद् आत्मनः सौन्दर्य-सौस्वर्य-सौरभ्यादीनि तन्-नयन-चरणारविन्दादीन्द्रिय-भोगार्थम् अर्पयतीत्य् अर्थः । तेन तद्-विजये भवतोऽप्य् आत्मदत्वम् एव कारणम् इति भावः । 

अत्र साधुभिर् इति ज्ञानिभिर् अपीति न व्याख्येयम् । उत्तरार्धे **भजताम् अकामात्मनाम्** इति विशेषण-द्वयस्य तद्-व्यवर्तकत्वात्, ज्ञानिनां भजनं तु मोक्ष-सिद्ध्य्-अर्थं साधन-दशायाम् एव । अत्र तु भजताम् इति वर्तमान-निर्देशः । निष्कामत्वं त्व् आत्यन्तिक-दुःख-निवृत्ति-कामत्वात् तेषां नास्त्य् एव ॥३४॥

—ओ)०(ओ—

**॥ ६.१६.३५ ॥**

**तव विभवः खलु भगवन्**

**जगद्-उदय-स्थिति-लयादीनि ।**

**विश्व-सृजस् तेऽंशांशास् तत्र**

**मृषा स्पर्धन्ति पृथग् अभिमत्या ॥**

**श्रीधरः : **ननु भक्तैर् एव जित इति कथम् ? स्पर्धमानैर् अपि सृष्ट्य्-आदि-कर्तृभिर् अन्यैर् ईश्वरैर् जय-सम्भवात् तत्राह—तवेति । **जगत उदयादीनि** **तवैव विभवो** विभवनं महिमा लीलेति यावत् । **आदि**-शब्देन प्रवेश-नियमनादीनि । **विश्व-सृजस्** तु ब्रह्मादयो नेश्वराः किन्तु **ते तवांशो** यः पुरुषस् **तस्यांशाः** । **तत्र** एवं-स्थितेऽपि "पृथक् **पृथग्** ईश्वरा वयम्" इत्य् **अभिमानेन** वृथैव **स्पर्धन्ते** ॥३५॥

**क्रम-सन्दर्भः : विश्व-सृजः** ब्रह्म-रुद्रेन्द्राद्याः **अंशांशाः** अत्यल्पांशा इत्य् अर्थः ॥३५॥

**विश्वनाथः : **एवं प्रभु-भक्तयोः परस्पर-वशीभावम् आख्याय प्रभोः प्रभावम् आह—तवेति त्रिभिः । **विभवो** महिमा । ननु ब्रह्मादयो **जगद्-उदयादि-**हेतवो दृश्यन्ते । तत्राह—विश्वेति । ननु ब्रह्म-रुद्रादि-भक्ताः स्व-स्व-सेव्यानाम् एव जगद्-ईश्वरत्वं प्रतिपादयन्तो मिथः स्पर्धन्ते इत्य् अत आह—तत्र मृषेति । **पृथग्-अभिमत्या** वयं हैरण्यगर्भाः शैवाः सौरा इत्य्-आद्य्-अभिमानवन्तः ॥३५॥

—ओ)०(ओ—

**॥ ६.१६.३६ ॥**

**परमाणु-परम-महतोस्**

**त्वम् आद्य्-अन्तान्तर-वर्ती त्रय-विधुरः ।**

**आदाव् अन्तेऽपि च सत्त्वानां**

**यद् ध्रुवं तद् एवान्तरालेऽपि ॥**

**श्रीधरः : **त्वम् एव सृष्ट्य्-आदि-कर्तेत्य् एतद् उपपादयति—परमाणुः सूक्ष्म-मूल-कारणम् । परम-महद् अन्तिमं कार्यम् । तयोस् त्वम् एवाद्य्-अन्तान्तर-वर्ती । आदाव् अन्ते चान्तरे मध्ये च वर्तितुं शीलं यस्य सः । अत एव त्रय-विधुर आद्य्-अन्त-मध्य-शून्यो ध्रुवः । ते च त्वया सृज्यन्ते न तु ध्रुवाः । कुत इत्य् अत आह—सत्त्वानां सत्त्वेन प्रतीतानां कार्याणाम् आदाव् अन्तेऽपि यद् ध्रुवम् अनपाय्य्-अन्तरालेऽपि च तद् एव ध्रुवं सुवर्णादिवत् ॥३६॥

**क्रम-सन्दर्भः : _न व्याख्यातम्।_**

**विश्वनाथः : **त्वम् एव सृष्ट्य्-आदि-कर्ता वास्तव-वस्तु-रूप इत्य् उपपादयति—परमाणुः सूक्ष्मं मूल-कारणम् परम-महद् अन्तिमं कार्यम् । तयोस् त्वम् एवाद्य्-अन्तान्तर-वर्ती । आदाव् अन्ते अन्तरे मध्ये च वर्तितुं शीलं यस्य सः । अत एव त्रय-विधुर आद्य्-अन्त-मध्य-शून्यो नित्यं, यतः सत्त्वानां कार्य-वस्तूनाम् आदौ अन्ते च यत् ध्रुवं कारणत्वेन स्थिरं तद् एव अन्तरालेऽपि सुवर्णादिवत् । अतस् त्वम् एव सर्व-कारणं वास्तवं वस्तु अन्यत् सर्वं कार्य-जातम् अवास्तवं वस्त्व् इत्य् अर्थः ॥३६॥

—ओ)०(ओ—

**॥ ६.१६.३७ ॥**

**क्षित्य्-आदिभिर् एष किलावृतः**

**सप्तभिर् दश-गुणोत्तरैर् अण्ड-कोशः ।**

**यत्र पतत्य् अणु-कल्पः**

**सहाण्ड-कोटि-कोटिभिस् तद् अनन्तः ॥**

**श्रीधरः : **एवं ध्रुवत्वेन कालतः परिच्छेदो नास्तीत्य् उक्तं देशतोऽप्य् अपरिच्छेदम् आह—क्षित्य्-आदिभिर् इति । पूर्वस्मात् पूर्वस्माद् दश-गुणम् उत्तरोत्तरैर् अधिकैर् आवृतः । यत्र त्वय्य् अणु-कल्पोऽणुतुल्यः पतति परिभ्रमति तत् तस्माद् अनन्तस् त्वम् ॥३७॥

**क्रम-सन्दर्भः : **दश-गुणा उत्तरोत्तरा येषां तैरित्य् अर्थः ॥३७॥

**विश्वनाथः : **एवं कालतः परिच्छेदाभावम् उक्त्वा देशतोऽप्य् अपरिच्छेदम् आह—क्षित्य्-आदिभिः क्षिति-जल-तेज-आकाशाहङ्कार-महत्-तत्त्व-प्रकृतिभिः पूर्वस्मात् पूर्वस्माद् दश-गुणाधिकैर् आवृतः । यत्र त्वय्य् अणु-कल्पः पतति परिभ्रमति तत् तस्माद् अनन्तस् त्वम् ॥३७॥

—ओ)०(ओ—

**॥ ६.१६.३८ ॥**

**विषय-तृषो नर-पशवो **

**य उपासते विभूतीर् न परं त्वाम् ।**

**तेषाम् आशिष ईश**

**तद् अनु विनश्यन्ति यथा राज-कुलम् ॥**

**श्रीधरः : **यस्माद् एवं परमेश्वरस् त्वम् एवाऽन्ये देवास् तव विभूतयोऽतस् त्वा विहाय विषय-कामनयान्योपासका अति-मन्दा इत्य्-आह—विषयेषु तृट् तृष्णा येषां ते नराकाराः पशवः । कुतः, ये विभूतीर् इन्द्राद्या उपासते न तु परं त्वाम् । ततः किम् ?तत्राह—तेषाम् इति । तद् अनु उपास्य-नाशानन्तरम् । यथा राज-कुलम् अनु राज-कुल-नाशान् अन्तरं तत् सेवकानाम् आशिषो नश्यन्ति तद्वत् । अयं च परमोऽवधिर् मध्येऽपि नश्यन्त्य् एव ॥३८॥

**क्रम-सन्दर्भः : _न व्याख्यातम्।_**

**विश्वनाथः : **एवं प्रभोः सर्वोत्कर्षम् आख्याय भक्तस्यापि तम् अभक्त-निन्दया प्रथमं व्यतिरेकेणाह—विषयेति । विभूतीर् इन्द्राद्याः, न तु त्वाम् । उपास्य-नाशानन्तरम् । यथा राज-कुल-नाशानन्तरं तत्-सेवकानाम् आशिषो नश्यन्ति ॥३८॥

—ओ)०(ओ—

**॥ ६.१६.३९ ॥**

**काम-धियस् त्वयि रचिता **

**न परम रोहन्ति यथा करम्भ-बीजानि ।**

**ज्ञानात्मन्य् अगुणमये **

**गुण-गणतोऽस्य द्वन्द्व-जालानि ॥**

**श्रीधरः : **विषय-कामेनापि कृता त्वत् सेवा मोक्ष-फलैवेत्य् आह—काम-धियो विषय-कामना अपि हे परम, त्वयि रचिताः कृताश् चेन् न रोहन्ति देहान्तरोत्पत्तये न भवन्ति । करम्भ-बीजानि भर्जित-बीजानि यथा । यतोऽस्य जीवस्य गुण-गणाद् एव द्वन्द्व-समूहा भवन्ति । अतः कामेनापि निर्गुणस्य तव भजनाच् छनैर् नैर्गुण्यं भवतीत्य् अर्थः ॥३९॥

**क्रम-सन्दर्भः : _न व्याख्यातम्।_**

**विश्वनाथः : **भक्तस्योत्कर्षं कैमुतिक-न्यायेनान्वयेनाह—कामा राज्याद्यास् तद्-अर्थ-धियो मतयस् त्वयि रचिताः कृताश् चेत्, न रोहन्ति देहान्तरोत्पत्तये न भवन्ति, यथा करम्भ-बीजानि भृष्ट-यव-बीजानि, तथैव । यद्यपि काम-धियोऽन्यत्र रोहन्त्यो दृष्टाः भृष्ट-बीज-तुल्या न भवन्ति, तद् अपि विषय-साद्गुण्याद् भवन्तीत्य् आह—ज्ञानात्मनि चिन्मये अगुण-मये गुण-मयात् पदार्थाद् भिन्ने । अतो रस-कूप-पतितं वस्तु यथा रस एव भवेद् एवं त्वयि प्रविष्टाः काम-धियोऽपि चिन्-मय्यो भवतीति कथं तासां संसार-हेतुत्वं स्याद् इत्य् अर्थः । यतो गुण-गणत एव द्वन्द्व-जालानि संसार-कारणानि भवन्ति ॥३९॥

—ओ)०(ओ—

**॥ ६.१६.४० ॥**

**जितम् अजित तदा भवता**

**यदाह भागवतं धर्मम् अनवद्यम् ।**

**निष्किञ्चना ये मुनय**

**आत्मारामा यम् उपासतेऽपवर्गाय ॥**

**श्रीधरः : **फल-कामनयापि त्वद्-आराधनं यदा मोक्ष-हेतुस् तदा किं वक्तव्यं भगवद्-धर्म-माहात्म्यम् ? इति वक्तुं तत्-संप्रदाय-प्रवर्तकत्वेन च भगवन्तं स्तौति—जितम् इति । **यदा भवान् भागवतं धर्मम् आह**, **तदा** हे **भगवन् ! त्वया जितं** सर्वोत्कर्षेण स्थितम् । तत्र हेतुः—**ये निष्किञ्चनाः** सनत्कुमारादयो **मुनयः**, **ते** यं भवन्तम् **अपवर्गाय **सेवन्ते तेन भवता जितम् । यं धर्मम् इति वा ॥४०॥

**क्रम-सन्दर्भः : **जितम् इति निजोत्कर्ष आविष्कृतः । भगवन्न् इति पाठः स्वामि-सम्मतः भवतेति तु प्रायः सर्वत्र ॥४०॥ 

**भक्ति-सन्दर्भः** (१२०): अशेषोपदेष्टुर् अपि तद्-उपदेशेनैव भगवतः परम उत्कर्ष उच्यते । यथा—जितम् अजित इति । **जितम्** इत्य् अत्र **भवता** इति ज्ञेयम् । **आह** इत्य् अत्र भवान्  इति ॥

**विश्वनाथः : **यद्य् एवं स्व-महिम्ना स-कामाया अपि भक्तेः श्रैष्ठ्यं, तदा किम् उत निष्कामायाः ? किं च, भक्तेर् निष्कामत्वं च त्वत्-प्रवर्तितम्, अतो निष्काम-भक्तेर् यत् तव जयः पूर्व-प्रतिपादितस् तत्रापि परम-कृपालुः स्व-भक्त-वशीभावेप्सुस् त्वम् एव कारणम् इत्य् अतो वस्तुतस् तवैव विशेषतो जय इत्य् आह—जितम् इति । 

हे अजित ! **भागवतं धर्मम् अनवद्यं** निष्कामं **यदैव भवान् आह**, **तदैव जितं **भवतैव भक्ता ऋणीकृताः । येनैव निष्काम-भक्ति-योगेन भक्तैर् भवान् जीयते, तस्य त्वयैवोक्तत्वात् तद्-गुणं, त्वम् एव स्व-भक्ताधीनत्वाभिलाष-साधकं कृपा-विशेषम् आस्वादयन्तः प्रत्युत एव भक्ताः स्वयम् एव ऋणीभूय स्थिता भवन्तीति भावः । 

**ये निष्किञ्चनाः** प्रथमत एव शुद्धाः, तथा तत्-सङ्गतस् त्यक्त-स्व-निष्ठा **मुनयस्** तापसा **आत्मारामा** जीवन्-मुक्ताश् च केचन **यम्** एव धर्मम् **उपासते** । यद् वा, निष्किञ्चना इत्य् अस्यैव विशेषण-द्वयम् । मुनयस् त्वन्-मनन-शीला आत्मारामास् त्वय्य् एव रममाणा इत्य् अर्थः । 

**अपवर्गाय** अपकृष्टा वर्गाश् चत्वारोऽपि यतस् तस्मै प्रेम्णे अपवर्गश् च भवति । योऽसाव् [भा।पु। ५.१९.२०] इत्य्-आदि-पञ्चम-स्कन्धीय-गद्योक्त-लक्षणाय भक्ति-योगायेति वा ॥४०॥

—ओ)०(ओ—

**॥ ६.१६.४१ ॥**

**विषम-मतिर् न यत्र नृणां**

**त्वम् अहम् इति मम तवेति च यद् अन्यत्र ।**

**विषम-धिया रचितो यः**

**स ह्य् अविशुद्धः क्षयिष्णुर् अधर्म-बहुलः ॥**

**श्रीधरः : **अनवद्यताम् एवाह—**विषम-मतिर्** **यत्र** यस्मिन् भागवते धर्मे **नास्ति** । **यद् अन्यत्र** यथान्यस्मिन् काम्ये धर्मे । ननु सोऽपि वेदोक्तत्वाद् अनवद्य एव ? तत्राह—**विषम-धिया** शत्रु-मरणादि-कामनया **रचितो **विहितो यः स ह्य् **अविशुद्धः,** राग-द्वेषादिमत्त्वात्, **क्षयिष्णुश्** च नश्वर-फलत्वात्, **अधर्म-बहुलश्** च हिंसादि-बाहुल्यात् । तद् उक्तं शबर-स्वामिभिः—उभयम् इह चोदनायां लक्ष्यतेऽर्थोऽनर्थश् च इत्य्-आदि ॥४१॥

**क्रम-सन्दर्भः : _न व्याख्यातम्।_**

**विश्वनाथः : **यत्र भागवते धर्मे त्वम् अहम् इति मम तव इत्य् अहन्तास्पद-ममतास्पदयोर् **विषम-मतिर्** उत्तर-श्लोकार्थ-दृष्ट्या द्वेष-निबन्धन-वैषम्यवती मम तव त्वम् अहं शत्रुर् इति मतिर् **नास्ति** यत्, **या अन्यत्र** काम्य-धर्मे इत्य् अर्थः । काम्य-धर्मम् एव निन्दति—**विषम-धिया** शत्रु-मरणादि-कामनया **रचितो** **यः** **स ह्य् अविशुद्धः** राग-द्वेषादि-मयत्वात्, **क्षयिष्णुश्** च नश्वर-फलत्वात्, **अधर्म-बहुलश्** च हिंसादि-बाहुल्यात् । तद् उक्तम् शवर-स्वामिना—उभयम् इह चोदनायां लक्ष्यतेऽर्थोऽनर्थश् च इत्य्-आदि ॥४१॥

—ओ)०(ओ—

**॥ ६.१६.४२ ॥**

**कः क्षेमो निज-परयोः**

**कियान् वार्थः स्व-पर-द्रुहाधर्मेण ।**

**स्व-द्रोहात् तव कोपः**

**पर-सम्पीडया च तथाधर्मः ॥**

**श्रीधरः : **एतत् प्रपञ्चयति—**कः क्षेमः** किं कुशलम् ? न किञ्चित् । निज-परयोः **स्वस्य परस्य च** स्व-पर-द्रुहा, स्वस्मै परस्मै च द्रुह्यतीति स्व-पर-ध्रुक्, तेन । यतः स्व-द्रोहाद् अत्यन्त-काय-क्लेशात् तव कोपः पीडा सम्भवति । तद् उक्तं गीतासु—


    कर्शयन्तः शरीरस्थं भूत-ग्रामम् अचेतसः ।


    मां चैवान्तः-शरीर-स्थं तान् विद्ध्य् आसुर-निश्चयान् ॥ [गीता १७.५] इति ।

तथा **पर-सम्पीडयाअधर्मः** । **च**-शब्दात् तव कोपश् च । अतस् त्वया रागान्धम् अपि कथञ्चिद् वेद-मार्गे प्रवर्तयितुं काम्य-धर्मोऽभिहितोन तत्त्व-दृष्ट्या ॥४२॥

**क्रम-सन्दर्भः : **निज-संसार-हेतुत्वात् स्व-द्रुहा पुमान् भवाब्धिं न तरेत्, स आत्म-हेतिवत्पश्व्-आद्य्-उपालम्भात् पर-द्रुहाच्चेत्यर्थः । कोपः औदास्य-मयः क्रोधः । **अधर्मो**ऽशुद्धो धर्मः ॥४२॥

**विश्वनाथः : **उक्तम् अर्थं स्पष्टयति—**कः क्षेमः** किं कुशलम् ? निज-परयोर् निजस्याहन्तास्पदस्यात्मनः परस्य ममतास्पदस्य पुत्र-कलत्रादेर् न किञ्चिद् इत्य् अर्थः ।स्वस्मै परस्मै च द्रुह्यतीति **स्व-पर-ध्रुक्**, तेन । यतः स्व-द्रोहात् पर-हिंसार्थकात्यन्त-स्व-काय-क्लेश-कर-तपो-व्रतादेः । **अधर्मः** पापं त्वत्-कोपश् च ॥४२॥

—ओ)०(ओ—

**॥ ६.१६.४३ ॥**

**न व्यभिचरति तवेक्षा**

**यया ह्य् अभिहितो भागवतो धर्मः ।**

**स्थिर-चर-सत्त्व-कदम्बेष्व्**

**अपृथग्-धियो यम् उपासते त्व् आर्याः ॥**

**श्रीधरः : **भागवत-धर्मेण तु न द्रोह इत्य् आह—नेति । न व्यभिचरति न परमार्थं जहाति । तव ईक्षा दृष्टिः । अव्यभिचारे हेतुः—स्थिरेति । स्थावर-जङ्गम-प्रानि-समूहेषु सम-बुद्धयो भागवता यं धर्मं सेवन्ते ॥४३॥

**क्रम-सन्दर्भः : _न व्याख्यातम्।_**

**विश्वनाथः : **ननु क्षयिष्णुत्वादि-दोष-बाहुल्येऽपि काम्य-धर्मे फल-दर्शनात् प्रवर्तते, निर्दोषेऽपि निष्काम-धर्मे फादर्शनात् प्रवृत्तौसंशेरते जनास् तत्राह—नेति । तवेक्षा मद्-भक्त्या जीवः कृतार्थीभवतीति परामर्शो न व्यभिचरतीति काम्य-धर्मे कदाचित् फलस्यापि व्यभिचारः स्यान् न तु त्वदीयेक्षायाः । अत एव आर्या इत्य् अनार्यास् तु संशेरतां नामेति भावः । अपृथग्-धियः स्वस्य परस्य च सुख-दुःखेषु पृथग्-बुद्धि-रहिता आर्या इति आर्याख्यं च्छन्दश् चेदम् इति दर्शितम् ॥४३॥

—ओ)०(ओ—

**॥ ६.१६.४४ ॥**

**न हि भगवन्न् अघटितम् इदं**

**त्वद्-दर्शनान् नृणाम् अखिल-पाप-क्षयः ।**

**यन्-नाम सकृच् छ्रवणात्**

**पुक्कशोऽपि विमुच्यते संसारात्**[^२१]** ॥**

**श्रीधरः : **एवम्-भूतस्य भागवत-धर्म-प्रवर्तकस्य तव दर्शनात् सर्व-पाप-क्षयो भवतीति किं चित्रम् इत्य् आह—नहीति ॥४४॥

**सनातनः **(ह।भ।वि। ११.४८६) : **साक्षात्**[^२२] स्वयम् एव विमुक्तो भवति, इत्य् अनन्य-साधनतोक्ता । यद् वा, साक्षाद् इति वर्तमान-तच्-छरीर एवेत्य् अर्थः । एतच् च प्रारब्ध-विनाशित्वे पूर्वं लिखितार्थम् एव ॥४४॥

**क्रम-सन्दर्भः : _न व्याख्यातम्।_**

**भक्ति-सन्दर्भः (२४८)** : तादृशस्यापि **सकृच्-छ्रवणेऽपि** मुक्ति-फल-प्राप्तेः, उत्तमस्य तच्-छ्रवणे तु परम-भक्तिर् एव फलम् इत्य् अभिप्रेतम् ॥४४॥ 

**विश्वनाथः : **निष्काम-धर्मस्य मयैव साक्षात् फलं लब्धम् इत्य् आह—न हीति । **नृणाम्** इति ममैवेति भावः । पाप-क्षयस्य का वार्ता, मोक्षोऽपि भवतीत्य् आह—**यन्-नाम** एकस्यैव, किम् उत बहूनाम् ? **सकृद्** एव, किं पुनर् असकृत् ? **श्रवणाद्** एव, किम् उत कीर्तनादेः ? **पुक्कशोऽपि**, किम् उतान्यः ? **संसाराद्** एव, किम् उत पापाद् इति साधनारम्भ एव फल-दर्शनम् इति ॥४४॥

—ओ)०(ओ—

**॥ ६.१६.४५ ॥**

**अथ भगवन् वयम् अधुना**

**त्वद्-अवलोक-परिमृष्टाशय-मलाः ।**

**सुर-ऋषिणा यत् कथितं**

**तावकेन कथम् अन्यथा भवति ॥**

**श्रीधरः : **अतोऽहं कृतार्थोऽस्मीत्य् आह—अथेति । अथ अतो हेतोफ् तवावलोकनेन परिमृष्टा निरस्ता आशये चित्ते मला येषां ते । त्वद्-दर्शनं च मम नारदोपदेशेन जातम् इत्य् आह—सुर-ऋषिणेति ॥४५॥

**क्रम-सन्दर्भः : _न व्याख्यातम्।_**

**विश्वनाथः : **अतोऽहं कृतार्थोऽस्मीत्य् आह—अथेति ॥४५॥

—ओ)०(ओ—

**॥ ६.१६.४६ ॥**

**विदितम् अनन्त समस्तं**

**तव जगद्-आत्मनो जनैर् इहाचरितम् ।**

**विज्ञाप्यं परम-गुरोः**

**कियद् इव सवितुर् इव खद्योतैः ॥**

**श्रीधरः : **यथा चाहं पूर्वम् अतिमूढ आसं, यथा च नारदेनानुगृहीतोऽस्मि तत्-सर्वान्तर्यामिनस् तव मया किं प्रकाशनीयम् इत्य् आह—विदितम् इति । विशेषेण ज्ञाप्यं प्रकाशनीयं कियद् इव न किम् अपीत्य् अर्थः । सवितुर् यथा स्व-द्योतैः प्रकाशनीयं नास्ति तद्वत् ॥४६॥

**क्रम-सन्दर्भः : _न व्याख्यातम्।_**

**विश्वनाथः : **विषयान्धोऽप्य् अहं स्व-भक्तं प्रेष्य संसार-कूपाद् उद्धृत्य स्व-चरणान्तिकम् आनीत इत्य्-आदि किं विज्ञापयामीत्य् आह—विदितम् इति । सवितुः स्वतरीव त्वयि खद्योतैर् इवास्माभिः किं प्रकाशनीयम् ॥४६॥

—ओ)०(ओ—

**॥ ६.१६.४७ ॥**

**नमस् तुभ्यं भगवते**

**सकल-जगत्-स्थिति-लयोदयेशाय ।**

**दुरवसितात्म-गतये**

**कुयोगिनां भिदा परमहंसाय ॥**

**श्रीधरः : **उक्त-लक्षणं भगवन्तं प्रणमति—नम इति द्वाभ्याम् । सकलस्य जगतः स्थित्य्-आदीनाम् ईशाय समर्थाय । दुरवसिताऽविज्ञाता आत्म-गतिर् निज-तत्त्वं यस्य तस्मै । केषाम्? कुयोगिनाम् । केन ? भिदा भेद-दृष्ट्या ॥४७॥

**क्रम-सन्दर्भः : **नम इति । भिदा नानोपास्य-भेद-दृष्ट्या कुयोगिनां दुरवसितेति । यद् वा, भिदा भेद-मय्या भक्त्या । परमहंसायेति परेणान्वयः । तया शुद्ध-रूपत्वेन हृत्-कमल-विहारिण इत्य् अर्थः ॥४७॥

**विश्वनाथः : **भिदा भेद-दृष्ट्या हेतुना ये कुयोगिनस् तेषां परमहंस-स्वरूपेणोद्धारकायेत्य् अर्थः ॥४७॥

—ओ)०(ओ—

**॥ ६.१६.४८ ॥**

**यं वै श्वसन्तम् अनु विश्व-सृजः श्वसन्ति**

**यं चेकितानम् अनु चित्तय उच्चकन्ति ।**

**भू-मण्डलं सर्षपायति यस्य मूर्ध्नि**

**तस्मै नमो भगवतेऽस्तु सहस्र-मूर्ध्ने ॥**

**श्रीधरः : श्रीधरः : **श्वसन्ति चेष्टन्ते । चेकितानं पश्यन्तम् अनु चित्तयो ज्ञानेन्द्रियाणि उच्चकन्ति स्वारूढं पश्यन्ति ॥४८॥

**क्रम-सन्दर्भः : **उच्च-कन्ति स्वरूपं पश्यन्ति यस्य एव ज्ञान-शक्त्य्-अंशेनैव स्व-स्व-ज्ञानं लभन्त इत्य् अर्थः । “कनीदिप्ति-कान्ति-गतिषु” इत्यस्य यङ्-लुग्-अन्तस्य रूपमिदम् ॥४८॥

**विश्वनाथः : **श्वसन्तं चेष्टमानं विश्व-सृजः कर्मेन्द्रियाणि श्वसन्ति चेष्टन्ते, यं चेकितानं पश्यन्तं चित्तयः ज्ञानेन्द्रियाणि उच्चकन्ति स्व-स्व-विषयं पश्यन्ति ॥४८॥

—ओ)०(ओ—

**॥ ६.१६.४९ ॥**

**श्री-शुक उवाच—**

**संस्तुतो भगवान् एवम् अनन्तस् तम् अभाषत ।**

**विद्याधर-पतिं प्रीतश् चित्रकेतुं कुरूद्वह ॥**

_न कतमेनापि व्याख्यातम्।_

—ओ)०(ओ—

**॥ ६.१६.५० ॥**

**श्री-भगवान् उवाच—**

**यन् नारदाङ्गिरोभ्यां ते व्याहृतं मेऽनुशासनम् ।**

**संसिद्धोऽसि तया राजन् विद्यया दर्शनाच् च मे ॥**

**श्रीधरः : **मेऽनुशासनं मद्-विषय उपदेशः । तेन तया च विद्ययाऽस्माच् च दर्शनात् संसिद्धोऽसि ॥५०॥

**क्रम-सन्दर्भः : _न व्याख्यातम्।_**

**विश्वनाथः : **मेऽनुशासनं श्रवण-कीर्तनादि-भजनं तेन तया, विद्यया नारदोपदिष्ट-महा-मन्त्रेण च तत्-साध्यान् मम दर्शनाच् च ॥५०॥

—ओ)०(ओ—

**॥ ६.१६.५१ ॥**

**अहं वै सर्व-भूतानि भूतात्मा भूत-भावनः ।**

**शब्द-ब्रह्म परं ब्रह्म ममोभे शाश्वती तनू ॥**

**मध्वः : **हरिस् तु सर्व-भूतानि तद्-अन्तर्याम्य्-अपेक्षया ।


    तिङ्-पदान्य् अपि सर्वाणि सुप्-पदानि तथैव च ।


    तस्मिन्न् एव प्रवर्तेत मुख्या वृत्त्या विशेषतः ॥ इति च ॥५१॥

**श्रीधरः : **तद् बोध-दार्ढ्याय स्वयम् अप्य् उपदिशति, अहम् इत्य्-आदिना । सर्व-भूतान्य् अहम् एव भूतानाम् आत्मा भोक्ताप्य् अहम् एव । भोक्तृ-भोग्यात्मकं विश्वं मद्-व्यतिरिक्तं नास्तीत्य् अर्थः । यतोऽहं भूत-भावनः भूतानां प्रकाशकः कारणं च । 

ननु शब्द-ब्रह्म प्रकाशकं, परं ब्रह्म कारणं च प्रकाशकं च ? सत्यम्, ते उभे ममैव रूपे इत्य् आह—शब्द-ब्रह्मेति । शाश्वती शाश्वत्यौ ॥५१॥

**क्रम-सन्दर्भः : **अहम् इति । अत्र शब्द-ब्रह्मणः साहचर्यात् पर-ब्रह्मणोऽप्यंशत्वम् आयाति॥५१॥

**विश्वनाथः : **किं च, भक्ति-तत्त्वं त्वया ज्ञातम् एव, तत्र अजित जितः [भा।पु। ६.१६.३५] इत्य्-आदि-स्तुतिर् एव प्रमाणम् । जिज्ञासा-नैरपेक्ष्यार्थं ज्ञान-तत्त्वम् अहम् एवोपदिशामि, शृण्व् इत्य् आह—अहं वै इति । अत्रेदं विवेचनीयम् । वस्तु तावत् द्विविधं—वास्तवम् अवास्तवं च । ब्रह्म परमात्मा भगवान् स-परिकर इत्य् एतत् त्रितयम् एव वास्तवं वस्तु, मायिक-प्रपञ्च-जातम् इदम् अवास्तवं वस्तु । अवस्तु च द्विविधं—कार्यम् अकार्यं च । कार्यं स्वप्नेन्द्र-जालादि-गतम् । अकार्यं खपुष्प-शशशृङ्गादि । एषां मध्ये, वेद्यं वास्तवम् अत्र वस्तु [भा।पु। १.१.२] इति प्रथमोक्तेर् वास्तव-वस्तुन एवोपादेयत्वं वक्तुं, प्रथमम् अवास्तवं वस्त्व् आह—**सर्व-भूतानि** भोक्तृ-भोग्यात्मकानि जगन्ति अहम् एव, मदीय-जीव-शक्ति-माया-शक्ति-मयत्वाद् इति भावः । अत्र जीवानाम् अवास्तव-वस्तुत्वम् अविद्यावृतत्वाद् एवोक्तम् । 

वास्तवं वस्त्व् आह—**भूतानां** समष्टि-व्यष्टीनाम् **आत्मा** अन्तर्यामीति द्वितीयः । तृतीयश् च पुरुषोऽहम् । तथा **भूतानि** तानि भावयतीत्य् उत्पादयतीति प्रथमः पुरुषश् चाहम् । तथा भूतानि दास्य-सख्यादि-भाववन्ति करोतीति **भूत-भावनः,** कृष्णो रामश् च सम्प्रति त्वया दृश्यश् चाहम् । 

किं च, निश्वास-रूपं यत् **शब्द-ब्रह्म** वेदः, तथा मन्-निर्विशेषाकारत्वेन ज्ञानिषु प्रतिपद्यमानं यत् **परं ब्रह्म**, **ते उभे** ममैव **तनु**-रूपे । वेदस्य शब्द-रूपत्वाद् आकाश-गुणत्वेनानित्य-शङ्कायास् तथा पर-ब्रह्मणश् चानिर्देश्यत्वेनावस्तुत्व-शङ्काया वारणायाह—**शाश्वती** शाश्वत्यौ नित्य-सत्ये एव ॥५१॥

—ओ)०(ओ—

**॥ ६.१६.५२ ॥**

**लोके विततम् आत्मानं लोकं चात्मनि सन्ततम् ।**

**उभयं च मया व्याप्तं मयि चैवोभयं कृतम् ॥**

**मध्वः : **लोकं चात्मनि सन्ततं वासना-रूपेण ॥५२॥

**श्रीधरः : **अतस् तम् एवं पश्येत्य् आह—लोके भोग्य-प्रपञ्चे भोक्तृत्वेन विततम् अनुगतम् आत्मानं, लोकं चात्मनि भोग्यत्वेन सन्ततं व्याप्तम् । तद् उभयं च मया कारणात्मना व्याप्तम् । मयि चैवोभयं कृतं प्रकल्पितं स्मरेद् इति तृतीयेनान्वयः । पश्येद् इत्य् अध्याहारो वा ॥५२॥

**क्रम-सन्दर्भः : **तथैवानुभावयति—लोक इति । आत्मानं परं ब्रह्म स्वरूपंविततम् आश्रयत्वेन वर्तमानम्, आत्मनि तस्मिन् सन्ततम् आश्रितं पश्य मया भगवद्-रूपेण पर-ब्रह्मणोऽपि मदीय-निर्विशेषाविर्भाव-रूपत्वात् । अत एवोभयं च मयि कृतं मज्-ज्ञान-निमित्तम् एव निरूपितम् इत्य् अर्थः ॥५२॥

**विश्वनाथः : **ननु त्वम् एव चेत् सर्वं भवसि, तर्हि किं सर्व-भूतान्य् एवोपास्यत्वेन ध्येयानि भक्तानाम् उतान्तर्याम्य्-आदि-रूपाणि ? इति तत्राह—लोके भोग्य-प्रपञ्चे भोक्तृत्वेन विततम् अनुगतम् आत्मानं,जीवं तथा लोकं चात्मनि भोग्यत्वेन सन्ततं स-विस्तारम् उपस्थितम् । तद् उभयं मया कारणात्मना व्याप्तम् । मयि चाधिष्ठान-कारणे उभयं कृतं कार्य-रूपं स्मरेद् इति तृतीयेनान्वयः । तेन सर्व-भूतानि मच्-छक्ति-कार्याण्य् अनित्यान्य् अस्वरूप-भूतानि नोपास्यत्वेन ध्येयानीति भावः ॥५२॥

—ओ)०(ओ—

**॥ ६.१६.५३-५४ ॥**

**यथा सुषुप्तः पुरुषो विश्वं पश्यति चात्मनि ।**

**आत्मानम् एक-देश-स्थं मन्यते स्वप्न उत्थितः ॥**

**एवं जागरणादीनि जीव-स्थानानि चात्मनः ।**

**माया-मात्राणि विज्ञाय तद्-द्रष्टारं परं स्मरेत् ॥**

**मध्वः : **माया-मात्राणि प्रकृति-निर्मितानि ॥५४॥

**श्रीधरः : **ननु जाग्रद्-आद्य्-अवस्था-भेदेन भोक्तृ-भोग्यात्मकं विश्वं स्फुटं प्रतीयमानं कथं कल्पितं स्यात् ? इत्य् आशङ्क्य स्वप्न-गत-जाग्रद्-आदि-दृष्टान्तेन संभावयन्न् आह—यथेति द्वाभ्याम् । यथा स्वप्ने सुप्तो विश्वं गिरि-वनादि-रूपं देशान्तर-स्थम् आत्मन्य् एव पश्यति । स्वप्न-मध्ये सुषुप्तिं स्वप्नं च पश्यतीत्य् अर्थः । तथा स्वप्न एवोत्थितः सन्नात्मणम् एक-देश-स्थं शयन-देशे स्थितं मन्यते, जाग्रद्-अवस्थाम् अनुभवति ॥५३॥ एवं प्रसिद्धान्य् अपि जागरादीनि जीव-स्थानानि जीवोपाधेर् बुद्धेर् अवस्था-भूतान्य् आत्मनो माया-मात्राणीत्य् एवं विज्ञाय, तेषां द्रष्टारम् अत एव परं तद्-अवस्था-रहितम् आत्मानं स्मरेत् ॥५४॥

**क्रम-सन्दर्भः : **ननु, यावद्विश्वस्मादनासक्तो न स्यात्, तावत् कथं स्यात् ? इत्येवम् आशङ्क्य शुद्ध-जीवस्य स्वरूप-ज्ञान-पूर्वकं तज्-ज्ञानम् उपदिशति—यथेति युग्मकेन । अयम् अर्थः—यथा स्वप्न-मध्य एव सुषुप्तः कश्चित् पुरुषः पुनः स्वप्नं पश्यन् भ्रम-विशेषेण विश्वं गिरि-वनादिकम् आत्मनि पश्यति, स्वस्मिन्नेवारोपयति, पुनस्तस्मिन्नेव स्वप्ने उत्थितो लब्ध-जागर इव सन् आत्मानम् एक-देश-स्थं तत्र शयनैक-देशं पश्यन् तद्-गिरि-वनादिकं भिन्नम् एव पश्यति, तानि जागरादीनि यथा आत्मनः परमात्मनो मम माया-मात्राणि सन्ति, जीव-स्थानानि विज्ञाय विज्ञातस्य पुरुषस्य शुद्ध-जीवस्यापि द्रष्टारं माम् एव परं स्मरेदिति ॥५३॥

**विश्वनाथः : **प्रत्युत तान्य् अवास्तव-वस्तूनि खल्व् अवस्तूनीव त्यक्त्वा ममान्तर्याम्य्-आदि-रूपम् एवोपासीतेत्य् आह—यथेति द्वाभ्याम् । स्वप्ने स्वप्न-मध्ये एव सुषुप्तः सुष्ठु सुप्तः पुरुषः स्वप्नं पश्यन् भ्रम-विशेषेण विश्वं गिरि-वनादिकम् आत्मनि पश्यति स्वस्मिन् एवारोपयति । पुनस् तस्मिन्न् एव स्वप्ने उत्थितो लब्ध-जागरः सन्न् आत्मानम् एक-देश-स्थं तत्र शयनैक-प्रदेश-स्थं मन्यते, जाग्रद्-अवस्थाम् अनुभवन्, तद्-गिरि-वनादिकं भिन्नम् एव मन्यते इत्य् अर्थः । 

तद् एवम् अवस्तु-भूतः स्वाप्निको जागरो यथा तथैव प्रसिद्धो वस्तु-भूतोऽपि जागरो ज्ञेयो नश्वरत्वाद् इत्य् आह—एवम् इति । जीव-स्थानानि जीवोपाधेर् बुद्धेर् एवावस्थाश् च आत्म५ परमेश्वरस्य माया-शक्ति-कार्यत्वान् माया-मात्राणि ज्ञात्वा तेषां द्रष्टारं परं श्रेष्ठम् अन्तर्यामिणम् इति जीवात्मा व्यावृत्तः । 

अत्र स्वाप्निक्ये जागर-स्वप्न-सुषुप्त्य्-अवस्था अविद्यया जीवेन सृज्यत्वाद् अविद्या-मात्र्यो ह्य् अवस्तु-भूता एवं प्रसिद्धा जागराद्य्-अवस्थास् तु माया-शक्त्या भगवता सृष्टा माया-मात्र्यः खल्व् अवस्तु-भूता एव, तथापि स्वाप्निकं गिरि-वन-सर्प-व्याघ्र-हस्त्य्-अश्वादिकस् त्व् अविद्यया जीवेन सृज्यम् अवस्त्व् एवेति विवेचनीयम् ॥५३॥

—ओ)०(ओ—

**॥ ६.१६.५५ ॥**

**येन प्रसुप्तः पुरुषः स्वापं वेदात्मनस् तदा ।**

**सुखं च निर्गुणं ब्रह्म तम् आत्मानम् अवेहि माम् ॥**

**श्रीधरः : **ननु तेषां द्रष्टारम् इति कथम् उच्यते, स्वापे दृश्याभावेन द्रष्टृत्वाभावात् तत्राह—येनेति । प्रसुप्तः पुरुषो जीवो येन रूपेण तदा स्वाप-काले आत्मनः स्वापं निर्गुणम् अतीन्द्रियं सुखं च वेद तम् आत्मानं ब्रह्म माम् अवेहि । तदा स्वाप-सुखयोर् असंवेदने “सुखम् अहम् अस्वाप्सम्” इति स्मृतेर् असंभवात् ॥५५॥

**क्रम-सन्दर्भः : **तम् एव स्पष्टयति—येनेति । मायिकाहङ्कारालये जीवादि-गत-महा-चिच्-छक्त्य्-अंशेन तत्त्व-विशेषेण हेतुना स्वापः तत्र निर्गुण-सुखं च वेद, तद्ब्रह्मावेहि । आत्मानं परमात्मानं मां भगवद्-रूपं चावेहि । वदन्ति तत्तत्त्व-विद [भा।पु। १.२.११] इत्यादेः ॥५५॥

**विश्वनाथः : **ननु तं द्रष्टारम् अन्तर्यामिणं कथम् अहं जानामि ? इत्य् अत आह—येनेति । प्रसुप्तः पुरुषो जीवो यदा स्वापं वेद, तद् एव सुषुप्ताव् आत्म५ स्वस्य निर्गुणं निर्विशेषं सुखं च येनैव हेतुना वेद, तम् आत्मानम् अन्तर्यामिणम् अवेहि । यत्रैव गुणैर् दृढ-बद्धम् आवृत-ज्ञानानन्दम् अपि जीवं कृपया सुषुप्तौ नित्यम् एव गुणान् प्रविलाप्य निर्गुणं तदीयं सुखं तम् अनुभावयति । स एवान्तर्यामी स्पष्टम् एवावगम्यतां, न हि तं विना ह्य् अस्वतन्त्रो जीवः स्वयम् एव स्व-बन्धनं विमोच्य स्वीय-सुखं द्रष्टुं शक्नुयाद् इति भावः । तम् अन्तर्यामिणम् एव निर्विशेषत्वेन प्रतीतं ब्रह्म अवेहि । ब्रह्मैव स-विशेषं मां भगवन्तम् अवेहि । एक एवाहं ब्रह्म परमात्म भगवान् इति त्रि-रूपो भवामि, न तु मत्-स्वरूपस्य द्वित्वं त्रित्वं वा । यद् उक्तं देवैः—स्वरूप-द्वयाभावात् [भा।पु। ६.९.३६] इति ॥५५॥

—ओ)०(ओ—

**॥ ६.१६.५६ ॥**

**उभयं स्मरतः पुंसः प्रस्वाप-प्रतिबोधयोः ।**

**अन्वेति व्यतिरिच्येत तज् ज्ञानं ब्रह्म तत् परम् ॥**

**मध्वः : **प्रतिबोधेनेति स्वयम् अपि प्रतिबुद्धः सुप्ताव् अस्वपन् व्यतिरिच्येत ॥५६॥

**श्रीधरः : **ननु स्वाप-साक्षिणा दृष्टं कथं जाग्रद्-अवस्थः स्मरेत् ? न ह्य् अन्येन दृष्टम् अन्यः स्मरति तत्राह—उभयं प्रस्वापं प्रतिबोधं च स्मरतोऽनुसन्दधतः । तयोः प्रस्वाप-प्रतिबोधयोः प्रकाशकत्वेन यद् अन्वेति ताभ्यां व्यतिरिच्येत च । एकैकापायेऽप्य् अनपायात् । तज् ज्ञानं परं ब्रह्म तद् एव, न तु भिन्नम् इत्य् अर्थः । अतो बाल्ये दृष्टस्य यौवने स्मृतिवदवस्थान्तरत्वेऽपि स्वापानन्दयोः स्मरणं घटत इति भावः । तद् एवं-भूतं ब्रह्मात्मानम् अवेहीत्य् अनुषङ्गः ॥५६॥

**क्रम-सन्दर्भः : **अतएव जीव-ज्ञानस्यापि ब्रह्मणि तात्पर्यम् इत्य् आह—उभयम् इति । तज्-ज्ञानं शुद्ध-जीव-स्वरूपं तच्च ब्रह्मणि तत्-परम् इति ॥५६॥

**विश्वनाथः : **ननु स्वाप-साक्षिणा दृष्टं जाग्रद्-अवस्थः कथं “सुखम् अहम् अस्वाप्सम् इति स्मरेत् ? न ह्य् अन्येन दृष्टम् अन्यः स्मरति । तत्राह—उभयं प्रस्वापं प्रतिबोधं च स्मरतोऽनुसन्दधतः पुंसस् तयोः प्रस्वाप-प्रतिबोधयोः यद् अन्वेति, ताभ्यां व्यतिरिच्येत, एकैकापायेऽप्य् अनपायात् । तज् ज्ञानं जीव इत्य् अर्थः । अतो बाल्ये दृष्टस्य यौवने स्मृतिवदवस्थान्तरत्वेऽपि स्वापानन्दयोः स्मरणं घटत इति भावः । तत् परं ततो जीवात् परं ब्रह्म, न तु स एव ब्रह्मेत्य् अर्थः । जीवस्य तटस्थ-शक्तित्वेन तद्-रूपत्वेऽपि तस्य स्वरूप-शक्तित्वाभावात् । अतो भिन्नम् एव ब्रह्मेत्य् अर्थः ॥५६॥

—ओ)०(ओ—

**॥ ६.१६.५७ ॥**

**यद् एतद् विस्मृतं पुंसो मद्-भावं भिन्नम् आत्मनः ।**

**ततः संसार एतस्य देहाद् देहो मृतेर् मृतिः ॥**

**मध्वः : **सर्व-भिन्नं परमात्मानं विस्मरन् संसरेद् इह ।


    अभिन्नं संस्मरन् याति तमो नास्त्य् अत्र संशयः ॥ इति च ॥५७॥

**श्रीधरः : **विपक्षे दोषम् आह—यद् यदि एतन् मद्-भावं मत्-स्वरूपं ब्रह्म विस्मृतं तद् आत्मनः सकाशाद् भिन्नं भवति । तत एतस्य पुंसः संसारो भवति । संसार-स्वरूपम् आह—देहाद् देहो जन्मानन्तरं पुनर् जन्म मृतेर् अनन्तरं मृतिश् चेति ॥५७॥

**क्रम-सन्दर्भः : **तद्-अज्ञाने दोषमाह—यद्यस्माद्ब्रह्म विस्मृतम् । अनाद्य्-अज्ञानेनानुसंहितम् । ततस्तस्मादेव एतस्य जीवस्य संसारः तच्चाभिप्राय-विशेषेण जीवाद्भिन्नत्वेन स्वस्माद्भिन्नत्वेन दर्शयति—आत्मनोभिन्नं, मम भावः सत्ता यत्र तदिति भयं द्वितीयाभिनिवेशतः स्यात् [भा।पु। ११.२.३७] इत्य्-आदेर्युक्तम् एव तदज्ञाने संसार इति ॥५७॥

**विश्वनाथः : **अतो ब्रह्म-जीवयोः स्वरूपैक्य-भावनम् एवापराधोऽनर्थ-हेतुर् इत्य् आह—यद् एतद् इति । आत्मनो जीवात् सकाशात् मद्-भावं मत्-स्वरूपं भिन्नम् एव क्लीबत्वम् आर्षम् । यद् यदि विस्मृतं स्याद् अभिन्नम् एव स्यात्, ततो हेतोर् एतस्याभिन्न-दर्शिनः पुंसः संसारः स्यात्। संसारम् एवाह—देहाद् इति । अत एव तत्त्वम् असीत्य् आदौ जीवस्य तदीय-तटस्थ-शक्तित्वेन ताद्रूप्याद् एव सूर्य-तत्-किरणयोर् इवैक्यं भावनीयम् इति भावः । तद् एवम् अवास्तव-वस्तुनो विश्वस्य तच्-छक्ति-कार्यत्वेनाभिन्नत्वात् ताद्रूप्यम् । ताद्रूप्येति तात्स्वरूप्याभावाद् भिन्नम् एव नश्वरत्व-प्रयोजकम् । शुद्ध-जीवस्य त्व् अनश्वरत्वाद् वास्तव-वस्त्व्-अन्तः-पातित्वेऽपि तटस्थ-शक्तित्वात् ताद्रूप्यम् एव, न तु तात्स्वरूप्यं, ब्रह्म-परमात्म-भगवतां तु वास्तव-वस्तुत्वं स्वरूपैक्याद्य् ऐक्यं च । भगवन्-नित्य-प्रेयसी-पार्षद-धाम्नां चिच्-छक्ति-विलासत्वात् । केषाञ्चिन् नित्य-सिद्धत्वाद् अपि वास्तव-वस्तुत्वं तात्स्वरूप्यं च । केषाञ्चिन् नित्य-मुक्त-भक्तत्वेन, केषाञ्चिल् लब्ध-भक्ति-कैवल्यत्वेन सिद्धानां दास्यादि-वासनावतां जीवानां तु नित्य-दासादि-गणान्तः-पातित्वाभावेन स्वरूप-शक्त्यानाविष्टत्वाद् एव तात्स्वरूप्यम् । लब्ध-भक्ति-प्राधान्येन सिद्धानां जीवानां शास्त्र-भक्तत्वात् दासादि-गणान्तः-पातित्वाभावेन स्वरूप-शक्त्यानाविष्टत्वात् ताद्रूप्यं वास्तव-वस्तुत्वं चेति भगवतोऽनेक-शक्तिमत्वेनाद्वैतं फलितम् इति प्रसङ्गात् वैष्णव-सिद्धान्तो दर्शितः ॥५७॥

—ओ)०(ओ—

**॥ ६.१६.५८ ॥**

**लब्ध्वेह मानुषीं योनिं ज्ञान-विज्ञान-सम्भवाम् ।**

**आत्मानं यो न बुद्ध्येत न क्वचित् क्षेमम् आप्नुयात् ॥**

**श्रीधरः : **योन्य्-अन्तरेऽपि भोगादि-संपादनं शक्यं ज्ञानार्थं त्व् अत्रैव यतितव्यम् इत्य् आह—लब्ध्वेति । ज्ञानं शास्त्रोक्तम्, विज्ञानम् अपरोक्षम्, तयोः संभवो यस्यां ताम् ॥५८॥

**क्रम-सन्दर्भः : _न व्याख्यातम्।_**

**विश्वनाथः : **उक्त-लक्षण-ज्ञानार्थम् अवश्यम् एव यतितव्यम् इत्य् आह—लब्ध्वेति । ज्ञानं शास्त्रोत्थं, विज्ञानम् अपरोक्षं, तयोः सम्भवो यस्यां ताम्, आत्मानं जीवं परमेश्वरं च ॥५८॥

—ओ)०(ओ—

**॥ ६.१६.५९ ॥**

**स्मृत्वेहायां परिक्लेशं ततः फल-विपर्ययम् ।**

**अभयं चाप्य् अनीहायां सङ्कल्पाद् विरमेत् कविः ॥**

**श्रीधरः : **वैराग्यार्थम् आह—ईहायां प्रवृत्ति-मार्गे । तत ईहातः । अनीहायां निवृत्ति-मार्गे त्व् अभयं मोक्षो भवतीति च स्मृत्वा फल-सङ्कल्पाद् विरमेत् । पाठान्तरे नोभयं परिक्लेशः फल-विपर्ययश् च नास्तीत्य् एवं स्मृत्वा ॥५९॥

**क्रम-सन्दर्भः : _न व्याख्यातम्।_**

**विश्वनाथः : **एतज् ज्ञानेच्छुर् ज्ञात-दृष्टादृष्ट-कर्म-फलकः कर्म-निष्ठां त्यजेद् इत्य् आह—ईहायां सकामत्वे तत ईहातः । अनीहायां निष्कामत्वे अभयं सर्वत एव भयाभावः । नोभयम् इति पाठे क्लेश-विपर्ययौ न स्याताम् इति स्मृतः ॥५९॥

—ओ)०(ओ—

**॥ ६.१६.६० ॥**

**सुखाय दुःख-मोक्षाय कुर्वाते दम्पती क्रियाः ।**

**ततोऽनिवृत्तिर् अप्राप्तिर् दुःखस्य च सुखस्य च ॥**

**श्रीधरः, विश्वनाथः : **एतद् विवृणोति—सुखायेति त्रिभिः । दुःखस्यानिवृत्तिः सुखस्याप्राप्तिः ॥६०॥

**क्रम-सन्दर्भः : _न व्याख्यातम्।_**

—ओ)०(ओ—

**॥ ६.१६.६१ ॥**

**एवं विपर्ययं बुद्ध्वा नृणां विज्ञाभिमानिनाम् ।**

**आत्मनश् च गतिं सूक्ष्मां स्थान-त्रय-विलक्षणाम् ॥**

**श्रीधरः : **विज्ञा उद्यमे-प्रवीणा वयम् इत्य् अभिमानवताम् । स्थान-त्रय-विलक्षणां तुरीयां बुद्ध्वा ॥६१॥

**क्रम-सन्दर्भः : **पूर्वानुरूपम् एवोपसंहरति—एवम् इति यूग्मकेन । आत्मारामाश् च मुनयः [भा।पु। १.७.१०] इत्य्-आदेः ॥६१॥

**विश्वनाथः : **स्थान-त्रय-विलक्षणां तुरीयाम् ॥६१॥

—ओ)०(ओ—

**॥ ६.१६.६२ ॥**

**दृष्ट-श्रुताभिर् मात्राभिर् निर्मुक्तः स्वेन तेजसा ।**

**ज्ञान-विज्ञान-सन्तृप्तो मद्-भक्तः पुरुषो भवेत् ॥**

**श्रीधरः : दृष्ट-श्रुताभिर् मात्राभिर्** ऐहिकामुष्मिकैर् विषयैः । **स्वेन तेजसा** विवेक-बलेन ॥६२॥

**क्रम-सन्दर्भः : _न व्याख्यातम्।_**

**विश्वनाथः : मात्राभिर्** विषयैः । **स्व-तेजसा** स्वीय-साधन-प्रभावेण ॥६२॥

—ओ)०(ओ—

**॥ ६.१६.६३ ॥**

**एतावान् एव मनुजैर् योग-नैपुण्य-बुद्धिभिः ।**

**स्वार्थः सर्वात्मना ज्ञेयो यत् परात्मैक-दर्शनम् ॥**

**श्रीधरः : **न चातः परः पुरुषार्थोऽस्तीत्य् आह—एतावान् इति । **योगे नैपुण्यं** यस्यां सा **बुद्धिर्** येषाम् । **परस्यात्मन एकं दर्शनम्** इति **यद् एतावान् एव** ॥६३॥

**क्रम-सन्दर्भः : **तद् एव प्रशंसति—एतावान् इति । **परमात्मनो** भगवत **एवैकं** केवलं **दर्शनम्** अनुभव इति यत् ॥६३॥ [प्रीति-सन्दर्भः, २]

**विश्वनाथः : परस्य** श्रेष्ठस्य **आत्मनः** परमात्मन **एव एकं दर्शनं**, न तु विषयस्य ॥६३॥

—ओ)०(ओ—

**॥ ६.१६.६४ ॥**

**त्वम् एतच् छ्रद्धया राजन्न् अप्रमत्तो वचो मम ।**

**ज्ञान-विज्ञान-सम्पन्नो धारयन्न् आशु सिध्यसि ॥**

**श्रीधरः, विश्वनाथः : _न व्याख्यातम्।_**

**क्रम-सन्दर्भः : **संसिद्धो ऽसीति । यत् पूर्वम् उक्तम् अधुना च सिद्ध्यसीति तद् द्वयम् अपि वर्तमान-सामीप्येनैव ज्ञेयं । तत्राप्य् अप्रमत्तः सन् मम वचो धारयन्न् इति भावि-विघ्नो हेतुर् अप्य् उद्दिष्टः ॥६४॥

—ओ)०(ओ—

**॥ ६.१६.६५ ॥**

**श्री-शुक उवाच—**

**आश्वास्य भगवान् इत्थं चित्रकेतुं जगद्-गुरुः ।**

**पश्यतस् तस्य विश्वात्मा ततश् चान्तर्दधे हरिः ॥**

_न कतमेनापि व्याख्यातम्।_

—ओ)०(ओ—

इति सारार्थ-दर्शिन्यां हर्षिण्यां भक्त-चेतसाम् ।

षष्ठस्य षोडशोऽध्यायः सङ्गतः सङ्गतः सताम् ॥*॥

—ओ)०(ओ—

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां षष्ठ-स्कन्धे

चित्रकेतूपाख्याने

षोडशोऽध्यायः ।

॥ ६.१६ ॥

(६.१७)


### अथ सप्तदशोऽध्यायः


## चित्रकेतूपाख्याने

**॥ ६.१७.१ ॥**

**श्री-शुक उवाच—**

**यतश् चान्तर्हितोऽनन्तस् तस्यै कृत्वा दिशे नमः ।**

**विद्याधरश् चित्रकेतुश् चचार गगने चरः ॥**

**श्रीधरः : **

ततः सप्तदशेऽमोघमहार्धि प्राप्य खे चरन् ।

विहस्य गिरिशं शापाद् उमाया वृत्रतां गतः ॥

यतो यस्याम् । तस्यै दिशे नमः नमनं कृत्वा ॥१॥

**क्रम-सन्दर्भः : _न व्याख्यातम्।_**

**विश्वनाथः : **

चित्रकेतुः सप्तदशे विद्याधर-पतिर् भवन् ।

विहस्य शङ्करं देव्याः शापतो वृत्रताम् अगात् ॥

यतो यस्याम् दिशि ॥१॥

 —ओ)०(ओ—

**॥ ६.१७.२ ॥**

**स लक्षं वर्ष-लक्षाणाम् अव्याहत-बलेन्द्रियः ।**

**स्तूयमानो महा-योगी मुनिभिः सिद्ध-चारणैः ॥**

**कुलाचलेन्द्र-द्रोणीषु नाना-सङ्कल्प-सिद्धिषु ।**

**रेमे विद्याधर-स्त्रीभिर् गापयन् हरिम् ईश्वरम् ॥**

**श्रीधरः : स** चित्रकेतुर् **विद्याधर-स्त्रीभिर् हरिं गापयन् रेम** इति द्वयोर् अन्वयः । **अव्याहतं बलमिन्द्रिय**-पाटवं च यस्य ॥२॥ **नाना**-विधाः **सङ्कल्पेनैवसिद्धयो** यासु तासु ॥३॥

**क्रम-सन्दर्भः : **स लक्षम् इति युग्मकम् ।_।_२॥

**विश्वनाथः : **नाना-सङ्कल्प-सिद्धिष्व् अपि सङ्कल्पान् विहाय हरिं गापयन्न् एव रेमे हरेर् गुण-चरणारविन्द-कीर्तनयोर् एव रतोऽभूद् इत्य् अर्थः ॥२-३॥

 —ओ)०(ओ—

**॥ ६.१७.४ ॥**

**एकदा स विमानेन विष्णु-दत्तेन भास्वता ।**

**गिरिशं ददृशे गच्छन् परीतं सिद्ध-चारणैः ॥**

**श्रीधरः : **

अकस्माद् अद्भुतैश्वर्य-गर्वात् प्राचीन-कर्मतः ।

आसुरीं योनिम् आपन्नो भवान् ईशापतः स तु ॥

तद् आह—एकदेत्य्-आदिना ॥४॥

**क्रम-सन्दर्भः : **तत्रापि प्राचीन-महद्-अपराधान्तरस्य दुष्फलत्वम् आह—एकदेति ॥४॥

**विश्वनाथः : **

भक्तिं भूतिं हरिर् दत्त्वा स्व-विच्छेदानुभूतये ।

देव्याः शापेन वृत्रत्वं नीत्वा तं स्वान्तिकेऽनयत् ॥

अस्वीकृतां स्व-देहार्धीकृताम् ॥४॥

 —ओ)०(ओ—

**॥ ६.१७.५ ॥**

**आलिङ्ग्याङ्कीकृतां देवीं बाहुना मुनि-संसदि ।**

**उवाच देव्याः शृण्वन्त्या जहासोच्चैस् तद्-अन्तिके ॥**

**श्रीधरः : **अङ्की-कृताम् उत्सङ्गेनैकी-कृत्य देवीं बाहुनालिङ्ग्य स्थितम् । उवाच जहास च । तस्यान्तिके स्थितः सन् ॥५॥

**क्रम-सन्दर्भः, विश्वनाथः : _न व्याख्यातम्।_**

 —ओ)०(ओ—

**॥ ६.१७.६ ॥**

**चित्रकेतुर् उवाच—**

**एष लोक-गुरुः साक्षाद् धर्मं वक्ता शरीरिणाम् ।**

**आस्ते मुख्यः सभायां वै मिथुनी-भूय भार्यया ॥**

**श्रीधरः : **धर्मं वक्ता वदति । शरीरिणां मध्ये मुख्यश् च भार्यया मिथुनीभूय चास्ते॥६॥

**क्रम-सन्दर्भः, विश्वनाथः : _न व्याख्यातम्।_**

 —ओ)०(ओ—

**॥ ६.१७.७ ॥**

**जटा-धरस् तीव्र-तपा ब्रह्मवादि-सभा-पतिः ।**

**अङ्कीकृत्य स्त्रियं चास्ते गत-ह्रीः प्राकृतो यथा ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः : **प्राकृतो यथेति, न तु प्राकृतः साक्षाद् ईश्वरत्वाद् इति दक्षवन् नायं शिव-निन्दकोऽपराधी ज्ञेय इति भावः ॥७॥

 —ओ)०(ओ—

**॥ ६.१७.८ ॥**

**प्रायशः प्राकृताश् चापि स्त्रियं रहसि बिभ्रति ।**

**अयं महा-व्रत-धरो बिभर्ति सदसि स्त्रियम् ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः : **महा-व्रत-धरो नैष्ठिक-ब्रह्मचारी योगीन्द्रः प्रियं बिभर्तीत्य् अचिन्त्यम् ऐश्वर्यम् इति भावः ॥८॥

 —ओ)०(ओ—

**॥ ६.१७.९ ॥**

**श्री-शुक उवाच—**

**भगवान् अपि तच् छ्रुत्वा प्रहस्यागाध-धीर् नृप ।**

**तूष्णीं बभूव सदसि सभ्याश् च तद्-अनुव्रताः ॥**

**श्रीधरः : **अगाधा गम्भीरा धीर् यस्य सः ॥९॥

**क्रम-सन्दर्भः : **अगाधे अनवगाह-महिम्नि भगवति धीर् बुद्धिर् यस्य सः । अतः शरीरादावनावेशात् तूष्णीं बभूवेति । तद्-अनुव्रता इति । अतस् तद्-अभिप्रायानुसारेणैव ते च तद्-अनुगाश् च तुष्णींबभूवुर् इत्य् अर्थः ॥९॥

**विश्वनाथः : **प्रहस्येति । माम् अपि सद्-आचारे स्थापयितुम् इच्छतीति भावः । सहसैव चित्रकेतोर् अभिप्राय-ज्ञानाद् अगाधा सर्वैर् दुष्प्रवेशा धीर् यस्य सः । चित्रकेतोर् अभिप्रायश् चायम्—अयं खल्व् ईश्वर एव नास्य दुराचारत्वेऽपि क्षतिः । यः खल्व् अनभिज्ञःइमं निन्दिष्यति तस्यापराधात् सर्व-नाशो भविष्यति, यथा दक्षस्येत्य् अत इमम् अद्यारभ्यापि यदि सदाचारे स्थापयितुम् अहं शक्नुयाम्, तदा लोकानां भद्रं स्यात् । तथा विष्णुः परमेश्वरो भद्र एव सुचरितत्वात् । रुद्रस् त्व् अभद्रो दुराचारत्वाद् इत्य् अप्रतिष्ठाप्यस्य न भवेद् इति । तद् अस्मै हितैषिणे कठोर-भाषिणेऽपि हरि-भक्ताय नाहं कुप्यामीति भगवतः शम्भोर् अभिप्रायानुसारिणः सभ्याश् च तूष्णीं बभूवुर् एव न तु चुक्रुधुः । श्री-शिव-निन्दनस्य तद्-अभिप्रेतत्वे ते सभ्या सद्य एव कर्णौ पिधाय ततो निरयास्यन्न् इति ज्ञेयम् । यद् उक्तं—भगवन्-निन्दनं श्रुत्वा तत्-परस्य जनस्य वा इत्य्-आदि ॥९॥

 —ओ)०(ओ—

**॥ ६.१७.१० ॥**

**इत्य् अतद्-वीर्य-विदुषि ब्रुवाणे बह्व्-अशोभनम् ।**

**रुषाह देवी धृष्टाय निर्जितात्माभिमानिने ॥**

**श्रीधरः : **न तस्य वीर्यं प्रभावं विद्वान् अतद्-वीर्य-विद्वांस् तस्मिन् । निर्जितात्माभिमानिने जितेन्द्रियोऽहम् इत्य् अभिमानवते इति रुषा क्रोधेनाह ॥१०॥

**क्रम-सन्दर्भः : **देवी तु न क्षन्तुं शक्तवतीत्य् आह—इत्य् अतद्-वीर्येति । वीर्य-मात्रं तादृश-लौकिक-चारित्र्याच् चादितं यन् महा-भागवतत्वं तद् अप्य् अविदुषीत्य् अर्थः । तथैवोक्तं—अगाध-धीः इति ॥१०॥

**विश्वनाथः : **न तस्य वीर्यं प्रभावं वेत्तीति तस्मिन् न हि स्वतन्त्र ईश्वरः कस्यचिद् अपि शिक्षयाकिम् अपि करोतीति भावः । अशोभनं ब्रुवाणे इति जगदीश्वरे नीति शिक्षणानौचित्यात् धृष्टाय निःशङ्क-भाषित्वाद् अतिप्रगल्भाय निःशेषेण जितो मया प्रेम-वशीकृतः आत्मा परमात्मा सङ्कर्षणोऽपीत्य् अभिमानवते । रुषेति तु महादेव-सभ्ययोर् अभिप्रायस्याज्ञानाद् एव रुड् इयम् इति न व्याख्येया । किन्तु बहु-ब्रुवाण इति हितम् अप्य् एतद् अस्मद् अनुपादित्सितम् अयं नैक-द्वान् वारान् नापि त्रि-चतुरान्, किन्तु बहून् एव वारान् ब्रूते इति क्रोधे कारणं ज्ञेयम् ॥१०॥

 —ओ)०(ओ—

**॥ ६.१७.११ ॥**

**श्री-पार्वत्य् उवाच—**

**अयं किम् अधुना लोके शास्ता दण्ड-धरः प्रभुः ।**

**अस्मद्-विधानां दुष्टानां निर्लज्जानां च विप्रकृत् ॥**

**श्रीधरः : **विरुद्धं प्रकर्षेण करोतीति विप्रकृत् ॥११॥

**क्रम-सन्दर्भः : _न व्याख्यातम्।_**

**विश्वनाथः : **विशेषेण प्रकर्षं करोतीति विप्रकृत् शासनेन हितकृद् इत्य् अर्थः ॥११॥

 —ओ)०(ओ—

**॥ ६.१७.१२ ॥**

**न वेद धर्मं किल पद्मयोनिर्**

**न ब्रह्म-पुत्रा भृगु-नारदाद्याः ।**

**न वै कुमारः कपिलो मनुश् च**

**ये नो निषेधन्त्य् अति-वर्तिनं हरम् ॥**

**श्रीधरः : **अति-वर्तिनं शास्त्रम् अतिक्रम्य वर्तन-शीलम् । ये नो निषेधन्ति न निवारयन्ति ॥१२॥

**क्रम-सन्दर्भः, विश्वनाथः : _न व्याख्यातम्।_**

 —ओ)०(ओ—

**॥ ६.१७.१३ ॥**

**एषाम् अनुध्येय-पदाब्ज-युग्मं**

**जगद्-गुरुं मङ्गल-मङ्गलं स्वयम् ।**

**यः क्षत्र-बन्धुः परिभूय सूरीन्**

**प्रशास्ति धृष्टस् तद् अयं हि दण्ड्यः ॥**

**श्रीधरः : **एषां ब्रह्मादीनाम् अनुध्येयं पदाब्ज-युग्मं यस्य तम् । मङ्गल-मङ्गलं परम-धर्म-मूर्तिम् । सूरीन् परिभूयाज्ञान् कृत्वा जगद्-गुरुं यः प्रशास्ति । तत् तस्मात् ॥१३॥

**क्रम-सन्दर्भः : **एषामित्यस्य टीकायाम् अवज्ञां कृत्वेति पाठे तेषाम् इति शेषः । अज्ञान् कृत्वेति अज्ञान् मत्वेत्यर्थः ।_।_१३॥

**विश्वनाथः : **परिभूय मुहुर् अपि कठोरोक्त्या तिरस्कृत्य सूरीन् एतत् सभासदोऽप्य् अनभिज्ञान् ज्ञात्वा परिभूय जगद्-गुरुं प्रशास्ति ॥१३॥

 —ओ)०(ओ—

**॥ ६.१७.१४ ॥**

**नायम् अर्हति वैकुण्ठ- पाद-मूलोपसर्पणम् ।**

**सम्भावित-मतिः स्तब्धः साधुभिः पर्युपासितम् ॥**

**श्रीधरः : **ननु हरि-भक्तोऽयं दण्डार्ह इति चेत् तत्राह—नायं साधुभिः परिसेवितं वैकुण्ठस्य पाद-मूलोपसर्पणम् अर्हति । यतः संभाविता अहम् अधिक इति कृता मतिर् येन । अत एव स्तब्धोऽनम्रः ॥१४॥

**क्रम-सन्दर्भः : _न व्याख्यातम्।_**

**विश्वनाथः : **सम्भाविता अहं महा-भक्त इत्य् अभिमानवती मतिर् यस्य सः ॥१४॥

 —ओ)०(ओ—

**॥ ६.१७.१५ ॥**

**अतः पापीयसीं योनिम् आसुरीं याहि दुर्मते ।**

**यथेह भूयो महतां न कर्ता पुत्र किल्बिषम् ॥**

**श्रीधरः : **तद् एवं स्वयं दण्ड्यत्वं निश्चित्य तं प्राह—अत इति । हे **पुत्र** ! **यथा भूयो महतां किल्बिषम्** अपराधं **न कर्ता** न करिष्यसि, तथा **याहि** इत्य् अर्थः ॥१५॥

**क्रम-सन्दर्भः : **ततश् च तं भीतं मत्वा स-कृपमाह—यथेति । एतदपराध-बीजेन पुनस्तु पूर्ववन्महद्-अपराधो न जनयिष्यत इत्य् अर्थः ॥१५॥

**विश्वनाथः : **अभिशापान्तरम् एव, “अहो किं निरपराधो हरि-भक्तः शप्तः” इति पश्चात्तापवती प्राह—हे पुत्रेति । माता यथा दुर्नयं पुत्रं स्व-हस्तेन प्रहरति प्रकृत्यैव पुनः स्निह्यति, तथैव त्वाम् अहम् अदण्डयम् इति भावः । अत एव मातृ-समुचितम् एवाह—भूय इति । बाल्य-क्रीडा-चापल्येन पर-गृह-विप्रिय-कारिणं शिशुं प्रहृत्य माता यथा ब्रूते—"हे अदान्त ! पुनर् एवं न करिष्यसि" इति तद्वद् एवेत्य् अर्थः । अत एव भवान्याः सोऽभिशापश् चित्रकेतुं नापचकार, प्रत्युत वृत्र-जन्मनि प्रेमा वृद्धिम् एव प्राप । सत्यां प्रेम-सम्पत्तौ भक्तानां पार्षद-तनुत्व-दैत्य-तनुत्वयोर् अविशेष-मननात् ॥१५॥

 —ओ)०(ओ—

**॥ ६.१७.१६ ॥**

**श्री-शुक उवाच—**

**एवं शप्तश् चित्रकेतुर् विमानाद् अवरुह्य सः ।**

**प्रसादयाम् आस सतीं मूर्ध्ना नम्रेण भारत ॥**

_न कतमेनापि व्याख्यातम्।_

 —ओ)०(ओ—

**॥ ६.१७.१७ ॥**

**चित्रकेतुर् उवाच—**

**प्रतिगृह्णामि ते शापम् आत्मनोऽञ्जलिनाम्बिके ।**

**देवैर् मर्त्याय यत् प्रोक्तं पूर्व-दिष्टं हि तस्य तत् ॥**

**श्रीधरः : **पूर्व-दिष्टं प्राचीन-कर्म-प्राप्तम् एव ॥१७॥

**क्रम-सन्दर्भः : **पूर्व-दिष्टं हीति पूर्वादिष्टेनैव हि ममैषा बुद्धिर्जातेति । ननु, केवल-गुण-हेतुत्वे चेतनं कर्तारं विना बन्ध-मोक्षादिकं जीवानां न स्यात् ? तत्राह—एक इति ।_।_१७॥

**विश्वनाथः : **प्रतिगृह्णामीति ममानेन शापेन कापि क्षतिर् न भविष्यति महादेवे त्वय्य् अप्य् अकृतापराधत्वाद् इति भावः । निरागस्काय मह्यं शप्तवत्यास् तवापि नात्र कोऽपि दोष इत्य् आह—देवैर् इति । पूर्व-दिष्टं प्राचीन-कर्म-प्राप्तम् इति, भक्तस्य तस्य स्वस्मिंस् तथा भावना दैन्येन समुचितैव, वस्तुतस् तु जात-प्रेम्णस् तस्य कुतः कर्म-गन्धोऽपि प्रेम-पूर्व-दशायाम् एव, क्षीयन्ते चास्य कर्माणि मयि दृष्टेऽखिलात्मनि [भा।पु। ११.२०.३०] इत्य्-आदिना सर्व-कर्म-क्षयोक्तेः । हरेर् भक्त-वश्यत्व-प्रसिद्धिर् भक्तानां कर्माधीनत्वे सति न सिद्ध्येत्, न हि स्वयं कर्माधीनो भगवन्तम् अधीनमायं वशीकुर्याद् इति । ततश् च तस्य शापानुग्रह-स्वर्गापवर्ग-नरकादि-सम-दर्शित्व-महा-बल-ख्यापनार्थं विद्याधराधिपत्य-कुपथ्य-दूरीकरणार्थं स्व-विरहोष्मणा प्रेम-क्षुद्-विवर्धनार्थं स्वीय-वैकुण्ठागत-स्व-चरण-साक्षात्-सेवा-महा-माधुर्य-भोग-प्रदानार्थं च स्वेनैवान्तः-प्रेरितया देव्याभिशापः श्री-सङ्कर्षण-देवेनैव भगवता स्नेहवता पित्रेव कारित इति तत्त्वं तत्-तत्-फल-दर्शनाद् अवगतम् ॥१७॥

 —ओ)०(ओ—

**॥ ६.१७.१८ ॥**

**संसार-चक्र एतस्मिन् जन्तुर् अज्ञान-मोहितः ।**

**भ्राम्यन् सुखं च दुःखं च भुङ्क्ते सर्वत्र सर्वदा ॥**

**श्रीधरः : **अयं च संसार-चक्र-स्वभाव एव न चित्रम् इत्य् आह—संसार-चक्र इति ॥१८॥

**क्रम-सन्दर्भः : _न व्याख्यातम्।_**

**विश्वनाथः : **अयं च संसार-चक्रः स्वभाव एव न चित्रम् इत्य् आह—संसारेति ॥१८॥

 —ओ)०(ओ—

**॥ ६.१७.१९ ॥**

**नैवात्मा न परश् चापि कर्ता स्यात् सुख-दुःखयोः ।**

**कर्तारं मन्यतेऽप्राज्ञ आत्मानं परम् एव च ॥**

**मध्वः : **यत् तद् भगवता कॢप्तं तद् एव नियतं भवेत् ॥१९॥

**श्रीधरः : **अत एवात्र मम च तव च न कोऽपि दोष इत्य् आह—नैवेति ॥१९॥

**क्रम-सन्दर्भः : _न व्याख्यातम्।_**

**विश्वनाथः : **अप्राज्ञोऽविवेकी ॥१९॥

 —ओ)०(ओ—

**॥ ६.१७.२० ॥**

**गुण-प्रवाह एतस्मिन् कः शापः को न्व् अनुग्रहः ।**

**कः स्वर्गो नरकः को वा किं सुखं दुःखम् एव वा ॥**

**श्रीधरः : **एवं तावत् सुख-दुःखादिकम् अङ्गी-कृत्योक्तम् । इदानीं तद् अपि वस्तुतो नास्तीत्य् आह—गुणानां माया-मयानां प्रवाहे संसारे ॥२०॥

**क्रम-सन्दर्भः : _न व्याख्यातम्।_**

**विश्वनाथः : **एवं तावत् सुख-दुःखादिकम् अङ्गी-कृत्योक्तम् । इदानीं तु लवणाकरे पतितः सर्वो लवण-रस इव संसारे सर्व एव पदार्थः संसार इति सुख-दुःखादि-भेदावगमो नोपपद्यते इत्य् आह—गुण-प्रवाह इति । न ह्य् अतल-स्पर्श-प्रवाह-मध्ये पतितस्य यावत् तटान् अवाप्तिः, तावत् किम् अपि वस्तुतः सुखायेत्य् अतः शापानुग्रहादिकं सर्वम् अपि दुःखम् एवेति भावः ॥२०॥

 —ओ)०(ओ—

**॥ ६.१७.२१ ॥**

**एकः सृजति भूतानि भगवान् आत्म-मायया ।**

**एषां बन्धं च मोक्षं च सुखं दुःखं च निष्कलः ॥**

**श्रीधरः : **ननु माया-गुणानां चेद् अयं प्रवाहस् तर्हि तेषां जडत्वाद् बन्ध-मोक्षाद्य्-अनुभवो न स्यात् तत्राह—एकः परमेश्वरो मायया निमित्त-भूतया भूतानि प्राणिनः सृजति । एषां बन्धादिकं च सृजति । निष्कलः स्वयं बन्धादि-शून्यः ॥२१॥

**क्रम-सन्दर्भः : _न व्याख्यातम्।_**

**विश्वनाथः : **ननु तर्ह्य् अत्र गुण-प्रवाहे को वा पातयिता को वास्माद् उद्धर्तेति चेद् भगवान् एवेत्य् आह—एक इति । आत्म-मायया रजसा सृजति, सत्त्वेन पालयति, तमसा संहरति । एषां बन्धं चाविद्यया मोक्षं च सत्त्वेन सुखं तमसा दुःखं च । निष्कलः कला माया, तद्-रहितः ॥२१॥

 —ओ)०(ओ—

**॥ ६.१७.२२ ॥**

**न तस्य कश्चिद् दयितः प्रतीपो**

**न ज्ञाति-बन्धुर् न परो न च स्वः ।**

**समस्य सर्वत्र निरञ्जनस्य**

**सुखे न रागः कुत एव रोषः ॥**

**मध्वः : **सेवायोग्यातिरेकेण स्व-नामै न दास्यति ।


    अपराधातिरेकेण नान्यस्यातः समो हरिः ॥ इति माहात्म्ये ॥२२॥

**श्रीधरः : **नन्व् एवं-भूत-विषम-सृष्टौ तस्य किं कारणम्, प्रियादि-वैषम्याभावाद् इत्य् आशङ्क्य यद्य् अपि प्रियादयो न सन्ति तथापि तत् तत् कर्म-वशात् सर्वं घटत इत्य् आह—न तस्येति द्वाभ्याम् । प्रतीपोऽप्रियः । न ज्ञातिर् बन्धुश् चेत्य् अर्थः । तत्र हेतुः—सर्वत्र समस्य । तत् कुतः ? निरञ्जनस्य निःसङ्गस्य । अत एव तन्-निमित्ते सुखे रागो नास्ति, रागानुबन्धी रोषः कुतः स्यात् ? ॥२२॥

**क्रम-सन्दर्भः : _न व्याख्यातम्।_**

**विश्वनाथः : **ननु तस्य कश्चित् प्रियोऽप्रियश् च जीवोऽवश्यं वर्तत एव, यतः किम् अपि बध्नाति, कम् अपि मोचयति, कम् अपि सुखयतीत्य् आह—नेति । न ज्ञातिर् बन्धुः, तत्र हेतुः—सर्वत्र समस्य । समत्वे हेतुः—निरञ्जनस्य अञ्जनं माया, तद्-रहितस्य । अत एव सुखे विषय-सुखे राग आसक्तिर् नास्ति, विषय-सुख-प्रातिकूल्ये रोषो द्वेषः कुतः स्यात् ? तद् उक्तम्—


    इन्द्रियस्येन्द्रियस्यार्थे राग-द्वेषौ व्यवस्थितौ ।


    तयोर् न वशम् आगच्छेत् तौ ह्य् अस्य परिपन्थिनौ ॥ [गीता ३.३४] इति ।

तत एव राग-द्वेष-मूलकौ दयित-प्रतीपौ तस्य न स्त इति भावः ॥२२॥

 —ओ)०(ओ—

**॥ ६.१७.२३ ॥**

**तथापि तच्-छक्ति-विसर्ग एषां**

**सुखाय दुःखाय हिताहिताय ।**

**बन्धाय मोक्षाय च मृत्यु-जन्मनोः**

**शरीरिणां संसृतयेऽवकल्पते ॥**

**श्रीधरः : **यद्य् अप्य् एव तत्रापि तस्य शक्त्या मायया यो विसर्गः पुण्य-पापादि-लक्षणं कर्म एषां शरीरिणां सुखाद्य्-अर्थम् अवकल्पते समर्थो भवति । यथोक्तं गीतासु—भूत-भावोद्भव-करो विसर्गः कर्म-संज्ञितः [गीता ८.३] इति ।

**क्रम-सन्दर्भः : _न व्याख्यातम्।_**

**विश्वनाथः : **एवं तस्य साम्यं चेत्, तर्हि कथं कम् अपि स सुखयति कम् अपि दुःखयति ? इत्य् अत्राह—तथापीति । यद्यपि स सर्वत्र समः, तद् अपि तस्य शक्त्या मायया यो विसर्गः अनादि-पुण्य-पापादि-लक्षण-कर्म-परम्परा, स एव सुखाद्य्-अर्थम् अवकल्पते । अयम् अर्थः—यद्यपि मायायास् तच्-छक्तित्वात् स एव सुख-दुःखादिकं सृजतीति तस्य वैषम्यम् एव, तद् अपि मायायाः स्वरूप-शक्तित्वाभावात् स न सुख-दुःखादि सृजतीति वस्तुतस् तस्य साम्यम् एव यथा मायिक-विश्वस्य भगवद्-रूपत्वेऽपि न भगवत्-स्वरूप-भूतत्वम् इति यथा सूर्य-सम्बन्धिन आतपस्य घूक-कुमुदादीनां दुःखदत्वेन चक्रवाक-कमलादीनां सुखदत्वेन वैषम्येऽपि सूर्यस्य तेषु वैषम्यं कोऽपि न वर्णयति, तद्वद् इति भावः ॥२३॥

 —ओ)०(ओ—

**॥ ६.१७.२४ ॥**

**अथ प्रसादये न त्वां शाप-मोक्षाय भामिनि ।**

**यन् मन्यसे ह्य् असाधूक्तं मम तत् क्षम्यतां सति ॥**

**श्रीधरः : **अथ तस्माद् भामिनि हे कोपने, त्वां केवलं प्रसादयामि न तु शाप-मोक्षाय । तर्हि किं प्रसादनेनात आह—ममोक्तम् उक्तिं साध्व् अप्य् असाधुवन् मन्यसे, तत् त्वया क्षम्यताम् ॥२४॥

**क्रम-सन्दर्भः : **यद्यपि मन्यसे अनुगृह्णासि, तत् तदा मम असाधूक्तं क्षम्यताम् ।_।_२४॥

**विश्वनाथः : **अथ अत एव त्वां केवलं प्रसादयामि, न तु शाप-मोक्षाय । हे भामिनि ! अविचारेण कोपने ! ननु तर्हि किं प्रसादनेन ? तत्राह—मयोक्तं साध्व् अपि यद् असाधु मन्यसे, तद् असाध्व् एवास्तु, त्वया क्षम्यताम् । मम तु शापे शापान्ते वा दुःख-सुखयोर् अभावस् ततः प्रसन्नापि शापान्तं मा कार्षीर् इति भावः ॥२४॥

 —ओ)०(ओ—

**॥ ६.१७.२५ ॥**

**श्री-शुक उवाच—**

**इति प्रसाद्य गिरिशौ चित्रकेतुर् अरिन्दम ।**

**जगाम स्व-विमानेन पश्यतोः स्मयतोस् तयोः ॥**

**श्रीधरः : **गिरिशौ भवानी-शङ्करौ प्रसाद्य । स्मयतोर् विस्मयं कुर्वतोः सतोः ॥२५॥

**क्रम-सन्दर्भः : _न व्याख्यातम्।_**

**विश्वनाथः : **स्मयतोर् विस्मयवतोः सतोः ॥२५॥

 —ओ)०(ओ—

**॥ ६.१७.२६ ॥**

**ततस् तु भगवान् रुद्रो रुद्राणीम् इदम् अब्रवीत् ।**

**देवर्षि-दैत्य-सिद्धानां पार्षदानां च शृण्वताम् ॥**

_न कतमेनापि व्याख्यातम्।_

 —ओ)०(ओ—

**॥ ६.१७.२७ ॥**

**श्री-रुद्र उवाच—**

**दृष्टवत्य् असि सुश्रोणि हरेर् अद्भुत-कर्मणः ।**

**माहात्म्यं भृत्य-भृत्यानां निःस्पृहाणां महात्मनाम् ॥**

**श्रीधरः : _न व्याख्यातम्।_**

**क्रम-सन्दर्भः : **दृष्टवत्यसि भवच्-छापेऽपि भयाभावेन तर्कितवत्यसि किम् ।_।_२७॥

**विश्वनाथः : **हे सुश्रोणि ! इति त्वं सौन्दर्य-गुणैर् एवाधिक्य-माहात्म्यासि, न तु भक्ति-ज्ञान-वैराग्यादिभिर् इति परिहासो ध्वनितः । अद्भुत-कर्मण इति हरेर् इदम् अद्भुतं कर्म मया दृष्टं यत् त्वया शापं दाप꣡ तवापकर्ष एव तेन कृतः, स्व-भक्तस्य प्रेम-सम्पद्भिर् ईषद् अपि न्यूनताम् अप्राटस्यागणित-देवी-शापत्व-रूप-प्रभाव-ख्यापनया परमोत्कर्ष एव कृतः । महात्मनाम् इति तया कोप-भरितयापि दत्तोऽभिशापस् तस्मै यदि खल्व् ईषद् अपि दुःखं दातुम् अपारयिष्यत्, तदापि ते शापः सफलोऽभविष्यत् । हन्त हन्त व्यर्थ एवायम् अभूद् इत्य् अतो महात्मसु प्रेमि-भक्तेषु त्वयाद्यारभ्य नैवं व्यवहर्तव्यम् इति शिक्षा ध्वनिता ॥२७॥

 —ओ)०(ओ—

**॥ ६.१७.२८ ॥**

**नारायण-पराः सर्वे न कुतश्चन बिभ्यति ।**

**स्वर्गापवर्ग-नरकेष्व् अपि तुल्यार्थ-दर्शिनः ॥**

**श्रीधरः : **स्वर्गादाव् एव तुल्योऽर्थः प्रयोजनम् इति द्रष्टुं शीलं येषां ते तथा ॥२८॥

**सनातनः **(हभगवत्-सन्दर्भ।वि। १०.१९०) : कुतश्चन कस्माच्चिद् अपि देवादेः शापादेर् वा सकाशान् न भयं प्राप्नुवन्ति । यतः स्वर्गादिष्व् अपि तुल्योऽर्थः प्रयोजनम् इति द्रष्टुं शीलं येषां ते । तथा न चान्यत् किम् अपि वाञ्छन्त्य् अपीति भावः ॥२८॥

**क्रम-सन्दर्भः : **श्री-नारायणं विनान्यत्र हानोपादान-दृष्टि-राहित्यापवर्ग इव स्वर्ग इव नरके ऽपि तुल्यम् एकम् एवार्थं नारायण-रूप-पुरुषार्थं द्रष्टुम् अनुभवितुं शीलं येषां ते तुल्य-शब्दस्यैक-वाचित्वम्, रषाभ्यां नोणः समान-पदेइतिवत् ।_।_२८॥

**विश्वनाथः : **नन्व् एवं माहात्म्यवत्त्वे भक्तानां को हेतुस् तत्र नारायणैक-निष्ठत्वम् एव नान्य इत्य् आह—नारायणेति । न केवलम् एते चित्रकेतु-प्रभृतय एव, अपि तु सर्व एव । स्वर्गेति त्रयाणाम् एव भक्ति-सुख-राहित्येनारोचकत्वाविशेषाद् इति भावः ॥२८॥

 —ओ)०(ओ—

**॥ ६.१७.२९ ॥**

**देहिनां देह-संयोगाद् द्वन्द्वानीश्वर-लीलया ।**

**सुखं दुःखं मृतिर् जन्म शापोऽनुग्रह एव च ॥**

**मध्वः : **अतोऽन्येषां वरः शापो गुण-दोष-प्रकर्तृता ।


    स्वतः प्राप्ताभेद-कृतिर् वासना-रूपिणो यथा ॥


    विद्यमानस्य मनसि पुनः स्वप्नेषु दर्शनम् ।


    भगवद्-वशता यस्मात् सर्वेषां ज्ञेयम् एव तत् ॥ इति प्रकाश-संहितायाम् ॥२९-३०॥

**श्रीधरः : **तत्र तद् उक्तम् एव हेतुम् आह द्वाभ्याम् । देहिनां सुखं दुःखम् इत्य्-आदि-द्वन्द्वानीश्वरस्य लीलया मायया भवन्ति । तेषु च गुण-दोष-विकल्पश् चेत्य् अन्वयः ॥२९॥

**क्रम-सन्दर्भः : _न व्याख्यातम्।_**

**विश्वनाथः : **नारायण-निष्ठत्वाभावे त्व् एवं भवेद् इत्य् आह—देहिनाम् इति । ईश्वर-लीलयेति तद्-ईक्षण-लीला-लब्ध-वलया माययेत्य् अर्थः ॥२९॥

 —ओ)०(ओ—

**॥ ६.१७.३० ॥**

**अविवेक-कृतः पुंसो ह्य् अर्थ-भेद इवात्मनि ।**

**गुण-दोष-विकल्पश् च भिद् एव स्रजिवत् कृतः ॥**

**श्रीधरः : **इष्टान् इष्ट-भेद इव यः स्फुरति स आत्मन्य् अर्थ-भेदः सुखादि-भेदः पुंसः स्वप्ने यथा अविवेक-कृतो भवति । स्रजि-वत् सर्प-मालादिभिर् यथा तथैव कृत इत्य् अर्थः । स्रग्-वद् इति वक्तव्ये स्रजि-वद् इत्य् आर्षम् । पाठान्तरे तु सुगमम् ॥३०॥

**क्रम-सन्दर्भः : **अविवेकेत्यस्य टीकायां ते तु चेत्यध्याहृतम् इष्टानिष्टेति । गुण-दोष-विकल्पस्य व्याख्येयं भिदा यथेत्यत्र भिदा चेति ज्ञेयम् ।च-कारान्वयात्तत्-कृत इति पाठान्तरम् ।_।_३०॥

**विश्वनाथः : **तस्मान् मायिकम् अवास्तवं वस्तु सुख-दुःखादिकम् अस्थिरत्वाद् अवस्त्व् इव जानीयाद् इत्य् आह—अविवेकेति । पुंसः स्वप्ने आत्मनि अर्थ-भेदः क्षीर-भोजन-पुत्र-मरणादि इव जागरेऽपि गुण-दोष-विकल्पः सुख-दुःखादि-भेद-कृतो ज्ञेयः । तत्र दृष्टान्तः—स्रजि मालायां भित् रज्जुर् इयम् इति सर्पोऽयम् इति भेद एव, वत् यथेत्य् अर्थः । इव वद् वेति सादृश्य इत्य् अभिधानात् । स्रजि तद् इति पाठे स्रजि मालायां तत्त्वतो हेतोर् भिदा भेद इव । प्रथमे पाठे भित् क्विब्-अन्तः द्वितीये भिदा टावन्तः ॥३०॥

 —ओ)०(ओ—

**॥ ६.१७.३१ ॥**

**वासुदेवे भगवति भक्तिम् उद्वहतां नृणाम् ।**

**ज्ञान-वैराग्य-वीर्याणां न हि कश्चिद् व्यपाश्रयः ॥**

**श्रीधरः : **अतो भागवतानां निस्पृहत्वम् उचितम् एवेत्य् आह—वासुदेव इति । ज्ञान-वैराग्ययोर् वीर्यं बलं येषां तेषाम् । व्यपाश्रयो विशिष्ट-बुद्ध्या आश्रयणीयोऽर्थो नास्ति ॥३१॥

**सनातनः **(हभगवत्-सन्दर्भ।वि। ११.५८१) : तद् एव सर्व-नैरपेक्ष्येण द्रढयति—वासुदेव इति द्वाभ्याम् । ज्ञान-वैराग्ययोर् वीर्यं बलं येषाम् । तयोर् अपि वीर्यं येभ्य इति वा । व्यपाश्रयो विशिष्ट-बुद्ध्या आश्रयणीयोऽर्थो नास्ति ॥३१॥

**क्रम-सन्दर्भः : _न व्याख्यातम्।_**

**विश्वनाथः : **तद् एवं ज्ञानिनां द्वन्द्वेषु ज्ञानाभ्यासेनाप्य् अवस्तु-बुद्धिर् दुष्करा । भक्तानां तु ज्ञान-वैराग्ययोर् भक्त्य्-अनुभाव-रूपत्वात् विनापि ज्ञानाभ्यासेन तेष्व् अनुसन्धानम् अपि न भवतीत्य् आह—वासुदेव इति ।इह संसारे कश्चिद् अप्य् अर्थो विशेषस्याकर्षस्य चाश्रयो नास्ति । भक्त्य्-अनुसन्धानाद् एव मायिक-वस्तूनाम् उत्कर्षापकर्षानुसन्धानं नैव जायते इति भक्तानां तत् तम् अवधारयेति भावः ॥३१॥

 —ओ)०(ओ—

**॥ ६.१७.३२ ॥**

**नाहं विरिञ्चो न कुमार-नारदौ**

**न ब्रह्म-पुत्रा मुनयः सुरेशाः ।**

**विदाम यस्येहितम् अंशकांशका**

**न तत्-स्वरूपं पृथग्-ईश-मानिनः ॥**

**श्रीधरः : **अस्य च हरि-दासत्वेन तत् स्वभावत्वान् नैतच् चित्रम् इति वक्तुं हरेर् माहात्म्यम् आह—नाहम् इति द्वाभ्याम् । ईहितम् अभिप्रायं लीलां वा यदा वयं न विद्मस् तदा तस्य स्वरूपम् अंशकांशका अपि सन्तः पृथग्-ईश-मानिनो न विदुर् एव ॥३२॥

**क्रम-सन्दर्भः : **पृथग्-ईश-मानिनश् चेत् तर्हि वयम् अंशकांशका अपि यस्येहितं स्वरूपं च न विदाम, किन्तु भक्ताश् चेत् तर्हि सर्वेऽपि विदुर् इत्य् अर्थः ।_।_३२॥

**विश्वनाथः : **अस्मद्-आदीनाम् अपि तत्त्वं शृण्व् इत्य् आह—नाहम् इति । ईहितम् अभिप्रायं लीलां वा न विदाम, यतः पृथग्-ईश-मानिनः ॥३२॥

 —ओ)०(ओ—

**॥ ६.१७.३३ ॥**

**न ह्य् अस्यास्ति प्रियः कश्चिन् नाप्रियः स्वः परोऽपि वा ।**

**आत्मत्वात् सर्व-भूतानां सर्व-भूत-प्रियो हरिः ॥**

**श्रीधरः : **अत एव हरिर् अपि सर्वेषां भूतानां प्रियः ॥३३॥

**क्रम-सन्दर्भः : **भक्त-माहात्म्यम् एव चित्रकेतु-दृष्टान्तेन स्पष्टयति—न ह्य् अस्येति द्वाभ्याम् । प्रियाप्रिययोः स्व-परयोश् च भेदो नास्तीत्य् अर्थः । तत्र हेतुः—आत्मत्वाद् इति, आत्मत्वेन साम्याद् अनपेक्षणीयत्वाच् चेत्य् अर्थः । आत्मत्वाद् एव हेतोः सर्व-भूतानां तु प्रियः निरुपाधिक-प्रीति-विषयः ।_।_३३॥

**विश्वनाथः : **हरेश् च तत्त्वं शृणु—न हीति । स तु हरिः सर्व-भूतानां प्रिय एव, तद् अपि यत् स केषाञ्चित् प्रियो न भवति, केषाञ्चिद् द्वेष्यश् च न भवति, तत्र तारतम्येन मायैव कारणम् इति तस्मान् मायायाश् च तत्त्वं ज्ञापितम् ॥३३॥

 —ओ)०(ओ—

**॥ ६.१७.३४-३५ ॥**

**तस्य चायं महा-भागश् चित्रकेतुः प्रियोऽनुगः ।**

**सर्वत्र सम-दृक् शान्तो ह्य् अहं चैवाच्युत-प्रियः ॥**

**तस्मान् न विस्मयः कार्यः पुरुषेषु महात्मसु ।**

**महापुरुष-भक्तेषु शान्तेषु सम-दर्शिषु ॥**

**श्रीधरः : **अहं चैवाच्युतस्य प्रियः, तस्मान् ममास्मिन् द्रोहो नाभूद् इति भावः ॥३४-३५॥

**क्रम-सन्दर्भः : **विरुद्धम्, अत एवाग्रे वक्ष्यते—इतिहासम् इमं पुण्यं चित्रकेतोर् महात्मनः [भा।पु। ६.१७.४०] इति ।_।_३५॥

**विश्वनाथः : **किन्त्व् अस्य चित्रकेतोर् मम च तत्त्वं शृण्व् इत्य् आह—तस्य सर्वत्र समस्यापि ।


    समोऽहं सर्व-भूतेषु न मे द्वेष्योऽस्ति न प्रियः ।


    ये भजन्ति तु मां भक्त्या मयि ते तेषु चाप्य् अहम् ॥[गीता ९.२९]

इति तद्-वाक्याद् एवायम् अनुगश् चित्रकेतुः प्रियः । ममापि भक्तत्वाद् अहं च प्रियः, तस्माद् आवयोः सङ्कर्षण-भक्तयोः परस्पर-सख्येनान्तः-स्नेहवत्त्वात् कठोरोक्त्य्-आदिकम् अपि सख्य-सुख-पोषकम् एव, त्वं तु वृथैव कोपिन्य् अभूः । 

किं च, सत्यम् अहम् ईदृशी एव, त्वं त्व् आत्मानं निष्किञ्चनम् ऐकान्तिक-भक्तत्वेन सर्वत्र दर्शयसि । अथ च रहसि विद्याधरी-सहस्रेण सह रमसे, तस्मात् त्वं कपटी, अहं त्व् आत्मानं स्त्री-लाम्पट्य-मयं दर्शयन् निष्कपट एवास्मि । 

किं च, त्वं भक्तिं दर्शयसि, विषय-भोगं गोपयसि । अहं तु तद्-विपरीत एव वर्ते इत्य् आवयोर् अन्तरम् एते सभ्या एव साक्षित्वेनाचक्षताम् इत्य्-आदि-नर्म-गोष्ठी-रसास्वादोऽप्य् अद्याभविष्यद् एव । यदि त्वम् अन्तरा अन्तरायं नाकरिष्य इति त्वत्-कोप-वैरस्याद् एव स नाभूद् इत्य् उपालम्भो ध्वनितः । हन्त हन्त ! क्षत्र-बन्धुष्व् अर्वाचीनेष्व् अधुनैव भक्ति-मार्गम् आरूढेषु तवेश्वरस्यानादि-महा-भक्तस्याप्य् एतादृशेष्व् अप्य् एतावान् भावो नमस् तुभ्यं तद् इति विस्मयवत्यां तस्यां सत्यम् एतावान् एव भाव इत्य् आह—तस्माद् इति ॥३४-३५॥

 —ओ)०(ओ—

**॥ ६.१७.३६ ॥**

**श्री-शुक उवाच—**

**इति श्रुत्वा भगवतः शिवस्योमाभिभाषितम् ।**

**बभूव शान्त-धी राजन् देवी विगत-विस्मया ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः : **शान्त-धीर् इति स्वीय-पूर्व-स्वभाव-स्मृत्या लज्जया पटाञ्चलेन मुखम् आच्चाद्वयामासेति भावः ॥३६॥

 —ओ)०(ओ—

**॥ ६.१७.३७ ॥**

**इति भागवतो देव्याः प्रतिशप्तुम् अलन्तमः ।**

**मूर्ध्ना स जगृहे शापम् एतावत् साधु-लक्षणम् ॥**

**मध्वः : **देवा एव तद् अन्येभ्यः शक्ता नास्त्य् अत्र संशयः ।


    अशक्ता अपि शक्तानां शक्ताः शापादिषु स्फुटम् ॥


    तथाप्य् अशक्तैर् विहिताः शापाद्य्-अशक्तिमत्सु वै ।


    अत्यल्पाश् चाल्प-कालाश् च न सम्यक् प्रभवन्ति च ॥


    यत्नेनापोहितं शक्त्या उत्तमैस् तु न संशयः ।


    उत्तमेषु कृताः शापाः कर्तॄणां ज्ञान-पुण्ययोः ॥


    निःशेषेण निहन्तारस् तद्-अनुग्रहम् अन्तरा ।


    सदारयोर् ब्रह्म-विष्णौ वर-शापादयोऽखिलाः ॥


    तद् अन्येन कृताः सर्वे निष्फला एव निश्चयात् ।


    न चाप्य् अवास्तवाः शापाभवन्त्य् एषां तु कुत्रचित् ॥


    वर-विष्णोः श्रियश् च स्युर् ब्रह्मणश् च यथा-क्रमम् ।


    उत्तमैर् अधमानां तु वराः शापा यथोदितम् ।


    सम्पूर्ण-फलदा एव नात्र कार्या विचारणा ॥ इति स्कान्दे ॥३७॥

**श्रीधरः : **प्रतिशापं दातुम् अलन्-तमः समर्थ-तमोऽपि ॥३७॥

**क्रम-सन्दर्भः : _न व्याख्यातम्।_**

**विश्वनाथः : **चित्रकेतुर् अर्वाचीनत्वाद् अल्प-प्रभाव इति मा मंस्था इत्य् आह—इतीति । देव्या देव्यै अलं तम अतिसमर्थोऽपि ॥३७॥

 —ओ)०(ओ—

**॥ ६.१७.३८ ॥**

**जज्ञे त्वष्टुर् दक्षिणाग्नौ दानवीं योनिम् आश्रितः ।**

**वृत्र इत्य् अभिविख्यातो ज्ञान-विज्ञान-संयुतः ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः : **योनिं जातिम् ॥३८॥

 —ओ)०(ओ—

**॥ ६.१७.३९ ॥**

**एतत् ते सर्वम् आख्यातं यन् मां त्वं परिपृच्छसि ।**

**वृत्रस्यासुर-जातेश् च कारणं भगवन्-मतेः ॥**

**श्रीधरः : **असुर-जातेर् असुर-भावेनोत्पत्तेः । भगवति मतेश् च ॥३९॥

**क्रम-सन्दर्भः : **असुरजातेः कारणं महदपराधः भगवन्मतेः कारणं महदनुग्रहः ।_।_३९॥

**विश्वनाथः : _न व्याख्यातम्।_**

 —ओ)०(ओ—

**॥ ६.१७.४०-४१ ॥**

**इतिहासम् इमं पुण्यं चित्रकेतोर् महात्मनः ।**

**माहात्म्यं विष्णु-भक्तानां श्रुत्वा बन्धाद् विमुच्यते ॥**

**य एतत् प्रातर् उत्थाय श्रद्धया वाग्-यतः पठेत् ।**

**इतिहासं हरिं स्मृत्वा स याति परमां गतिम् ॥**

**श्रीधरः : **एतद् एतम् ॥४१॥

**क्रम-सन्दर्भः, विश्वनाथः : _न व्याख्यातम्।_**

 —ओ)०(ओ—

इति सारार्थ-दर्शिन्यां हर्षिण्यां भक्त-चेतसाम् ।

षष्ठस्य सप्तदशोऽध्यायः सङ्गतः सङ्गतः सताम् ॥*॥

—ओ)०(ओ—

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां षष्ठ-स्कन्धे

चित्रकेतूपाख्याने

सप्तदशोऽध्यायः ।

॥ ६.१७ ॥



(६.१८)


### अथाष्टदशोऽध्यायः


## मरुद्-उत्पत्तिर् नाम 

**॥ ६.१८.१ ॥**

**श्री-शुक उवाच—**

**पृश्निस् तु पत्नी सवितुः सावित्रीं व्याहृतिं त्रयीम् ।**

**अग्निहोत्रं पशुं सोमं चातुर्मास्यं महा-मखान् ॥**

**श्रीधरः : **

आदित्यानां चतुर्थस्य त्वष्टुर् वंश-प्रसङ्गतः।

प्रोक्तम् इन्द्र-कृतं विश्व- रूप-वृत्र-वधादिकम् ॥

अदितेः पञ्चमादीनं पुत्राणाम् अन्वयोक्तिभिः ।

अष्टादशे दितेर् गर्भे शक्रेण मरुतां भिदा ॥

त्वष्टुर् वंशम् अनुक्रम्य स-प्रसङ्गं यथाक्रमम् ।

आदित्यानाम् अथान्येषां वंशान् आह मुनीश्वरः ॥

दक्ष-कन्यान्वयानुकथने अदित्या द्वादश पुत्राः प्रोक्ताः—


    विवस्वान् अर्यमा पूषा त्वष्टाऽथ सविता भगः । 


    धाता विधाता वरुणो मित्रः शक्र उरुक्रमः ॥ इति । 

तत्र षष्ठाध्यायान् तम् आरभ्य विश्वरूप-वृत्र-चित्रकेतूपाख्यानैस् त्वष्टुर् वंशम् अनुवर्ण्येदानीं सवितुर् वंशम् आह—पृश्निस् त्व् अति । सावित्रीम् इत्य्-आदिषु प्रासूतेत्य् उत्तरस्यानुषङ्गः । पशुं पशु-यागम् । महा-मखान् पञ्च-यज्ञान् ॥१॥

**क्रम-सन्दर्भः : **पृश्निस् त्व् इति त्रिकम् ॥१॥

**विश्वनाथः : **

अष्टादशे हत-सुता दितिः कृत्वा व्रतं दधौ ।

यं तस्माच् छत्रु-सञ्छिन्नाद् गर्भाज् जज्ञे मरुद्-गणः ॥

तुर्यस्यादिति-पुत्राणां त्वष्टुर् अन्वय-कीर्तनैः ।

प्रसङ्गतः समायाताः विश्वरूप-वधादिकम् ॥

चित्रकेत्व्-अभिशापान्तां समाप्यैव कथा-सुधाम् ।

अदितेः पञ्चमादीनां सुतानां वंच उच्यते ॥

पशुं पशु-यागं महा-मखान् पञ्च-यज्ञान् ॥१॥

—ओ)०(ओ—

**॥ ६.१८.२ ॥**

**सिद्धिर् भगस्य भार्याङ्ग महिमानं विभुं प्रभुम् ।**

**आशिषं च वरारोहां कन्यां प्रासूत सुव्रताम् ॥**

_न कतमेनापि व्याख्यातम्।_

—ओ)०(ओ—

**॥ ६.१८.३ ॥**

**धातुः कुहूः सिनीवाली राका चानुमतिस् तथा ।**

**सायं दर्शम् अथ प्रातः पूर्णमासम् अनुक्रमात् ॥**

**श्रीधरः : **धातुर् भार्या कुहूः सायं पुत्रं प्रासूत । एवं सिनीवाली दर्शम् इत्य् अनुक्रमात् ॥३॥

**क्रम-सन्दर्भः : _न व्याख्यातम्।_**

**विश्वनाथः : **

—ओ)०(ओ—

**॥ ६.१८.४ ॥**

**अग्नीन् पुरीष्यान् आधत्त क्रियायां समनन्तरः ।**

**चर्षणी वरुणस्यासीद् यस्यां जातो भृगुः पुनः ॥**

**श्रीधरः : **समनन्तरो विधाता क्रियायां भार्यायां पुरीष्यान् अग्नीन् पञ्च चितान्,पुरीष्यासो अग्नयः इति,पञ्च वा एतेऽग्नयो यच् चित्तयःइति श्रुतेः । चर्षणी वरुणस्य भार्यासीत् । पूर्वं ब्रह्मणः पुत्रो भृगुर् यस्यां पुनर् जातः ॥४॥

**क्रम-सन्दर्भः : **अग्नीनित्यर्द्धकम् ।

**विश्वनाथः : **समनतरो विधाता क्रियायां भार्यायां पुरीष्यन् पुरीष्य-संज्ञान् अग्नीन्, पञ्च-चितीः पुरीष्यासोऽग्नयः इति श्रुतेः । चर्षणी वरुणस्य भार्यासीत् । पुनर् इति प्राग् ब्रह्म-पुत्रोऽपिपुनर् वरुण-पुत्रोऽभूत् ॥४॥

—ओ)०(ओ—

**॥ ६.१८.५ ॥**

**वाल्मीकिश् च महा-योगी वल्मीकाद् अभवत् किल ।**

**अगस्त्यश् च वसिष्ठश् च मित्रा-वरुणयोर् ऋषी ॥**

**श्रीधरः : **वाल्मीकिर् वरुणस्यैव पुत्रोऽभवत् । एतौ वरुणस्यासाधारणौ पुत्रौ । तथोत्सर्गादयोऽपि मित्रस्यासाधारणाः । तयोर् एव साधारणौ द्वौ पुत्राव् आह । अगस्त्यश् च वसिष्ठश् च ऋषी मित्रा-वरुणयोर् अभवताम् ॥५॥

**क्रम-सन्दर्भः : _न व्याख्यातम्।_**

**विश्वनाथः : **भृगु-वाल्मीकी वरुणस्यासाधारणौ पुत्रौ । तथोत्सर्गादयोमित्रस्यासाधारणाः पुत्रा वक्ष्यन्ते । तयोर् मित्रा-वरुणयोः साधारणौ द्वौ पुत्रौचाह । अगस्त्यश् च वसिष्ठश् चैतौ ऋषी मित्रा-वरुणयोर् अभवताम् ॥५॥

—ओ)०(ओ—

**॥ ६.१८.६ ॥**

**रेतः सिषिचतुः कुम्भे उर्वश्याः सन्निधौ द्रुतम् ।**

**रेवत्यां मित्र उत्सर्गम् अरिष्टं पिप्पलं व्यधात् ॥**

**श्रीधरः : **यत उभाव् अपि कुम्भे रेतः सिषिचतुः,सत्रे ह जाताविषिता नमोभिः कुम्भे रेतः सिषिचतुः समानम् [ऋ।वे। ७.३३.२४] इति श्रुतेः । द्रुतं स्कन्नम् ॥६॥

**क्रम-सन्दर्भः : _न व्याख्यातम्।_**

**विश्वनाथः : **यतो रेत इत्य्-आदि,कुम्भे रेतः सिषिचतुः समानम् [ऋ।वे। ७.३३.२४] इति श्रुतेः । द्रुतं स्कन्नम् ॥६॥

—ओ)०(ओ—

**॥ ६.१८.७ ॥**

**पौलोम्याम् इन्द्र आधत्त त्रीन् पुत्रान् इति नः श्रुतम् ।**

**जयन्तम् ऋषभं तात तृतीयं मीढुषं प्रभुः ॥**

_न कतमेनापि व्याख्यातम्।_

—ओ)०(ओ—

**॥ ६.१८.८ ॥**

**उरुक्रमस्य देवस्य माया-वामन-रूपिणः ।**

**कीर्तौ पत्न्यां बृहच्छ्लोकस् तस्यासन् सौभगादयः ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः : **मायया स्वरूप-शक्त्या वामन-रूपवतः स्वरूप-भूतया नित्य-शक्त्या मायाख्यया युतः । अतो माया-मयं विष्णुं प्रवदन्ति मनीषिणः इति माध्व-भाष्य-प्रमाणित-श्रुतेः ॥८॥

—ओ)०(ओ—

**॥ ६.१८.९ ॥**

**तत्-कर्म-गुण-वीर्याणि काश्यपस्य महात्मनः ।**

**पश्चाद् वक्ष्यामहेऽदित्यां यथैवावततार ह ॥**

**श्रीधरः, विश्वनाथः : **पश्चाद् अष्टम-स्कन्धे ॥९॥

**क्रम-सन्दर्भः : _न व्याख्यातम्।_**

—ओ)०(ओ—

**॥ ६.१८.१० ॥**

**अथ कश्यप-दायादान् दैतेयान् कीर्तयामि ते ।**

**यत्र भागवतः श्रीमान् प्रह्रादो बलिर् एव च ॥**

**श्रीधरः : **अथेति । कश्यपस्यादितेः पुत्राणां द्वादशादित्यानां सन्ततिम् उक्त्वा, दितेः पुत्रान् कथयामीत्य् अर्थः ॥१०॥

**क्रम-सन्दर्भः : _न व्याख्यातम्।_**

**विश्वनाथः : **अथेति कथान्तरारम्भे दायादान् पुत्रान् दैतेयान् दित्यां जातान् ॥१०॥

—ओ)०(ओ—

**॥ ६.१८.११ ॥**

**दितेर् द्वाव् एव दायादौ दैत्य-दानव-वन्दितौ ।**

**हिरण्यकशिपुर् नाम हिरण्याक्षश् च कीर्तितौ ॥**

**श्रीधरः : **हिरण्यकशिपुर् हिरण्याक्षश् चेतिप्रथमं द्वाव् एव । तौ च कीर्तितौ तृतीय-स्कन्धे ॥११॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.१८.१२ ॥**

**हिरण्यकशिपोर् भार्या कयाधुर् नाम दानवी ।**

**जम्भस्य तनया सा तु सुषुवे चतुरः सुतान् ॥**

_न कतमेनापि व्याख्यातम्।_

—ओ)०(ओ—

**॥ ६.१८.१३ ॥**

**संह्रादं प्राग् अनुह्रादं ह्रादं प्रह्रादम् एव च ।**

**तत्-स्वसा सिंहिका नाम राहुं विप्रचितोऽग्रहीत् ॥**

**श्रीधरः : **विप्रचितो दानवाद् भर्तुः सकाशाद् राहुः पुत्रम् अग्रहीत् ॥१३॥

**क्रम-सन्दर्भः : _न व्याख्यातम्।_**

**विश्वनाथः : **विप्रचितो दानवाद् पत्युः सकाशाद् राहुः पुत्रम् अग्रहीत् प्राप ॥१३॥

—ओ)०(ओ—

**॥ ६.१८.१४ ॥**

**शिरोऽहरद् यस्य हरिश् चक्रेण पिबतोऽमृतम् ।**

**संह्रादस्य कृतिर् भार्या- सूत पञ्चजनं ततः ॥**

**श्रीधरः : **ततः संह्रादाद् असूत ॥१४॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.१८.१५ ॥**

**ह्रादस्य धमनिर् भार्या- सूत वातापिम् इल्वलम् ।**

**योऽगस्त्याय त्व् अतिथये पेचे वातापिम् इल्वलः ॥**

**श्रीधरः : **यो मेष-रूपं वातापिं पेचे तम् इल्वलम् । यं पेचे तं वातापिं चासूतेत्य् अन्वयः ॥१५॥

**क्रम-सन्दर्भः : _न व्याख्यातम्।_**

**विश्वनाथः : **य इल्वलोऽगस्त्याय । अगस्त्यं भोजयितुं वातापिं मेष-रूपं पेचे ॥१५॥

—ओ)०(ओ—

**॥ ६.१८.१६ ॥**

**अनुह्रादस्य सूर्यायां बाष्कलो महिषस् तथा ।**

**विरोचनस् तु प्राह्रादिर् देव्यां तस्याभवद् बलिः ॥**

_न कतमेनापि व्याख्यातम्।_

—ओ)०(ओ—

**॥ ६.१८.१७ ॥**

**बाण-ज्येष्ठं पुत्र-शतम् अशनायां ततोऽभवत् ।**

**तस्यानुभावं सुश्लोक्यं पश्चाद् एवाभिधास्यते ॥**

**श्रीधरः : **ततो बलेः सकाशाद् अभवत् तस्य बलेर् अनुभावः सुश्लोक्यः पुण्य-कीर्त्य्-अर्हः । यद् वा, , अनुभाव्यते सद्भिः स्तूयत इत्य् अनुभावम् । सुश्लोक्यं यश इति शेषः ॥१७॥

**क्रम-सन्दर्भः : _न व्याख्यातम्।_**

**विश्वनाथः : **तस्य बलेः अनुभावम् इत्य् आर्षम्, बाह्य-कर्म सम्बन्धेन वा ॥१७॥

—ओ)०(ओ—

**॥ ६.१८.१८ ॥**

**बाण आराध्य गिरिशं लेभे तद्-गण-मुख्यताम् ।**

**यत्-पार्श्वे भगवान् आस्ते ह्य् अद्यापि पुर-पालकः ॥**

**श्रीधरः : **तस्य गणेषु मुख्यतां प्राधान्यम् ॥१८॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.१८.१९ ॥**

**मरुतश् च दितेः पुत्राश् चत्वारिंशन् नवाधिकाः ।**

**त आसन्न् अप्रजाः सर्वे नीता इन्द्रेण सात्मताम् ॥**

**श्रीधरः : **सात्मतां समान-रूपताम् ॥१९॥

**क्रम-सन्दर्भः : _न व्याख्यातम्।_**

**विश्वनाथः : **सात्मतां समान-स्वभावताम् देवत्वं प्रापिता इत्य् अर्थः ॥१९॥

—ओ)०(ओ—

**॥ ६.१८.२० ॥**

**श्री-राजोवाच—**

**कथं त आसुरं भावम् अपोह्यौत्पत्तिकं गुरो ।**

**इन्द्रेण प्रापिताः सात्म्यं किं तत् साधु कृतं हि तैः ॥**

**श्रीधरः : **सात्म्यं देवत्वं प्रापिताः ॥२०॥

**क्रम-सन्दर्भः : **अपोह्य त्याजयित्वा ॥२०॥

**विश्वनाथः : _न व्याख्यातम्।_**

—ओ)०(ओ—

**॥ ६.१८.२१ ॥**

**इमे श्रद्दधते ब्रह्मन्न् ऋषयो हि मया सह ।**

**परिज्ञानाय भगवंस् तन् नो व्याख्यातुम् अर्हसि ॥**

**श्रीधरः : _न व्याख्यातम्।_**

**क्रम-सन्दर्भः : **ननु कथं भवानिमां बहिरङ्गां कथां शुश्रूषते ? तत्राह—इमे श्रद्दधत इति । मया सहेति स्वस्य गौणत्वं बोधयंस्तथैव व्यञ्जितवान् ॥२१॥

**विश्वनाथः : **इमे मुनयः श्रद्दधत इति स्वस्यैव श्रद्धां मुनिष्व् आरोपयति । रहस्यम् अर्थं तान् ज्ञापयितुम् ॥२१॥

—ओ)०(ओ—

**॥ ६.१८.२२ ॥**

**श्री-सूत उवाच—**

**तद् विष्णुरातस्य स बादरायणिर्**

**वचो निशम्यादृतम् अल्पम् अर्थवत् ।**

**सभाजयन् सन् निभृतेन चेतसा**

**जगाद सत्रायण सर्व-दर्शनः ॥**

**श्रीधरः : **आदृतं सादरम् । अल्पं मिताक्षरम् । अर्थवत् बह्व्-अर्थ-युक्तम् । सत्रमयनम् आश्रयो यस्य हे सत्रायण शौनक ॥२२॥

**क्रम-सन्दर्भः : **अत एव श्लाघते—तदिति । आदृतम् ऋषीणामादरेण सहितम् अर्थवत् एतच्च भगवद्-आराधन-विशेष-सम्बन्धेनैव भवेदिति स्वाभीष्ट-युक्तं सन्निभृतेन श्री-भगवत्-सुख-पूर्वेण अतस्तदपि भगवत्-सम्बन्धं योजयिष्यतीति भावः । टीकायां बह्व्-अर्थम् इति ऋष्य्-अभिप्रेत-श्री-शुकाभिप्रेत-सिद्धि-युक्तम् ॥२२॥

**विश्वनाथः : **अर्थवदनेकार्थ-युक्तम् । तत्रैको जिज्ञासितोऽर्थोऽस्माद् उपाख्यानाल् लभ्यते । यथा पर-हिंसाम् अभिसन्धायापि तामसीं भगवद्-भक्तिं कुर्वन्न् अशुद्ध-चित्तोऽपि निश्चलाम् अतामसीं भक्तिम् आनुषङ्गिकीं संसारान् मुक्तिं चित्त-शुद्धिं प्राप्त्या पर-जिघांसा-निवृत्तिं च लभत इत्य् अत्र दितिर् एव प्रमाणं, तथा कुटिल-चित्ता विवेकिनोऽपि यान् दोषान् परेषां पश्यन्ति, तान् एव दोषान् स्वस्मिन् स्थितान् अपि न पश्यन्ति इत्य् अत्र कृमि-विड् इत्य्-आदिक-वचनात् दितिर् एव प्रमाणम् इति द्वितीयः । स्त्री-मायया महा-विज्ञोऽपि प्रतार्यो भवतीत्य् अत्र कश्यप एव प्रमाणम् इति तृतीयः । अल्पं मिताक्षरं सन्निभृतेन सम्पूर्णेन एकाग्रीकृतेनेत्य् अर्थः । हे सत्रायण शौनक ॥२२॥

—ओ)०(ओ—

**॥ ६.१८.२३ ॥**

**श्री-शुक उवाच—**

**हत-पुत्रा दितिः शक्र-पार्ष्णि-ग्राहेण विष्णुना ।**

**मन्युना शोक-दीप्तेन ज्वलन्ती पर्यचिन्तयत् ॥**

**श्रीधरः : **शक्रस्य पार्ष्णि-ग्राहेण पृष्ठतः सहायेन ॥२३॥

**क्रम-सन्दर्भः : _न व्याख्यातम्।_**

**विश्वनाथः : **शक्रस्य पार्ष्णि-ग्राहेण पृष्ठतः सहायेन, परोक्ष-साहाय्य-कर्त्रेत्य् अर्थः ॥२३॥

—ओ)०(ओ—

**॥ ६.१८.२४ ॥**

**कदा नु भ्रातृ-हन्तारम् इन्द्रियारामम् उल्बणम् ।**

**अक्लिन्न-हृदयं पापं घातयित्वा शये सुखम् ॥**

**श्रीधरः : **भ्रातृ-हन्तारम् इन्द्रं मारयित्वा सुखिनी कदा स्याम् इति चिन्तयाम् आस दितिः । उल्बणं क्रूरम् । अक्लिन्न-हृदयं कठिन-चित्तम् ॥२४॥

**क्रम-सन्दर्भः : _न व्याख्यातम्।_**

**विश्वनाथः : **उल्बणं क्रूरम् । सुखं शये सुखेन निद्रामीत्य् अर्थः ॥२४॥

—ओ)०(ओ—

**॥ ६.१८.२५ ॥**

**कृमि-विड्-भस्म-संज्ञासीद् यस्येशाभिहितस्य च ।**

**भूत-ध्रुक् तत्-कृते स्वार्थं किं वेद निरयो यतः ॥**

**श्रीधरः : **ननु राजा स्व-देह-रक्षार्थमन्येषां घातं करोत्य् एव किम् अत्र चित्रं तत्राह—कृमीति । **ईशः** प्रभुर् इत्य् **अभिहितस्यापियस्य** पूर्वेषां राज्ञां देहस्य मरणानन्तरं द्वि-त्रि-दिनावस्थितस्य **कृमय** इति, श्वादिभिर् भक्षितस्य तु **विष्ठेति**, दग्धस्य **भस्मेति** च **संज्ञा** आसीत् । **तत्-कृते** तस्य देहस्यार्थे यो भूतेभ्यो द्रुह्यति, स **किं स्वार्थं वेद** ? न वेदैव । तत्र हेतुः—**यतो** भूत-द्रोहान् **निरयो** भवति ॥२५॥

**क्रम-सन्दर्भः : _न व्याख्यातम्।_**

**विश्वनाथः : **ईशाभिहतस्य ईशो राजेत्य्-अभिहितस्यापि देहस्य मरणानन्तरं द्वि-त्रि-दिनावस्थितत्वे कृमय इति, श्वादिभिर् भक्षितत्वे विष्ठेति, पुत्रादिभिर् दग्धत्वे भस्मेति संज्ञासीत् । पूर्व-पूर्व-नृपाणाम् अपि तथा दृष्टत्वाद् इति भूत-निर्देशः । तस्य देहस्य कृते यो भूतेभ्यो द्रुह्यति, स किं स्वार्थं वेद ?नैव, यतः स्वस्यैव निरयो भवति । तस्माद् इन्द्र एव विवेक-शून्य इति व्यञ्जयति । अथ च, स्वयम् एव विवेक-शून्या, यत इन्द्रं जिघांसुः, स्वयम् अपीन्द्रम् एव भूत-द्रुहं, स्वयम् अक्लिन्न-हृदयापीन्द्रम् एवाक्लिन्न-हृदयं, स्वयं स्वार्थानभिज्ञापि इन्द्रम् एव स्वार्थानभिज्ञं मन्यत । इत्य् अतो विवेकोऽप्य् अविवेकिनाम् अविवेकम् एव दृढयतीति दर्शितम् ॥२५॥

—ओ)०(ओ—

**॥ ६.१८.२६ ॥**

**आशासानस्य तस्येदं ध्रुवम् उन्नद्ध-चेतसः ।**

**मद-शोषक इन्द्रस्य भूयाद् येन सुतो हि मे ॥**

**श्रीधरः : इदं** देहादिकं **ध्रुवं** नित्यम् **आशासानस्य** मन्यमानस्य, अत **उन्नद्धम्** उच्छृङ्खलं **चेतो** यस्य, **तस्येन्द्रस्य** यो **मदः**, तस्य **शोषकः पुत्रो** मे येन हेतुना **भूयाद्** भवेत् ॥२६॥

**क्रम-सन्दर्भः : **आशासानस्येति येन भवेत्, तत् तु भर्तृ-प्रियाचरणम् एवेति भावेनेत्य् अर्थः॥२६॥

**विश्वनाथः : येनैव** तेन दुश्चेष्टितेन हेतुनैव तस्य **मद-शोषकः सुतो मे भूयाद्** इति मे प्रार्थनेत्य् अर्थः । तस्य कथम्-भूतस्य ? इदं देहादिकं ध्रुवं नित्यम् **आशासानस्य** मन्यमानस्य **उच्छृङ्खल-चेतसः** ॥२६॥

—ओ)०(ओ—

**॥ ६.१८.२७-२८ ॥**

**इति भावेन सा भर्तुर् आचचारासकृत् प्रियम् ।**

**शुश्रूषयानुरागेण प्रश्रयेण दमेन च ॥**

**भक्त्या परमया राजन् मनोज्ञैर् वल्गु-भाषितैः ।**

**मनो जग्राह भाव-ज्ञा स-स्मितापाङ्ग-वीक्षणैः ॥**

**श्रीधरः : **भर्तुः प्रियाचरणम् एवेति भावेन सा भर्तुः प्रियम् असकृद् आचचार॥२७॥

**क्रम-सन्दर्भः : _न व्याख्यातम्।_**

**विश्वनाथः : **भर्तरि तुष्यति स्त्रीणां मनोरथः सिद्ध्यति, तस्माद् अहं परिचर्यया पतिं तोषयामीति भावेन ॥२७॥

—ओ)०(ओ—

**॥ ६.१८.२९ ॥**

**एवं स्त्रिया जडी-भूतो विद्वान् अपि मनोज्ञया**[^२३]** ।**

**बाढम् इत्य् आह विवशो न तच् चित्रं हि योषिति ॥**

**श्रीधरः : **विवशः स्त्री-परतन्त्रः सन् बाढं तव मनोरथं पूरयिष्यामीति यदाह, तन् न चित्रम् ॥२९॥

**क्रम-सन्दर्भः : _न व्याख्यातम्।_**

**विश्वनाथः : **बाढं तव मनो-रथं पूरयिष्यामीति यदाह, तन् न चित्रम् ॥२९॥

—ओ)०(ओ—

**॥ ६.१८.३० ॥**

**विलोक्यैकान्त-भूतानि भूतान्य् आदौ प्रजापतिः ।**

**स्त्रियं चक्रे स्व-देहार्धं यया पुंसां मतिर् हृता ॥**

**श्रीधरः : **तत्र हेतुम् आह—विलोक्येति । एकान्त-भूतानि निःसङ्गानि मैथुनेन सृष्टि-वृद्ध्य्-अर्थं स्व-देहार्धम् एव स्त्रियं चक्रे ॥३०॥

**क्रम-सन्दर्भः : _न व्याख्यातम्।_**

**विश्वनाथः : एकान्त-भूतानि** निःसङ्गानि । **मतिर् हृता**, अत एव संसार-प्रवाहो ऽविच्छिन्नो ऽभूद् इति भावः ॥३०॥

—ओ)०(ओ—

**॥ ६.१८.३१ ॥**

**एवं शुश्रूषितस् तात भगवान् कश्यपः स्त्रिया ।**

**प्रहस्य परम-प्रीतो दितिम् आहाभिनन्द्य च ॥**

**श्रीधरः : **एवं स्त्रिया शुश्रूषितः सन् ॥३१॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.१८.३२ ॥**

**श्री-कश्यप उवाच—**

**वरं वरय वामोरु प्रीतस् तेऽहम् अनिन्दिते ।**

**स्त्रिया भर्तरि सुप्रीते कः काम इह चागमः ॥**

**श्रीधरः : **इह च-कारात् परत्र च । अगमोऽप्राप्यः ॥३२॥

**क्रम-सन्दर्भः : _न व्याख्यातम्।_**

**विश्वनाथः : **अगमोऽप्राप्यः ॥३२॥

—ओ)०(ओ—

**॥ ६.१८.३३-३४ ॥**

**पतिर् एव हि नारीणां दैवतं परमं स्मृतम् ।**

**मानसः सर्व-भूतानां वासुदेवः श्रियः पतिः ॥**

**स एव देवता-लिङ्गैर् नाम-रूप-विकल्पितैः ।**

**इज्यते भगवान् पुम्भिः स्त्रीभिश् च पति-रूप-धृक् ॥**

**श्रीधरः : **ननु परमेश्वरे सुप्रीते सर्व-काम-प्राप्तिर् इति प्रसिद्धं । तत्राह—पतिर् एवेति । ननु मनसि स्थितः श्री-वासुदेव एव लक्ष्मी-पतिः परं दैवतम् इति प्रसिद्धम् ? सत्यम्, स एव स्वाधिकारेण रूप-भेदैः पूज्यत इत्य् आह—मानस इति सार्धेन ।देवता-लिङ्गैर् मूर्तिभिर् उपलक्षितः । तान्य् एवाह—नाम इन्द्रादि, रूपं वज्र-हस्तत्वादि, ताभ्यां विविधं कल्पितैः ॥३३-३४॥

**क्रम-सन्दर्भः : _न व्याख्यातम्।_**

**विश्वनाथः : **पतिः खल्व् अत्र जीव एव । स कथं परं दैवतम् ईश्वरः स्यात् ? तत्राह—मानसः मनसश् चित्तस्याधिष्ठाता यो वासुदेवः, स एव भगवान् देवतानां लिङ्गैश् चिह्नैर् इज्यते । कीदृशैः ? नाम इन्द्रादि-रूपं वज्र-हस्तत्वादि, ताभ्याम् विविधं कल्पितैः, इन्द्राय स्वाहा, अग्नये स्वाहा इत्य्-आदिभिर् नाम-रूप-भेदेन पुम्भिः कर्मि-लोकैर् भगवान् एव इज्यते यथा, तथा स्त्रीभिः पति-रूपेणेत्य् अर्थः ॥३३-३४॥

—ओ)०(ओ—

**॥ ६.१८.३५-३६ ॥**

**तस्मात् पति-व्रता नार्यः श्रेयस्-कामाः सुमध्यमे ।**

**यजन्तेऽनन्य-भावेन पतिम् आत्मानम् ईश्वरम् ॥**

**सोऽहं त्वयार्चितो भद्रे ईदृग्-भावेन भक्तितः ।**

**तं ते सम्पादये कामम् असतीनां सुदुर्लभम् ॥**

_न कतमेनापि व्याख्यातम्।_

—ओ)०(ओ—

**॥ ६.१८.३७ ॥**

**दितिर् उवाच—**

**वरदो यदि मे ब्रह्मन् पुत्रम् इन्द्र-हणं वृणे ।**

**अमृत्युं मृत-पुत्राहं येन मे घातितौ सुतौ ॥**

**श्रीधरः : **इन्द्र-हणम् इन्द्र-हन्तारम् । अमृत्युं मृत्यु-शून्यम् । येनेन्द्रेण विष्णुना सहायेन घातितौ ॥३७॥

**क्रम-सन्दर्भः : _न व्याख्यातम्।_**

**विश्वनाथः : **इन्द्र-हणम् इन्द्र-हन्तारम् । हन्तेर् गत्य्-अर्थत्वात् पक्षे, इन्द्रानुगम् । अमृत्युं सर्वैर् अवध्यम् । पक्षे, देवत्वाद् अमरम् । ऊनपञ्चाशद्भिर् एक एव देवो मारुत इत्य् एक-वचनम् ॥३७॥

—ओ)०(ओ—

**॥ ६.१८.३८ ॥**

**निशम्य तद्-वचो विप्रो विमनाः पर्यतप्यत ।**

**अहो अधर्मः सुमहान् अद्य मे समुपस्थितः ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः : **विमना इति दितेर् ईप्सितोऽर्थस् तु इन्द्र-मरणं विना न सम्भवेद् इति भावः ॥३८॥

—ओ)०(ओ—

**॥ ६.१८.३९ ॥**

**अहो अर्थेन्द्रियारामो योषिन्-मय्येह मायया ।**

**गृहीत-चेताः कृपणः पतिष्ये नरके ध्रुवम् ॥**

_न कतमेनापि व्याख्यातम्।_

—ओ)०(ओ—

**॥ ६.१८.४० ॥**

**कोऽतिक्रमोऽनुवर्तन्त्याः स्वभावम् इह योषितः ।**

**धिङ् मां बताबुधं स्वार्थे यद् अहं त्व् अजितेन्द्रियः ॥**

**श्रीधरः : **स्वभावम् अनुवर्तमानाया योषितः कोऽतिक्रमोऽपराधः ? ॥४०॥

**क्रम-सन्दर्भः : _न व्याख्यातम्।_**

**विश्वनाथः : **अतिक्रमोऽपराधः । क्रौर्यं हि स्त्री-जातेः स्वभाव एव, तम् अनुवर्तन्त्या अनुवर्तमानायाः ॥४०॥

—ओ)०(ओ—

**॥ ६.१८.४१ ॥**

**शरत्-पद्मोत्सवं वक्त्रं वचश् च श्रवणामृतम् ।**

**हृदयं क्षुर-धाराभं स्त्रीणां को वेद चेष्टितम् ॥**

**श्रीधरः : **स्वभावम् एवाह द्वाभ्याम् । शरत्-पद्मस्येवोत्सवो विकसो यस्मिन् । श्रवणे श्रुती, तयोर् अमृतम् । क्षुर-धारोपमं चित्तम् ॥४१॥

**क्रम-सन्दर्भः : _न व्याख्यातम्।_**

**विश्वनाथः : **स्वभावम् एवाह—शरद् इति ॥४१॥

—ओ)०(ओ—

**॥ ६.१८.४२ ॥**

**न हि कश्चित् प्रियः स्त्रीणाम् अञ्जसा स्वाशिषात्मनाम् ।**

**पतिं पुत्रं भ्रातरं वा घ्नन्त्य् अर्थे घातयन्ति च ॥**

**श्रीधरः : **स्वाशिषात्मनां स्वार्थ-कामनयात्मवत्-प्रेष्ठत्वेन प्रतीयमानानाम् ॥४२॥

**क्रम-सन्दर्भः : _न व्याख्यातम्।_**

**विश्वनाथः : **स्वस्य आशिषा कामनयैव आत्मा यत्नो यासां, न तु पत्य्-आदि-सुखापेक्षयेति भावः । अलुक्-समास आशिषा शब्दष् टाब्-अन्तो वा ॥४२॥

—ओ)०(ओ—

**॥ ६.१८.४३ ॥**

**प्रतिश्रुतं ददामीति वचस् तन् न मृषा भवेत् ।**

**वधं नार्हति चेन्द्रोऽपि तत्रेदम् उपकल्पते ॥**

**श्रीधरः : **तत्रेदम् उपकल्पते योग्यं भवति । अयं भावः—वैष्णवं व्रतं तावद् उपदेक्ष्यामि, तेनैवास्याः शुद्ध-चित्तायाः इन्द्रं प्रति क्रोधो निवर्तिष्यते । पुत्रस् त्व् अमर्त्यो भविष्यति । दीर्घ-कालत्वे च व्रतस्य कथञ्चिद् वैगुण्ये सतीन्द्रस्य वधोऽपि न भविष्यतीति ॥४३॥

**क्रम-सन्दर्भः : _न व्याख्यातम्।_**

**विश्वनाथः : **तत्रेदम् उपकल्पते योग्यं भवति । अयं भावः—वैष्णवं व्रतं तावद् उपदेक्ष्यामि, तेनैवास्याश् चित्त-शुद्धौ सत्याम् इन्द्रे क्रोधो निवर्तिष्यते । ततश् चेन्द्र-वधम् अनाकाङ्क्षत्यानया विहितस्य वैष्णव-व्रतस्य कामित-दुष्फल-दानानर्हत्वान् नेन्द्र-घाटी भविष्यति, किन्तु वर-प्रार्थना-प्रदान-वाक्ययोर् हन्ति-धातु-प्रयोगाद् धन्तेश् च गत्य्-अर्थत्वात् इन्द्रानुगोऽमरः पुत्रो भविष्यति । व्रतस्य दीर्घ-कालत्वे सत्य् अवश्यं वैगुण्ये च किञ्चिद् भविष्यतीति तेनैवास्या अविज्ञाया मनः समाधानं च भविष्यति । वस्तुतस् तु वैष्णव-व्रतस्य वैगुण्येऽपि फल-सिद्धिर् अवश्यं भाविनीत्य् अस्याः श्रमश् च सफल एव भविष्यतीति॥४३॥

—ओ)०(ओ—

**॥ ६.१८.४४ ॥**

**इति सञ्चिन्त्य भगवान् मारीचः कुरुनन्दन ।**

**उवाच किञ्चित् कुपित आत्मानं च विगर्हयन् ॥**

_न कतमेनापि व्याख्यातम्।_

—ओ)०(ओ—

**॥ ६.१८.४५ ॥**

**श्री-कश्यप उवाच—**

**पुत्रस् ते भविता भद्रे इन्द्र-हा देवाबान्धवः**[^२४]** ।**

**संवत्सरं व्रतम् इदं यद्य् अञ्जो धारयिष्यसि ॥**

**श्रीधरः : **हे भद्रे, अञ्जः यथावद् यदि धारयिष्यसि, तर्हीन्द्र-हा भविष्यति । वैगुण्ये तु देवाबान्धवो भविष्यति, वैष्णवत्वाद् व्रतस्य । कथञ्चिद् वैगुण्येऽपि सति सर्वथा वैकल्याभावात् ॥४५॥

**क्रम-सन्दर्भः : **पुत्रस्त इति । यदि व्रतं धारयिष्यसि, तदा इन्द्रहा, तथैव देवानामसुराणां च बान्धवो भविता । अन्यथा तु इन्द्रहा न भविता, देवानाम् एव बान्धवश्च भवितेत्यर्थः ॥४५॥

**विश्वनाथः : **इन्द्रहा इन्द्र-घाती अदेवानाम् असुराणां बान्धव इति दितिं बोधयितुम् इष्टोऽर्थः । इन्द्रहा इन्द्रानुगो देवानां बान्धव इति स्वाभीष्टोऽर्थः ॥४५॥

—ओ)०(ओ—

**॥ ६.१८.४६ ॥**

**दितिर् उवाच—**

**धारयिष्ये व्रतं ब्रह्मन् ब्रूहि कार्याणि यानि मे ।**

**यानि चेह निषिद्धानि न व्रतं घ्नन्ति यान्य् उत ॥**

**श्रीधरः : **कार्याण्य् आवश्यकानि । व्रतं यानि न घ्नन्ति, नावश्यकानि न च निषिद्धानि किन्त्व् अभ्यनुज्ञातानि । तानि सर्वाण्य् अपि ब्रूहि ॥४६॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.१८.४७ ॥**

**श्री-कश्यप उवाच—**

**न हिंस्याद् भूत-जातानि न शपेन् नानृतं वदेत् ।**

**न छिन्द्यान् नख-रोमाणि न स्पृशेद् यद् अमङ्गलम् ॥**

**श्रीधरः : **तत्रैकत्रिंशन् निषेधान् आह—न हिंस्याद् इति पञ्चभिः । न शपेन् नाक्रोशेत् । यद् अमङ्गलं कपालास्थ्य्-आदिकं तन् न स्पृशेत् ॥४७॥

**क्रम-सन्दर्भः : _न व्याख्यातम्।_**

**विश्वनाथः : **न हिंस्याद् इति प्रथमत एवेन्द्र-वधाशङ्का निषिद्धा ॥४७॥

—ओ)०(ओ—

**॥ ६.१८.४८ ॥**

**नाप्सु स्नायान् न कुप्येत न सम्भाषेत दुर्जनैः ।**

**न वसीताधौत-वासः स्रजं च विधृतां क्वचित् ॥**

**श्रीधरः : **नाप्सु प्रविश्य स्नायात् । पूर्वं विधृतां स्रजं पुनर् न धारयेत् ॥४८॥

**क्रम-सन्दर्भः : _न व्याख्यातम्।_**

**विश्वनाथः : **अप्सु प्रविश्य न स्नायात् । अधौतं वासो न वसीत, न परिदध्यात् । विधृतां पूर्व-विधृतां स्रजं पुनर् न धारयेत् ॥४८॥

—ओ)०(ओ—

**॥ ६.१८.४९ ॥**

**नोच्छिष्टं चण्डिकान्नं च सामिषं वृषलाहृतम् ।**

**भुञ्जीतोदक्यया दृष्टं पिबेन् नाञ्जलिना त्व् अपः ॥**

**श्रीधरः : **भोजने पञ्च निषेधान् आह—नोच्छिष्टम् इति । चण्डिकान्नं भद्र-काल्यै निवेदितं पिपीलिकादि-दूषितं वा । अञ्जलिना त्व् अपो न पिबेत् ॥४९॥

**क्रम-सन्दर्भः : _न व्याख्यातम्।_**

**विश्वनाथः : **भोजने पञ्च निषेधान् आह—नोच्छिष्टम् इति । चण्डिकान्नं दुर्गा-निवेदितम्, पिपीलिका-स्पृष्टं च, चण्डिका स्यात् पिपीलिका इत्य् अभिधानात् । उदक्यया रजस्वलया ॥४९॥

—ओ)०(ओ—

**॥ ६.१८.५० ॥**

**नोच्छिष्टास्पृष्ट-सलिला सन्ध्यायां मुक्त-मूर्धजा ।**

**अनर्चितासंयत-वाक् नासंवीता बहिश् चरेत् ॥**

**श्रीधरः : **गृहाद् बहिर् निर्गमे सप्त निषेधान् आह—नोच्छिष्टेति । अनर्चिता मण्डन-हीना । असंवीताप्रावृता ॥५०॥

**क्रम-सन्दर्भः : _न व्याख्यातम्।_**

**विश्वनाथः : **गृहाद् बहिर् निर्गमे सप्त निषेधान् आह—नोच्छिष्टेति । अपृष्ट-सलिला अनाचान्ता । अनर्चिता निर्भूषणा । असंवीता अनावृत-सर्वाङ्गा ॥५०॥

—ओ)०(ओ—

**॥ ६.१८.५१ ॥**

**नाधौत-पादाप्रयता नार्द्र-पादा उदक्-शिराः ।**

**शयीत नापराङ् नान्यैर् न नग्ना न च सन्ध्ययोः ॥**

**श्रीधरः : **शयनेऽष्टौ निषेधान् आह—नाधौत-पादेति । नापराक् पश्चिम-शिराः ॥५१॥

**क्रम-सन्दर्भः : **अपरां पश्चिम-दिशमञ्चति शिरसा प्राप्नोति, अपराङ् तादृशं यथा स्यात्तथेति क्रिया-विशेषणत्वेऽपि तद्-विशेषणत्व एव तात्पर्यात्, पश्चिम-शिरा इत्येवार्थः । यद् वा, , अपराची प्रतीची । ततो ल्यप्-लोपे पञ्चम्य्-अन्ताद्दिक्-शब्देभ्यः [पा। ५.३.२७] इत्य्-आदिना स्वार्थ एवास्ताति-प्रत्ययः । तस्य चाञ्चतेर्लुगिति लुक् तद्-धित-लुगिति स्त्री-प्रत्ययस्य लुक् ततो अपरागिति स्थिते प्रतीचीमारभ्य तां पूर्वाङ्ग-सात्कृत्येति तथैवार्थः ॥५१॥

**विश्वनाथः : **शयने अष्टौ निषेधान् आह—नाधौत-पादेति । अप्रयता अपवित्रा । पवित्रः परयतः पूतः इत्य् अमरः । न अपराक् पश्चिम-शिराः ॥५१॥

—ओ)०(ओ—

**॥ ६.१८.५२ ॥**

**धौत-वासा शुचिर् नित्यं सर्व-मङ्गल-संयुता ।**

**पूजयेत् प्रातराशात् प्राग् गो-विप्रान् श्रियम् अच्युतम् ॥**

**श्रीधरः : **कार्याण्य् आह—धौत-वासा इति द्वाभ्याम् । प्रातर्-आशात् प्रथम-भोजनात् ॥५२॥

**क्रम-सन्दर्भः : _न व्याख्यातम्।_**

**विश्वनाथः : **कर्तव्यान् आह—प्रातर्-आशात् भोजनात् प्राक् प्रातः पूजयेत् ॥५२॥

—ओ)०(ओ—

**॥ ६.१८.५३ ॥**

**स्त्रियो वीरवतीश् चार्चेत् स्रग्-गन्ध-बलि-मण्डनैः ।**

**पतिं चार्च्योपतिष्ठेत ध्यायेत् कोष्ठ-गतं च तम् ॥**

**श्रीधरः : **वीर-वतीर् जीवद्-भर्तृकाः । आर्च्य संपूज्य । कोष्ठ-गतं कुक्ष्य्-अन्तरगतम् ॥५३॥

**क्रम-सन्दर्भः : _न व्याख्यातम्।_**

**विश्वनाथः : **वीर-वतीर् जीवद्-भर्तृकाः । कोष्ठ-गतं कुक्ष्य्-अन्तर-गतम् ॥५३॥

—ओ)०(ओ—

**॥ ६.१८.५४ ॥**

**सांवत्सरं पुं-सवनं व्रतम् एतद् अविप्लुतम् ।**

**धारयिष्यसि चेत् तुभ्यं शक्र-हा भविता सुतः ॥**

**श्रीधरः : **पुं-सवनं पुत्रोत्पत्ति-करम् । तुभ्यं तव ॥५४॥

**क्रम-सन्दर्भः : _न व्याख्यातम्।_**

**विश्वनाथः : **पुं-सवनं पुत्रोत्पत्ति-करम् ॥५४॥

—ओ)०(ओ—

**॥ ६.१८.५५ ॥**

**बाढम् इत्य् अभ्युपेत्याथ दिती राजन् महा-मनाः ।**

**कश्यपाद् गर्भम् आधत्त व्रतं चाञ्जो दधार सा ॥**

_न कतमेनापि व्याख्यातम्।_

—ओ)०(ओ—

**॥ ६.१८.५६ ॥**

**मातृ-ष्वसुर् अभिप्रायम् इन्द्र आज्ञाय मानद ।**

**शुश्रूषणेनाश्रम-स्थां दितिं पर्यचरत् कविः ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः : **मातृ-ष्वसुर् दितेः ॥५६॥

—ओ)०(ओ—

**॥ ६.१८.५७ ॥**

**नित्यं वनात् सुमनसः फल-मूल-समित्-कुशान् ।**

**पत्राङ्कुर-मृदोऽपश् च काले काल उपाहरत् ॥**

_न कतमेनापि व्याख्यातम्।_

—ओ)०(ओ—

**॥ ६.१८.५८ ॥**

**एवं तस्या व्रत-स्थाया व्रत-च्छिद्रं हरिर् नृप ।**

**प्रेप्सुः पर्यचरज् जिह्मो मृगहेव मृगाकृतिः ॥**

**श्रीधरः : **हरिर् इन्द्रो व्रतस्य च्छिद्रं प्रेप्सुः प्राप्तुम् इच्छुः । जिह्मः कुटिलः साधु-वेषः । मृगहा लुब्धको यथा मृग-वञ्चनाय मृग-वेषो भवति तद्वत् ॥५८॥

**क्रम-सन्दर्भः : _न व्याख्यातम्।_**

**विश्वनाथः : **हरिर् इन्द्रो व्रतस्य छिद्रं प्राप्तुम् इच्छुर् इतीन्द्रस्याप्य् अविज्ञत्वम् एव, यतो विष्णोः स्मरणेन कीर्तनेन वा स-च्छिद्रम् अपि निश्छिद्रं स्यात् । तस्य विष्णोर् इदं व्रतं छिद्रेऽप्य् अच्छिद्रम् एव भवेत् । यद् उक्तं—यस्य स्मृत्या च नामोक्त्या[^२५] [स्कन्द।पु।] इति, मन्त्रतस् तन्त्रतश् छिद्रं [भा।पु। ८.२३.१६][^२६]इत्य्-आदि च । किं चोपरिष्टाद् इन्द्रेणापि व्रतस्य निश्छिद्रताम् अनुभविष्यता वक्ष्यते—महापुरुष-पूजायाः सिद्धिः काप्य् आनुषङ्गिणी [भा।पु। ६.१८.७४] इति । जिह्मः कुटिलः । मृगहा लुब्धको मृग-वञ्चनाय यथा मृगाकृतिर् भवति, तद्वत्, तत्-परिचारक-लोकाकृतिः ॥५८॥

—ओ)०(ओ—

**॥ ६.१८.५९ ॥**

**नाध्यगच्छद् व्रत-च्छिद्रं तत्-परोऽथ मही-पते ।**

**चिन्तां तीव्रां गतः शक्रः केन मे स्याच् छिवं त्व् इह ॥**

**श्रीधरः : **केन मे शिवं स्याद् इति चिन्तां प्राप्तः ॥५९॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.१८.६० ॥**

**एकदा सा तु सन्ध्यायाम् उच्छिष्टा व्रत-कर्शिता ।**

**अस्पृष्ट-वार्य् अधौताङ्घ्रिः सुष्वाप विधि-मोहिता ॥**

**श्रीधरः, विश्वनाथः : **अस्पृष्ट-वारिश् चासाव् अधौताङ्घ्रिश् च ॥६०॥

**क्रम-सन्दर्भः : _न व्याख्यातम्।_**

—ओ)०(ओ—

**॥ ६.१८.६१ ॥**

**लब्ध्वा तद्-अन्तरं शक्रो निद्रापहृत-चेतसः ।**

**दितेः प्रविष्ट उदरं योगेशो योग-मायया ॥**

**श्रीधरः : **निद्रयापहृतं चेतो यस्याः ॥६१॥

**क्रम-सन्दर्भः : _न व्याख्यातम्।_**

**विश्वनाथः : **योगस्य पर-काय-प्रवेशाख्यस्य सिद्ध्य्-अर्था या माया, तया ॥६१॥

—ओ)०(ओ—

**॥ ६.१८.६२ ॥**

**चकर्त सप्तधा गर्भं वज्रेण कनक-प्रभम् ।**

**रुदन्तं सप्तधैकैकं मा रोदीर् इति तान् पुनः ॥**

**श्रीधरः : **मा रोदीर् इत्य् उपलालयन्न् इव तान् पुनः सप्तधा चकर्त चिच्छेद ॥६२॥

**क्रम-सन्दर्भः : _न व्याख्यातम्।_**

**विश्वनाथः : **मा रोदीर् इत्य् उपलालयन्न् इव तान् पुनः सप्तधा चकर्त चिच्छेद । अत्राल्प-काल एव बहु-पुण्य-पाप-भोजिनो जीवस्य योगिनो वा काय-व्यूह इवैककस्यैव जीवस्योनपञ्चाशत् काय-व्यापकत्वम् इति केचित् । भावि-दृष्ट्या प्रथमम् एवैकस्मिन् देहे प्रविष्टानाम् एकोनपञ्चाशज् जीवानाम् इन्द्र-कृत-विभागेनैकैक-देह-प्राप्तिर् इत्य् अपरे । इन्द्र-कृत-खण्डेष्व् अन्येषाम् अप्य् अष्टचत्वारिंशज् जीवानां तत्-क्षण एव प्रवेशो यथा लता-गुल्मानां केषाञ्चित् खण्ड-खण्डीकृत्यैव भूमाव् आरोपितानां पृथक् पृथक् प्ररोहोद्गमात् पृथक् पृथग् जीवस्य प्रवेशोऽनुमीयते इत्य् अने च प्राहुः ॥६२॥

—ओ)०(ओ—

**॥ ६.१८.६३ ॥**

**तम् ऊचुः पाट्यमानास् ते सर्वे प्राञ्जलयो नृप ।**

**किं न इन्द्र जिघांससि भ्रातरो मरुतस् तव ॥**

**श्रीधरः, विश्वनाथः : _न व्याख्यातम्।_**

**क्रम-सन्दर्भः : **ते तम् ऊचुर् इति । अत एकस्यैव जीवस्य नाना-कायाध्यासः । यद् वा, पूर्वम् एकस्मिन् देहे बहूनां जीवानाम् अध्यवस्थवतां देह-विभाग-प्राप्तेर् इति ज्ञेयम् ॥६३॥

—ओ)०(ओ—

**॥ ६.१८.६४ ॥**

**मा भैष्ट भ्रातरो मह्यं यूयम् इत्य् आह कौशिकः ।**

**अनन्य-भावान् पार्षदान् आत्मनो मरुतां गणान् ॥**

**श्रीधरः : **कौशिक इन्द्रः । गणान् सप्त । सप्त-गणा वै मरुतःइति श्रुतेः ॥६४॥

**क्रम-सन्दर्भः : _न व्याख्यातम्।_**

**विश्वनाथः : **मह्यं मम । कौशिक इन्द्रः । गणान् सप्त । सप्त-गणा वै मरुतःइति श्रुतेः ॥६४॥

—ओ)०(ओ—

**॥ ६.१८.६५ ॥**

**न ममार दितेर् गर्भः श्रीनिवासानुकम्पया ।**

**बहुधा कुलिश-क्षुण्णो द्रौण्य्-अस्त्रेण यथा भवान् ॥**

_न कतमेनापि व्याख्यातम्।_

—ओ)०(ओ—

**॥ ६.१८.६६-६७ ॥**

**सकृद् इष्ट्वादि-पुरुषं पुरुषो याति साम्यताम् ।**

**संवत्सरं किञ्चिद् ऊनं दित्या यद् धरिर् अर्चितः ॥**

**सजूर् इन्द्रेण पञ्चाशद् देवास् ते मरुतोऽभवन् ।**

**व्यपोह्य मातृ-दोषं ते हरिणा सोम-पाः कृताः ॥**

**श्रीधरः : _न व्याख्यातम्।_**

**क्रम-सन्दर्भः : **हरिणा इन्द्रेण श्री-विष्णुनेति वा ॥६७॥

**विश्वनाथः : **सात्मतां पुरुष-समानाकारत्वं, सजूः सहः ॥६७॥

—ओ)०(ओ—

**॥ ६.१८.६८-७० ॥**

**दितिर् उत्थाय ददृशे कुमारान् अनल-प्रभान् ।**

**इन्द्रेण सहितान् देवी पर्यतुष्यद् अनिन्दिता ॥**

**अथेन्द्रम् आह ताताहम् आदित्यानां भयावहम् ।**

**अपत्यम् इच्छन्त्य् अचरं व्रतम् एतत् सुदुष्करम् ॥**

**एकः सङ्कल्पितः पुत्रः सप्त सप्ताभवन् कथम् ।**

**यदि ते विदितं पुत्र सत्यं कथय मा मृषा ॥**

_न कतमेनापि व्याख्यातम्।_

—ओ)०(ओ—

**॥ ६.१८.७१ ॥**

**इन्द्र उवाच—**

**अम्ब तेऽहं व्यवसितम् उपधार्यागतोऽन्तिकम् ।**

**लब्धान्तरोऽच्छिदं गर्भम् अर्थ-बुद्धिर् न धर्म-दृक् ॥**

**श्रीधरः : **दित्या निष्कपटम् उक्ते सतीन्द्रोऽपि निष्कपटम् एवाह—अम्बेति । लब्धम् अन्तरं येन । अर्थे एव बुद्धिर् यस्य ॥७१॥

**क्रम-सन्दर्भः : _न व्याख्यातम्।_**

**विश्वनाथः : **दित्या निष्कपटम् उक्ते सतीन्द्रोऽपि निष्कपटम् एवाह—अम्बेति । लब्धान्तरः प्राप्त-च्छिद्रः ॥७१॥

—ओ)०(ओ—

**॥ ६.१८.७२ ॥**

**कृत्तो मे सप्तधा गर्भ आसन् सप्त कुमारकाः ।**

**तेऽपि चैकैकशो वृक्णाः सप्तधा नापि मम्रिरे ॥**

**श्रीधरः, विश्वनाथः : _न व्याख्यातम्।_**

**क्रम-सन्दर्भः : **मे मया ॥७२॥

—ओ)०(ओ—

**॥ ६.१८.७३ ॥**

**ततस् तत् परमाश्चर्यं वीक्ष्य व्यवसितं मया ।**

**महापुरुष-पूजायाः सिद्धिः काप्य् आनुषङ्गिणी ॥**

**श्रीधरः : **

**क्रम-सन्दर्भः : **ततस्तदिति । व्यवसितं विचारितम् । तद् एवाह—महेति ॥७३॥

**विश्वनाथः : **व्यवसितं निश्चितं तद् एवाह महेति सार्ध-द्वयम् । कापि सिद्धिर् मुक्तिर् अपि आनुषङ्गिकी ॥७३॥

—ओ)०(ओ—

**॥ ६.१८.७४ ॥**

**आराधनं भगवत ईहमाना निराशिषः ।**

**ये तु नेच्छन्त्य् अपि परं ते स्वार्थ-कुशलाः स्मृताः ॥**

**श्रीधरः : अपि परं **मोक्षम् अपि ॥७४॥

**क्रम-सन्दर्भः : _न व्याख्यातम्।_**

**विश्वनाथः : परं **मोक्षम् अपि । **स्वार्थ-कुशला** इति तेन ये त्व् आराधनेन मोक्षम् इच्छन्ति, ते वर्तमान-महा-निधेर् विनिमयेन तृणार्थिनः स्वार्थानभिज्ञाः, किन्तु विषय-साद्गुण्यात् तेऽपि कृतार्था एवेत्य् अर्थः । यद् उक्तं—सत्यं दिशत्य् अर्थितम् अर्थितो नॄणाम्[^२७] [भा।पु। ५.१९.२७] इति ॥७४॥

—ओ)०(ओ—

**॥ ६.१८.७५ ॥**

**आराध्यात्म-प्रदं देवं स्वात्मानं जगद्-ईश्वरम् ।**

**को वृणीत गुण-स्पर्शं बुधः स्यान् नरकेऽपि यत् ॥**

**श्रीधरः : **गुण-स्पर्शं विषय-भोगं बुधः को वृणीते ? यद् यस्मान् नरकेऽपि विषय-भोगः स्यात् ॥७५॥

**क्रम-सन्दर्भः : _न व्याख्यातम्।_**

**विश्वनाथः : **देवं क्रीडा-परम् । स्वात्मानं सुन्दर-विग्रहम् ॥७५॥

—ओ)०(ओ—

**॥ ६.१८.७६ ॥**

**तद् इदं मम दौर्जन्यं बालिशस्य महीयसि ।**

**क्षन्तुम् अर्हसि मातस् त्वं दिष्ट्या गर्भो मृतोत्थितः ॥**

**श्रीधरः : **महीयसि महत्तमे । मृतः सन्न् उत्थितः ॥७६॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.१८.७७-७८ ॥**

**श्री-शुक उवाच—**

**इन्द्रस् तयाभ्यनुज्ञातः शुद्ध-भावेन तुष्टया ।**

**मरुद्भिः सह तां नत्वा जगाम त्रि-दिवं प्रभुः ॥**

**एवं ते सर्वम् आख्यातं यन् मां त्वं परिपृच्छसि ।**

**मङ्गलं मरुतां जन्म किं भूयः कथयामि ते ॥**

_न कतमेनापि व्याख्यातम्।_

—ओ)०(ओ—

इति सारार्थ-दर्शिन्यां हर्षिण्यां भक्त-चेतसाम् ।

षष्ठस्याष्टादशोऽध्यायः सङ्गतः सङ्गतः सताम् ॥*॥

 —ओ)०(ओ—


    इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां षष्ठ-स्कन्धे 


    मरुद्-उत्पत्तिर् नाम 


    अष्टादशोऽध्यायः ।

॥ ६.१८ ॥

(६.१९)


### अथ एकोनविंशोऽध्यायः


## पुंसवन-व्रत-कथनं

**॥ ६.१९.१ ॥**

**श्री-राजोवाच—**

**व्रतं पुंसवनं ब्रह्मन् भवता यद् उदीरितम् ।**

**तस्य वेदितुम् इच्छामि येन विष्णुः प्रसीदति ॥**

**श्रीधरः : **

ऊनविंशे तु यत् प्रोक्तं कश्यपेन दितेर् व्रतम् ।

तद् एव विवृतं लोक-हिताय हरि-तोषणम् ॥

तस्य प्रकारम् इति शेषः ॥१॥

**क्रम-सन्दर्भः : **ते तुभ्यमलं त्वद्-अर्थं नान्येन प्रयोजनमस्तीत्यर्थः ॥१॥

**विश्वनाथः : **

विष्णु-प्रसादनं चेतः क्रौर्य-विध्वंसनं व्रतम् । \
नृपेण पृष्टो व्यवृणोद् ऊनविंशे मुनिः पुनः ॥

तस्य प्रकारम् इति शेषः ॥१॥

 —ओ)०(ओ—

**॥ ६.१९.२-३ ॥**

**श्री-शुक उवाच—**

**शुक्ले मार्गशिरे पक्षे योषिद् भर्तुर् अनुज्ञया ।**

**आरभेत व्रतम् इदं सार्व-कामिकम् आदितः ॥**

**निशम्य मरुतां जन्म ब्राह्मणान् अनुमन्त्र्य च ।**

**स्नात्वा शुक्ल-दती शुक्ले वसीतालङ्कृताम्बरे ।**

**पूजयेत् प्रातर्-आशात् प्राग् भगवन्तं श्रिया सह ॥**

**श्रीधरः : **मार्गशिरे मासि शुक्ल-पक्षे । आदितः प्रतिपदि ॥२॥ अनुमन्त्र्य पृष्ट्वा । शुक्ला दन्ता यस्याः सा शुक्ल-दन्ती धौत-दन्ता । अलंकृता सती पूजयेत् ॥३॥

**क्रम-सन्दर्भः : _न व्याख्यातम्।_**

**विश्वनाथः : **मार्गशिरे मार्गशीर्षे मासि । आदितः प्रतिपदि ॥२-३॥

 —ओ)०(ओ—

**॥ ६.१९.४ ॥**

**अलं ते निरपेक्षाय पूर्ण-काम नमोऽस्तु ते ।**

**महा-विभूति-पतये नमः सकल-सिद्धये ॥**

**श्रीधरः : **आदौ तावन् नमस्कार-मन्त्रान् आह त्रिभिः । तुभ्यम् अलं पर्याप्तम् एव सर्वं न किञ्चिद् अन्यैः कृत्यम् अस्ति । अतः केवलं ते तुभ्यं नमोऽस्तु । पर्याप्तौ हेतवः—निरपेक्षाय, हे पूर्ण-काम महा-विभूति-पतये लक्ष्मी-पतये । सकलाः सिद्धयोऽणिमाद्या यस्मिंस् तस्मै ॥४॥

**क्रम-सन्दर्भः : ते तुभ्यम् अलं त्**आ**वद्-अर्थं नान्येन प्रयोजनम् अस्तीत्य् अर्थः ॥४॥**

**विश्वनाथः : **अलम् अतिशयेन तुभ्यं नम एवास्तु । देवान्तरं यथा निजैश्वर्य-सिद्ध्य्-अर्थं सेवकान् अपेक्षते तथा न त्वम् इत्य् आह—**निरपेक्षाय** स्वाभाविक-महैश्वर्यवत्त्वाद् इत्य् अर्थः । एवं **पूर्ण-कामायते** केन नैवेद्यादिना प्रीणयामि ? **महा-विभूति-पतये** तुभ्यं । कैः ? गृहोद्यान-गज-दासी-नृत्य-गीत-दुन्दुभि-घोष-वाद्यैः । एवं **सकल-सिद्धये** स्वर्गापवर्ग-प्रेमादि-सिद्धि-दात्रे तुभ्यं कर्म-ज्ञान-योग-भक्त्य्-आदि-साधन-गणैः कथं प्रीणयामि ? इति भावः ॥४॥

 —ओ)०(ओ—

**॥ ६.१९.५ ॥**

**यथा त्वं कृपया भूत्या तेजसा महिमौजसा ।**

**जुष्ट ईश गुणैः सर्वैस् ततोऽसि भगवान् प्रभुः ॥**

**श्रीधरः : **भो ईश ! यथा यथावत् । त्वं कृपादिभिर् जुष्टः । अन्यैश् च सत्य-सङ्कल्पत्वादिभिः सर्वैर् गुणैः । ततस् तस्मात् ॥५॥

**क्रम-सन्दर्भः : _न व्याख्यातम्।_**

**विश्वनाथः : **तद् अपि त्वत्-कृपया सर्वं घटत इत्य् आह—**यथा त्वं कृपया जुष्टः,** तथैव **भूत्य्**-आदिभिश् च । **ततो** हेतोस् त्वम् एव **भगवान् असि **इत्य् अन्वयः । अयम् अर्थः—**कृपया** शक्त्या **जुष्टः** सेवितः सन् भक्त-दत्त-तुलसी-पत्र-मात्रम् अप्य् अपेक्ष्यमाणः । "अहम् अद्य क्षुधार्तोऽस्मि किञ्चिद् देहि" इति भक्ताय याचमानोऽपूर्ण-कामोऽपि भवसि, "मम गृहोद्यानादिकं सम्प्रति जीर्णं, क्व विलसामि ?" इत्य्-आदि स्वप्नान्तरे कुर्वन् विभूति-शून्योऽपि भवसि, अणिमादि-सिद्धि-युक्तोऽपि भक्त-प्रेम-रसनया बद्धः क्वापि गन्तुम् अपि न शक्नोषि । तथैव भूत्या महा-लक्ष्म्या शक्त्या, तेजसा सर्वानधीनतया शक्त्या, महिम्ना विभूत्या च, ओजसा बलेन, सर्वैर् अन्यैश् च सत्य-सङ्कल्पत्वादिभिश् च सर्वत्र जगति निरपेक्षत्व-पूर्ण-कामत्वादिमांश् च भवसीति, त्वम् एव भगवान् त्वम् एव प्रभुर् भजनीय इति भावः ॥५॥

 —ओ)०(ओ—

**॥ ६.१९.६ ॥**

**विष्णु-पत्नि महा-माये महा-पुरुष-लक्षणे ।**

**प्रीयेथा मे महा-भागे लोक-मातर् नमोऽस्तु ते ॥**

**श्रीधरः : **महा-पुरुषस्य परमेश्वरस्य लक्षणानि निरपेक्षत्वादीनि यस्यास् तस्याः सम्बोधनम् ॥६॥

क्रम-सन्दर्भः : विष्णु-पत्नीति । महा-माये पराख्य-शक्ति-रूपे । अत एव महा-पुरुष-लक्षणे तद्-एक-स्वरूपे ॥६॥

**विश्वनाथः : **इत्थं भगवन्तं प्रणम्य लक्ष्मीं प्रणमेद् इत्य् आह—विष्णु-पत्नीति । महा-माये माया-शब्दस्य शक्ति-वाचित्वात् पराख्य-शक्ति-रूपे । अत एव महा-पुरुषस्य विष्णोर् इव लक्षणानि निरपेक्षत्वादीनि यस्याः ॥६॥

 —ओ)०(ओ—

**॥ ६.१९.७ ॥**

**“ॐ नमो भगवते महा-पुरुषाय **

**महानुभावाय महा-विभूति-पतये **

**सह महा-विभूतिभिर् बलिम् उपहरामि” इति,**

**अनेनाहर्-अहर् मन्त्रेण विष्णोर् आवाहनार्घ्य-पाद्योपस्पर्शन-**

**स्नान-वास-उपवीत-विभूषण-गन्ध-पुष्प-धूप-**

**दीपोपहाराद्य्-उपचारान् सुसमाहितोपाहरेत्।**

**श्रीधरः : **पूजा-मन्त्रम् आह—ॐ नम इति ॥७॥

**क्रम-सन्दर्भः : _न व्याख्यातम्।_**

**विश्वनाथः : **पूजा-मन्त्रम् आह—ॐ नम इति ॥७॥

 —ओ)०(ओ—

**॥ ६.१९.८ ॥**

**हविः-शेषं च जुहुयाद् अनले द्वादशाहुतीः ।**

**ॐ नमो भगवते महा-पुरुषाय महा-विभूति-पतये स्वाहेति ॥**

**श्रीधरः : **हविः-शेषम् उपहारावशिष्टम् । होम-मन्त्रं दर्शयति—ॐ इति ॥८॥

**क्रम-सन्दर्भः : _न व्याख्यातम्।_**

**	**

**विश्वनाथः : **हविः-शेषम् उपहारावशिष्टम् ॥८॥

 —ओ)०(ओ—

**॥ ६.१९.९-११ ॥**

**श्रियं विष्णुं च वरदाव् आशिषां प्रभवाव् उभौ ।**

**भक्त्या सम्पूजयेन् नित्यं यदीच्छेत् सर्व-सम्पदः ॥**

**प्रणमेद् दण्डवद् भूमौ भक्ति-प्रह्वेण चेतसा ।**

**दश-वारं जपेन् मन्त्रं ततः स्तोत्रम् उदीरयेत् ॥**

**श्रीधरः : **प्रकर्षेण भवन्त्याभ्याम् इति प्रभवौ ॥९-११॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ६.१९.११-१३ ॥**

**युवां तु विश्वस्य विभू जगतः कारणं परम् ।**

**इयं हि प्रकृतिः सूक्ष्मा माया-शक्तिर् दुरत्यया ॥**

**तस्या अधीश्वरः साक्षात् त्वम् एव पुरुषः परः ।**

**त्वं सर्व-यज्ञ इज्येयं क्रियेयं फल-भुग् भवान् ॥**

**गुण-व्यक्तिर् इयं देवी व्यञ्जको गुण-भुग् भवान् ।**

**त्वं हि सर्व-शरीर्य् आत्मा श्रीः शरीरेन्द्रियाशयाः ।**

**नाम-रूपे भगवती प्रत्ययस् त्वम् अपाश्रयः ॥**

**मध्वः : **अन्तर्यामी तु यज्ञादेर् विष्णुर् इज्यादिना रमा ।


    तत्-तच्-छब्दैस् ततो वाच्यैर् न तु सर्व-स्वरूपतः ॥


    अन्तर्यामी श्रियश् चापि विष्णुर् एव न संशयः ।


    नान्तर्यामी कश्चिद् अस्ति विष्णोः क्वापि कुतश्चन ॥ इति ब्रह्म-तर्के ॥१२-१३॥

**श्रीधरः, विश्वनाथः : **इज्या यज्ञाभिनिवर्तकः पुरुष-व्यापारो भावनाख्यः । क्रिया लौकिकी ॥१२॥ प्रत्ययो नाम-रूपयोः प्रकाशकः । अपाश्रयस् तयोर् आधारः ॥१३॥

**क्रम-सन्दर्भः : **युवाम् इति सार्धकम् । परात्परयोर् अपि तयोर् जगत्-कारणत्वे हेतुम् आह—इयं हीति । प्रकृतिर् निजांशाभासेनेति भावः ॥११॥**_तस्या इति । सात्वत-तन्त्रे—विष्णोस् तु त्रीणि रूपाणि इत्य् आदेः । तथैवाह—त्वम् इत्य्-आदि ॥१२-१३॥_**

 —ओ)०(ओ—

**॥ ६.१९.१४ ॥**

**यथा युवां त्रि-लोकस्य वरदौ परमेष्ठिनौ ।**

**तथा म उत्तमश्लोक सन्तु सत्या महाशिषः ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः : **परमेष्ठिनौ परमेश्वरौ ॥१४॥

 —ओ)०(ओ—

**॥ ६.१९.१५ ॥**

**इत्य् अभिष्टूय वरदं श्रीनिवासं श्रिया सह ।**

**तन् निःसार्योपहरणं दत्त्वाचमनम् अर्चयेत् ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः : **तन् निःसार्य मिर्माल्यापसारणं कृत्वा ॥१५॥

 —ओ)०(ओ—

**॥ ६.१९.१६ ॥**

**ततः स्तुवीत स्तोत्रेण भक्ति-प्रह्वेण चेतसा ।**

**यज्ञोच्छिष्टम् अवघ्राय पुनर् अभ्यर्चयेद् धरिम् ॥**

_न कतमेनापि व्याख्यातम्।_

 —ओ)०(ओ—

**॥ ६.१९.१७ ॥**

**पतिं च परया भक्त्या महापुरुष-चेतसा ।**

**प्रियैस् तैस् तैर् उपनमेत् प्रेम-शीलः स्वयं पतिः ।**

**बिभृयात् सर्व-कर्माणि पत्न्या उच्चावचानि च ॥**

**श्रीधरः : **महा-पुरुष-चेतसा ईश्वर-बुद्ध्योपनमेद् भजेत् । पतिश् च स्वयं प्रेम-शीलः सन् पत्न्याः कर्माणि बिभृयात्, तद्-अनुकूलो भवेद् इत्य् अर्थः ॥१७॥

**क्रम-सन्दर्भः, विश्वनाथः : _न व्याख्यातम्।_**

 —ओ)०(ओ—

**॥ ६.१९.१८ ॥**

**कृतम् एकतरेणापि दम्-पत्योर् उभयोर् अपि ।**

**पत्न्यां कुर्याद् अनर्हायां पतिर् एतत् समाहितः ॥**

**श्रीधरः, विश्वनाथः : **यतो दम्-पत्योर् मध्ये एकतरेण कृतम् उभयोर् अपि भवति ॥१८॥

**क्रम-सन्दर्भः : _न व्याख्यातम्।_**

 —ओ)०(ओ—

**॥ ६.१९.१९ ॥**

**विष्णोर् व्रतम् इदं बिभ्रन् न विहन्यात् कथञ्चन ।**

**विप्रान् स्त्रियो वीरवतीः स्रग्-गन्ध-बलि-मण्डनैः ।**

**अर्चेद् अहर्-अहर् भक्त्या देवं नियमम् आस्थिता ॥**

**श्रीधरः : **न विहन्यान् न विच्छिन्द्यात् ॥१९॥

**क्रम-सन्दर्भः : _न व्याख्यातम्।_**

**विश्वनाथः : **न विहन्यान् न विच्छिन्द्यात् । अग्रत इति ल्यब्-लोपे पञ्चमी अग्र-भागं यथोचितं विभज्येत्य् अर्थः ॥१९॥

 —ओ)०(ओ—

**॥ ६.१९.२० ॥**

**उद्वास्य देवं स्वे धाम्नि तन्-निवेदितम् अग्रतः ।**

**अद्याद् आत्म-विशुद्ध्य्-अर्थं सर्व-काम-समृद्धये**[^२८]** ॥**

_न कतमेनापि व्याख्यातम्।_

—ओ)०(ओ—

**॥ ६.१९.२१ ॥**

**एतेन पूजा-विधिना मासान् द्वादश हायनम् ।**

**नीत्वाथोपरमेत् साध्वी कार्त्तिके चरमेऽहनि ॥**

**श्रीधरः : **द्वादश-मासान् इत्य् उक्ते कदाचित् तन्-मध्ये मल-मासे सति, तेन सह द्वादश सङ्ख्यायां सत्यां शुद्धस्यैकस्य त्यागः स्यात् । हायनम् इत्य् उक्ते तन् मध्य-पतितस्य तस्यापि प्रसङ्गः स्यात् । तद् उभयं वारयितुम् उभयम् उक्तम् । उपचरेद् उपवसेत् ॥२१॥

**क्रम-सन्दर्भः : _न व्याख्यातम्।_**

**विश्वनाथः : **चरमेऽहनि पौर्णमास्याम् ॥२१॥

 —ओ)०(ओ—

**॥ ६.१९.२२ ॥**

**श्वो-भूतेऽप उपस्पृश्य कृष्णम् अभ्यर्च्य पूर्ववत् ।**

**पयः-शृतेन जुहुयाच् चरुणा सह सर्पिषा ॥**

**पाक-यज्ञ-विधानेन द्वादशैवाहुतीः पतिः ॥**

**श्रीधरः, विश्वनाथः : **श्वो-भूते प्रभाते सति । पयसि शृतेन पक्वेन । पाक-यज्ञ-विधानेन पार्वण-स्थाली-पाक-विधानेन ॥२२॥

**क्रम-सन्दर्भः : _न व्याख्यातम्।_**

—ओ)०(ओ—

**॥ ६.१९.२३ ॥**

**आशिषः शिरसादाय द्विजैः प्रीतैः समीरिताः ।**

**प्रणम्य शिरसा भक्त्या भुञ्जीत तद्-अनुज्ञया ॥**

_न कतमेनापि व्याख्यातम्।_

 —ओ)०(ओ—

**॥ ६.१९.२४ ॥**

**आचार्यम् अग्रतः कृत्वा वाग्-यतः सह बन्धुभिः ।**

**दद्यात् पत्न्यै चरोः शेषं सुप्रजास्त्वं सुसौभगम् ॥**

**श्रीधरः : **सुप्रजास्त्वं सत्-पुत्रत्वम् इत्य् अर्थः । तद् यतस् तं शेषम् ॥२४॥

**क्रम-सन्दर्भः : **अग्रत इति तद्-अग्रिम-देशं त्यक्त्वा तद्-अग्रे भोजन-निषेधात् ॥२४॥

**विश्वनाथः : **शेषं सुप्रजास्त्वं सुप्रजस्त्व-करं सुसौभग-करं च । यद् वा, ततस् तस्य सुप्रजास्व्तं स्याद् इति वाक्यान्तरम् ॥२४॥

 —ओ)०(ओ—

**॥ ६.१९.२५ ॥**

**एतच् चरित्वा विधिवद् व्रतं विभोर्**

**अभीप्सितार्थं लभते पुमान् इह ।**

**स्त्री चैतद् आस्थाय लभेत सौभगं**

**श्रियं प्रजां जीव-पतिं यशो गृहम् ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः : **जीवतीति जीवः । स चासौ पतिश् चेति तम् ॥२५॥

 —ओ)०(ओ—

**॥ ६.१९.२६ ॥**

**कन्या च विन्देत समग्र-लक्षणं**

**पतिं त्व् अवीरा हत-किल्बिषां गतिम् ।**

**मृत-प्रजा जीव-सुता धनेश्वरी**

**सुदुर्भगा सुभगा रूपम् अग्र्यम् ॥**

**श्रीधरः : **अवीरा विधवा । धनेश्वरी सत्य् अपि या सुदुर्भगा सा सुभगा भवति ॥२६॥

**क्रम-सन्दर्भः : _न व्याख्यातम्।_**

**विश्वनाथः : **अवीरा पति-पुत्र-शून्या । या मृत-प्रजा सा जीव-सुता धनेश्वरी न भवति ॥२६॥

 —ओ)०(ओ—

**॥ ६.१९.२७ ॥**

**विन्देद् विरूपा विरुजा विमुच्यते**

**य आमयावीन्द्रिय-कल्य-देहम् ।**

**एतत् पठन्न् अभ्युदये च कर्मण्य्**

**अनन्त-तृप्तिः पितृ-देवतानाम् ॥**

**श्रीधरः : **य आमयावी रोगी स विरुजा विशिष्टया रुजा विमुच्यते । इन्द्रियैः सहितं कल्यं देहं च विन्देदिति शेषः । पठन्यो वर्तेत तस्य पितॄणां देवतानां चानन्ता तृप्तिर् भवतीत्य् अर्थः ॥२७॥

**क्रम-सन्दर्भः : _न व्याख्यातम्।_**

**विश्वनाथः : **य आमयावी, स विशिष्टया रुजा विमुच्यते । इन्द्रियैः सहितं कल्यं समर्थं देहं च विन्देत् । अभ्युदये आभ्युदयिक-श्राद्धादौ ॥२७॥

 —ओ)०(ओ—

**॥ ६.१९.२८ ॥**

**तुष्टाः प्रयच्छन्ति समस्त-कामान्**

**होमावसाने हुत-भुक् श्री-हरिश् च ।**

**राजन् महन् मरुतां जन्म पुण्यं**

**दितेर् व्रतं चाभिहितं महत् ते ॥**

**श्रीधरः : **उपसंहरति—राजन्न् इति । महत्पुण्यं जन्म महद्व्रतं च ॥२८॥

**क्रम-सन्दर्भः : _न व्याख्यातम्।_**

**विश्वनाथः : **तुष्टा हुत-भुक् श्री-हरिश् च ॥२८॥

 —ओ)०(ओ—

इति सारार्थ-दर्शिन्यां हर्षिण्यां भक्त-चेतसाम् ।

षष्ठ एकोनविंशोऽयं सङ्गतः सङ्गतः सताम् ॥*॥

 —ओ)०(ओ—


    इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां षष्ठ-स्कन्धे 

पुंसवन-व्रत-कथनं नाम

एकोनविंशोऽध्यायः ।

॥ ६.१९ ॥


<!-- Footnotes themselves at the bottom. -->
## नोतेस्

[^१]:
    भा-स्थानीयया

[^२]:
    तद् एवं (य)

[^३]:
    यत् १.२.२१-श्लोकस्य सारार्थ-दर्शिन्यां चक्रवर्ति-पादेन विश्लेषितम्, यथा—
    
    सतां कृपा महत्-सेवा श्रद्धा गुरु-पदाश्रयः । 
    
    भजनेषु स्पृहा भक्तिर् अनर्थापगमस् ततः ॥
    
    निष्ठा रुचिर् अथासक्ती रतिः प्रेमाथ दर्शनम् । 
    
    हरेर् माधुर्यानुभव इत्य् अर्थाः स्युश् चतुर्दशे ॥
    तत्र प्रकरणे द्रष्टव्यम् ।

[^४]:
    _स्मृत्य्-आदिषु_ (भक्तिस् म्स्स् : ख,ग,च)

[^५]:
    थे पोर्तिओन् बेत्wएएन् स्क़ुअरे ब्रच्केत्स् इस् नोत् फ़ोउन्द् इन् अल्ल् म्स्स् ओफ़् _भक्ति-सन्दर्भ_ (ख,ग,च)।

[^६]:
    इति संस्तुवतस् तस्य

[^७]:
    बालकाः इति पाठान्तरं विश्वनाथ-गृहीतं।

[^८]:
    इत्य् उत्तरेणान्वयः इति परमात्म-सन्दर्भ-पाठः।

[^९]:
    तत्-सङ्ग-भ्रंशितैश्वर्यम् इति । जीवस्य स्व-ज्ञानादि-रूपं दर्शितम् ॥१५॥ इति पाठान्तरम्।

[^१०]:
    वेगिनीम् इति पाठान्तरं विश्वनाथाभिमतं।

[^११]:
    _मां केशव इति सार्धकम्_ । थिस् एन्तिरे पोर्तिओन् इस् इन् प् ओन्ल्य् अन्द् नोत् इन् सोमे ओथेर् एदितिओन्स्। 

[^१२]:
    कृत्-प्रत्ययात् (ग)

[^१३]:
    प्राबल्यं (ङ), क्रम-सन्दर्भे चायं पाठः।

[^१४]:
    भगवत्-सन्दर्भ §८५।

[^१५]:
    भगवत्-सन्दर्भ §१९।

[^१६]:
    भगवत्-सन्दर्भ §५।

[^१७]:
    सक्थिभिर् इति स्वामि-पाठः।

[^१८]:
    निम्न-लिखितं श्लोक-चतुष्टयं मध्व-सम्प्रदाये स्वीकृतम्—
    
    नानात्वं जन्म-नाशश् च क्षयो वृद्धिः क्रिया-फलम् ।
    
    द्रष्टुश् च भान्त्य् अतद्-धर्मा यथाग्नेर्दाह्य-विक्रियाः ॥१॥
    
    त इमे देह-संयोगाद् आत्मन्य् आभान्त्य् असद्-ग्रहात् ।
    
    स्वप्ने यथा तथा नान्यद् ध्यायेत् सर्वं भयं च यत् ॥२॥
    
    प्रसुप्तस्यानहं-मानान् न घोरा भाति संसृतिः ।
    
    जीवतोऽपि यथा तद्वद् विमुक्तस्यानहं-मतेः ॥३॥
    
    तस्माद् अन्यन् मनो-मात्रं जह्य् अहं-ममता-तमः ।
    
    वासुदेवे भगवति मनो धेह्य् आत्मनीश्वरे ॥४॥

[^१९]:
     देहोऽसवोऽक्षा मनवो भूत-मात्रा
    नात्मानम् अन्यं च विदुः परं यत् ।
    सर्वं पुमान् वेद गुणांश् च तज्-ज्ञो
    न वेद सर्व-ज्ञम् अनन्तम् ईडे ॥

[^२०]:
    नान्योऽतोऽस्ति द्रष्टा [बृ।आ।उ। ३.७.२३]

[^२१]:
    साक्षात् इति हरि-भक्ति-विलास-गीतप्रेस्सयोः पाठः ।

[^२२]:
    हरि-भक्ति-विलास-स्थित-पाठानुसारेण ।

[^२३]:
    विदग्धया

[^२४]:
    इन्द्र-हादेव-बान्धवः

[^२५]:
    _यस्य स्मृत्या च नामोक्त्या तपो-यज्ञ-क्रियादिषु ।_
    न्यूनं सम्पूर्णतां याति सद्यो वन्दे तम् अच्युतम् ॥

[^२६]:
    मन्त्रतस् तन्त्रतश् छिद्रं देश-कालार्ह-वस्तुतः ।
    सर्वं करोति निश्छिद्रम् अनुसङ्कीर्तनं तव ॥ 
    हरि-भक्ति-विलास ११.३७६-३७७ द्रष्टव्यः।

[^२७]:
    सत्यं दिशत्य् अर्थितम् अर्थितो नॄणां
    नैवार्थदो यत् पुनर् अर्थिता यतः ।
    स्वयं विधत्ते भजताम् अनिच्छताम्
    इच्छापिधानं निज-पाद-पल्लवम् ॥

[^२८]:
    सर्व-काम-र्द्धये तथा।
